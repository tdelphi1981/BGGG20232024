Interpol-FIFA Futbolda Şike ve Yasadışı Bahis Çalıştayı sona erdi
Interpol-FIFA Futbolda Şike ve Yasadışı Bahse Karşı Eğitim ve Önleme Programı Türkiye Çalıştayı sona erdi.
WOW Hotels&Convention Center'da iki gündür devam edilen çalıştay, bugün yapılan oturumların ardından sona erdi.

Çalıştayın ardından yapılan değerlendirme toplantısına Interpol Sporda Dürüstlük Yönlendirme Grubu Başkanı John Abbott, FIFA Güvenlik Departmanı Müdürü Ralf Mutschke ve Köln Spor Üniversitesi Spor Hukuku Uzmanı Anja Berninger katıldı.

Türkiye Futbol Federasyonu'ndan gelen teklif üzerine Türkiye'ye gelerek bu çalıştayı düzenlemekten dolayı gurur duyduklarını belirten John Abbott, 'Bu çalıştaya TFF, Merkez Hakem Kurulu, Spor Toto Süper Lig kulüpleri, Spor Toto Teşkilatı, Gençlik ve Spor Bakanlığı ve Adalet Bakanlığı temsilcileri katıldı. Şikeyle ilgili çalıştayımızda çok kapsamlı bir alana hitap ettik. Çok çeşitli konuları tartıştık. Ancak bu çalıştayın 3 temel konusu vardı. İlk olarak sorunun ne olduğunu anlamaya çalıştık. Şikenin global bir suç haline geldiğini ve organize suç örgütlerinin bu işe bulaştığını tartıştık. Bu anlamda mevzuatı inceledik. Bunun yanı sıra eğitim, öğretim ve önleyici faaliyetlerin önemine değindik' diye konuştu.

Şikeye karşı ne gibi çalışmalar yapabilecekleri konusunda tartışmalarda bulunduklarını anlatan Abbott, 'Şikenin suç odaklarının cazibe merkezi haline gelmesini engellememiz gerek. Çünkü futbol denen bu güzel oyunun ruhunu korumak istiyoruz. Oturduğumuz yerde şike sorununun kendi kendine yok olmasını bekleyemeyiz. Bu yüzden aktif olarak mücadele etmeliyiz. Bana göre son derece başarılı ve değerli bir çalıştay oldu. Ancak bu daha sonra atılacak adımlar için son derece iyi bir başlangıç oldu' şeklinde konuştu.

-'Şikeyi engellemek istiyoruz'-
Türkiye'de yaşanan şike soruşturması hakkında kendilerine bir sunum yapıldığını kaydeden Abbott, sözlerini şöyle sürdürdü:

'Ancak biz soruna global olarak baktık. Anlayacağız üzere bu sadece Türkiye'nin değil, tüm dünyanın karşı karşı karşıya kaldığı bir sorun. Suçlular, uluslararası hareket ediyor. Tek bir ülkenin sınırlarında kalmıyorlar. Bu da herkes için büyük bir zorluk demek. Şike anlamında karşı karşıya kaldığımız risk ve sorunları göz ardı etmemeliyiz. Her yerde şike soruşturmaları yapıldı. 15 ile 17 ülkede büyük sorunlar çıktı. Bunun yanı sıra organize suç örgütleri de bunun büyük bir fırsat olduğunu fark etti. Çünkü maçlara şike karıştırmak, düşük riskli ve yüksek getirili bir yol. TFF'in tüm üyeleri ve bizler hep birlikte şike yapmak isteyenleri tamamen engellemek istiyoruz.'

Avrupa Polis Teşkilatı'nın (Europol) dün Türkiye'nin de aralarında bulunduğu bir çok ülkede oynanan maçlarda şike yapıldığına dair şüphelerinin olduğuna dair yaptıkları açıklamalar hakkında da konuşan John Abbott, 'Europol'un yaptığı soruşturmadan haberimiz vardı. Suçun her türlüsünün üstesinden gelmek oldukça zor bir iş. Interpol de bunun farkında. Europol'de ortak soruşturma ekibi oluşturuldu. Biz de bu ekiple çalışma halindeyiz. Bizler şike soruşturmalarında koordinasyona dahil olmakla sorumluyuz' ifadelerini kullandı.

-Berninger: 'Türkiye'de şikenin açık bir tanımı yapılmış durumda'-
Türkiye'de uygulamada olan şike mevzuatlarının dünyada az sayıda ülkede uygulandığını belirten spor hukukçusu Anja Berninger, şunları kaydetti:

'Türkiye'de uygulamada olan mevzuatı göz önünde bulundurduğumuzda, dünyanın sayılı etkili mevzuatlarından olduğunu söyleyebiliriz. Şike sadece bir kaç ülkede suç durumunda. Çoğu ülkede şike, sahtecilik olarak değerlendiriliyor. Ancak Türkiye'de şikenin açık bir tanımı yapılmış durumda. Bu iyi bir gelişme. TFF'nin de oyuncular, hakemler ve kulüp yetkilileri için suçları ve cürümleri tanımlamış bulunduğunu görüyoruz.'

-Mutschke: 'Şike artık global bir sorun'-
Türkiye'de gerçekleştirilen çalıştayın kendileri için çok önemli olduğunu kaydeden FIFA Güvenlik Departmanı Müdürü Ralf Mutschke, İstanbul'da yapılan toplantıyı bir çok ülkede de gerçekleştirdiklerini söyledi.

Mutschke, şikenin global bir sorun olduğunu aktararak, 'Şike sorununu tartışmak üzere Roma'da UEFA'nın 51 üye ülkesiyle birlikte bir toplantı yaptık. Şike artık global bir sorun. Bir sonraki adım olarak bir çok ülkede bu çalıştayları düzenlemeye devam edeceğiz. Bugünkü çalıştay, bizim başlatmış olduğumuz önleyici hareketin bir parçası. Bu şekilde tüm futbol dünyasına ulaşarak şikeyi önlemeye çalışıyoruz' şeklinde konuştu.

Europol tarafından dün yapılan açıklamalara da değinen FIFA Güvenlik Departmanı Müdürü Mutschke, sözlerini şöyle noktaladı:

'Evet basın toplantısından daha önce haberimiz vardı. FIFA ve Interpol olarak farklı kolluk kuvvetleri tarafından gerçekleştirilen bu soruşturmalardan haberdardık. Bu anlamda bizler de kendi çalışmalarımızı devam ettiriyoruz. Ortaklaşa yürüttüğümüz bu dürüstlük programı, üye federasyonlarımız arasında önleyici faaliyetler geliştirmemizi sağlayacak bir program. Europol bünyesinde ve farklı ülkelerde yapılan soruşturmaları bilmek zorundayız.'