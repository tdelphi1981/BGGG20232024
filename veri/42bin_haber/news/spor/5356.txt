Mersin İY ikinci yarıya iyi başlamak istiyor
Spor Toto Süper Lig takımlarından Mersin İdmanyurdu, Orduspor'u yenerek, sezonun ikinci yarısına galibiyetle başlamak istiyor.
Kulüp Başkanı Ali Kahramanlı yaptığı açıklamada, devre arasını en iyi şekilde değerlendirmeye çalıştıklarını söyledi. Bu kapsamda teknik direktör Giray Bulak'ın raporu doğrultusunda takıma takviyeler yapıldığını ifade eden Kahramanlı, hazırlık çalışmalarının da iyi gittiğini belirterek, İnşallah Ordu'dan galibiyetle döneceğiz dedi.
 
Takımın bugün Ordu'ya hareket ettiğini bildiren Kahramanlı, şöyle konuştu: Şu an takımda herhangi bir sıkıntı yok. Sadece sakatlıklar biraz can sıkıyor. Ama ne olursa olsun, sezonun ikinci yarısına galibiyetle başlamak istiyoruz. Teknik heyet ve tüm futbolcular, bunun bilincinde. Zaten bulunduğumuz sıkıntılı yeri de göz önünde bulundurduğumuzda, bu maçtan galip gelmekten başka çaremiz yok. İnşallah bu maçı alıp, tüm Mersinlileri sevindireceğiz.

Ozan İpek transferi
Ali Kahramanlı, Bursaspor'un 2,5 ay önce kadro dışı bıraktığı Ozan İpek'i kadrolarına katmak istemeleriyle ilgili de şunları kaydetti: Ozan İpek önemli bir oyuncu. Halen görüşmeler sürüyor. Aslında futbolcuyla bizim bir sorunumuz yok. Ama futbolcunun Bursaspor ile ilgili bazı görüşmeleri ve sorunları var. Onlar çözüme kavuştuğunda Ozan İpek aramızda  olacak. Ekonomi Bakanı Zafer Çağlayan da Ozan'ı kırmızı-lacivertli kulübe kazandırmak için elinden geleni yapıyor.