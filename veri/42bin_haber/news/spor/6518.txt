Balotelli nereye gidecek?
 
 Mario Balotelli, Manchester City günlerinin sonuna mı geldi? Menajer Roberto Mancini'ye bakılacak olursa bu sorunun yanıtı hayır. İtalyan menajer, ara transfer döneminin kapanmasına günler kala, forvet hattının incelmesini istemiyor. Ancak City yönetimi, İtalyan menajerin; "Balotelli'ye ihtiyacım var" çağrısına karşın, Milan ve Juventus ile görüşmelere başladığını açıkladı.
 
 Yine de transfer kolay görünmüyor. City yönetimi, sürekli yarattığı sorunlarla gündeme gelen Balotelli için, 24 milyon euro bonservis bedeli talep ediyor. 22 yaşındaki oyuncuyu satmaya çalışmayan City yönetimi, bununla birlikte, istediği bonservis bedelinin karşılanması halinde, transferin gerçekleşmesine engel olmama kararı aldı.
 
 Milan Başkan Yardımcısı Adriano Galliani şimdiden, Balotelli için bu kadar yüksek bir bedeli gözden çıkaramayacaklarını söyledi. Juventus yönetimi de, yüksek bonservis bedeli karşısında şimdilik geri adım atmış gibi görünüyor. Bu sezon forma şansı bulmakta çok zorlanan Mario Balotelli'nin, takımı adına sadece 1 golü bulunuyor.