Vakıfbank için büyük gün
Voleybol CEV Kadınlar Şampiyonlar Ligi finali'nda Vakıfbank ile Rabita Bakü saat 17.00'de karşı karşıya gelecek. 
Voleybol CEV Kadınlar Şampiyonlar Ligi Dörtlü Finali'nin ilk gün maçları tamamlanırken, Vakıfbank ve Rabita Bakü adlarını finale yazdıran ekipler oldu.

Günün ilk maçında zorlanmasına karşın İtalyan Unendo Yamamay ekibini 3-2 yenen Azerbaycan temsilcisi ilk finalist oldu. İki Türk ekibinin mücadelesine sahne olan maçta Galatasaray Daikin'i 3-0'la geçen Vakıfbank, finalde Rabita Bakü'nün rakibi olmayı başardı.

Vakıfbank, Rabita Bakü karşısına tarihindeki ikinci CEV Şampiyonlar Ligi şampiyonluğunu kazanmak için çıkacak.

-İstanbul'da tarih tekerrür edecek-

CEV Şampiyonlar Ligi Dörtlü Finali'nde  Vakıfbank ile Rabita Bakü arasında oynanacak final maçı, İstanbul'da tarihin tekerrürü olacak.

Fenerbahçe'nin 2011 yılında yine Burhan Felek Voleybol Salonu'nda ev sahipliğini gerçekleştirdiği CEV Şampiyonlar Ligi Dörtlü Finali'nin final maçını yapan Vakıfbank ve Rabita Bakü bir kez daha karşı karşıya gelecek. 

Vakıfbank, Rabita Bakü'yü yenerek 2011 yılının Şampiyonlar Ligi şampiyonluğunu kazanmış ve bu kupayı Türkiye'ye ilk getiren ekip olmuştu.

Öte yandan, final maçı, CEV Şampiyonlar Ligi'nde bu sezon mağlubiyet yaşamamış iki ekibin mücadelesi olma özelliği de taşıyacak.

-Galatasaray Daikin, 3.'lük arayacak-

Organizasyonun ev sahibi olan ve ilk maçında Vakıfbank'a yenilmekten kurtulamayan Galatasaray Daikin, İtalyan ekibi Unendo Yamamay karşısında 3. olabilme mücadelesi verecek.

Unendo Yamamay ile CEV Şampiyonlar Ligi C Grubu'nda da birlikte yer alan sarı-kırmızılı ekip, her iki maçı da kazanmayı başarmıştı.

Organizasyonda üçüncülük-dördüncülük maçı saat 14.00'te, final karşılaşması ise saat 17.00'de başlayacak.

-Bu sezonki üçüncü maçı da Vakıfbank kazandı-

Vakıfbank, Galatasaray Daikin'e karşı bu sezon oynadığı 3. maçı da kazanmayı başardı.

Galatasaray Daikin'e karşı ligdeki maçı 3-0, Türkiye Kupası'ndaki maçı ise 3-1 galip tamamlayan Vakıfbank, rakibine şans tanımadı.