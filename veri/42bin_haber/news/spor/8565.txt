Drogba, maç kadrosuna alındı mı?
Galatasaray, Spor Toto Süper Lig'in 22. haftasında yarın deplasmanda karşılaşacağı Akhisar Belediyespor maçının hazırlıklarını tamamlarken Drogba da maç kadrosuna dahil edildi.
Florya Metin Oktay Tesisleri'nde, teknik direktör Fatih Terim yönetiminde gerçekleşen antrenmana dar alanda pas ve pres çalışmasıyla başlayan sarı-kırmızılı futbolcuların, idmanı soğuma egzersizleriyle tamamladığı bildirildi.

Tedavisine devam edilen Elmander'in takımdan ayrı çalıştığı, sol el bileğinden sakatlığı bulunan Ufuk Ceylan ve bel ağrıları süren Aykut Erçetin'in ise tedavilerinin sürdüğü ifade edildi.

-Drogba maç kadrosuna alındı-

Galatasaray'ın ara transfer döneminde kadrosuna kattığı Fildişi Sahilli yıldız futbolcu Didier Drogba, teknik direktör Fatih Terim tarafından Akhisar Belediyespor maçının 20 kişilik kadrosuna alındı.

Sarı-kırmızılılarda kırmızı kart cezası süren Melo'nun yanı sıra sakatlıkları bulunan Elmander, Ufuk Ceylan, Aykut Erçetin ve Ujfalusi kadroda yer almadı. Ayrıca, Çağlar Birinci de kadroya dahil edilmedi.

Galatasaray'ın Akhisar Belediyespor maçının 20 kişilik kadrosunda şu isimler yer alıyor:

Hamit Altıntop, Gökhan Zan, Aydın Yılmaz, Selçuk İnan, Albert Riera, Didier Drogba, Dany Nounkeu, Wesley Sneijder, Burak Yılmaz, Umut Bulut, Hakan Kadir Balta, Fernando Muslera, Semih Kaya, Emmanuel Eboue, Yekta Kurtuluş, Engin Baytar, Emre Çolak, Sabri Sarıoğlu, Nordin Amrabat, Eray İşcan.