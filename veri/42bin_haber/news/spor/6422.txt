Şenol Güneş'in istifasının perde arkası...
Trabzonspor'da 3 yıl önce bordo mavili takımın başına getirilen Şenol Güneş, büyük bölümü şike tartışmaları içinde bu sürede Başkan Sadri Şener'le bir çok kez karşı karşıya geldi, 3 defa da istifanın eşiğinden döndürüldü.
İZLENEN TRANSFER YANLIŞLARI
2009-2010 sezonunun 15'inci haftasında 4'üncü defa görev alan Şenol Güneş'in 107 lig maçlık macerası, pazar günü Elazığ'da noktalandı. Şenol Güneş'le Başkan Sadri Şener arasındaki en büyük anlaşmazlıkların kaynağı kulübün izlediği transfer politikası oldu.

"3 TAKVİYE YAPILMALI" DEDİ AMA
2010-2011 sezonunda bordo mavili camiaya göre takımı şampiyon yapan Şenol Güneş'in, "Bu kadroyu muhafaza edip 3 takviye yaparsak Avrupa'da başarılı oluruz" ifadesine rağmen Selçuk, Umut, Engin, Ceyhun, Egemen, Yattara ve Jaja gibi as oyuncular takımda tutulamadı.

BURAK SON DARBE OLDU
UEFA'nın kararıyla Fenerbahçe'nin yerine Şampiyonlar Ligi'ne alınan Trabzonspor, iyi bir mücadele sonucu grupta 3'üncü sırayı aldı ve 2'inci tura çıkma şansını averajla kaybetti. 2011-2012 sezonu başında ise Şenol Güneş'in, takımdaki fazla sayıda yabancıdan kurtulup yerli oyuncuya ağırlık verilmesi gerektiği yönündeki görüşünün aksine 2 yabancı daha alındı, gol kralı Burak Yılmaz Galatasaray'a gitti.

BİRBİRLERİNİ SUÇLADILAR
Bordo mavililerde yabancı sayısının 12'ye çıkmasına yol açan tüm transfer yanlışlarında Güneş ve Başkan Şener, birbirlerini suçladı. Şenol Güneş, transferlerin bazılarının kendisinden habersiz yapıldığını ileri sürerken Başkan Şener'in, "Transfer sadece teknik adamlara bırakılamayacak kadar pahalı ve ciddi bir iş" sözleri, aralarındaki bağların kopmasına yol açtı.

"YORULDUM"DAN SONRA GÖREVE DEVAM ETTİ
Sezon başlarken Şenol Güneş'in kulübün resmi internet sitesinde yayınlanan, "Yoruldum. Göreve devam edecek enerjiyi kendimde görmüyorum" açıklaması, gündeme bomba gibi düştü. Özellikle Trabzon kanadındaki yöneticiler tarafından yoğun bir çalışma ile ikna edilen Şenol Güneş, göreve devam etti.

VİDEOTON YENİLGİSİ
Ancak Başkan Sadri Şener'in büyük gelir beklediği UEFA Avrupa Ligi'nde henüz play off aşamasında Macaristan'ın Videoton takımına elenilmesi ortalığı karıştırdı. Ardından gelen Gaziantepspor yenilgisinden sonra da Şenol Güneş, yeniden görevi bırakmak istedi ancak yine ikna edilerek görevine devam ettirilmesi sağlandı.

İLETİŞİM EKSİKLİĞİ SORUN OLDU
Şenol Güneş ve Başkan Sadri Şener arasındaki en büyük sorun iletişim eksikliği olarak göze çarptı. Genellikle medya üzerinden birbirlerine mesaj yollayan Başkan Şener'le Güneş'in bir araya geldiklerinde görüşmelerin gergin ortamda yapıldığı öne sürüldü.

RAHATSIZLIK YARATTI
Başkan Şener'in önceki görev döneminde asbaşkanlığını yapan Hayrettin Hacısalihoğlu'nun ayrılmasının ardından Güneş-Şener arasındaki iletişim tamamen koptu. Güneş'in Hayrettin Hacısalihoğlu ve yakın çevresiyle sıkı dostluğunu sürdürmesi de mevcut yönetimde zaman zaman rahatsızlık yarattı. Şenol Güneş'in mevcut yönetimden gerekli desteği göremediği için rahatsızlık duyduğu dedikoduları ortaya atıldı.

SONUÇLAR BARDAĞI TAŞIRDI
Şenol Güneş ve Başkan Şener'in tüm bu rahatsızlıklarının üzerine bu sezonki saha sonuçları da bardağı taşıran son damla oldu. Takımın son yılların en kötü istatistiğine sahip olarak 19'uncu hafta sonunda 24 puanla 11'inci sırada bulunması ve Elazığspor maçındaki 3-1'lik yenilgi Şenol Güneş'i görevi bırakma noktasına getirdi.

BEKLENTİ YÜKSEKTİ
Geniş kadroya rağmen bir türlü istenilen performansın yakalanamaması, beklentinin yüksek olduğu bir çok futbolcunun gereken performansı gösterememesi, bir çok otoriteye göre takımdaki 'ruh' eksikliği bordo mavililerin bu noktaya sürüklenmesindeki en büyük etkenler olarak göze çarptı.

YEREL BASIN: "BİRİLERİNİN GÖZÜ AYDIN, ŞENOL GÜNEŞ BIRAKTI
Şenol Güneş'in istifası ve Sanica Boru Elazığspor yenilgisi, yerel basın da ilginç başlıklarla okuyucularına duyuruldu. İlkhaber Gazetesi, "Birilerinin gözü aydın! Şenol hoca bıraktı. Kötü gidişin faturasını Şenol Güneş ödedi. Gamsız, takım ruhundan uzak bir görüntü sergileyen Trabzonspor ligde küme düşme hattına doğru koşuyor", Kuzey Ekspres gazetesi, "Beklenen son erken geldi. Güneş istifa etti", Taka Gazetesi, "Elazığ faciası Güneş'i götürdü. Trabzonspor'da (yönetim mi gidecek Şenol Güneş mi?) çekişmesinde teknik patron pes etti. Rezaletin son perdesi. Trabzonspor Elazığ'da 3 gol yiyerek dibe vurdu, Güneş istifa etti", Günebakış Gazetesi, "Onuruyla çekildi. Sözün bittiği yerdeyiz. Utanıyoruz", Karadeniz Gazetesi, "Trabzonspor son darbeyi Elazığ'dan yedi, Güneş battı. Her yer karanlık" ifadeleriyle okuyucularına duyurdu.