Dünya derbi gördü
10 Şubat'ta oynanan 4 derbinin 3'ü olaylı geçti. Yunanistan, Sırbistan ve Honduras sınıfta kaldı. El Clasico ise dostlukla bitti
 Dünyada 10 Şubat günü ünlü derbilere sahne oldu. Türkiye hariç bütün derbilerde ortalık kan gölüne döndü. F.Bahçe Ülker ile G.Saray Medical Park, Eskişehir'de Türkiye kupası finalinde karşı karşıya geldi. Dünyanın en önemli ezeli rekabetlerinden biri olan El Clasico'da yakın tarihte hiç görülmemiş bir şekilde dostluk rüzgarları esti. Maç boyunca sahaya atılan birkaç ses bombasının dışında hiçbir olay yaşanmadı. 
 F.BAHÇE-G.Saray derbisinin oynandığı gün Yunanistan'da Olympiakos-Panathinaikos, Sırbistan'da ise Partizan-Kızılyıldız basketbol kupa finalleri de vardı. Bu iki derbide çıkan olaylarda kan gövdeyi götürdü. Honduras'taki Olimpia ile Motagua maçında ise futbol terörü can aldı. 1 kişi öldü, 80 kişi yaralandı. 
 DOSTLUK 'ES'İNTİSİ
 DÜNYA derbilerinde yaşanan vahşete karşın Eskişehir'deki kupa finalinde hiçbir tatsızlık çıkmadı. Son yıllarda iki takım arasında oynanan basketbol maçlarında yaşanan tribün olayları yerine bu finalde herkesin istediği dostluk görüntüleri sergilendi.
 1- Tribünler tıklım tıklım doldu
 ÜÇ büyük basketbol derbisi de tarafsız sahalarda oynandı. F.Bahçe-G.Saray mücadelesinin oynandığı 5 bin kişilik Besyo Spor Salonu tıklım tıklım doldu. Yunanistan'daki derbide ise 7 bin kişilik salona olay çıkmaması için sadece 800 taraftar alındı. Derbi maçında 3000 polis görev yaptı. Ama polisler olayları önleyemedi.
 2- Meşaleye büyük tepki koyuldu
 BİZDEKİ derbide saha içerisinde hiçbir olay yaşanmadı. Taraftarlar arasında küfürleşme olmadı. Sahaya ses bombası dışında hiçbir şey atılmadı. Sarı-Lacivertli taraftarların arasından atılan ses bombası üzerine polis tribün liderinden yardım istedi. Amigo da gidip taraftarı sert bir şekilde uyardı. Ve bu yaşanan olaydan sonra sahaya bir şey atılmadı.
 3- Gelenek bozuldu
 YILLARDIR basketbolda F.Bahçe ile G.Saray hangi şampiyonluk maçında karşı karşıya gelse kupayı kazanan takımın dışında törene diğer finalist takım katılmıyordu. Önceki gün bu kötü gelenekde bozuldu. Kupa töreninde ezeli dostluk G.Saray'ın centilmenliği sonucu geri geldi.
 SENELER sonra kupayı kaybettiği törene çıkan Sarı-Kırmızılı basketbolcuları ıslıklamaya başlayan F.Bahçe taraftarlarını Kaptan Ömer Onan susturdu. Rakiplerine saygı gösterilmesini sağladı. Sarı-Lacivertli basketbolcular, G.Saraylı basketbolcuları maç sonu tebrik etti.
 4- Basketbolculara yabancı madde
 YUNANİSTAN'daki derbide iki taraftar grubunun birbirlerine attıkları meşaleler sonucunda birçok kişi yaralandı. Bir meşale Olympiakoslu basketbolcu Kyle Hines'in yüzüne isabet etti. Panathianikoslu Michael Bramos'un kafası da taşla yarıldı.
 5- Koltuklar sahaya holiganlar dışarı
 YUNAN derbisinde yaşanan olaylar sonrasında polis taraftarları saha dışına çıkarmak istedi ama holiganlar polise koltuk atmaya başladı. Maç 50 dakika durdu. Taraftarlar salondan çıkartıldı. Maç sonra devam etti.
 6- Sırplar maçı iptal etti
 SIRP derbisi ise yarıda kaldı. Maçın 3. periyodunda sahaya yangın tüpleri atıldı. 40 dakika duran maçın ardından bu kez Partizan koçu Vujosevic ile Kızılyıldız taraftarı arasında gerginlik çıktı ve maç tatil edildi.
 7- Futbolda 1 ölüm
 BASKETBOL dışında futbolda da şiddet sahne aldı. Honduras'taki Olimpia-Motagua derbisinde silahlar konuştu. Çıkan çatışmada 1 kişi hayatını kaybetti. 80 kişi ağır şekilde yaralandı.
  