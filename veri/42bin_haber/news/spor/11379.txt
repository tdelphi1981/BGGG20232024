2 Türk takımı 43 yıl sonra çeyrek finalde
43 yıl sonra ilk kez aynı sezonda iki Türk takımı Avrupa kupalarında çeyrek final mücadelesi verecek. 
Galatasaray'ın UEFA Şampiyonlar Ligi'nde, Fenerbahçe'nin de UEFA Avrupa Ligi'nde son 8 takım arasına kalmasıyla, 43 yıl sonra aynı sezonda iki Türk takımı Avrupa kupalarında çeyrek final mücadelesi verecek.

Bundan önce 1969-1970 sezonunda Galatasaray'ın Şampiyon Kulüpler Kupası'nda, Göztepe'nin de Kupa Galipleri Kupası'nda çeyrek final oynamasıyla iki Türk takımı aynı sezonda son 8 takım arasında mücadele ederken, yıllar sonra aynı başarı ortaya konuldu.

1969-1970 sezonunda Galatasaray, Şampiyon Kulüpler Kupası çeyrek finalinde Polonya temsilcisi Legia Varşova'ya, Göztepe de Kupa Galipleri Kupası'nda İtalyan ekip Roma'ya elenmişti.

Bu sezon, sarı-kırmızılı ekibin "Devler Ligi"nde sergilediği başarının ardından, sarı-lacivertli takım da Viktoria Plzen engelini aşarak UEFA Avrupa Ligi'nde çeyrek finali gördü.