Antalya'da gol düellosu
Ziraat Türkiye Kupası (B) Grubu'nda Medical Park Antalyaspor, sahasında Mersin İdmanyurdu'nu 4-2 mağlup etti. Maçın henüz 1. dakikasında, Medical Park Antalyaspor, Musa Nizam'ın ceza sahasına yaptığı ortada Diarra'nın kafa vuruşuyla topu ağlara göndermesiyle öne geçti: (1-0).

5. dakikada ev sahibi takımın kullandığı korner atışında Murat Duruer'in ortasına Diarra iyi yükseldi. Bu oyuncunun kafa vuruşunda meşin yuvarlak, kaleci Orkun'un parmaklarının arasından ağlarla buluştu: (2-0).

37. dakikada gelişen Medical Park Antalyaspor atağında Diarra, topu takım arkadaşı Emrah'a aktardıb. Bu futbolcunun ceza sahasının solundan vuruşunda meşin yuvarlak ağlara gitti: (3-0). Maçın ilk yarısı ev sahibi takımın 3-0'lık üstünlüğüyle tamamlandı.

72. dakikada konuk takımın ender gelişen atağında rakip takım oyuncularını geçen Burhan, en son kaleci Sammy'i çalımladıktan sonra meşin yuvarlağı filelerle buluşturdu: (3-1).

88. dakikada Medical Park Antalyasporlu Mehmet Eren'in ceza sahasına gönderdiği pasta topu alan Koray, kaleci Orkun'u geçti ve meşin yuvarlağı filelere gönderdi: (4-1).

90. dakikada konuk takımdan Burhan'ın ceza sahasına ortasında topa iyi yükselen Nduka'nın kafa vuruşunda top ağlara gitti: (4-2). Karşılaşma, Medical Park Antalyaspor'un 4-2'lik üstünlüğüyle sona erdi.