Taraftar ruhuyla!
Son haftaların formda ismi Sezer Öztürk, Galatasaray derbisi öncesinde Fenerbahçeliler'e mesaj gönderdi: Arena'da taraftarlarımız olmayacak, ama onların ruhuyla biz sahada olacağız 
 Fenerbahçe’nin son haftalardaki en formda oyuncuları arasında yer alan Sezer Öztürk, FB TV’deki ‘Günün röportajı’ isimli programa katıldı. Galatasaray derbisi hakkındaki düşüncelerini dile getiren gurbetçi futbolcu, taraftarlara mesaj gönderdi. Uygulanan deplasman yasağını hoş bulmadığının altını çizen Sezer, “Futbolu güzelleştiren en önemli şeylerden biri taraftardır. Bizim tribünlerimizin verdiği destek de ortada. Arena’da onlar olmayacak, fakat biz sahada ruhlarını hissedeceğiz. Fenerbahçeliler emin olsun” ifadesini kullandı. Derbinin çok zor geçeceğini de dile getiren yıldız futbolcu, “Kendi doğrularımızı sahaya yansıtırsak kazanabiliriz. İlk 30 dakika skor açısından çok belirleyici olacaktır. İlk yarım saatte gol yemezsek oyun genişleyecek ve biz daha etkin hale geleceğiz. Ama ilk 30 dakika çok önemli” dedi.
 
 ‘10 NUMARA ÇOK AĞIR!’
 
 Kariyeri hakkında da açıklamalarda bulunan Sezer, “Uğurlu rakamım 10. Bundan önceki tüm takımlarımda da 10 numaralı formayı giydim. Burada da 10’a yakın olan 20 numarayı seçtim. Ama Fenerbahçe’de 10 numarayı taşımak cidden çok zor” diye konuştu.