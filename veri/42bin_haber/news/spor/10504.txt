'Zordan da öte bir maç olacak'
FENERBAHÇE Teknik Direktörü Aykut Kocaman, genç futbolcu Salih Uçan ile birlikte yarın oynanacak Victoria Plzen maçı öncesinde basın toplantısı düzenledi.
Doosan Arena Stadı'ndaki basın toplantısında ilk sözün verildiği Salih Uçan; "Grupta güzel maçlar oynadık, birinci olarak bitirdik. İyi işler çıkardığımızı düşünüyorum. Sonra Bate Borusov'u eledik. Şimdi V.Plzen ile eşleştik. Kolay bir maç olmayacak. İlk maçı deplasmanda oynamak avantaj, iyi bir skor elde edip rövanşa avantajlı dönmek istiyoruz" dedi. 


Aykut Kocaman ise "Zor bir maç olacağını söyledi Salih, hakikaten zordan da öte olacak. Çok daha zorlu maç olacak, rakibimiz hem takım oyununu iyi oynayan hem de takım oyununu çok iyi yakalamış bir ekip. Bu sezon ve geçen sezon toplam 14 maç oynamışlar, tek mağlubiyetlerini kupayı alan Atletico Madrid'e karşı elde etmiş bir takım ile oynayacağız. Nefes Nefese bir yarış olacak gibi gözüküyor. Son ana kadar sürecek bir yarış gibi gözüküyor. Bu nefes nefese olacak yarışı son anda lehine çeviren ekip olmak istiyoruz" dedi. 


ÇEK MİLLİ TAKIMININ ÖNEMLİ KISMINI OLUŞTURUYOR 


Aykut Kocaman, milli takımımızın oynadığı hazırlık maçını hatırlatarak; "Tam 1 ay önce Çek Cumhuriyeti Milli takımı ile karşılaşmıştık. Ne kadar güçlü olduklarını göstermişlerdi. Çek milli takımının önemli bir kısmını oluşturan, çok iyi oyunculardan oluşan bir takıma karşı oynayacağımızı herkes göz önünde bulundurmalı. Son derece disiplinli bir takım. Bate Borisov ile mukayese etmek için değil, ama Plzen'i eleyebilirsek kupa yolunda önemli bir adım atmış olacağımızı düşünüyorum" diye konuştu. 


MEIRELES KONUSU 


Kocaman; Meireles'in cezası ile ilgili olarak ise "Yüzde 1 bile ihtimal ve umut varsa, bu durumu atlamayalım diye getirdik. Duruma göre hareket edeceğiz. Emre'nin zaten Avrupa kupalarında oynayamayacağı biliniyordu. O yüzden yokluğu ile ilgili bir şey konuşmaya gerek yok. UEFA'nın Meireles kararı ile beraber seçeneklerimizi ortaya koyacağız" ifadelerini kullandı. 


İNSANIN DOĞASINA AYKIRI 


"Beşiktaş derbisinde alınan mağlubiyetin olumsuz etkisinin tamamen ortadan kalkacağını söylemek insan doğasına aykırı" diyen Aykut kocaman sözlerini şöyle sürdürdü: "Umarım motivasyon anlamında etkisi olmaz ya da minimum olur, ama bunun üstesinden gelebilmek de önemli ve bunu başarabilen bir ekibiz. Avrupa liginde her deplasman maçında alınacak bir beraberlik avantaj olarak kabul edilebilir. Böylesine maçlarda beraberlik önemli. Beraberlik kötü bir sonuç denilemez. Evinde oynamak ise seyircili de olsa seyircisiz de olsa sizi bir adım öne çıkarır."