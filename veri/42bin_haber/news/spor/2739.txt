"Ziegler'i biz davet etmedik ama..."
Beşiktaş Kulübü Başkanı Fikret Orman, İsviçreli futbolcu Reto Ziegler'i kendilerinin İstanbul'a çağırmadığını fakat bu oyuncunun transfer listelerinde olduğunu söyledi.
Bahçeşehir Üniversitesi Beşiktaş Kampüsü'nde katıldığı konferanstan sonra basın mensuplarının sorularını yanıtlayan Orman, geçen sezon Fenerbahçe'de kiralık olarak forma giyen Ziegler'le ilgilendiklerini doğruladı.

Orman, basın mensuplarının, Ziegler'i dün gece İstanbul'a Beşiktaş mı getirdi? sorusuna, Türkiye demokratik bir ülke ve uçağa binen herkes İstanbul'a gelebilir. Bu oyuncuyu İstanbul'a şu an Beşiktaş'ın davet ettiğini tahmin etmiyorum. Ziegler bizim ilgilendiğimiz bir oyuncu. Futbol komitesi görüşmeleri sürdürüyor. Açıkçası bu konu hakkında çok da bilgi sahibi değilim diye cevap verdi.

Beşiktaş Kulübü'nün yakın zamanda tüzük değişikliğine gideceğini aktaran Orman, Bu, 'Yeni üyeler kongrede oy kullansın' diye algılanabilir. Ama böyle bir niyetimiz yok. Benim esas niyetim Beşiktaş'ı bir daha böyle yüksek borçlara çıkaracakların, bu işi kendi öz sermayeleriyle yapmalarını sağlamaktır. Beşiktaş'ı borçlandırmamaları üzerine tedbirler almak istiyorum. 2014'te Beşiktaş'ın divanı bin 500 üyeye ulaşacak. Ona da bazı düzenlemeler getireceğiz şeklinde konuştu.

Fernandes'i gönderme niyetimiz yok 

Beşiktaş'ın başarılı futbolcusu Portekizli Manuel Fernandes için 20 milyon avrodan aşağıya satmam diye bir açıklaması olmadığını vurgulayan Orman, Ben böyle bir açıklama yapmadım. Beşiktaş futbol takımı başarılıdır ve oyuncuları da değerlidir. Bu yüzden transfer teklifleri gelmesi normaldir. Buna teknik heyetle yönetim karar verir. Şu an böyle bir irademiz yok. Biz sadece takımımıza takviye yapmaya çalışıyoruz. Transfer işlerinde de bizzat olmuyorum. Başkanlar transfer yapmaz diyerek sözlerini tamamladı. 
"Keyif veren bir takım olduk" 
Beşiktaş Kulübü Başkanı Fikret Orman, Bahçeşehir Üniversitesi'nde düzenlenen konferansa katıldı. Bahçeşehir Üniversitesi Beşiktaş Kampüsü'nde soru-cevap şeklinde gerçekleşen konferansta Fikret Orman, futbol takımından, Ricardo Quaresma ve stat konusuna kadar bir çok konuda öğrencilere açıklama yaptı. Beşiktaş'ın bu sene yeniden yapılandığını hatırlatan başkan Orman, siyah-beyazlı kulübün futbol takımıyla ilgili olarak, Biz şerefli ikinciliklerle gurur duyan bir camiayız. Keyif veren bir futbol takımı oluşturduk. İstesem yarın 3-4 tane dünya yıldızını kulübe getiririm, ama bizim işimiz şahsi popülarite oluşturmak değil. Sezon başında birçok teknik direktörle konuştuk ve içlerinden en yürekli olanını seçtik. Buralara gelmemizde Samet hocanın büyük payı var. Şu an taraflı tarafsız herkese keyif veren bir takım oluşturduk ifadelerini kullandı. 
Takımda bulunan genç oyuncuların gelişimi için bir takım satın almayı düşündüklerini aktaran Fikret Orman, Beşiktaş (A) takımında oyuncu olmak zor iş. İyi oyuncu olmak başka, büyük takımın oyuncusu olmak başka bir şey. Bazı oyuncular kabiliyetli ama gelişim göstermeleri lazım. Bizde oynamadıkları zaman geriye doğru gidiyorlar. Bunun ileri bir aşaması var. Forma şansı bulamayan genç oyuncularımız için bir kulüp satın almayı düşünüyoruz. Görüşmelerimiz sürüyor. Forma şansı bulamayan futbolcularımızı alacağımız takımda oynatmak istiyoruz diye konuştu. 
Beşiktaş Futbol Takımı'nın maçlarını genelde cuma günlerine denk geldiği hatırlatılması üzerine ise siyah-beyazlı kulübün başkanı, ikinci devre bununla ilgili çalışmalarının olacağını ve takımın hakkını kimseye yedirmeyeceklerinin altını çizdi. 
 
Quaresma konusunda duruşumuza devam edeceğiz  
 
Bir öğrencinin, 9 yaşındaki yeğenim size bir soru yöneltti ve 'Başkanımıza söyle Quaresma'yı göndermesin' dedi. Quaresma gidecek mi? sorusuna Fikret Orman şu cevabı verdi: Başkanlar bazı zamanlar sempatik olmayan şeyler yapmak zorunda. Sizin inandığınız şeyler, taraftarın inandığı şeyler olmayabilir. Taraftar bir pencereden bakıyor, biz bir çok açıdan bakıyoruz. Benim için asıl olan takım olabilmek. Ekip sadece bireysel oyuncularla olmaz. Kontratlarıyla ilgili bazı oyuncuların takım ruhunu bozduğuna inanıyorum. Böyle takım ruhu olmaz. Ne kadar sempatik olmasa da bu yüzden bazı kararlar aldık. Quaresma konusunda duruşumuza devam edeceğiz. Günahı sevabı bize.  
 
BJK İnönü Stadı konusu 
 
Fikret Orman, sezon sonunu beklemeden BJK İnönü Stadı'nın inşaatına başlayabileceklerini dile getirerek sözlerine şöyle devam etti: 
Doğru projeler için çalışıyoruz. Bizzat hem izin konusunda hem de projenin oluşması için ince detaylarına kadar ilgileniyorum. Bu sezon sonu kısmetse stat inşaatına başlamak istiyor ve 1,5 senede bitirmeyi hedefliyoruz. Stat konusu rayında gidiyor. Sezon bitmeden de inşaata başlayabiliriz. Stadı biraz arkaya çekeceğimiz için, sezon devam ederken de inşaata başlayabiliriz. 
İnşaat sırasına hangi statta oynayacakları konusunda ise Orman, akıllarına bir iki seçenek olduğunu söyleyerek, Hangi statta oynayacağımıza daha karar vermedik. Görüşmeler de başlamadı. Sezon başında bazı görüşmeler de tatsız konulara gitti. Camialar gerildi. Çok üzüldüm bu duruma. Aklımızda bir iki tane fikir var. İkinci devre o görüşmelere başlayacağız şeklinde konuştu. 
Tesisleşme konusunda 2002 yılından bu yana Beşiktaş'ta hiçbir şeyin yapılmadığını vurgulayan Orman, Akatlar Tesisi'nden sonra 2002 yılından bu yana hiç bir şey yapılmamış. Fulya Tesislerine bakmayın. Bütün amatör branşlarla futbol altyapımızı bir kompleks üzerinde kuracağız. Fulya'dan çıkacağız. Gerçek kamp tesislerimiz orada olmayacak. Şehir dışında rehabilitasyon ve kamp merkezi yapacağız ifadelerini kullandı. 
 
3 Temmuz sürecinin en masum takımı Beşiktaş 
 
Bir öğrencinin 3 Temmuz'da yaşanan şike sürecinde Beşiktaş'ın değerleri etkilendi mi? sorusu üzerine Orman, şunları söyledi: Sistem bu işleri buralara getirdi. 3 Temmuz öncesi yarışan takımlardan kim öndeyse orada problem oldu. Diğerleri yarışta önde olsaydı onlarda da problem olacaktı. Olanlar oldu geçmişte. Artık bundan sonra bir tek mücadele, sahada yapılan mücadele olacaktır. Bu süreç Türk sporuna önemli hizmet sundu. Yargının birinci aşamada vermiş olduğu kararlar var. İkinci aşama devam ediyor. 3 Temmuz öncesi Fenerbahçe 250 bin, Galatasaray kötü bir sezon geçirdiği için 90 bin, Beşiktaş ise 150 bin civarında forma satmış. 3 Temmuz'dan sonra Fenerbaçe bu rakamı 300 bine, Galatasaray 250 bine çıkardı. Beşiktaş taraftarı sadece 50 bin civarında forma aldı. Yani böylece, bu sürece Beşiktaş taraftarı tepkisini verdi. Bu işten rahatsız olduklarını gösterdiler. Şu an bizimle çalışmaya devam eden Ahmet (Ateş) Bey, 6 ay hapiste kaldı. Tek yapmış olduğu iş, tapelerde gözüktü ki telefonda adres tarif etmesi. Bu süreçte en masum takım Beşiktaş. Bu süreci tam olarak incelediğimizde birazcık kurunun yanında yaş olarak yandık. 
Taraftarların bilet fiyatlarından şikayetçi olmasına ve kapalı tribündeki taraftarlara da değinen Orman, hiçbir şekilde taraftar ayrımı yapmadıklarını ve diğer rakiplerle orantılı olarak bilet fiyatlarını yükselttiklerini dile getirdi. 
 
Herhangi bir gücün kulüpte egemen olmasına izin vermeyeceğiz 
 
Beşiktaş Kulübü olarak eğitime de önem verdiklerini belirten Orman, Üniversite ve spor akademisi kurmayı hedefliyoruz. Oyuncularımız kültürünü artırabilmek ve başka öğrencilere akademide eğitim vermek için bunu istiyoruz. Tarihimizden güç alarak, geçmişimizle övünerek, gelecekte Beşiktaş'a hizmet eden insanlar yetiştirmeliyiz. En kısa zamanda Beşiktaş Kulübü'nün tüzüğünü de değiştireceğiz ve herhangi bir gücün bu kulüpte egemen olmasına izin vermeyeceğiz diye düşüncelerini kaydetti. Başkan Orman, Türkiye Futbol Federasyonu Başkanı Yıldırım Demirören'in başkanlığı hakkında konumu gereği yorum yapmaktan kaçınırken, Demirören'i Beşiktaşlı olduğu için orada görmekten mutlu olduğunu söyleyerek sözlerini tamamladı.