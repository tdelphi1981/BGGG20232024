Balıkesir'e liderlik yaramadı
Spor Toto 2. Lig'in 8. haftasında oturduğu liderlik koltuğunu geçen hafta İnegölspor'a bırakan Balıkesirspor, son iki maçta 5 puan kaybetti.Kırmızı Grup takımlarından Balıkesirspor, iddialı ve iyi başladığı sezonda geçen haftaya kadar namağlup olarak geldi.

Ligin 8. haftasında liderlik koltuğuna oturan Balıkesirspor, liderliği sadece 3 hafta koruyabildi. Geçen hafta İskenderun Demirçelikspor'a deplasmanda 1-0 yenilen Balıkesir ekibi, hem namağlup unvanını hem de liderliği kaybetti.

Koltuğu İnegölspor'a kaptıran Balıkesirspor, bu hafta önemli bir fırsatı kaçırdı. Ligin lideri İnegölspor'un deplasmanda Eyüpspor'a 2-0 yenildiği son hafta maçlarında Balıkesirspor, sahasında konuk ettiği Körfez Futbol Kulübü ile 2-2 berabere kalınca, ikincilik konumunu korumuş oldu. Kırmızı-beyazlılar, kendi sahasında galip gelseydi haftayı lider tamamlayacaktı.

Balıkesirspor, 3 haftalık liderliğinin ardından çıktığı son iki maçta birer yenilgi ve beraberlikle toplamda 5 puan kaybetti. İki maçta alınan bir puana rağmen kırmızı-beyazlıların, lig lideriyle arasında sadece 1 puan bulunuyor.