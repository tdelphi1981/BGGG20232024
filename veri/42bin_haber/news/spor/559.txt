"Genel olarak takımın gidişatından memnunum"
Beko Basketbol Ligi takımlarından Antalya Büyükşehir Belediyespor, ligin 5'inci haftasında deplasmanda oynayacağı Olin Edirne maçı hazırlıklarına başladı.Güney ekibi, sahasında 65-74 kaybettiği Anadolu Efes maçının ardından verilen bir gün aranın ardından Olin Edirne maçı hazırlıkları için antrenmana çıktı. Atatürk Spor Salonu'nda Antrenör Altar Tunçkol yönetiminde ısınma hareketleri yapan Antalya Büyükşehir Belediyespor, şut atışlarıyla idmanı tamamladı.

Antrenör Altar Tunçkol, AA muhabirine yaptığı açıklamada, Anadolu Efes'in ligin en iyi takımlarından olduğunu, takımının bu maçta çok iyi mücadele ettiğini söyledi. Sergiledikleri iyi oyuna rağmen maçı kaybetmekten duyduğu üzüntüyü dile getiren Tunçkol, bu yenilgiyi unutup, hafta sonu deplasmanda oynayacakları Edirne Olin maçına odaklandıklarını kaydetti.

Anadolu Efes maçında hakemlerin kritik durumlardaki takdir haklarını rakipten yana kullandıklarını savunan Tunçkol, Basketbolda bir kaç düdük, maçları olumlu veya olumsuz etkileyebiliyor. Tabi bu son bahane ama olumsuz yönde etkilendiğimizi düşünüyorum. Basketbol saliselik bir oyun. Tabi hakemlerin de burada işi çok zor. Takım olarak nasıl hatalar yapabiliyorsak, hakemler de hata yapabiliyor. Bu da maçların sonucunu etkiliyor dedi.

Hedeflerinin Beko Basketbol Ligi'ni ilk 10 takım arasında bitirebilmek olduğunu anlatan Tunçkol, bunu başarabildikleri takdirde çok iyi bir sezon geçireceklerini dile getirdi.

Tunçkol, play-off eşleşmelerine kalmayı istediğini, takımın da bunu başarabileceğine inandığını belirterek, Fikstür olarak ligin iki iyi takımına karşı, Galatasaray ve Efes ile evimizde oynadık. Daha sonra Aliağa ve Türk Telekom deplasmanına gittik, üst üste deplasman maçı yaptık. Ligde zor bir fikstürde mücadeleye başladık. Ancak genel olarak takımın gidişatından memnunum. Olin maçıyla bunu da göstereceğiz inşallah diye konuştu.

Antalya Büyükşehir Belediyespor, ligin ilk haftasında Galatasaray'a evinde 93-57, ikinci hafta deplasmanda Türk Telekom'a 76-75 yenilmiş, ligin 3. haftasında Aliağa Petkim'i deplasmanda 92-74 yenerek galibiyetle tanışmıştı. Güney ekibi, 4. hafta Anadolu Efes'i evinde ağırladığı karşılaşmanın son 5 dakikasına kadar başa baş götürdüğü maçtan 65-74 mağlup ayrılan taraf olmuştu.