Bosna-Hersek Federasyonu'ndaki kriz bitti
Daha önce Boşnak, Sırp ve Hırvat olmak üzere üç başkanın dönüşümlü görev yaptığı Bosna-Hersek Futbol Federasyonu'nda, Uluslararası Futbol Federasyonları Birliği'nin (FIFA) yaptırımları üzerine gidilen seçimde, Elvedin Begiç "tek başkan" seçildi.Bosna-Hersek'te savaşın ardından oluşturulan ve ülke futbol federasyonuna da yansıyan üçlü yönetim mekanizmasına ilişkin FIFA'nın yaptırımları sonuç verdi. 

Boşnak, Sırp ve Hırvat olmak üzere üç başkanın dönüşümlü görev yaptığı sisteme son verilmesi için FIFA'nın uyguladığı yaptırımlar sonucunda Bosna-Hersek Futbol Federasyonu Genel Kurulu yaptığı toplantıda, üçlü başkanlık sisteminden tek başkanlık sistemine geçilmesini öngören ve Eylül 2011'de onaylanan yeni statünün uygulanması kararı alındı.

"Üçlü başkanlık sisteminden tek başkanlık sistemine geçmediği" için Nisan 2011'de uluslararası futbol müsabakalarından men edilen Bosna-Hersek Futbol Federasyonu'nun Genel Kurulunda, sorunların çözülmesi için FIFA'nın atadığı Normalleşme Komitesi'nin görev süresinin tamamlanması üzerine oylama yapıldı.
Oylamada federasyon başkanlığına, Normalleşme Komitesi'nin eski başkanvekili Elvedin Begiç seçildi. Boşnak, Sırp ve Hırvat delegelerden oluşan federasyonun genel kurulunda Begiç'in atanması için 36 delege oy kullanırken, diğer aday Yosip Bevanda'yı ise 23 delege destekledi. Federasyon Başkan Yardımcılarınada Darko Lyuboyeviç ile İvan Beus seçildi.

Bosna-Hersek'teki savaşı 1995 yılında sona erdiren Dayton Barış Antlaşması ile devlet yönetiminde Boşnak, Sırp ve Hırvatları temsilen oluşturulan üçlü sistem, daha sonra futbol federasyonuna da taşındı.

Üçlü sistemin değiştirilmesini isteyen FIFA, bunu ülke futbol federasyondan resmen talep etti. Sırp delegelerin Mart 2011'de düzenlenen toplantıda yeni statüyü kabul etmemesi üzerine FIFA, Bosna-Hersek Futbol Federasyonu'nu cezalandırarak, 1 Nisan 2011 itibariyle ülkenin milli takımlarını uluslararası müsabakalardan men etti.

FIFA daha sonra, Bosna-Hersekli efsanevi futbolcu ve teknik direktör İvitsa Osim'in başında bulunduğu 6 kişiden oluşan Normalleşme Komitesi kurarak, federasyona verilen men cezasını kaldırdı.

Bosna-Hersek Futbol Federasyonu'nun, FIFA'nın talebi doğrultusunda üçlü sistemden vazgeçerek tek başkan seçmesiyle sorun çözülmüş oldu.