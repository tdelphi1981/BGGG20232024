Fernandes'le yollar ayrılıyor
Gelecek sezonun transferlerini nisana bırakmadan halletmeye çalışan Beşiktaş bir yandan da Mayıs 31'e kadar bulmak zorunda olduğu 60 milyon TL için futbolcu satmayı planlıyor.
Yönetimin ilk planı ise Fernandes ve McGregor'u elden çıkarmak. İki oyuncunun da yerlerini dolduracak isimler belirlendi. Yönetim, İskoç kalecinin yerine Standard Liege'le ipleri koparan Sinan Bolat ile her konuda anlaştı.

Hugo Viana alınacak

Siyah-beyazlıların asıl bombası ise Fernandes'in yerine Hugo Viana'yı koyacak olması. Braga ile sözleşme imzalamayan Viana'nın Beşiktaş ile protokol imzaladığı iddia edildi. Yönetimin, Fernandes'i satar satmaz Viana'yı açıklayacağı ve bu sayede tepkilerden az da olsa kurtulmak istediği bildirildi. Beşiktaş yönetimi McGregor için İngiltere'den 4 milyon sterlinlik harika bir teklif almış durumda.

30 milyon TL bekleniyor

Fernandes için de West Ham ve QPR ile görüşmeler devam ediyor. Beşiktaş, Portekizli için 10 milyon sterlinde diretiyor. İngilizler ise 8 milyon sterline kadar çıkmış durumda. İki oyuncudan toplamda en az 30 milyon TL'lik gelir bekleyen Beşiktaş yönetimi ise gelecek sezon Avrupa'da yer almak için iki oyuncusunun 'feda' ettiğini taraftara açıklamanın yollarını arıyor.