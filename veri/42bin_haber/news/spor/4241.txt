Hakem olsaydım maça çıkmazdım
Şenol Güneş, Meireles kararı için MHK'yi direnişe çağırdı
 'Hakemin raporuna rağmen cezanın indirilmesine hakemler de tepki göstermeli. Kişilikleri ve meslekleri rencide edildi. Ben hakem olsaydım maçlara çıkmazdım'
 Antalya kampında basın toplantısı düzenleyen Şenol Güneş, F.Bahçeli Meireles'in 12 maçlık cezasını 5 maça düşüren Tahkim'e karşı hakemleri tavır almaya çağırdı. Hakem Halis Özkahya'nın raporunun yok sayıldığını hatırlatan Güneş şu sert açıklamayı yaptı: 
 'O ceza konusunda hakeme yapılan haksızlıktı... Aslında ben hakemlerin yerinde olsaydım maçlara çıkmazdım. O hakemin bana göre hem mesleği hem de kişiliği rencide olmuştur. Bundan sonra nasıl iş yapacak bilmiyorum. Çünkü büyük kulüpler karşısında mutlaka ezilerek görev yapacaktır. Verdiği kararı uygulatamadığına göre bir daha o kararı veremez. O raporu bir daha yazamaz.'
 CANER'E 2 MAÇ HAKSIZLIK
 GÜNEŞ, hakemlerin yanlışları konuşulurken bile olayların saptırıldığını ifade ederek, 'Hakemin yanlışı değil, kulüplerin menfaati konuşuluyor. Diyelim ki F.Bahçeli oyuncu dışarı atılmışsa, F.Bahçe, 'oyuncuma nasıl ceza aldırmam', diğer kulüpler de 'Ona nasıl ceza verilmez?' diye konuşuyor. Oysa hakemin, ceza kurullarının ne yapması gerektiğinin, kurallara bağlı olması gerekiyor. G.Birliği'nin oyuncusu aynı hareketi yapıp 1 maç alıyorsa, F.Bahçeli Caner 2 maç ceza alıyorsa haksızlıktır. Güç gösterisiyle hakemleri baskı altına almaya kalkarsanız o konudan uzak duranlar da başlar bunu yapmaya. O zaman da kaos olur ve bu kaostan da mutluluk çıkmaz' diye konuştu.
 KARAKTER DÜZGÜN OLMALI
 Futbol sadece bir oyun değil. Karakter düzgün olmalı. Çocuklar da izliyor. Futbolcu kendini yere atıyorsa ister istemez stilini ona benzetiyor.
 ÖĞRETMEN GÜNEŞ'TEN ÖĞÜTLER
 Futbolcularla yaptığı toplantıda ikinci yarı için dileklerini taktik tahtasına yazan Güneş, 'Bunlar olur mu? Olmaz tabi' sözleriyle de umutsuzluğunu ifade etti.
 Baba düzgün olmalı
 Şenol Güneş, Federasyonu da eleştirdi. 'Baba'nın çocuklar arasındaki yanlışları düzeltmesi gerektiğini belirten Güneş şunları söyledi: 'Baba çocuklar arasındaki olumsuzluğu düzeltmeli, yönetmeli. Türk futbolundaki olumsuzluğu Trabzon, Fener, G.Saray düzeltemez. Burada el koyması gereken Federasyon'dur.
 SİZ anıt yapıyorsunuz yaşayan şeyin anıtı olur mu? O yaşıyor var olan şeye anıt yapıyorsunuz. Kupa anıtı kötü değil ama bu böyle. Kulüplerin yapısı değişmeli, şirket olmalı.'
 Seviyorsa gelsin!
 'JAJA nasıl gitti biliyorsunuz. Çok iyi oyuncu. Şu anda alsak ne zaman hazır olur. Bunu bilen var mı? Çok iyi oyuncu, Barcelona'da bile oynar. Ama hazır değil. Trabzonspor'a gelmek istediği söyleniyor, sevdiği söyleniyor. Şöyle yapalım o zaman. Gelsin ve maç başı para alsın. Ciddi yaptırımları olan bir sözleşme imzalasın. Hatta maç başı parasını cebimden vereyim.'
 Ezersen isyan çıkar
 Şike sürecinde yarıştıkları için F.Bahçe ve Trabzon isminin öne çıktığını belirten Güneş şunları söyledi: 'Olaya göre değil, kişilere ve kurumlara göre değerlendirme yapıldı. Böyle hareket edersek o zaman güç dengeleri oynamaya başlar ki, gücü elinde bulunduran kişiler toplumu ezer. Toplum da bunu kabul etmez, isyan eder.
 SAFLIK, TEMİZLİK BOZULDU
 FUTBOLUN durumu iyi olmadığı zaman beni yorar. Yaşananlar coşkuyu, saf temizliği bozdu. Ayrıştırma oldu, ötekileştirme fazlalaştı. Yanlışların düzelmediğini gören insanlar ya isyankar, ya savaşçı olacak ya da görmeyecek. Küsüp kenara çekilecekler.'