Geleneksel Okçuluk Kış Ligi Yarışmaları yapıldı
Geleneksel Okçuluk Kış Ligi yarışmaları yapıldı. Turnuvanın ilk atışını Milliyetçi Hareket Partisi Genel Başkan Yardımcısı ve Eskişehir Milletvekili Ruhsar Demirel gerçekleştirdi.Şenok Okçuluk Salonu'nda gerçekleştirilen ligin ilk yarışında, 7'si bayan 47 sporcu mücadele etti. Sporcular turnuvada, geleneksel yayla hedeflere atış yaptı. Üç ayrı kategoride düzenlenen yarışmada 16 yaş altı ve üstü kadın ve erkekler sporcular, 18'er ok attı.

Turnuvanın ilk okunu atan MHP Eskişehir Milletvekili Ruhsar Demirel, Okçuluk denince, Eros'un, Kızılderili'nin okunu biliyoruz da, Osmanlı'nın okunu bilmiyoruz. Bunu sizlerin sayesinde öğrendim ve inşallah bundan sonra uygulayıcısı da olacağız, bir kültür mirasımızı yaşatacağız dedi.

Geleneksel okçulukta Türkiye'de ilk kez düzenlenen Kış Ligi müsabakaları, Ankara'nın yanı sıra Amasya, Çanakkale, İstanbul, Kayseri, Konya, Samsun, Sivas, Tokat ve Tekirdağ'da yapılacak.
Kış Ligi müsabakaları, 30 Nisan'da tamamlanacak ve kategorilerinde ilk 5'e girenlere madalya verilecek.