Vural: "İlk defa 25 hafta sonra..."
Sanica Boru Elazığspor Teknik Direktörü Yılmaz Vural, bu hafta oynayacakları Orduspor maçına ilişkin Nasip olur da kazanabilirsek ilk defa 25. haftada, sondan üçüncü sıradaki yerimizden çıkmış olacağız dedi.
Bordo-beyazlı ekip, Spor Toto Süper Lig'in 25. haftasında pazar günü oynayacağı Orduspor maçının hazırlıklarına başladı. Teknik direktör Yılmaz Vural nezaretinde başlayan ve tüm futbolcuların katıldığı idmanda düz koşu ve teknik çalışma yapıldı. Yılmaz Vural, idman öncesi gazetecilere yaptığı açıklamada, maçın oynanacağı pazar gününe kadar zamanlarının olduğunu ve bu süreçte adaptasyonlarını sağlayıp karşılaşmadan puanlar çıkarmak istediklerini kaydetti. Nasip olursa kazanabilirsek ilk defa 25. haftada, sondan üçüncü sıradaki yerimizden çıkmış olacağız. Çünkü rakibimizin 29 puanı var, bizim 27, kazanırsak otomatikman 30 olacak ve en azından bir rakibi kendi inisiyatifimiz ile kendi aşağımıza almamız söz konusu olacak ifadelerini kullanan Vural, buna karşılık Orduspor'un savunmasıyla nam yapan bir takım olduğunu, kendi sahasında bile oynarken daha dikkatli, disiplinli ve sabırlı mücadele ettiğini anımsattı. Taraftarlardan sahaya atlama, hakeme küfür etme gibi olayların yapılmamasını rica eden Vural, akıllı ve sakin olunduğu zaman her türlü zorlukların aşılabileceğini sözlerine ekledi.