Radwanska zorlanmadı
Avustralya Açık Tenis Turnuvası'nda Agnieszka Radwanska, Romanyalı rakibi İrina-Camelia Begu karşısında 2-0 galip geldi. 
Radwanska, setleri 6-3'lük skorlarla alarak maçı 2-0 kazandı. Maç boyunca rakibinin gönderdiği zor topları hızlı hareket ederek karşılayan ve sayıya çevirmeyi başaran ünlü tenisçi, seyircilerden yoğun alkış aldı. Radwanska, ilk sette rakibinin servisini kırdı ve seti 6-3 kazandı. İlk setteki hırslı oyununu ikinci sette de sürdüren Radwanska, formda olduğunu gösterdi ve bu seti de 6-3 aldı.

Karşılaşmadan 2-0 galip ayrılan Polonyalı raket, maç sonunda yaptığı açıklamada kazandığı için mutlu olduğunu belirterek 'Oynadığım en iyi maçtı diyebilirim' dedi.

Berdych gayet net

Avustralya Açık Tenis Turnuvası'nda, erkekler dünya sıralamasında 5 numarada yer alan Çek Tomas Berdych, Fransız rakibi Guillaume Rufin'i 2 saat süren maçın sonunda setleri 6-2, 6-2 ve 6-4 alarak 3-0 yendi. 
İlk iki sette fazla zorlanmayan Berdych, Rufin'in üçüncü sette başarılı oyunu karşısında 4-3 geriye düştü. Ancak oyunda tekrar üstünlüğü ele alan Berdych, 4-4 beraberliği sağladı. Tomas Berdych, rakibinin servisini kırarak seti 6-4 kazandı. Maçı 3-0 alan ve bir üst tura yükselen Berdych, Rufin'e karşı ilk defa oynadığını belirterek, "Sonuçta oyun 3 set oynanıyor iyi maç oldu, ama kazandığım için mutluyum. Bir yıl sonra tekrar Melbourne'da olmaktan mutluyum, bundan sonraki maçlarda da elimden geleni yapmak istiyorum" dedi.

Avustralya Açık'ta Çinli Na Li Belaruslu rakibini 2-0'la geçti

Avustralya Açık Tenis Turnuvası'nda, kadınlarda 6 numaralı seri başı Çinli Na Li, Baleruslu rakibi Olga Govortsova'yı 2-0 yendi.

Na Li maçı 6-2 ve 7-5'lik sonuçlarla aldı. İlk sette rahat bir oyun ortaya koyan Na Li, Olga Govortsova'nın servislerini kırdı ve seti 6-2 galip bitirdi. İkinci sette toparlanan Govortsova, Çinli raketin servisini kırarak oyunda 4-2 öne geçmeyi başardı. Tekrar oyuna ağırlığını koyan tecrübeli Na Li, çekişmeli geçen seti 7-5 kazanmayı başararak maçı 2-0 aldı. Bir üst tura çıkan Na Li'nin, maça sağ dizinde özel bandajla çıktığı gözlendi. Çinli tenisçinin önemli bir sakatlığı olmadığı bildirildi.