İstanbul Merkezefendi stadı açıldı
Zeytinburnu Belediyesi'nin yaptırdığı Merkezefendi Stadı, Gençlik ve Spor Bakanı Suat Kılıç'ın da katıldığı törenle açıldı.Merkezefendi Spor Parkı'nın yanında yapılan sentetik çim zeminli stadın açılışında, bakan Kılıç'ın yanı sıra İstanbul Valisi Hüseyin Avni Mutlu, Zeytinburnu Belediye Başkanı Murat Aydın, Ak Parti İstanbul Milletvekili Osman Aşkın Bak'ın yanı sıra bazı eski milli futbolcular Rüştü Reçber, Tayfur Havutçu, Tümer Metin, Evren Turhan ve Cenk İşler de hazır bulundu. Törende yaptığı konuşmada Zeytinburnu ilçesinin, AK Parti belediyeciliğinin eşsiz örnekleriyle her geçen gün yeni bir eserle tanışmaya devam ettiğini belirten bakan Kılıç, Hayatın her alanında Zeytinburnu'na önemli eserler kazandıran değerli belediye başkanımızı bu anlamda kutluyorum. Tabii spora yatırım yapan belediyeleri ayrıca tebrik ediyorum, çünkü yapılan her bir spor tesisi o ilçede, o bölgede yaşayan gençlerin, kadınların, vatandaşların hayata daha sağlıklı tutunmalarına ciddi anlamda imkan kazandırıyor diye konuştu. Kılıç, 81 vilayeti hizmetlerle donatmanın kolay olmadığını kaydederek, bu konuda hükümetin verdiği desteğe teşekkür etti. Kılıç, Arkamızda sapasağlam bir hükümet iradesi ve elbette kaynakları bulurken de, temelleri atarken de, projeleri tamamlarken de, her adımda arkamızda Başbakan Sayın Recep Tayyip Erdoğan var, kendisine minnettarız. Bir kere de Zeytinburnu'ndan teşekkürlerimizi ifade ediyoruz dedi.

Konuşmaların ardından bakan Suat Kılıç, vali Hüseyin Avni Mutlu, belediye başkanı Murat Aydın ve diğer protokol üyeleri sahada kurulan platforma toplanarak sembolik olarak kurdele kesti. Açılışın ardından tribünleri dolduran seyircilerin yanına giderek vatandaşları selamlayan bakan Kılıç, daha sonra gösteri maçının başlama vuruşunu yaptı. Merkezefendi Stadı'nı, Zeytinburnu ilçesinde bulunan 16 amatör futbol takımı kullanacak.