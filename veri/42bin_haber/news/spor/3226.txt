Konya evinde gülemiyor
PTT 1. Lig'de sezonun ilk devresini 3-0 öndeyken tatil edilen Ankaragücü maçı dışında tamamlayan Torku Konyaspor, iç sahada en başarısız takım oldu.16 maçlık dönemde kendi sahasında 8 maç oynayan yeşil beyazlılar, sadece bir maç kazanabildi. 5. haftada TKİ Tavşanlı Linyitspor'u 2-0'lık skorla mağlup eden Konya ekibi, iç sahada 3'ü 0-0'lık skorlarla 4 beraberlik aldı, 3 maçta ise rakiplerine yenildi.

İç sahada oynadığı 8 maçta 1 galibiyet, 4 beraberlik, 3 yenilgi alan ve 5 gol atıp 9 gol yiyen Torku Konyaspor, topladığı 7 puanla ilk yarı iç saha performans değerlendirmesinde 18. sırada yer aldı.

Deplasmanda ise başarılı bir performans gösteren Torku Konyaspor, tatil edilen Ankaragücü maçı değerlendirmeye alınmadığında deplasmanda oynadığı 8 maçta 3 galibiyet, 3 beraberlik, 2 yenilgi aldı.

Deplasmanda 9 gol atıp 9 gol yiyen Torku Konyaspor topladığı 12 puanla 6. sırada yer aldı.

Ankaragücü maçı hakkında verilecek karar Konyaspor'un lehine olduğu takdirde, yeşil-beyazlılar deplasman puanını 15'e çıkaracak ve deplasmanda en başarılı takım olan Kayseri Erciyesspor'un ardından 2. sıraya yükselecek.