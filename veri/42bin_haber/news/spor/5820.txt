Vleminckx ilgisi idman kapattırdı
Gençlerbirliği Teknik Direktörü Fuat Çapa, Medical Park Antalyaspor maçında 4 gol atarak yıldızı parlayan Belçikalı golcü Björn Vleminckx'e medyanın yoğun ilgi göstermesi nedeniyle iki antrenmanı birden basına kapattı.
Başkent temsilcisi, 26 Ocak Cumartesi günü Akhisar Belediyespor ile sahasında yapacağı maçın hazırlıklarını sürdürürken, basın mensupları da Spor Toto Süper Lig'deki ilk maçında bütün dikkatleri üzerine çekmeyi başaran 'savaşçı' Vleminckx ile röportaj yapmak için adeta birbirleriyle yarıştı.

Teknik direktör Çapa da bunun üzerine Vleminckx ve kırmızı-siyahlı futbolcuların Akhisar Belediyespor karşılaşmasına konsantre olabilmesi için bugün ve yarın yapılacak idmanları basına kapattı.

Başkent ekibinde daha önce sadece karşılaşma öncesi son antrenman gazetecilere kapalı tutuluyordu.