Ve Sneijder kadroda!
 
 Galatasaray’ın dünyayı sallayan transferi Wesley Sneijder’in, Beşiktaş’la oynanacak derbi karşılaşmasında forma giyip giymeyeceği büyük bir merak konusuydu. Sarı-Kırmızılılar’a resmi imzayı attıktan sonra, “Kendimi hazır hissediyorum. Zaten İnter’de antrenmanlarımı aralıksız sürdürüyordum. Eğer hocam bana görev verirse, derbide Beşiktaş’a karşı oynamak istiyorum” ifadelerini kullanmıştı. Ayağının tozuyla Cim Bom’da antrenmanlara da başlayan Sneijder’in hırslı görüntüsü ve takıma kısa sürede uyum sağlayabileceğinin sinyallerini vermesinin, teknik direktör Fatih Terim’i oldukça memnun ettiği belirtildi.
 
 İKİNCİ YARI OYUNA GİREBİLİR
 
 Florya’da tecrübeli oyuncu ile sık sık bir araya gelen Terim’in, yeni yıldızını Beşiktaş sınavına psikoloji açıdan da hazır hale getirdiği ve kendisini kadroya alacağını bildirdiği öğrenildi. Kapalı kapılar ardından devam eden antrenmanlarda İmparator’un, Kasımpaşa mücadelesinde sahaya sürdüğü 11’i denediği, oyunun gidişatına göre de Sneijder’e nefesleri kesecek maçta ilk kez formayı giymesi için şans vereceği bildirildi.                              
 
 Metin Karabaş/Fanatik