"Altın Top Pirlo'ya verilsin"
İtalya Futbol Milli Takımı Teknik Direktörü Cesare Prandelli, bu yılki Altın Top ödülünü milli takımdan da oyuncusu olan Andrea Pirlo'nun alması gerektiğini söyledi. 
Prandelli, Roma'daki Yabancı Gazeteciler Birliği'nde, İtalya'da görev yapan ve aralarında AA muhabirinin de olduğu yabancı gazetecilerle bir araya gelerek, pek çok konuda gazetecilerin sorularını yanıtladı.

2010 yılında devraldığı İtalya Milli Takımı'nı, 2012 Avrupa Şampiyonası elemelerinde başarılı bir grafikle önce şampiyona finallerine gitmesini sağlayan ardından 2012 Avrupa Şampiyonası'nda final oynatmayı başaran 45 yaşındaki teknik direktör Prandelli, milli takımın bir değişim yaşadığını ve iyi bir yıl geçirdiklerini söyledi. Tecrübeli teknik adam, bir soru üzerine, şampiyonada unutamadığı maçların yarı finalde 2-1 yendikleri Almanya ve ilk oynadıkları İspanya karşılaşmalarının olduğunu belirtti.

Prandelli, Uluslararası Futbol Federasyonları Birliği'nin (FIFA) her yıl verdiği Altın Top Ödülü (Ballon d'Or) için adayının kim olduğu sorusuna, "Bu soruya milli duygularımla cevap vereceğim. Bir İtalyan olarak, bence bu sene bu ödülü Pirlo almalı. Bu yaşa gelmiş ve bu zamana kadar yaptıklarının karşılığı olarak bu ödülü o almalı" yanıtını verdi.

-Lig değerlendirmesi-

İtalya Birinci Futbol Ligi Serie A'da 2012-2013 sezonun tamamlanmasına bir hafta kala ilk yarının değerlendirmesi sorulan "gök-mavililerin" teknik patronu, bu yılın en iyi maçı olarak geçen hafta oynanan AS Roma-Fiorentina mücadelesini gösterdi.

Prandelli, AS Roma'nın 4-2 kazandığı maçla ilgili, iki takımın da 5-6 oyuncuyla atak oynadığını ve ortaya heyecanlı bir maç çıktığını anlattı.

Son şampiyon Juventus'un cezası nedeniyle bu sezonun başındaki 4 ayda takımının başında yer alamadığı hatırlatılan ve bu konuda ne düşündüğü sorulan Cesare Prandelli, "Juventus, geçen yıl olağanüstü bir yıl geçirdi. Bu sene kaldıkları yerden devam ediyorlar. Conte'nin olmayışı bazı maçlarda onları etkilemiştir ama beraber çalışmaya devam ettiler sadece birkaç 90 dakikada takımının başında olamadı" dedi.

İtalyan futbolunda son dönemde çok fazla genç oyuncunun ön plana çıktığı anımsatılan Prandelli, Milan'da forma giyen El Shaarawy, Roma'da oynayan Mattia Destro gibi isimleri kendisinin, milli takımın hazırlık maçlarında oynatarak bugünkü konumlarına gelmelerinde katkıda bulunduğunu söyledi. Tecrübeli çalıştırıcı, ülkelerinin içinden geçtiği ekonomik kriz nedeniyle de kulüplerin genç futbolculara daha çok yöneldiklerini sözlerine ekledi.

-Hocalarıyla sorun yaşayan oyuncular-

İngiltere'nin Manchester City takımında forma giyen İtalyan milli oyuncu Mario Balotelli'nin, İtalyan hocası Roberto Mancini ile sık sık yaşadığı sorunların hatırlatılması üzerine Prandelli, Balotelli'nin Mancini ile daha uzun süre birlikte olduğunu, kendileriyle ise 3-4 gün birlikte çalıştığını anımsatarak, "Bizi kızdıracak yeterli zamanı olmadı" diyerek espri yaptı.

Cesare Prandelli, Balotelli konusunda antrenör Mancini'ye herhangi bir önerisi olup olmayacağına, "Mancini başarılı bir hoca. Kesinlikle hayır" yanıtını verirken, Balotelli'nin de profesyonelliğinin gerekliliklerini yerine getirmesine ihtiyaç olduğunu söyledi.

Roma takımının yıldız oyuncusu Daniele De Rossi'nin de antrenörü Zdenek Zeman ile yıldızının barışmaması konusunda Prandelli, De Rossi'nin hocasını ikna etmesi gerektiğini ifade ederek, antrenörlere destek çıktı.

-Futboldaki yüksek ücretler-

Prandelli, kendisine yöneltilen futbol piyasasında oyuncuların fahiş ücretler almasının doğru olup olmadığına ilişkin soruya da, "Bu sistem baştan böyle. Bu tabi başkanlara da bağlı olan bir şey. Örneğin bir maçta, bir futbolcu çok iyi oynar ardından kıymete biner. Herkes onu ister" dedi. Prandelli'nin cevabından tatmin olmayan gazetecinin sorusunu yinelemesi üzerine soruya soruyla cevap veren tecrübeli çalıştırıcı, "Pekiyi, çok şahane film 20 milyon gişe yapıyor. Sizin için bu skandal değil mi" ifadesini kullandı.