Sakaryaspor ligin dibine demir attı
Türk futboluna çok sayıda yıldız kazandıran Sakaryaspor, mücadele verdiği Spor Toto 2. Lig Kırmızı Grup'ta son sıraya kadar geriledi.Altyapısından Aykut Kocaman, Oğuz Çetin, Hakan Şükür, Tuncay Şanlı, Bülent Uygun, Mustafa Pektemek ve Aykut Yiğit gibi birçok yıldızı Türk futboluna kazandıran yeşil-siyahlı ekip, mazisini mumla arıyor.

Maddi imkansızlıklar nedeniyle transfer yapamayan ve altyapısındaki genç oyuncularla Spor Toto 2. Lig'de mücadele veren yeşil-siyahlı ekip, puan cetvelinin son sırasında bulunuyor.

17 takımın mücadele ettiği ligde oynadığı 13 maçta yalnızca 5 puan toplayabilen Sakarya temsilcisi, kötü gidişatını engelleyemediği takdirde gelecek sezon bir alt lige düşecek.

Ligin en çok gol yiyen takımı konumunda bulunan yeşil-siyahlı ekip, oynadığı 13 maçta kalesinde 34 gol görürken, rakip fileleri de 11 kez havalandırdı.