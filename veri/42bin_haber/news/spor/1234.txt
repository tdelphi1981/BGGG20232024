"Sebastian Vettel çocuk gibi davranıyor"
Eski Formula 1 dünya şampiyonu Jacques Vileneuve, Sebastian Vettel'in olgunlaşması gerektiğini ve hala çocukça davranışlar sergilediğini açıkladı.
1997 sezonunda Williams ile Formula 1 Dünya Şampiyonu olan Kanadalı pilot, Vettel'in rakibi Fernando Alonso'nun sorunlarla başa çıkma noktasında daha güçlü bir pilot olduğunu ifade etti.

"Buna karşın Villeneuve, Vettel'in yarışı ilk sırada götürürken, neredeyse 'görünmez' olacak kadar hızlı olduğunun da altını çizdi.

Villeneuve yaptığı açıklamada;  "Vettel süper hızlı fakat istenmeyen durumlarla karşılaşıldığında Fernando ile aralarında bir fark var. Alonso sakin ve rasyonel kalıyor. Vettel ise çoğu zaman sinirleniyor, hayal kırıklığına uğruyor ve çığlık atıp orta parmağını gösteriyor. Bir çocuk gibi hareket ediyor. Bu davranışlar, olgunluğun iki farklı safhasını gösteriyor. Öte yandan kabul edelim ki Vettel birinci sınıf bir pilot. Ancak kritik durumlarla karşılaştığında daha fazla zorlanıyor. Yarışı lider götürürken neredeyse yenilmez görünüyor. Ancak gerideyken sorun yaşamaya daha eğilimli." dedi.

turkiyef1.com'un haberine göre; Vettel'in Abu Dabi'deki performansının göründüğü kadar etkileyici olmadığını da belirten Villeneuve ayrıca, Alonso'nun bu sezon şampiyonluğu daha fazla hak eden pilot olduğunu da ifade etti.

"Bence Vettel hakkındaki düşündüklerim son yarışta doğrulandı. Geriden gelirken ilk önce Senna ile temas yaşayıp ön kanadına zarar verdi. Sonra güvenlik aracı pistteyken otomobilinin kontrolünü yitirip araca zarar verdi. Büyük bir sonuç doğurmadı ancak çok ciddi bir hataydı. Öte yandan süper hızlı olduğunu gösterdi. Ancak şanslıydı ve fikrim değişmedi. Alonso 2012 sezonunda şampiyonluğu daha fazla hak etti."