Yılmaz Vural: Trabzonspor'u yenmek istiyoruz
Snica Boru Elazığspor teknik direktörü Yılmaz Vural, deplasmanda oynadıkları Fenerbahçe'nin ellerinden ucuz kurtulduğunu, hafta sonunda oynayacakları Trabzonspor'u ise mutlaka yenmek zorunda olduklarını söyledi.
Yılmaz Vural, takımına antrenman yaptırırken 2-2 berabere kaldıkları Fenerbahçe maçında futbol şansının kendilerinden yana olmadığını, Marvin'e verilen kırmızı kart kararının ağır olduğunu savundu. Hazırladığı transfer listesini yönetime verdiğini, ancak istediği futbolcuların transfer edilmemesinden şikayet eden Yılmaz Vural, şöyle devam etti:

"GEKAS'LA GÖRÜŞÜLÜYOR"
"Transfer konusunun şu anda ne durumda olduğunu bilmiyorum. Gekas ve birkaç tane oyuncuyla temasları var diye tahmin ediyorum. Tabi ki son aşamada bize de sorarlar yani, 'Hocam böyle durum var, ne dersin?' diye. Ama yani biz hayır desek yanlış olur, evet desek yanlış olur. Çünkü oyuncuyu tanımıyoruz, durumunu bilmiyoruz. Dolayısıyla artık ben bu aşamadan sonra bana kim gelirse sahaya çıkartır, oynatmaya çalışırım."

Trabzonspor'un ligdeki durumu ile ilgilenmediklerini ifade eden Yılmaz Vural, rakiplerinin maçını geçen hafta izlediklerini belirtti. Camialarının maçı kazanma istemi olduğunu hatırlatan Yılmaz Vural, "Kazanırsak 20 puana çıkacağız. Yukarıya yanaşmamız mümkün olacak. Kiminle oynadığımız, pozisyonu, şampiyonluğa mı, düşmeye mi oynuyor hiç umurumuzda değil. Tek umurumuzda olan karşımızda bir rakip olacağı" diye konuştu.

Yılmaz Vural, takımın başında 11 maçtan beri olduğunu, 3 galibiyet, 5 beraberlik ve 3 mağlubiyet aldıklarını, takımın bir başarı grafiği yakaladığını kaydetti.