"Moralimiz bozuk ama..."
Giresunspor Başkanı Mustafa Bozbağ, ligdeki kötü gidişatın morallerini bozduğunu ancak şevklerini kırmadığını söyledi.Sezon başında iş başına gelirken Giresunspor'u her anlamda başarılı bir yapıya kavuşturmak için yola çıktıklarını hatırlatan Başkan Mustafa Bozbağ, "Mali anlamda kulübe önemli yatırımlar yaptık. Sportif anlamda ise henüz istenilen grafiği yakalayamadık ancak yılmadan çalışmalarımıza devam edeceğiz. Hedef küçültmek yok. Devre arasında yapacağımız transferlerle taraftarlarımızın coşku içerisinde destekleyeceği bir takım oluşturacağız" dedi. 

"TRANSFER ÇALIŞMALARIMIZ SÜRÜYOR" 

Başkan Bustafa Bozbağ, mevcut kadro içerisinde yer alan bazı futbolcularla yollarını ayıracaklarını, ocak ayında başlayacak ara transfer döneminde de takıma önemli oranda takviye yapacaklarını vurgularken şunları söyledi:  "Hem bizim hem de teknik direktörümüz Ergün Penbe'nin gündeminde olan bazı oyuncular var. Kendileriyle görüşüyoruz. Bu aşamada isim açıklamamız pek doğru olmaz ancak Giresunspor formasının ağırlığını taşıyabilecek futbolcuları bünyemize katacağız. Ancak taraftarlarımızın biraz daha sabırlı olmalarını istiyorum. Çünkü hedef küçültmeden çalışmalarımıza devam ediyoruz. Camiamızın ve taraftarlarımızın yüzünü güldürecek bir Giresunspor'u yaratmanın mücadelesini yapıyoruz." 

KIVANÇ İLE YOLLAR AYRILDI 

Giresunspor, geçen sezonun devre arasında Bucaspor'dan transfer ettiği Kıvanç Dağ ile yollarını ayırdı. Sezon başında Cengiz Demir'in iş başına gelmesiyle savunmanın merkezinde görev yapmaya başlayan genç oyuncu, Sakaryaspor müsabakasında sarı kart görerek cezalı duruma düşmüştü. Sarıyer karşılaşmasında forma giyemeyecek olan Kıvanç, yönetim kurulu kararıyla takımdan gönderildi. Kıvanç'ın sözleşmesinin karşılıklı olarak feshedildiği açıklandı. Yeşil beyazlı ekibin basın sözcüsü İbrahim Özkul, Giresunspor'a verdiği hizmetlerden ötürü Kıvanç'a teşekkür etti. 

CİHAN ALACAKLARI İÇİN TFF'YE BAŞVURDU 

Bu arada Giresunspor'un defans oyuncularından Cihan Gökal, alacaklarını tahsil etmek için Türkiye Futbol Federasyonu'na başvurdu. Geçen seneden 200 bin, bu sezondan da 29 bin lira alacağı bulunan Cihan'ın bu rakamları tahsil edebilmek için federasyonu başvurduğu bildirildi. Giresunspor, bir hafta içerisinde Cihan'a söz konusu alacaklarını ödemezse tecrübeli futbolcunun otomatikman serbest kalacağı bildirildi.