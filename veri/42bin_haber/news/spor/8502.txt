Trabzonspor'da görüşme günü
Trabzonspor, Süper Lig'in 22. haftasında evinde konuk edeceği Fenerbahçe maçı hazırlıklarına bu sabah yaptığı çalışmayla devam etti.
4 EKSİK 

Mehmet Ali Yılmaz Tesisleri'nde Teknik Direktör Tolunay Kafkas yönetiminde gerçekleştirilen antrenmana izinli olarak Almanya'ya giden Halil, sakatlığı süren Zeki Yavru ile hasta olan Bamba ve Soner katılmadı. Sakatlığı devam eden Volkan Şen ise düz koşu yaptı. Antrenmanın basına açık 15 dakikalık bölümünde bordo - mavililer düz koşunun ardından ısınma amaçlı oyunlar oynadı. Bu sırada futbolcuların neşeli halleri dikkat çekti. 

TEK TEK GÖRÜŞTÜ 

Teknik direktör Tolunay Kafkas, antrenman sırasında Mustafa Yumlu, Adrian ve Volkan ile saha ortasında bir süre görüştü. Kafkas son olarak yanına çağırdığı tercüman Halil'le de hararetli bir konuşma yaptı. 

FIFA MERKEZİ ÖNÜNDE YARIN TEMİZ FUTBOL EYLEMİ YAPILACAK

Trabzonspor taraftarları yarın FIFA'nın Zürih'teki binası önünde Temiz Futbol Eylemi gerçekleştirecek. Trabzonspor Kulübü'nden konuyla ilgili yapılan açıklamada şu ifadeler kullanıldı: 
"Taraftarlarımız 14 Şubat Sevgililer Günü'nde Zürih'te bulunan FIFA Binası önünde Temiz Futbol Eylemi gerçekleştirecekler. Saat 11.00'de FIFA binası önünde gerçekleştirilecek olan eylem öncesi yapılan açıklamada, Türkiye ve dünyanın dört bir yanında Türkiye'de yaşanan şike olaylarıyla hukuksuzlukları protesto etmek için organizasyonlar yapıldığına vurgu yapıldı. Açıklamada, 'Şimdiki hedefi 14 Şubat Zürih olarak belirledik ve Türkiye'de futbolda adalet sağlanana kadar dünyanın her yerini eylem alanına döndürmeye kararlıyız' denildi. Avrupa'nın farklı ülkelerinden 1000'e yakın futbolseverin katılması beklenen eylemde FIFA'ya Türkiye'de örtbas edilmeye çalışılan şike olayıyla ilgili 'Gerekeni yap' mesajı verilecek." 

TRABZONSPOR'DAN 10 MİLYON LİRALIK ÖDEME

Trabzonspor'un, bugün futbolcu alacakları ve temettü olmak üzere 10 milyon lira ödeme yapacağı belirtildi. Bordo - mavili kulübün Fenerbahçe maçı öncesi futbolculara transfer taksiti ve maç başı alacakları olmak üzere yaklaşık 3 milyon lira ödeyeceği, tüm futbolcu alacaklarının ise önümüzdeki hafta hesaplara yatırılacağı öğrenildi.  Bu arada Trabzonspor temettü ödemesi olarak da 7 milyon lirayı hissedarların hesaplarına bugün yatıracak.