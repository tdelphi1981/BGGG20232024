Aybaba ve Oğuzhan'dan anlamlı ziyaret
Beşiktaş Teknik Direktörü Samet Aybaba ve futbolcu Oğuzhan Özyakup, Omurilik Felçlileri Derneğini ziyaret etti.Akşam saatlerinde Esenboğa Havaalanı'na iniş yapan siyah-beyazlı kafileden Teknik Direktör Samet Aybaba ile oyuncu Oğuzhan Özyakup, Ankara Yenimahalle Belediyesi Engelliler Gençlik ve Spor Kulübü'nü (AYBESK) ve Uluslararası Omurilik Felçlileri Derneği Çayyolu Şubesi'ni ziyaret etti. 
Ziyarette konuşan Uluslararası Omurilik Felçlileri Derneği Genel Başkanı Yıldırım Yılmazoğlu, "Beni kırmadıkları için kendilerine çok teşekkür ediyorum. Bir sosyal sorumluluk projesi adı altında engelliler ve engelli sporcularla beraber Beşiktaşlı futbolcularla bizler de bir 'feda' yapmak istiyorduk ve bunu gerçekleştirdik. Bizlerle daha çok futbolcu arkadaşımız birlikte olsaydı daha mutlu olurduk" dedi. 
Salonda engelli basketbolcu ve ampute futbol takımından oyuncuların bulunduğunu ifade eden Yılmazoğlu, Beşiktaş Teknik Direktörü Samet Aybaba ve Oğuzhan Özyakup'a teşekkür etti. 
Beşiktaş Teknik Direktörü Samet Aybaba ise, "Onları görmeye geldik ve kendimizi bir masada bulduk" diye konuştu. 
Aybaba, ardından Yılmazoğlu'na Beşiktaşlı bütün oyuncuların imzaladığı formayı hediye etti. Ardından engelli çocuklarla bir araya gelen Aybaba, çocukların üzerlerindeki Beşiktaş formalarını tek tek imzaladı. Yoğun ilgi nedeniyle izdiham yaşanan etkinlikte kalabalığın arasından sıyrılarak Aybaba'nın yanına gelmeyi başaran bir engelli çocuğun isteği dikkat çekti. Aybaba'ya seslenen engelli minik, "Hocam beni ikinci lige alır mısınız" dedi. Samet Aybaba ise, "Alırım neden almayayım" karşılığını verdi. Engelli çocuğun "Ben güzel top oynarım" demesi üzerine Aybaba, "Sizin için her şeye varız. Sana telefonu vereyim beni ara, haberleşelim" ifadesini kullandı. 
Ziyaret sonunda, Beşiktaş futbol takımı tarafından imzalanan formalar dernekte görev yapan engellilere hediye edildi. Kupaya veda eden Kara kartal, Gençlerbirliği maçı hazırlıklarını Ankara'da gerçekleştireceği antrenmanla tamamlayacak.