Trabzonspor'da itiraz skandalı
Trabzonspor'un PFDK'nın verdiği 1 maç seyircisiz oynama ve 60 bin lira para cezasına yaptığı itiraz zamanında yapılmadığı gerekçesiyle reddedildi. Türkiye Futbol Federasyonu Tahkim Kurulu,  Trabzonspor Kulübü'nün, PFDK'nın verdiği 1 resmi müsabakayı kendi sahasında seyircisiz oynama ve 60 bin lira para cezasına yaptığı itirazın incelendiğini belirterek, "Yapılan müzakere neticesinde, Trabzonspor AŞ'nin itirazının, Tahkim Kurulu talimatının 7. ve 8/5. maddeleri uyarınca itiraz konusu PFDK kararının yazılı bildirimini izleyen 7 günlük süre içerisinde yapılmadığı, PFDK'ca kararın 27 Aralık 2012 günü tebliğ edilmiş olmasına rağmen itirazın 7 günlük süreden sonra 4 Ocak 2013 günü yapıldığı anlaşıldığından, Trabzonspor AŞ tarafından yapılan itirazın süre yönünden reddine, Trabzonspor AŞ tarafından yapılan itiraz reddedildiğinden, yatırılmış bulunan iki bin lira harcın federasyona irad kaydedilmesine oy birliği ile karar verilmiştir" denildi.