'Belhanda Fenerbahçe'ye gelse çok iyi olurdu'
Spor Toto Süper Lig ekiplerinden Sivasspor'un başarılı orta saha oyuncusu Aatif Chahechouhe, kırmızı-beyazlı ekipte mutlu olduğunu söyledi.
Sezon başında Bulgaristan'ın Chernomorets Burgas takımından Sivasspor'a transfer olan Fas asıllı Fransız orta saha oyuncusu Aatif, AA muhabirine yaptığı açıklamada, babası sayesinde çok küçük yaşta futbolla tanıştığını söyledi.

Futbola 6-7 yaşında Fransa'da yaşadığı şehirde başladığını aktaran Aatif, 'Aslında futbolla tanışmam daha önce oldu. Çünkü babamla çok fazla futbol oynuyorduk. Futbolla büyüdüm. Babam bende yetenek olduğunu keşfedince Fransa'da bir kulübe vermek istedi. Kulüple görüşmeler sağlayarak, yaşadığım şehirdeki futbol okulunda bu şekilde futbola başlamış oldum' dedi.

Sivasspor'da iyi bir sezon geçirdiğini, takımını, şehri, arkadaşlarını ve kentteki insanları sevdiğini belirten Aatif, burada iyi vakit geçirdiğini, bunun da başarılı olmasını sağladığını kaydetti.

-Alex'e benzetilmesi-

Aatif Chahechouhe, bazı taraftarların kendisini Fenerbahçe'den ayrılan Brezilyalı futbolcu Alex de Souza'ya benzettiğinin hatırlatılması üzerine, Alex'in tam '10 numara' pozisyonda oynayan bir futbolcu olduğunu, kendisinin ise sahanın hem sağında hem de solunda oynayabildiğini dile getirerek, 'O yüzden tam bir benzerlik var mı bilmiyorum. Bu benzetilme aslında güzel. Çünkü Alex, gerçekten kaliteli bir futbolcu. Benim pozisyonumda da kime benziyorum tam olarak bilmiyorum. Futbolunu beğendiğim, futbolunu sevdiğim çok büyük futbolcular var. Cristiano Ronaldo ve Lionel Messi gibi birçok futbolcu var. Ama örnek aldığım derseniz, tam bir örnek veremem' şeklinde konuştu.

Sivasspor'a transfer oluş sürecini de değerlendiren Aatif, 'Türkiye'den, Sivasspor'dan teklif olduğu söylendi. Daha sonra ben bu teklife sıcak baktım, transferim gerçekleşti. Bu transferden dolayı da çok mutluyum' dedi.

-'Belhanda Fenerbahçe'ye gelse çok iyi olurdu'-

Aatif, ara transfer döneminde Fenerbahçe'nin kadrosuna katmayı planladığı Fas asıllı Fransız futbolcu Younes Belhanda ile ilgili soru üzerine, Belhanda ile tanışıklığının olmadığını ve transferi konusunda da bir görüşme yapmadıklarını söyledi.

Belhanda ile ortak arkadaşlarının bulunduğunu aktaran Aatif, 'Kendisi çok iyi bir futbolcu. Bir ara Fenerbahçe'ye gelme gibi bir durumu vardı ama gelmedi. Bence gelse çok iyi olurdu' ifadelerini kullandı.

Şehirdeki insanlarla sohbet ettiğini, sevenleriyle fotoğraf çektirdiğini belirten Aatif, 'Taraftarlarla, insanlarla aramızda sıcak bir iletişim oluştu. Bu, çok hoşuma gidiyor. Bu tip sıcak yaklaşımlara ben her zaman açığım' dedi.

Aatif Chahechouhe, Sivasspor'da mutlu olduğunu ve takımının başarısı için elinden geleni yaptığını vurgulayarak, şunları kaydetti:

'Burada çok mutluyum. Her şey benim için çok güzel gidiyor. Umuyorum böyle devam edecek. Performansımı da böyle devam ettirip, Sivasspor için çok faydalı olacağım. 3 yıllık sözleşmem var. Bu kulüp için elimden gelen her şeyi yapacağım. 3 yıl sonrasında kulübüm ve benim için faydalı olacak bir durum olursa, oturulur konuşulur. Ama tek hedefim Sivasspor için elimden geleni yapmak.'