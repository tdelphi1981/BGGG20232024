Balotelli golle başladı!
Milan'ın yeni transferi Mario Balotelli, ilk maçında gol atmanın mutluluğunu yaşıyor.
Pazar akşamı Udinese'yi golcü oyuncu Mario Balotelli'den gelen iki golle 2-1 deviren Milan'da 22 yaşındaki golcü, yeni takımında çok mutlu olduğunu söyledi.

22 milyon avroya Milan'a transfer olan yıldız oyuncu, Claudio Pazzini'nin sakatlığından dolayı maçta forma şansı buldu. 25. dakikada Milan kariyerindeki ilk golünü kaydeden İtalyan golcü, Giampero Pinzi'nin beraberlik golüne cevabını penaltıyı gole çevirerek verdi ve maçın skorunu belirledi.

Kendisi yerine Pazzini'nin oynaması gerektiğini ancak başarılı oyuncunun sakatlığı bulunduğunu söyleyen Balotelli, "Benim kulübede Pazzini'nin de sahada olması gerekiyordu. Ama bir problemi oldu ve ben ilk 11 çıktım." dedi.

Inter ve Manchester City'nin eski yıldızı henüz maç kondisyonuna sahip olmadığını da belirtirken, "Maç zor geçti, ama mutluyum. Ben güçlü bir oyuncuyum, ama bacaklarım hâlâ ağır. Çok fazla maç kaçırdım ve çok çalışmam lazım." ifadelerini kullandı.

Bu galibiyetle Milan, ezeli rakibi, 4. sıradaki Inter'le puanlarını eşlemeyi başarmış oldu.