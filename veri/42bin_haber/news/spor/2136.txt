TOFAŞ'tan 33 sayı fark
EuroChallenge Kupası A Grubu'nda TOFAŞ sahasında Kıbrıs Rum temsilcisi Michelin ETHA'yı 33 sayı farkla 87-54 yendi.
Karşılaşmaya hızlı başlayan TOFAŞ, ilk bölümde Can ve Heytvelt'in sayılarıyla skoru 5-0 yaptı. Konuk Michelin ETHA, Mc Lain ve Downey ile oyunda kalmaya çalıştı. Ev sahibi takım 5. dakikayı 9-6 önde kapattı. Bu bölümden sonra savunmada daha agresif bir görüntü çizen Tofaş, kalan bölümde rakibine sadece 3 sayı şansı tanıdı. Burtt, Nichols ve Elonu ile sayılar bulan Bursa temsilcisi periyot sonunda 13 sayılık farka ulaştı: 22-9.

Maçın ikinci periyoduna iyi başlayan, Rum ekibi Michelin ETHA oldu. Pota altını iyi kullanan, dışarıdan da isabetli şutlar kaydeden konuk takım, 4 dakikalık bölümde Poole ve Englicky ile art arda sayılar bularak 12-0'lık bir seri yakaladı ve skoru 22-21'e getirdi. İkinci periyotta savunma ribauntlarında ciddi sorun yaşayan ve istediği hücum organizasyonlarını gerçekleştiremeyen TOFAŞ, 6. dakikalık bölümde rakip potaya sadece 6 sayı bırakabildi. Bu durumdan iyi faydalanan konuk takım, Downey ve Englicky ile bulduğu sayılarla 16. dakikada skoru 25-26 yaparak maçta ilk kez öne geçti. Bu bölümden sonra şutlardaki isabet oranını artıran TOFAŞ, Nichols, Can ve Heytvelt ile sayılar bularak skor üstünlüğünü yeniden ele aldı ve devreye 34-31 önde girdi.

Üçüncü periyoda çok hızlı başlayan TOFAŞ, Nichols, Heytvelt ve Burtt'un sayılarıyla 2 dakikalık bölümde 10-0'lık bir seri yakaladı ve durumu 44-31 yaptı. Rakibinin top kayıplarını hızlı hücumlarla cezalandıran ev sahibi takım, 23. dakikada skoru 50-33'e getirerek 17 sayılık farka ulaştı.

Nichols ve Can'ın 3 sayılık basketleri, Elonu ile Heytvelt'in pota alından bulduğu sayılarla etkinliğini sürdüren TOFAŞ, periyot sonunda durumu 65-43 yaparak farkı 22 sayıya kadar çıkardı.

Son periyotta rahat bir oyun sergileyen Tofaş, Elonu ve genç oyuncuları Kenan Sipahi ile Samet Geyik'in katkılarıyla farkın erimesine izin vermedi ve 35. dakikayı 73-52 önde geçti. Michelin ETHA'da Williams Jr ve Englicky'nin 5 faulle oyun dışı kalmasıyla rahatlayan TOFAŞ, 39. dakikada skoru 85-54 yaparak 31 sayılık farka ulaştı.

Maçın son 1 dakikasını tamamen yerli ve geçen yıl Gençler Türkiye Şampiyonu olan kadrosuyla oynayan TOFAŞ, sahadan 33 sayı farkla 87-54 galip ayrıldı. 
Tofaş: 87 - Michelin ETHA: 54

Salon: Atatürk
Hakemler: Ademir Zurapovic (Bosna-Hersek), Uros Obrknezevic (Sırbistan), Andrei Sharapa (Beyaz Rusya)
TOFAŞ: Nichols 21, Can Altıntığ 12, Burtt 15, Ruziç 2, Heytvelt 15, Kenan 6, Elonu 5, Uğur 7, Doğan, Samet 2, İsmail 2
Michelin ETHA: Mc Lain 4, Poole 17, Williams Jr 8, Downey 6, Johnson 2, Englicky 6, Bergstedt 1, Adegboye 10, Georgiades, Kasinopoulos
1. periyot: 22-9
Devre: 34-31 (Tofaş lehine)
3. periyot: 65-43
Beş faulle oyundan çıkanlar: 31.52 Williams Jr, 37.59 Englicky (Michelin ETHA)