Artık hiç bir acı bizii yıkamaz
Kocaman'dan takıma, yönetimden malzemeciye, tüm F.Bahçe ailesi 'saldırılara alıştık' duygusunda... Genel kanı ise şöyle: Bu takım çok acı çekti ama kesinlikle yıkılmadı, asla da pes etmedi, etmeyecek de
 NAZMİYE KÖSEER
 Kayseri'de F.Bahçe'nin başına gelenlerin takıma yansıması nasıl oldu? Travma mı yarattı, yoksa motivasyon unsuru mu oldu? AKŞAM bu talihsiz olayın futbolcular üzerinde herhangi bir etki yaratıp yaratmadığını ve sonuçlarını didik didik araştırdı. Futbolcu, teknik heyet, yönetim cephesinden alınan sinyaller ışığında işte ortaya çıkan sonuçlar:
 1 PUANDAN ÇOK DAHA ANLAMLIYDI
 - BİR kere Kayseri deplasmanında alınan beraberlik, 1 puandan ötesiydi. Aykut Kocaman maç sonu 'Şampiyonluğu bile getirebilecek beraberlik' tanımlaması yaparken takım üzerinde de alınan 1-1'lik beraberlik büyük bir güvene neden oldu.
 ŞANSSIZLIKLAR KESİNLİKLE KALMADI
 - ARTIK emeğimizin karşılığını alıyoruz. Kayseri'de çalıştık, pozisyon aradık, oynadık ve puanı hak ettik. 1-0 geriye düştük ama hak ettiğimiz puanı, puanları almamız gerekiyordu. Yenilmek futbolun tabiatına aykırıydı. Öyle de oldu. Artık sezon başındaki şanssızlıklar kalmadı. Bu da çok kritik duygu...
 O SALDIRI SAHAYA HİÇ YANSIMADI
 - MAÇ öncesindeki saldırı olayını futbolcular sahaya hiç yansıtmadı. Bu da F.Bahçe'nin artık kenetlendiğinin, yan yollarla ilgilenmediğinin belgesi. Takım sahaya çıktı, çatır çatır topunu oynadı. Eskiden olsa bu tarz çirkin saldırılara uğramış takım demoralize olur, kesinlikle güç gösterisi yapamazdı.
 BU SAATTEN SONRA ÇÖKERTEMEZLER
 - OTELDE, maç öncesinde, sonrasında yaşananlar takımın soğukkanlılığını gösterdi. Bu takımın psikolojisini kimse bozamaz. Bu sinerjiyi kimse elimizden alamaz. F.Bahçe'yi kimse çökertemez. Herkes kendini takımına adamış durumda ve kendisinden emin. Biz ne süreçler atlattık, ne saldırılara uğradık, iki taşla mı çökeceğiz! En ağır taşları yıkılmadan atlattık.
 TECRÜBELİ AĞABEYLER BİLE YETER
 - ALEX krizi boyunca takım önemli bir duruş sergiledi, iş ile aşkı karıştırmadı. Alex'in hayranı olan futbolcular duygusallık yapmadı, herkes kendini işine verdi. Alex'in ayrıcalığının olmadığını tüm takım kabul etti. Tecrübeli ağabeyler çok etkin. Kuyt, Volkan, Selçuk varken bu takımda kriz, dağılma olmaz. Çünkü bu takım ileriye dönük büyük umutlar besliyor, kupalar hedefliyor. Yani lig, Avrupa ve Türkiye Kupası istiyor.
  