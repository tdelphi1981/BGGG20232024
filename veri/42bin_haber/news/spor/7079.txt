Uzatmada TOFAŞ
Beko Basketbol Ligi’nde Tofaş, uzatmaya giden maçta Mersin Büyükşehir Belediyesi’ni 88-85 mağlup etti. 
Tofaş adına Mindaugas Lukauskis 21 sayıyla takımının en skorer ismi olurken Tornislav Ruzic 15 sayı, 6 ribaund ve Chinemelu Elonu 14 sayı, 15 ribaundla mücadele etti. 

Mersin Büyükşehir Belediyesi’nde ise David Leonard 22 sayı, 6 asistle mücadelenin en skorer oyuncusu olurken Willie Solomon 15 sayı ve Ali Karadeniz de 13 sayıyla maçı tamamladı. 
Mücadelenin ilk çeyreğinde iki takım da hücumda vasatı aşamazken savunmalar ön plandaydı. İlk periyotu 19-17 önde kapatan Mersin Büyükşehir Belediyesi, ikinci çeyrekte de üstünlüğünü sürdürdü ve soyunma odasına 42-39 önde giren taraf oldu. 

İkinci devrede savunma sertliğini artıran Tofaş üçüncü çeyrek sonunda farkı 1’e indirdi (61-60). Final periyotunda yaşanan müthiş mücadele sonucu karşılaşma uzatmalara gitti (76-76). Uzatma dakikalarında daha iyi bir görüntü çizen Tofaş, mücadeleden 85-88 galip ayrıldı.