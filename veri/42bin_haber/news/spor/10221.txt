Bölgeye katkı sağlayacak
2013 Akdeniz Oyunları Genel Koordinatörü Bekir Korkmaz, Erdemli ilçesine bağlı Kızkalesi beldesinde yapılacak plaj voleybolu etkinliklerinin, bölgenin dünya çapında tanınmasına da büyük katkı sağlayacağını söyledi.Korkmaz, yaptığı açıklamada, oyunlar kapsamında en büyük katılımın Kızkalesi'ndeki etkinliklerine olacağını tahmin ettiklerini ifade etti.

Turizm sezonu olmasından dolayı Kızkalesi kumsalında gerçekleştirilecek plaj voleybolu seyircisinin artacağına inandıklarını dile getiren Korkmaz, şöyle devam etti: Kızkalesi'nde yapılacak plaj voleybolu etkinlikleri bölgenin dünya çapında tanınmasına da büyük katkı sağlayacak. Akdeniz Oyunları kapsamında '6 Nolu Akdeniz Köyü' tatil beldesi Kızkalesi'nde kurulacak. Bu etkinlikler bölge halkı için büyük önem taşıyor. Bunların yanı sıra, Haziran ayında yapılacak olan 17. Akdeniz Oyunları, 2020'de İstanbul'da yapılacak '2020 Yaz Olimpiyatları'nın da bir provası olacak. Türkiye'nin Akdeniz Oyunları organizasyonundan başarı ile çıkması gerekiyor. Bu nedenle bizler de hem tesisleri, hem de oyunların yapılacağı bölgeleri kademe kademe tanıtıyoruz. Mersin, Akdeniz Oyunları çerçevesinde Akdeniz'e kıyısı olan 24 ülkeden 32 branşta yaklaşık 5 bine yakın sporcu ve yöneticiyi ağırlayacak. Tesislerin zamanında bitmesi konusunda hiçbir sıkıntımız yok. Her şeyin eksiksiz yürümesi için çalışmalarımız aralıksız sürüyor.