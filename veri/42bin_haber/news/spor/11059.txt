Galatasaray turu nasıl geçer?
Galatasaray, tarihinin en önemli maçlarından birine çıkacak. Fatih Terim'in ekibi 1-1'in rövanşında Veltins Arena'da çeyrek final bileti için Schalke'ye konuk olacak.
Galatasaray'ın Şampiyonlar Ligi'ndeki zorlu Schalke maçı öncesinde tur reçetesini Goal.com verdi...

Bundesliga ekibinin form grafiği her geçen hafta yükseliyor. ilk maçın ardından yakaladıkları çıkışla ligdeki son üç maçlarını da kazandılar. 

Geçtiğimiz hafta sonunda Borussia Dortmund karşısında kıran kırana bir maç oynayıp, ilk yarıda buldukları iki golle maçı 2-1 kazanan Schalke, moral olarak şu an olabilecek en iyi durumda.

Rakibin eksikleri kritik

Alman ekibinin kadro açısından önemli eksikleri var. Huntelaar, Marica, Afellay ve Papadopoulos sakatlıkları nedeniyle, TT Arena'da golü atan Jermain Jones ise sarı kart cezası nedeniyle sahada olamayacaklar. Bu 5 oyuncudan dördü normal şartlarda ilk 11'de görev alan isimler.

Schalke bu maça farklı düzenle başlayabilir. İlk olarak Huntelaar'ın yerine forvette genç isim Pukki oynayabilir. Bu durum Galatasaray'ın işine gelir. Semih ve Dany, Pukki karşısında fazla zorlanmayacaktır. İkinci alternatifte sahte 9 numaralı sistem ile forvetsiz bir düzende orta alanda Galatasaray'a büyük üstünlük sağlanabilir. 

Son ihtimalde ise Farfan forvette oynar ve kanatlarda Bastos-Barnetta ikilisi görev alabilir. Bu durumda da Galatasaray avantajlı olacaktır. Selçuk ve Melo ne kadar az baskı altında olursa Galatasaray oyuna o kadar rahat hükmeder.

İlk golü atmak gerek

Maç 0-0 biterse Schalke turu geçen taraf olacak. Bu nedenle Galatasaray'ın en az bir gol bulma mecburiyeti var. Ayrıca maçın uzatmaya gitmesi de hem rakibin bir Alman takımı oluşu hem de maçın deplasmanda olması nedeniyle Galatasaray'ın şansını bir hayli düşürecektir.

Galatasaray dakika fark etmeksizin eğer ilk golü bulursa çok rahatlar ve zaten santrafor sıkıntısı bulunan Schalke saldırmak zorunda kalır. Bununla birlikte savunma arkasında kalacak geniş alanlarda Burak Yılmaz ile ikinci golü bulma şansı da çok yükselir.

Maç 0-0 gittiği sürece Alman ekibi katı savunma yapıp kontra ataklarla gol arayacaktır. Sarı-kırmızılılarda savunmada Muslera, Semih ve oynayabilecek duruma gelirse Dany'nin yeri garanti. Beklerde ise Sabri ve Hakan gibi baskı yediğinde topu gelişi güzel uzaklaştıran oyuncular yerine mutlaka sıkışınca topu tutan ya da içe oynayan Eboue ve Riera forma giymeli. 

Orta alanda ise Melo, Selçuk ve Sneijder üçlüsünün maça başlaması banko. Eski takımına karşı oynayacağı için Hamit'i de bankolar arasında sayabiliriz. Schalke hızlı oyuncularıyla sonuca gitmek isteyeceği için orta alan ve savunma koordinasyonu büyük önem taşıyor. Örneğin aynı anda iki bek de hücumda olmamalı. Biri ileriye çıktığında da Selçuk ya da Melo onun yerine savunma dörtlüsünü tamamlamalı.

Farfan'a dikkat!

İlk maçta Farfan'ın ne kadar etkili olduğu düşünülürse Galatasaray'ın sol kanadına önlem alması gerekiyor. Bu nedenle Hamit'i daha önce Bayern Münih formasıyla Inter'e karşı Şampiyonlar Ligi final maçında olduğu gibi Riera'nın önünde sol kanatta kullanmak akıllıca bir hamle olacaktır. Ayrıca genç oyuncu Draxler'in araya atacağı paslara ve yapacağı koşulara Melo'nun dikkat etmesi gerekli.

İlk maçta Bastos'un ya da oynarsa Barnetta'nın çok etkili olamadıkları düşünülünce Galatasaray sağ kanatta Eboue'nin önünde Burak'ı kullanabilir. Top Galatasaray'a geçtiğinde Sneijder sağa daha yakın oynar ve böylece Burak'ın içeriye yönelme şansı da doğar.

İleri uçta böyle bir maçta elinizde Drogba gibi bir oyuncu varsa başka bir ismi düşünemezsiniz. Geçtiğimiz yıl Almanya'da oynanan finalde Bayern Münih'e büyük şok yaşatan Drogba, bu sefer de Galatasaray'ın tur için kilit ismi olabilir. 

Maç sırasında her ne olursa olsun Galatasaray'ın 90 dakika boyunca sabırla ve skora bakmadan aynı oyununu oynayıp top hakimiyetini kurması gerekiyor. Bu sezon Şampiyonlar Ligi'nde Galatasaray en iyi maçlarını deplasmanlarda oynadı ve istediği sonucu deplasman maçlarında aldı. Bu nedenle çeyrek final bileti sanıldığı kadar uzak değil.