Kartal direnemedi!
Basketbolda THY Avrupa Ligi 'Top 16' turu (F) Grubu'ndaki 4. hafta mücadelesinde Beşiktaş, İspanya'nın Barcelona Regal takımına son periyottaki kötü oyunu sonrası 73-59 mağlup olarak, 4. yenilgisini aldı.
Beşiktaş: 59 - Barcelona Regal: 73

Salon: Abdi İpekçi
Hakemler: Christos Christodoulou (Yunanistan), Nicola Maestre (Fransa), Elias Koromilas (Yunanistan)

Beşiktaş: Jerrells 17, Muratcan Güler, Christopher, Markota 13, Cemal Nalga, Vidmar 14, Ewing 9, Falker 3, Cevher Özer 3, Can Akın

Barcelona Regal: Sada 5, Mickael 9, Ingles 5, Wallace 8, Tomic 15, Jasikevicius 9, Jawai 6, Hezonja, Huertas 3, Lorbek 11, Abrines 2

1. Periyot: 10-15
Devre: 32-34
3. Periyot: 48-51

Maçta iki takım da ilk dakikadan itibaren savunma sertliğini hissettirmeye çalıştı. Her iki ekip ilk 2 dakikada sayı bulmakta zorlandı ve 4. dakika 2-2 beraberlikle geçildi. Beşiktaş'ın hücumlardan boş dönmesini iyi değerlendiren Barcelona Regal, Tomic'in basketiyle 8. dakikada 10-4 üstünlük sağladı. Siyah-beyazlı takım, Vidmar'ın 8 sayısıyla ayakta kaldı ve ilk çeyrek 15-10 İspanyol ekibinin üstünlüğüyle tamamlandı.

Konuk ekip, Jawai'nin basketiyle 11. dakika içinde 7 sayılık fark (17-10) yakaladı. Ancak İspanyol ekibinde uzunların durduramadığı Vidmar'ın basketleriyle oyundan kopmayan Beşiktaş, Markota'nın üç sayılık basketiyle 14. dakika içinde ilk kez öne geçti (22-21). Kriz anlarında üç sayılık basketlerle skor üreten Barcelona Regal, Lorbek'in basketiyle 16. dakika içinde bir kez daha skor üstünlüğünü eline aldı (29-24). Alan savunmasıyla rakibini durduran ve 5-0'lık seri yakalayan siyah-beyazlı ekip, 17. dakika içinde 29-29 beraberliği sağlamasına rağmen Abrines'in faul atışlarından bulduğu basketler sonrası soyunma odasına 34-32 geride gitti.

Beşiktaş, Jerrells'in üç sayılık basketiyle 22. dakika içinde bir kez daha öne geçti (35-34). Bu dakikadan sonra her iki ekip üstünlüğü eline almak için büyük bir mücadele verdi ve 25. dakika 40-39 Barcelona Regal üstünlüğüyle geçildi. İspanyol ekibi 3. çeyreği de 51-48 önde tamamladı.

Beşiktaş, son periyota hücumda kötü başladı ve ilk 5 dakika boyunca sayı bulamadı. İlk üç periyottaki direncini son çeyreğe taşıyamayan siyah-beyazlı ekip karşısında, Wallace ve Huertas ile üç sayılık basketler üreten Barcelona Regal, 36. dakika içinde farkı 13 sayıya (64-51) çıkardı. Beşiktaş, rakibine 73-59 mağlup oldu ve gruptaki 4. maçından da yenilgiyle ayrıldı.

Bu arada, siyah-beyazlı ekip, bu sezon THY Avrupa Ligi'nde rakibiyle yaptığı 3. maçı da kazanamadı.

Öte yandan, ilk yarıda sakatlanan Muratcan Güler, oyuna devam edemedi.