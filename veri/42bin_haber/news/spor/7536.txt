Emre savcıya neden ifade verdi?
 
 Aynı zamanda Şaban Gürevin’in de kardeşi olan şirketin yeni sahibi Ramazan Gürevin’in avukatları, Emre Belözoğlu, eşi, baldızı ve kuzeninin hileli mal satışına ortak olduklarını ileri sürdü.
 
 Milli maç için dün öğle saatlerinde İzmir’e gelen Emre Belözoğlu, Adnan Menderes Havalimanı’ndan özel bir araçla doğrudan Bayraklı Adliyesi’ne geçti. Burada yaklaşık 40 dakika kalıp Cumhuriyet Savcısı Ali Osman Kaynak’a ifade verdi. Çıkışta da Emre Belözoğlu, avukatı Mahir Işıkhan’la birlikte, "Savcı beyi ziyarete geldik. Bir konu vardı, kendisiyle konuşmam gereken. Onun dışında birşey söylemem şu an için doğru olmaz. Ama bir davayla alakalı bir durum yok. Şu an için bilgime başvurdular" açıklamasını yaptı. Emre Belözoğlu, daha sonra adliyeden ayrıldı.
 
 KAYINPEDERİ YÜZÜNDEN İFADE VERMİŞ
 
 Adliyeye gelmesi merak uyandıran Emre Belözoğlu’nun, ifade vermesinin nedeninin aile içi anlaşmazlık olduğu ortaya çıktı. İddiaya göre, Belözoğlu’nun kayınpederi Şaban Gürevin’in, 21 Kasım 2009 tarihinde, aile şirketindeki hisselerini kardeşi Ramazan Gürevin’e devretti ve bu durumunda ticaret sicil kayıtlarında yer aldı. Ancak devir işleminden üç gün sonra Şaban Gürevin’in, şirket yönetim kurulu başkanı iken kullandığı yine şirket adına kayıtlı Mercedes marka otomobil ile kızı Nurgül Çetinkaya’nın kullandığı Audi marka otomobilin satışı için, yetkisi olmadığı halde usulsüz olarak damadı Emre Belözoğlu’nun kuzeni Volkan Bahçekapılı’ya, velaket verdiği öne sürüldü. Bahçekapılı da bu otomobillerden birini 25 Kasım 2009 tarihinde Emre Belözoğlu adına Tolga Tarhu’ya, diğerini ise 21 Nisan 2010 tarihinde Emre Belözoğlu’nun eşi Tuğba Belözoğlu’na sattı.
 
 SATIŞLARDAN SONRA DAVA AÇILDI
 
 Şirkete ait araçların yetkisi dışında olmasına rağmen Şaban Gürevin’in verdiği vekaletle satıldığını öğrenen Ramazan Gürevin’in avukatları, hileli mal kaçırmak suçlamasıyla savcılığa suç duyurusunda bulundu. Ramazan Gürevin’in avukatları, dava dilekçesinde, iki otomobilin satışından elde edilen gelirin şirket hesaplarına aktarılmadığını, Şaban Gürevin’in usulsüz vekaleti ile yapıldığını öne sürdükleri bu satışların şirketten mal kaçırmak amaçlı olduğu ve gerçek bir satış olmadığı için, araçları satın alan kızı Tuğba Belözoğlu ve damadı Emre Belözoğlu’ndan para tahsil ettiğini düşünmediklerine yer verdi. Avukatlar ayrıca, bu olaylardan dolayı da dolandırıcılık ve güveni kötüye kullanma suçlarının oluştuğunu ifade etti. Avukatlar, şikayetci oldukları Şaban Gürevin, kızı Tuğba Belözoğlu, damadı Emre Belözoğlu, kızı Nurgül Çetenkiya, Volkan Bahçekapılı ve vekaletname işlemlerini yapan Beşiktaş 9. Noteri Erkan Vardar hakkında yapılacak soruşturma sonrasında, dava açılmasını da talep etti.
 
 Emre Belözoğlu’nun da hakkındaki bu şikayet sonrasında adliyeye giderek ifade verdiği öğrenildi.
 
 Taylan YILDIRIM/İZMİR, (DHA)