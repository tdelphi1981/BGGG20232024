Hava ve zemin sıkıntı yarattı
Galatasaray Kulübü İkinci Başkanı Ali Dürüst, UEFA Şampiyonlar Ligi (H) Grubu'nda Romanya temsilcisi Cluj ile dün 1-1 berabere tamamladıkları maçta hava ve zemin şartlarının kendilerine ciddi sıkıntı yarattığını söyledi.
 Ali Dürüst, AA muhabirine yaptığı açıklamada, özellikle dünkü Cluj maçında alabilecekleri 3 puanın kendilerine önemli katkı sağlayacağını dile getirerek, ''Cluj maçına saha avantajımızı kullanarak kazanmak için çıktık ama hava ve zemin şartları bizim için dezavantaj oldu. Elimize geçen fırsatları kullanmamız lazımdı. Penaltıyı değerlendirebilsek durum değişecekti. Oyunun hakimi bizdik fakat golü atamazsanız, sonuç gelmiyor ve diyecek bir şey de kalmıyor'' diye konuştu.
  
 Grupta geride kalan 3 maçta 8 puan yitirdiklerini ve önlerinde 9 puan kazanabilecekleri 3 maç daha olduğunu ifade eden Ali Dürüst, ''Artık önümüzdeki maçlara bakmak durumundayız. Kazanabileceğimiz 9 puan daha var. Şampiyonlar Ligi'nde matematiksel olarak şansımız olduğu sürece sonuna kadar mücadele edeceğiz. Takımımızın bu puanları alabilecek gücü var. Belki bundan sonra şansımız da yanımızda olur'' şeklinde görüş belirtti.
          
 -''Zemin sorunu için gerekli girişimler yapılacak''-
          
 İstanbul'da dün etkili olan sağanağın Galatasaray-Cluj maçında saha zeminini getirdiği duruma dikkati çeken Dürüst, gerekli girişimlerin yapılacağını belirtti.
 Türk Telekom Arena'nın Galatasaray'a devrinin henüz yapılmadığını vurgulayan Ali Dürüst, daha önce yaptıkları çalışmalarda kulüp olarak yalnızca çimlerin değişimini gerçekleştirdiklerini ve drenaj altyapısına dokunmadıklarını söylerken, ''Yağış sonrası saha zemininde yaşanan sorunlarla ilgili tespit ve raporlar hazırlanıyor. Gerekli girişimler yapılacak. Ne tür tedbirler alınması gerekiyorsa da alınacak'' dedi.
 Stat çatısının kapatılması gerektiği yönündeki eleştirilere de değinen Dürüst, ''Çatıyı kapatırsak o zaman çimleri nasıl yeşerteceğiz? Her türlü  sıkıntı olacak. Maç oynanırken kurallar gereği zaten çatıyı kapalı tutamıyorsunuz. Dünkü ana sıkıntı, yağışın önemli bir bölümünün maç oynanırken gelmesinden kaynaklandı. Zaten çatı olsaydı da farklı bir durum ortaya çıkmayacaktı'' diye konuştu.