Şike davasında 19 sanığın mahkumiyeti kesinleşti
Şike davasında Şekip Mosturoğlu'nun da aralarında bulunduğu 19 sanık hakkında mahkemenin verdiği 2 yıldan az mahkumiyet kararları kesinleşti. Yargıtay bu sanıkların durumunu incelemeyecek.
'Futbolda şike' davası kapsamında 'çıkar amaçlı suç örgütü üyeliği' gibi suçlardan aldıkları ceza hükümlerinin açıklanmasının geri bırakılmasına karar verilen, aralarında Fenerbahçe Spor Kulübü yöneticileri Şekip Mosturoğlu ile İlhan Ekşioğlu'nun da olduğu 19 sanığın, avukatlarınca yapılan beraat itirazının reddedilmesi nedeniyle, sanıklar hakkında verilen hükmün açıklanmasının geri bırakılması kararı temyiz konusu edilmeyeceği için kesinleşmiş oldu.

İstanbul 16. Ağır Ceza Mahkemesi'nde görülen, 2 Temmuz 2012 tarihinde aralarında Fenerbahçe Spor Kulübü Başkanı Aziz Yıldırım'ın da olduğu 48 sanığın, 'çıkar amaçlı suç örgütü kurmak', 'örgüte üye olmak', 'şike', 'teşvik', 'tehdit' ve 'rüşvet vermek-almak' gibi suçlardan 5 ay ile 4 yıl 7 ay arasında değişen hapisle cezalandırılmasına karar verilen 'Futbolda şike' davası kapsamında, kimi sanıklarla ilgili verilen hüküm, temyiz incelemesi için Yargıtay Ceza Dairesi'ne gönderilmeden kesinleşti.

-Mosturoğlu, Ekşioğlu ve Peker-

Dava kapsamında, 'şike' ve 'teşvik' suçları haricindeki diğer farklı suçlardan haklarında verilen ceza hükmünün geri bırakılmasına karar verilen, aralarında Ekşioğlu ve Mosturoğlu'nun da olduğu 19 sanığın avukatlarınca, 'hükmün açıklanmasının geri bırakılması kararının kaldırılması' ve sanıkların beraat ettirilmesi yönünde, bir üst mahkeme olan İstanbul 17. Ağır Ceza Mahkemesi'ne, çeşitli tarihlerde itiraz edildi.

İtirazları değerlendiren mahkeme heyeti, sanıklar Olgun Peker, Abdullah Başak, Ahmet Çelebi, Alaeddin Yıldırım, Ali Kıratlı, Cemil Turan, Coşkun Çalık, Erman Ertaş, Fatih Akbaba, İlhan Ekşioğlu, Şekip Mosturoğlu, Mesut Erdoğan, Samet Erdemir, Samet Güzel, Sami Dinç, Şükrü Ongan, Tamer Yelkovan, Yusuf Turanlı ve Özden Tütüncü'nün avukatlarınca yapılan, sanıkların beraatine yönelik itirazları reddetti.

Mahkemenin red kararı üzerine, İstanbul 16. Ağır Ceza Mahkemesi tarafından 19 sanık hakkında verilen ve 5 yıllık denetimli serbestlik şartıyla hükmün açıklanması geri bırakılan cezalar, kesinleşmiş oldu.

Sporda Şiddet ve Düzensizliğin Önlenmesine Dair Kanun'un, 'şike' ve 'teşvik' suçlarını belirleyen 11. maddesinin 9. fıkrasında,'Bu madde kapsamına giren suçlarla ilgili, hükmün açıklanmasının geri bırakılması kararı verilemez, verilen hapis cezası seçenek yaptırımlara çevrilemez ve ertelenemez' ifadesi yer alıyor.

Bu kanun kapsamında 'şike' ve 'teşvik' suçlarından ceza alan, haklarında verilen ceza hükmünün açıklanmasının geri bırakılması kararı verilmeyen sanıklarla ilgili temyiz incelemesi, Yargıtay Ceza Dairesi tarafından gerçekleştirilecek.