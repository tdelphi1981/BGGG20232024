Dev maçta Nuri Şahin'in favorisi kim?
Şampiyonlar Ligi'nde Schalke ile Galatasaray arasında oynanacak zorlu maç öncesinde Milli futbolcumuz Nuri Şahin bu mücadeleyi değerlendirdi.
Beyaz TV'ye konuşan Nuri Şahin, Schalke'nin kendilerine karşı hafta sonunda derbiyi kazandığının altını çizerek, "Schalke bu aralar form tuttu. Özellikle bize karşı çok iyi oynadılar. Ama biz Türk takımları böyle kritik maçlarda her zaman iyi oynarız. Bu yüzden Galatasaray'ın yarın iyi oynayacağını ve turu geçen taraf olacağını düşünüyorum" dedi.

Schalke'de Huntelaar'ın sakatlığının önemli olduğunu da belirten Nuri, "Huntelaar çok önemli bir oyuncu. Bu hafta oyundan çıkana kadar da bize karşı çok iyi oynadı. Onu yerine kim oynar bilmiyorum ama gol arayacaklarından eminim. Galatasaray ofansif anlamda çok etkili olacak ve onları zorlayacaktır. Bana göre Jones'un oynamayacak olması daha önemli. Böyle maçlarda ön liberoda çok önemli bir tecrübe" şeklinde konuştu.

Hamit Altıntop'a da destek veren Nuri Şahin, "Hamit abi çok iyi bir insan. Benim abimdir ve çok da kaliteli bir futbolcu. Ben ona biraz haksızlık yapıldığını düşünüyorum. Tabii ki şutlarının direklere takılması onun için de Galatasaray için de kötü. Ama ben onun Galatasaray için çok önemli bir oyuncu olduğunu düşünüyorum. Dünyada şu anda Türk oyuncusu olarak tanınan ilk isimlerden biridir" ifadelerini kullandı.