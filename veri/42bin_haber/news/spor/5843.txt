Bursasporlu futbolcular üzgün
Bursaspor, Ziraat Türkiye Kupası A Grubu 4'üncü maçında deplasmanda Fenerbahçe'ye 3-0 mağlup oldu. Gruptan çıkma şanslarının azaldığını belirten yeşil beyazlı futbolcular, mağlubiyetten dolayı üzgün olduklarını dile getirdi.
Bursaspor'un tecrübeli savunma oyuncusu İbrahim Öztürk, mağlubiyetin ardından gruptan çıkma şanslarının azaldığını söyledi. İbrahim, "Penaltı pozisyonunda gördüğüm kadarıyla top Hakan'ın sırtından geldi. Pozisyonu Hakan'a da sordum. Hakan "Elime çarpmadı" dedi. Bence penaltı değildi. Maçın kırılma noktasıydı. Sivasspor kazanmıştı. Bizim adımıza bu maç final maçıydı. İkinci yediğimiz golde futbol şanssızlığı vardı. Artık iki maçımızı kazanıp, Sivassspor'un Fenerbahçe karşısında puan kaybetmesini bekleyeceğiz. Avantaj Sivasspor'da. Biz buradan 1 puan alabilseydik, Sivasspor ile Bursa'da oynayacağımız maç final olacaktı. Kısmet böyleymiş" diye konuştu.

HAKAN: TOP ELİME ÇARPMADI
Maçın en kritik anı olan penaltı pozisyonunun içinde bulunan Bursasporlu Hakan Aslantaş maçın ardından yaptığı açıklamada topun eline çarpmadığını söyledi. Hakan, "Ben pozisyonda hakemin art niyetli olmadığını düşünüyorum. O pozisyonda top elime çarpmadı. Yardımcı hakemin bu pozisyonu görmesi lazımdı. O dakikaya kadar iyi oynuyorduk. Penaltıdan gol yemeseydik farklı olabilirdi. Gruptaki şansımızı azalttık. İşimizi zora soktuk. Kötü goller yiyerek mağlup olduk" dedi.

SERDAR AZİZ: ÜZGÜNÜM
Genç savunmacı Serdar Aziz, Fenerbahçe maçının ardından yaptığı açıklamada "Ölüm kalım maçı olarak gördüğümüz bu karşılaşmadan mağlup ayrıldığımız için üzgünüm" dedi. Serdar şöyle devam etti:

"Buraya gelirken zorlu bir maç olacağını biliyorduk Bizim adımıza ölüm kalım maçıydı. Yenip iddiamızı sürdürmek istiyorduk. Şimdi çok az şansımız var. İki maçımızı kazanmamız gerekiyor. Bugün rakibimiz karşısında onlar kadar çok koşamadık. İlk penaltı pozisyonunu ben göremedim. Ne söylersem yalan olur. İkinci gol komik oldu. Bize yakışmadı. Üçüncü golde kontra ataktan oldu. Kazanmak için geldik ama artık bu maçı unutmamız gerekiyor. Kupada biraz iddiamızı yitirdik ama ligde iddiamız devam ediyor. İstanbul Büyükşehir Belediye maçını kazanıp, taraftarlarımıza bu mağlubiyeti unutturmak istiyoruz."