NBA'de Ömer Aşık fırtınası!
Amerikan Ulusal Basketbol Ligi'nde (NBA) 6 maç oynandı.
Ömer Aşık'ın, 13 sayı ve 15 ribaundla sezondaki 24'üncü 'double double'ını yaptığı Houston Rockets, Golden State Warriors'ı deplasmanda 116-107 yendi.

Rockets'da All-Star guard James Harden, 27 sayı, 5 ribaund, 7 asist ve 3 top çalmayla oynarken, Chandler Parsons, 21 sayı, 8 ribaund ve 9 asistle 'triple double' yaklaştı. 7 oyuncunun çift haneli skor ürettiği Rockets'da oyun kurucu Jeremy Lin ise 14 sayı ve 10 asistle 'double double' yaptı.

Mağlubiyet serisi 5 maça çıkan Warriors'da Stephen Curry, 27 sayı, 5 ribaund ve 6 asistle, rakip takımdaki Harden ile sahanın en skoreri olurken, Klay Thompson ve oyuna kenardan giren Jarrett Jack'in, 22'şer sayısı galibiyete yetmedi. David Lee, 12 sayı ve 12 ribaundla sezondaki 33'üncü 'double double'ını yaparak, bu alandaki liderliğini sürdürdü.



NBA'de Türkiye'yi temsil eden bir diğer basketbolcu Enes Kanter'in takımı Utah Jazz ise Batı Konferansı'nın 2'nci sırasındaki Oklahoma City Thunder'ı 109-94 mağlup etti.

Jazz'da Paul Millsap, 18 sayı, 10 ribaund, 6 asist ve Al Jefferson, 23 sayı ve 7 ribaundla, takımlarını sürükledi. Yedek oyuncular Derrick Favors 15, Alec Burks ve DeMarre Carroll 13'er sayıyla önemli katkı yaptı.

Thunder'ın All-Star oyuncuları Kevin Durant'in, 33 sayı, 6 ribaund, 5 asist, 4 top çalma ve 7 top kaybeden Russell Westbrook'un, 22 sayı, 5 asistlik gayreti mağlubiyeti engelleyemedi.

-Lakers, Suns'ı 91-85 mağlup etti-

Batı Konferansı'nda playoff bileti almak için çabalayan Los Angeles Lakers, konferansın son sırasındaki Phoenix Suns'ı 91-85 yendi.

Evsahibi Lakers'ın, 27,4 sayı ortalamasıyla sayı krallığında 3'üncü sırada bulunan yıldızı Kobe Bryant, 35 dakikada 8'de 1 isabetle yalnızca 4 sayı kaydedebildi. Bryant böylece hem 2005'de 2 sayı attığı maçtan beri hem de 17 yıllık NBA kariyerinde 27 dakika ve daha uzun süre aldığı maçlardaki en düşük skorunu üretti. Karşılaşmada 5 ribaund ve 9 asist kaydeden Bryant, 8 top kaybetti.

Lakers'da Dwight Howard, 19 sayı, 18 ribaund ve yedek oyuncu Antawn Jamison, 19 sayı, 10 ribaundla 'double double'a imza attı. Metta World Peace ise 17 sayı, 8 ribaund ve 4 top çalmayla galibiyette önemli rol oynadı.

Üst üste 4'üncü maçını kaybeden Suns'da ise Luis Scola'nın 15 sayı, 11 ribaund, 4 top çalma ve yedek oyuncular Jermaine O'Neal'ın, 12 sayı, 13 ribaund, 5 blok ve Marcus Beasley'nin 18 sayı, 5 ribaundluk performansı mağlubiyeti önleyemedi.

NBA'e 12 maçla devam edilecek.

Toplu sonuçlar şöyle:

Toronto Raptors-Denver Nuggets: 109-108
Miami Heat-Portland Trail Blazers: 117-104
Memphis Grizzlies-Sacramento Kings: 108-101
Utah Jazz-Oklahoma City Thunder: 109-94
Los Angeles Lakers-Phoenix Suns: 91-85
Golden State Warriors-Houston Rockets: 107-116