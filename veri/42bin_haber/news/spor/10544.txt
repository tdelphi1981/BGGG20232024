Trabzonspor'dan Fırat Aydınus tepkisi
Trabzonspor Genel Sekreteri Hasan Yener, Spor Toto Süper Lig'de 9 Mart Cumartesi sahasında Beşiktaş ile yapacağı maça hakem Fırat Aydınus'un atanmasına tepki gösterdi.
Yener, AA muhabirine yaptığı açıklamada, Beşiktaş ile ligin önemli maçlarından birini oynayacaklarını belirterek, 'Normalde sıradan bir lig maçı gibi düşünülebilir ama aldığımız sonuçlar, puan cetvelindeki yerimiz, konumumuz düşünüldüğünde bizim için son derece önemli bir maç oynayacağız. Tabi ki takımın performansından, aldığımız sonuçlardan gerek biz yönetim olarak, gerek takım olarak, taraftarlar da memnun değil. Trabzonspor'a bu yakışmıyor ama yine bunu düzeltecek olan bizleriz' dedi.

Teknik kadro, futbolcular, yönetim ve taraftarlarla el ele vererek bu sonuçları Trabzonspor'a yakışır hale getireceklerini ifade eden Yener, 'Ben buna inanıyorum. Çünkü şu anda ligde puan cetvelinde takımlar arasında büyük bir fark yok. Takımların puan cetvelindeki sıralaması çok küçük ayrıntılarla yer değiştirebiliyor. Ben hep sezon başından beri söylüyorum bu sezon hakem hatalarını yaşamasaydık Trabzonspor'un aldığı puan bugün bundan çok çok daha iyi olacak ve ligdeki sıralamamız en az 5-6 basamak yukarı olacaktı' diye konuştu.

Dün karşılaşmaya Fırat Aydınus'un atanmasını duyduklarında şoke olduklarını söyleyen Yener, 'Fırat Aydınus, Türkiye'nin en iyi hakemlerinden biri, elit hakemlerimizden biri, Avrupa'da maç yönetiyor doğru. Ama Fırat Aydınus'un herkesin hafızasında yer etmiş bir açıklaması var 'Ben Beşiktaş'ın tribünlerinden geldim' diye. Bunu kimsenin unutması mümkün değil. Taraftarlarımızın da spor kamuoyunun da unutması mümkün değil' ifadelerini kullandı.

Fırat Aydınus'un geçen sezon Hüseyin Avni Aker Stadı'ndaki Trabzonspor-Beşiktaş maçını da yönettiğini dile getiren Yener, şöyle devam etti:

'Bu maçta aleyhimize bir penaltı verildi, Celustka oyundan atıldı, bunların hepsi kabul ama son dakikada attığımız nizami gol Egemen'e faul yapıldığı gerekçesiyle iptal edildi ve biz bu maçta mağlup olduk. Yani bariz hakem hatası nedeniyle biz o maçtan mağlup ayrıldık. Şimdi bu örnekler, Fırat Aydınus'un bu açıklamaları ortadayken, bu hafta boyunca hep biz çok güvendiğimiz, değer verdiğimiz Sayın Zekeriya Alp'in konuşmaları gündemdeyken, Fırat Aydınus'un bu maça verilmesi büyük bir yanlış. Bunu izah etmek mümkün değil ki MHK bunu ilk defa yapıyor değil. Kasımpaşa-İstanbul Büyükşehir Belediyespor maçında Büyükşehir çalışanı Volkan Bayarslan'ı hakem olarak o maça atamıştı. Yapılan yanlışlardan sonra Bayarslan bir daha Süper Lig'de maç yönetemiyor. Bu atamalara dikkat edilmesi lazım.'

-'Aydınus ile diğer bütün maçlara varız'-

Yener, Fırat Aydınus ile Trabzonspor olarak diğer bütün maçlara çıkmaya hazır olduklarını kaydederek, 'Kendisini Eskişehirspor-Fenerbahçe maçından sonraki açıklamalarımızda da desteklemiştik. İnanıyorum Fırat Aydınus çok iyi hakemlerimizden biri ama Trabzonspor-Beşiktaş maçının hakemi Fırat Aydınus olmaz. Niye olmaz yarın, öbür gün, cumartesi günü sahada vereceği yanlış kararında tribünlerin tepkisini ölçmek mümkün değil. Tribünlerin Fırat Aydınus'un yanlış bir düdüğüne vereceği tepki oldukça abartılı olacaktır. Bu da son derece doğaldır' dedi.

Bu atamadan sonra taraftarlardan bir çok telefon aldığını ve cep telefonuna da mesajlar geldiğini söyleyen Yener, 'Umuyorum ve beklediğim de o, Fırat Aydınus bugün yurt dışındaki maçtan döndükten sonra Merkez Hakem Kurulu'na başvurup bu atamayla ilgili affını isteyecektir ve MHK da buna göre bir başka atama yapacaktır. Bana göre en sağlıklı, doğrusu olan bu' diye konuştu.

-'24 haftada 1 penaltı çalınmadı'-

Yener, ligin 24 haftasının geride kaldığını, Trabzonspor'un lehine bir penaltı dahi çalınmadığını ifade ederek, şöyle devam etti:

'Sanki hakemlerde Trabzonspor lehine penaltı çalma fobisi oluştu. Dünyada bunun bir başka örneği yok. 24 maçta hiç penaltımız yok. Karabük maçında bariz penaltı pozisyonumuz var. Aleyhimize çok rahat penaltı çalan Cüneyt Çakır o zaman Vittek'e yapılan hareketi penaltı olarak çalmıyor. Bu hafta Kasımpaşa maçı bariz penaltı yine, Abitoğlu çalmıyor. Yani Trabzonspor'a niye bu yapılıyor. Bunu taraftarlarımız gibi biz de kamuoyuna soruyoruz. Bu konumda yetkili olan MHK'ye, Futbol Federasyonu'na soruyoruz, umuyoruz herkes bu konuyla ilgili açıklama yapacaktır. Ben Sayın Zekeriya Alp, Yüksel Okçuoğlu ikisi de benim çok takdir ettiğim, Türkiye'de bu görevi layıkıyla yapacak, hak edecek kişilerdir ama inanıyorum atamalarda alt kademede çalışanların bazı yanlışlarına kurban gidiyorlar. Bu konuda kadrolarını mutlaka gözden geçireceklerdir.'

Yener, Aydınus'un olası bir kötü yönetiminde hiç iyi bir şeyin olmayacağını da kaydederek, 'Tribünler maça zaten gergin başlayacaklar. Sosyal medyada, internet sitelerini açın bakın bu atamayla ilgili bütün taraftarların anormal tepkisi var. Niye Türkiye'de başka hakem mi yok? Ben Fırat Aydınus ile diğer maçlara çıkmaya hazırım. Hiçbir şekilde kendisiyle bir şeyimiz yok. Ama bu atamayı izah etmeniz mümkün değil. Bu açıklamalardan ve geçen sene yaşadığımız maçtan dolayı' ifadelerini kullandı.

Merkez Hakem Kurulu Başkanı Zekeriya Alp'in istifa etmesi gerektiği yönündeki açıklamalara katılmadığını dile getiren Yener, şunları söyledi:

'Zekeriya Alp'e güveniyorum. Kendisini futbolculuğundan beri izlerim. Daha sonraki yaşantısını takip ederim. Zekeriya Bey son derece beyefendi, dürüst, kişilikli, onurlu bir kişidir. Sayın Yüksel Okçuoğlu hakemliğinden beri tanıdığım, çok güvendiğim, çok takdir ettiğim çok iyi bir insandır. Türkiye'de bu göreve en layık insanların başında gelirler. Alt yapıda, kademede ben bu konuları bilen biriyim, yılarca bu camiada önemli görevlerde bulundum. Tahminim alt kademedeki görevli kişiler maalesef onları yanıltıyorlar. Volkan Bayarslan olayı gibi atamalar bunun bir örneği.'

-'Emerson, Janko ve Yasin kadro dışı'-

Yener, yönetim kurulu olarak dün yaptıkları toplantılarda Janko, Emerson ve Yasin'i kadro dışı bıraktıklarını belirterek, şunları kaydetti:

'Teknik direktörün belirleyeceği program dahilinde ayrı çalışacaklar. Beşiktaş maçında son derece önemli olaylardan biri de seyirci desteği olacak, bizim için çok çok önemli. Özelikle Tolunay Hocanın maç sonu açıklamalarında belirttiği gibi kırılgan takımız. Futbolcular dış etkenlerden çok etkileniyor. Gerek skor olarak geriye düştüğümüz, gerekse tribünlerde desteklerden olumsuz etkilenme bizde oldukça fazla bu yıl. Taraftarlardan isteğim 90 dakika bizi desteklesinler, ne olursa olsun yönetim için olumlu olumsuz hiçbir şey istemiyorum ama sadece takımı desteklesinler. Maç sonunda da futbolcu kardeşlerim bunun karşılığını vereceklerdir.'