Ünal, Yıldırım'la kavga iddialarını yalanladı
Eskişehirspor Kulübü Başkanı ve Kulüpler Birliği Vakfı Başkanı Halil Ünal, Kulüpler Birliği Vakfı Başkanı olarak Fenerbahçe gibi büyük bir camianın başkanıyla atışmamız söz konusu olamaz dedi.
Ünal, Eskişehirspor Kulübü Yönetim Kurulu üyesi ve İktisadi İşletmeler Asbaşkanı İlhan Abbas Arslan'ın dün hayatını kaybeden annesi Nuvide Arslan'ın, Çarşı Camisi'nde düzenlenen cenaze töreni öncesinde gazetecilere yaptığı açıklamada, annelerin insan yaşamından önemli bir yerinin olduğunu belirterek, Arslan ailesine başsağlığı diledi. Eskişehirspor'un yarın Ziraat Türkiye Kupası'nda Antalyaspor ile deplasmanda karşılaşacağını hatırlatan Ünal, İnşallah, maçı kazanmak istiyoruz. Antalyaspor'u yendiğimizde kupada şansızım artıyor. Kazanabileceğimiz bir maç. Kupada yarı finale kalacağız diye konuştu. Ünal, bir gazetecinin Özgür Çek transferine ilişkin sorusu üzerine, Özgür Çek transferi gerçekleşti. Özgür'ün Fenerbahçe'den bonservis alması uzadı. Özgür, şu anda kampta ve takımın yanında dedi.

Türk futbolunda sevgiyi ve barışı kucaklamaya çalışıyoruz
Bir gazetecinin Bugün, bazı basın yayın organlarında, Aziz Yıldırım ile bir yemekte kavga ettiğiniz söyleniyor. Bunu nasıl değerlendiriyorsunuz? sorusu üzerine Ünal, şöyle konuştu: Öyle bir yemek yedik doğru. Çağlar Holding'in sahibi Yüksel Çağlar'ın davetlisi olarak Bodrum'daki yemeğe gittim. Birçok iş adamı da davetliydi yemeğe... Kavga söz konusu değil. Bazı şeyler abartılı yansıdı. Kulüpler Birliği Vakfı Başkanı olarak Fenerbahçe gibi büyük bir camianın başkanıyla atışmamız söz konusu olamaz. Türk futbolunda birlik, beraberlik, sevgiyi ve barışı kucaklamaya çalışan bir yapımız var. Haberler gerçeği yansıtmıyor. 
Ne olmuştu?
Bugün bazı gazetelerde yer alan iddialara göre, Bodrum'daki bir yemekte iş adamları ve spor camiasından kişilerle biraraya gelen Aziz Yıldırım ile Halil Ünal arasında kavga çıktı. Yemekte Eskişehirspor teknik direktörü Ersun Yanal'la Aziz Yıldırım'ın yan yana oturmasının Halil Ünal'ı kızdırdığı ve Aziz Yıldırım'a "Benim teknik direktörümü ayartmaya çalışıyorsun" dediği Ünal'ın bu çıkışından sonra da masaların devrildiği bir kavganın çıktığı iddia edilmişti. 