Hakem Özkalfa'nın raporunda ne yazıyor?
 
 G.Saray – Beşiktaş maçının skorunu ve futbolunu gölgede bırakan ikinci tükürük vakasının ardından gözler hakem Tolga Özkalfa'nın raporunu çevrildi… Derbinin ardından "Acaba Özkalfa raporunda tükürükle ilgili ne yazdı?" sorusu gündemi meşgul etmeye devam ediyor.
 
 Özkalfa'nın derbi maçının ardından TFF Hukuk Müşavirliğine ulaşan raporunda yaşanan olayla ilgili olarak "Müsabakanın 62. dakikasında Melo ile Oğuzhan'ın birbirleriyle itiştiklerini gördüm. Ancak yere düşen düdüğümü almak için eğildiğim sırada yardımcım Cem Satman iki kez peş peşe kulağıma 'hocam türüküyor…' dedi. Ne olduğunu göremediğim için kendisine dönüp "Hocam kim?" diye sordum. Bana "Melo" dedi. Ben bahsedilen fiili (tükürüğü) göremedim. Üçüncü kez kendisiyle tekrar kulaklıktan iletişime geçerek "Ne oldu hocam?" diye sordum. Yardımcım Cem Satman 3. kez bana Melo'nun Oğuzhan'a tükürdüğünü gördüğünü söyledi ben de bunun üzerine Galatasaraylı oyuncuyu ihraç ettim" şeklinde ifadeler kullandığı öğrenildi.
 
 Özkalfa'nın raporunda ayrıca futbolcu Melo'nun karmaşa ve gürültüden bazı sözlerini duyamadığını, oyuncunun çoğunlukta bilmediği lisanda konuştuğunu belirtmesi dikkat çekti. Raporda sportmenliğe aykırı veya hakaret kapsamına girecek farklı bir eylem ve sözün olmaması Melo'yu ekstra bir ceza alma tehlikesinden kurtarmış oldu.
 
 MELO'YA TAHRİK İNDİRİMİ
 
 Hakem Tolga Özkalfa'nın raporunu inceleyen TFF Hukuk Müşavirliğinin Brezilyalı oyuncusu sadece Futbol Disiplin Talimatı'nın 42. Maddesinin 2. Fıkrasını ihlalden PFDK'ya sevkedeceği belirtildi. Disipline sevkedilecek ve iki gün içinde savunmasını verecek olan Melo ile ilgili kararı PFDK Perşembe günü verecek.
 
 Her ne kadar ilgili talimatta rakip futbolcuya tükürmenin karşılığı minimum 4 maç men cezası olmasına karşılık, PFDK'nın Melo için FDT'nin 13. Maddesini gerekçe göstererek yarı oranda indirime gideceği iddia edildi. PFDK'nın talimatın 13. Maddesinin "Fiil, tahrik sonucu işlendiği takdirde cezada indirim yapılır" demesi ve Melo'nun da bu eylemi rakip futbolcu Oğuzhan'ın tahrik etmesi sonucu gerçekleştirdiğine kanaat getirerek G.Saraylı oyuncuya 2 maça kadar ceza verebileceği öğrenildi.
 
 İLGİLİ O MADDELER
 
 MADDE 42 – KİŞİLİK HAKLARINA SALDIRI, HAKARET ve TEHDİT
 (2) Bir futbolcuya ya da müsabaka görevlileri dışında kalan kişilere tükürenlere dört ila altı müsabakadan men, soyunma odasına ve yedek kulübesine giriş yasağı veya kırk beş ila doksan gün hak mahrumiyeti cezası verilir. Bu fiilin müsabaka görevlilerine yönelik olması halinde ise sekiz ila on iki müsabakadan men, soyunma odasına ve yedek kulübesine giriş yasağı veya doksan ila yüz seksen gün hak mahrumiyeti cezası verilir.
 
 MADDE 13 – TAHRİK
 (1) Fiil, tahrik sonucu işlendiği takdirde cezada indirim yapılır.
 (2) Disiplin Kurulu, tahrikin derecesini dikkate alarak, verilecek cezayı üçte birine kadar indirebilir.
 
 MADDE 14 – TAKDİRİ İNDİRİM NEDENLERİ
 (1) Kulüpler veya kişiler lehine cezayı hafifletici takdiri nedenlerin bulunması halinde, öngörülen ceza yarısına kadar indirilebilir.
 (2) Takdiri indirim nedenleri kararda gösterilir.
 
 Sporx