Rodika Yakşi'den işbirliği çağrısı...
Güreş Federasyonları Birliği Üyesi Yakşi, 2020 Olimpiyatları'nda güreş yer alamazsa, Türk sporuna en büyük darbe olacağını söyledi.Uluslararası Güreş Federasyonları Birliği (FILA) Yönetim Kurulu Üyesi Rodika Yakşi, İstanbul'un 2020 Olimpiyatları'nın organizasyonu konusunda en güçlü adaylardan biri olduğunu hatırlatarak, Şayet 2020 Olimpiyatları'nda güreş yer alamazsa, Türk sporuna çok büyük bir darbe olur dedi.

Uluslararası Olimpiyat Komitesi (IOC) İcra Kurulu'nun İsviçre'deki toplantısında aldığı, güreşin 2020 olimpiyatlarının temel spor dalları arasından çıkarılması yönündeki kararının sürpriz olmadığını dile getiren Yakşi, şunları söyledi:
Bu tehlike 2004 yılından beri vardı. Bir dönem grekoromen stilin programdan çıkarılması gündeme geldi. Fakat o zaman bunun önüne geçilebildi. FILA yönetimi olarak IOC'nin bugün bu kararı alabileceğini biliyorduk. O nedenle yönetim kurulu toplantımızı 16-17 Şubat tarihlerinde Tayland'ta yapmaya karar verdik. Yönetim kurulu toplantısında, son durum karşısında nasıl bir eylem planı uygulayacağımızı, nasıl bir lobi çalışması yürüteceğimizi konuşacağız.

Güreş devlet politikası olmalı

Güreşin olimpiyat programında yer almaya devam etmesinin özellikle Türkiye için çok önemli olduğunun altını çizen Rodika Yakşi, Güreş, Türkiye'de devlet politikası olmalıdır dedi.

Yakşi, öncelikle güreşte güçlü olan Rusya, ABD, Çin, Kanada, Japonya, İran, Azerbaycan, Fransa gibi ülkelerle işbirliği yapılması gerektiğini dile getirerek, Türkiye'de de başta Başbakanlık, Gençlik ve Spor Bakanlığı, Spor Genel Müdürlüğü, Türkiye Milli Olimpiyat Komitesi olmak üzere, tüm branşların uluslararası federasyonlarında görev alan isimleri göreve çağrılmalı ifadelerini kullandı.

Rodika Yakşi, çok sık değiştirilen müsabaka kuralları nedeniyle tüm dünyada güreşe ilginin azaldığını, bu sporun medyada daha az yer bulabilir hale geldiğini, neticesinde de sponsorluk gelirlerinin düşüş gösterdiğini belirterek, Yaşanan süreçte elbette dünya güreşinin patronu olarak başta FILA Başkanı Raphael Martinetti olmak üzere yöneticilerin sorumluluğu vardır. Bu sıkıntılı durumdan güreşin kurtarılması için çaba harcamalıyız diyerek sözlerini tamamladı.