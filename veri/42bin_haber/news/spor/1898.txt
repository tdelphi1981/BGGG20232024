Çukura yattı
Göksu, Melo'nun çıkardığı penaltı vuruşu için bahaneyi buldu! Tecrübeli futbolcu, “Görüntülerde yok ama Cris, tıpkı Bilica gibi penaltı noktasını kazdı” açıklamasını yaptı 
 Galatasaray, Sanica Boru Elazığ deplasmanında son dakikaya girilirken 1-0 öndeydi. Muslera ceza sahası içinde rakibini düşürüp hem penaltı yaptırdı hem de kırmızı kart gördü. Değişiklik hakkı bittiği için kaleye Melo, topun başına da Göksu Türkdoğan geçti. Geçen sezon bir alt ligde birçok penaltı golü atan Göksu, bu kez Melo’yu geçemedi. Elazığsporlu futbolcunun sol köşeye giden topunu Melo müthiş bir refleksle çıkardı. Ancak Göksu kaçırdığı penaltının bahanesini buldu! Radyospor’a konuşan 27 yaşındaki oyuncu, “Görüntülerde sanırım yok ama Cris, daha önce Bilica’nın yaptığı gibi penaltı noktasını ayağıyla kazdı ve bozmaya çalıştı. Hatta bir takım arkadaşımla tartıştılar” dedi.
 
 ‘KARİYERİMDE İLK KEZ’
 
 Kariyerinde kaçırdığı ilk penaltı olduğunu da söyleyen Göksu, “Melo kaledeyken gözlerine bakmamı istedi. Ben de rahat olduğumu ifade etmek için göz kırptım. Topa vururken çok rahattım. Sonuçta kalede bir kaleci değil, futbolcu vardı ama Melo beklemediğim bir şey yaptı ve çok iyi uzandı. Gece zor uyudum” diye konuştu.
 
 Fanatik