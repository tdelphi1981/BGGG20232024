Ömer Aşık'tan müthiş performans
Amerikan Ulusal Basketbol Ligi'nde (NBA) 10 maç oynandı.
Batı Konferansı'nın 2'nci sırasındaki San Antonio Spurs ile son sıralardan kurtulma çabasındaki Phoenix Suns'ın mücadelesinde, gülen taraf 108-99'luk skorla evsahibi Spurs oldu.

Üst üste 8'inci galibiyetini alan Spurs'de Fransız oyun kurucu Tony Parker, 31 sayı ve 7 asistle takımını sırtladı. Yıldız uzunu Tim Duncan'dan yoksun Spurs'ün diğer bir uluslararası oyuncusu Emanuel Ginobili, kenardan gelerek 20 sayı ve 3 top çalmayla önemli katkı yaptı.

Suns'da ise oyuna sonradan giren Marcus Beasley, 23 dakikada 25 sayı ve 6 ribaund üretirken, Jared Dudley de 23 sayı, 5 ribaund ve 5 asistle oynadı. P.J. Tucker ise 11 sayı ve 10 ribaundla 'double double' yaptı.

Batı takımlarının karşılaştığı bir başka maçta ise Portland Trail Blazers, sakatlığı süren yıldız oyun kurucusu Chris Paul'ün forma giymediği Los Angeles Clippers'ı 101-100 yenmeyi başardı.

Trail Blazers'ın Fransız forveti Nicolas Batum'un 20 sayı, 10 ribaund ve 12 asistle 'triple double' yaptığı maçta, çaylak oyun kurucu Damian Lillard 20, Wesley Matthews da 18 sayılık katkı yaptı.

Üst üste 4 maçından da mağlubiyetle ayrılan Clippers'da All-Star forvet Blake Griffin, 24 sayı, 8 ribaund, 10 asist ve 4 top çalmayla üst düzey bir maç çıkardı. Benchten oyuna giren ve 19 sayıyla geceyi tamamlayan Jamal Crawford, son hücumda galibiyet için şut kullandı ancak başarısız oldu.

-Rockets, Nets'i 119-106 mağlup etti-

Ömer Aşık'ın Aşık'ın 20 sayı ve 16 ribaundla 'double double'a imza attığı maçta, Houston Rockets, ağırladığı Brooklyn Nets'i 119-106 yendi. Rockets'da James Harden, 29 sayı ve 7 asistle sahanın en skoreri olurken, Chandler Parsons, 16 sayı, 6 ribaund ve 11 asistle 'double double' yaptı.

Nets cephesindeyse All-Star oyuncu Deron Williams'ın 27 sayı ve 11 asist ve pivot Brook Lopez'in 21 sayı, 7 ribaund ve 5 blokluk performansı galibiyet için yeterli olmadı. Nets'in bir diğer yıldızı Joe Johnson ise 13 sayı ve 6 asistte kaldı.

Milwaukee Bucks'ın, konuk ettiği Golden State Warriors'ı 109-102 mağlup ettiği maçta, Bucks forması giyen Ersan İlyasova, 18 sayı ve 12 ribaundla 'double double' yaptı.

NBA'e 7 maçla devam edilecek.

Toplu sonuçlar şöyle:

Toronto Raptors-Cleveland Cavaliers: 98-99

Philadelphia 76ers-New York Knicks: 97-80

Washington Wizards-Chicago Bulls: 86-73

Charlotte Bobcats-Minnesota Timberwolves: 102-101

Houston Rockets-Brooklyn Nets: 119-106

Milwaukee Bucks-Golden State Warriors: 109-102

San Antonio Spurs-Phoenix Suns: 108-99

Denver Nuggets-Sacramento Kings: 121-93

Utah Jazz-Indiana Pacers: 114-110 (uzatmada)

Portland Trail Blazers-Los Angeles Clippers: 101-100