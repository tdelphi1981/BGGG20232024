Alanyaspor'a haciz şoku
Alanyaspor'da daha önce forma giyen İlyas Sakızcı'ya önceki yönetim kurulu tarafından alacaklarına karşılık 15 bin 240 liralık senet verildi.Kulüpten ayrılan İlyas Sakızcı, eski takım arkadaşı Ahmet Şanlıdere'den borç istedi. Sakızcı, aldığı borç karşılığında da Alanyaspor'dan aldığı senetleri Şanlıdere'ye verdi. Senetlerin ödenmemesi üzerine Şanlıdere, eski kulübüne icra gönderdi. 

Ahmet Şanlıdere'nin avukatı bugün icra görevlileriyle kulübün idari bölümündeki klima, fotokopi makinesi, yazıcı, monitör, bilgisayar kasası, buzdolabı, oturma grupları ve kulüp başkanının makam koltuğuna haciz koydurdu. Kulüp avukatı Mehmet Tığlı, yönetim kurulu üyeleri Bilal Gömeç ve Mevlüthan Çavuşoğlu, Şanlıdere'nin avukatı Mutlu Sarıtaş'la bir süre görüşerek ödeme için süre istedi. Taraflar arasında uzlaşma sağlanamayınca haczedilen eşyalar kamyona yüklenerek götürüldü. 

Kulüp Başkanı Hasan Çavuşoğlu, Ahmet Şanlıdere'yi arayarak haciz işleminin durdurulmasını istedi. Ahmet Şanlıdere telefonda "İlyas'a borç verdim. Karşılığında kendisi eski başkan Hakan Dizdaroğlu döneminde aldığı senetleri verdi. Avukatım bu konuda ne derse onu yaparım. Malların haczedildiğinden haberim yok" dedi. 

KİMSEYİ MAĞDUR ETMEK İSTEMİYORUZ 

Kulüp adına açıklama yapan avukat Mehmet Tığlı, şöyle dedi: "Alanyaspor'da futbol oynamış Alanyalı birinin kulübü icraya vererek bu hale düşürmesi bizleri demoralize etti. Yöneticilerimizin emeklerini görünce bu durum moral bozucu. 2 yıldır bu olayların yaşanmamsı için mücadele verdik. 3.5 milyon liralık borçla devralıp bunu 1.5 milyon liraya kadar düşürdük. Alacaklıları mahrum etmek istemiyoruz, imkanlarımız çerçevesinde sırasıyla ödüyoruz." 

BAŞKANIN MAKAM KOLTUĞUNA KADAR HACZETTİLER 

"Kulübün bu hale düşmesine neden olanlar borçları ödediğimizde umuyorum ki utanırlar" diyen Tığlı, "Alacaklı, daha önce kulüpte futbol oynamış insan. İlyas Sakızcı ciro ederek Ahmet Şanlıdere'ye yaklaşık 16 bin liralık senedi vermiş. Şanlıdere ise icra yoluyla borcunu tahsil ediyor. Başkanın koltuğuna kadar icra yoluyla aldılar" diye konuştu.