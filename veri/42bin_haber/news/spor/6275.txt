"Real Madrid'i asla çalıştırmam"
Tito Vilanova, yakında yayımlanacak bir kitapta, hayatta yapmayacağı üç şey arasında Real Madrid'de görev almak olduğunu da belirtiyor.
Barcelona Teknik Direktörü Tito Vilanova, hayatta kesinlikle gerçekleştirmeyeceği şeyler arasında ezeli rakipleri Real Madrid bünyesinde çalışmak olduğunu da söyledi.

Ser Del Barça ismiyle yakında raflardaki yerini alacak olan ve Camp Nou'ya damga vurmuş birçok ismin pasajlarının bulunduğu kitaba, şu an New York'ta kanser tedavisi gören Vilanova da katkıda bulundu.

Kendisine ayrılan bölümde hayatta katiyyen yapmayacağı şeyleri sıralayan Tito, "Hayatta yapmayacağım üç şeyden biri Real Madrid'i çalıştırmak olurdu. Diğer ikisini de maç satmak ve doping yapmak olarak sıralayabilirim." diye konuştu.

Barcelona efsanesi Pep Guardiola da kitaba katkıda bulunurken, "Bu kulüp sadece oyunculardan ya da başkanlardan ibaret değil. Bu kulüp, maçlarımıza gelen insanlardan, barlarda ya da sokaklarda takımımız adına konuşan insanlardan oluşuyor. Barça'yı neden sevdiğimin sorulması, ailemi neden sevdiğimin sorulması gibi." ifadelerini kullandı.

Pep Guardiola, 2008 ve 2012 yılları arasında çalıştırdığı Barcelona'yı üç La Liga şampiyonluğu ve iki Şampiyonlar Ligi zaferi başta olmak üzere toplam 14 kupada zirveye taşımıştı. Goal