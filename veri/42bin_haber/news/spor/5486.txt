Kocaman: Şaka gibi maçtı
Fenerbahçenin hocası, Kupadaki galibiyetler normalleşmeye doğru gidecek gibiyken yine tersi oldu. Elazığın 2 şutu golle sonuçlandı. Maç başı ne de olsa kazanırız havası vardı. 2 devrede reaksiyonumuz doğruydu dedi.

AYKUT KOCAMAN 2-2 SONA EREN ELAZIĞ MÜCADELESİNİ BÖYLE YORUMLADI 
Fenerbahçe Teknik Direktörü Aykut Kocaman, Sanica Boru Elazığspor ile 2-2 berabere kalmalarının ardından sitem dolu sözler kullandı.  Elazığspor’un ilk yarıda kendi kalelerine az geldiğini ancak sonuca gittiğini belirten Kocaman, "Şaka gibi bir maçtı. Rakiplerimizin puan kayıpları vardı. Kupada iki tane deplasman maçımız vardı. Biraz daha yukarıya çıkıyor gibiydik. Normale dönecek gibi gözüküyordu her şey. Fakat tam tersi oldu. İlk yarıda kaleyi bulan iki şut golle sonuçlandı” şeklinde konuştu. 
Sanki maça ikinci yarı başladık 
Karabük maçının ardından istifa eden ancak kararından son anda vazgeçen Kocaman, “Düşündüğümüz gibi oyuna başlayamadık. Sanki oyuna ikinci yarı başladık. Bu bölümde maçı çevirmek adına tüm enerjiyi sarfettik. Her olayı bir nedene bağlamak doğru olmayabilirdi. Maçın başında 'Nasıl olsa kazanacağız' duygusu vardı. Ancak her şeyi bir nedene bağlamamak lazım. Futbol böyle bir oyun. Her zaman düşünülenler olmuyor. Özellikle ikinci yarıdaki reaksiyon doğru bir reaksiyondu" diye konuştu. 
5 puanlık fark önemli değil 
Kocaman, yarışın devam ettiğini belirterek, “Sezon sonuna kadar şampiyonluğu kovalayacağız. Ne kadar puan kaybı olursa olsun. Her şeyin muhasebesini sezon sonunda yapacağız. Liderle olan 5 puanlık fark önemli değil. Kapatılabilir” ifadelerini kullandı. Transfer çalışmaları hakkında sorulan bir soruya cevap veren başarılı teknik adam, "Dönemin son gününe kadar durum netleşir. Bekleyip, hep beraber göreceğiz” dedi.