Ersan İlyasova coştu
NBA'de Ersan İlyasova'nın 29 sayı, 11 ribaundla yıldızlaştığı maçta Milwaukee Bucks, Toronto Raptors'u uzatma sonunda 122-114 yendi. 
Amerikan Ulusal Basketbol Ligi'nde (NBA) 4 maç oynandı.

Doğu Konferansı'nda 8'inci sırada bulunan Ersan İlyasova'nın takımı Milwaukee Bucks, play-off'a kalabilmek için gerekli sırayı almaya çalışan Toronto Raptors'ı uzatma sonunda 122-114 yendi.

Bucks'ta İlyasova, 29 sayı ve 11 ribaundla sahanın en skorer ismi olurken, Brandon Jennings, yüzde 25 isabet oranıyla 11 sayıda kalmasına rağmen 19 asistle kariyer rekorunu kırdı. Monta Ellis, 23 sayı, 5 ribaund, 5 asist, 3 top çalmayla maçı tamamlarken, 13 sayı, 12 ribaund, 5 blokla "double double" yaptı.

Üst üste 4'üncü maçını kaybeden Raptors'da ise oyun kurucu Kyle Lowry'nin, 10 sayı, 10 ribaund, 10 asist, 5 top çalma ile "triple double" yapması ve Amir Johnson'ın 19 sayı, 9 ribaundu mağlubiyeti önleyemedi. 7 oyuncunun çift haneli skor ürettiği Raptors'da Alan Anderson, kenardan gelerek ürettiği 21 sayıyla takımının en skoreri oldu.

Bulls, Nets'i aştı

Doğu Konferansı'nın 5 numarası Brooklyn Nets ile 6 numarası Chicago Bulls'un karşılaşmasında kazanan taraf, 96-85'lik skorla evsahibi Bulls oldu ve Nets'in yarım maç önüne geçerek, 5'inci sıraya yükseldi.

Bulls'un All-Star pivotu Joakim Noah, 21 sayı, 10 ribaund, 5 asist ve 4 blokla "double double"a imza atarken, Carlos Boozer da 20 sayı, 8 ribaund ve 5 top çalmayla takım arkadaşına eşlik etti. Yedek oyuncular Nate Robinson 12 ve Jimmy Butler 13 sayılık katkı yaptı.

Nets pivotu Brook Lopez'in, 22 sayı ve 3 blokla takımını ayakta tutmaya çalıştığı karşılaşmada, All-Star oyuncular Deron Williams, yüzde 33 saha içi isabet oranıyla 14 sayı, 6 asist ve Joe Johnson, 11 sayı, 5 ribaund, 5 asistle oynadı.

76ers, Warriors'ı mağlup etti

Doğu Konferansı'nda playoff vizesi alabilmek için uğraşan, 9'uncu sıradaki Philadelphia 76ers, ağırladığı Batı ekibi Golden State Warriors'ı 104-97 yendi ve 7 maçlık yenilgi serisine son verdi.

76ers'da Evan Turner, 22 sayı, 10 ribaund ve 9 asistle "triple double"ı kaçırdı. All-Star oyun kurucu Jrue Holiday, 8 top kaybetse de 27 sayı, 5 ribaund, 7 asist ve 4 top çalmayla takımını sürükledi. Thaddeus Young da 14 sayı ve 16 ribaundla galibiyette önemli rol oynadı.

Mağlubiyet serisi 4 maça çıkan Warriors'ın, guard ikilisi Stephen Curry'nin, 30 sayı, 8 asist, 3 top çalma ve Klay Thompson'ın, 29 sayı, 3 top çalması galibiyete yetmedi. All-Star uzun David Lee ise 13 sayı, 16 ribaund ve 7 asist kaydetti.

NBA'e 9 maçla devam edilecek.

Toplu sonuçlar şöyle:
Philadelphia 76ers-Golden State Warriors: 104-97
Chicago Bulls-Brooklyn Nets: 96-85
Milwaukee Bucks-Toronto Raptors: 122-114 (uzatmada)
Portland Trail Blazers-Minnesota Timberwolves: 109-94