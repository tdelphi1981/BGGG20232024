"Takım oyunuyla kazandık"
Voleybolda, Yıldız Erkek Milli Takımı Antrenörü Kazım Hidayetoğlu, Her şeyden önce takım oyunu oynuyoruz, bu da başarıyı getiriyor dedi.Kazım Hidayetoğlu, Ankara'da yapılan Avrupa Şampiyonası Elemeleri'ni namağlup lider olarak tamamlayıp finallere yükselmeleriyle ilgili AA muhabirine yaptığı değerlendirmede, takım oyunu oynamalarının önemine dikkati çekerek, Elemelerde takımın en çok beğendiğim yönü de bu oldu. Takım oyunu oynayarak başarılı olduk. Bu çok önemli çünkü bu bir takım oyunu diye konuştu.

Yıldız takımın ilk basamaklardan biri olduğunu belirten Hidayetoğlu, Burada kurduğunuz takımın ileriye yönelik bir takım olması çok önemli. Şu an yıldızlar kategorisinde, A düzeyinde oynayabilecek oyuncularımız var. Bu oyuncuları bulup bir araya getirmek, A takım düzeyine hazırlamak ve aynı zamanda da aradaki hedeflere ulaşabilmek bazen zor oluyor. Bundan sonrasının daha kolay gideceğine inanıyorum ifadelerini kullandı.
Avrupa Şampiyonası Finalleri'ne kadar yoğun bir hazırlık süreci geçireceklerini kaydeden Hidayetoğlu, şöyle devam etti:
Elemelerde son maçı oynarken finallere nasıl hazırlanacağımızı düşünmeye başladık. Umarım oradan da iyi bir sonuçla döneriz. Yıldızlar ile bu 3. Avrupa finalimiz olacak. Gençlerimiz Dünya Şampiyonası'na katılacak. Türk voleybolu olarak dünyadaki reytingimize baktığımızda altyapıda çok ciddi bir hareketlenme var. Avrupa ve dünyada finallerde yer alabilen çok az Avrupa ülkesi var. Biz de onlardan biriyiz artık ama bunu madalya ile süslemeye ihtiyacımız var.

Üzerimde bir baskı hissediyorum

Bayan takımlardaki başarıları erkeklerde de yakalama beklentisiyle ilgili bir baskı hissediyor musunuz?' sorusuna ise Hidayetoğlu, şöyle cevap verdi:
Böyle bir baskı var. Çok değerli erkek sporcularımız var ve onların hak ettikleri yere geleceklerine inanıyorum. Bu anlamda bir şeyler yapmak için üzerimde bir baskı hissediyorum. Önümüzdeki dönemlerde çok iyi şeyler olacağına inanıyorum.
Avrupa Şampiyonası Finalleri'nde Rusya, Polonya ve İtalya'nın diğer takımlara göre ciddi bir üstünlükleri bulunduğunu belirten Hidayetoğlu, sözlerini şöyle tamamladı:

Elemeler öncesi Rusya ile kamp yaptık. Çok iyi ve fizikli bir takım. İtalya ve Polonya'nın da çok iyi olduğunu düşünüyorum. Finallerde Avrupa'nın en iyileri olacak. İşimiz zor, ancak neden olmasın? Biz de iyi bir takımız. Her şeyden önce takım oyunu oynuyoruz.

Cansın ve Emre

Yıldız Erkek Milli Takımı oyuncularından Cansın Ogbai Enaboifo, elemelerin hazırlıklarına 2 yıl önce başladıklarını ve her şeylerini buna odakladıklarını söyledi.
Çok iyi bir hazırlık dönemi geçirdiklerini ifade eden Enaboifo, Kolay atlatacağımızı düşünüyorduk çünkü çok çalışmıştık. Elemelerde takım olarak çok iyiydik. Takım oyunu oynayarak kazandık dedi.

Erkek voleybolundaki yükselişin kendilerinden bir önceki jenerasyonla başladığını dile getiren Enaboifo, Bu yükselişin, bizimle ve bizden sonrakilerle devam edeceğini düşünüyorum. Sırada Avrupa Şampiyonası Finalleri var. Orada ilk 3'e girip madalya almak ve Dünya Şampiyonası'na gitmek istiyoruz diye konuştu.
Hiç yorulmadan, sıkılmadan çok çalıştık ve bunu hep beraber başardık diyen milli voleybolcu Emre Savaş ise Avrupa Şampiyonası Finalleri'nde madalya almak istediklerini, ilk 4'e girdikleri takdirde de Avrupa Gençlik Oyunları'na katılma hakkı elde edeceklerini söyledi.