Timsahın yeni yuvasına özel çatı
Bursa Büyükşehir Belediyesi tarafından inşa edilen 45 bin seyirci kapasiteli Timsah Arena Stadı'nın çatı ve dış cephesinin, Türkiye'de ilk, dünyada da sadece 4 statta uygulanan ileri bir teknolojiyle yapılacağı bildirildi.Bursa Büyükşehir Belediye Başkanı Recep Altepe, yapımı devam eden stadın tribünlerinde AA muhabirine yaptığı açıklamada, stadın kaba inşaatının yüzde 97 oranında tamamlandığını, yavaş yavaş ince işçilik çalışmalarının başladığını, çatı montajının da başlanması için son hazırlıklara gelindiğini söyledi.

Stat inşaat alanının 180 bin metrekare olduğunu bildiren Altepe, çelik çatıyı oluşturacak ham maddenin yüzde 20'sinin Türkiye'de üretilen sac ve borulardan üretildiğini, diğer yüzde 80'lik kısmının ise dünyada sadece birkaç fabrikada üretilebilen, yüksek mukavemetli çelikle yapılacağını belirtti.

Altepe, son derece özel olan bu çeliklerin Almanya ve İtalya'da özel olarak üretildiğini, çatı için 7 bin ton çelik kullanılacağını bildirdi. Çelik çatının gergin olarak taşınmasını sağlayacak, boğaz köprülerinin taşıma sistemine benzer özel çelik halatlar bulunacağına dikkati çeken Altepe, bu halatların da stat için özel olarak İsviçre'de üretildiğini vurguladı.

Altepe, çatı kaplamasında çok özel bir malzeme olan teflon kullanılacağını, Türkiye'de teflon kaplanmış stat bulunmadığını, dünyada ise 4 statta kullanıldığını kaydederek, Teflon çatının özelliği, eksi 30 ile artı 80 derecede bükülmemesi, genişlememesi ve kıvrım yerlerinden kıvrılmaması. En önemli özelliği de aleve dayanıklı olması. 30 dakika alev tutulsa bile tutuşmuyor diye konuştu.

Teflon çatı kaplamasının yeşil-beyaz olarak üretileceğini anlatan Altepe, stat dahil belediye olarak tüm inşaatları 8 şiddetindeki depreme dayanıklı olacak şekilde yaptıklarını vurguladı.

Belediye tarihinin en büyük inşaatı

Recep Altepe, stadın sadece Bursa için değil Türkiye için de önemli bir prestij kaynağı olacağını, burada çok önemli uluslararası spor organizasyonlarının yapılabileceğini anlattı.

Stadın, UEFA kriterlerine Türkiye'deki en uygun stat olacağına işaret eden Altepe, Stat, belediye tarihimizdeki en büyük inşaat, eserlerinden biri. Tamamlandığında şehrin anıtsal yapılarından biri olacak dedi.

Altepe, Bursa'ya en iyi stadı yapmak için dünyadaki çok önemli bütün statları incelediklerini belirterek, şunları söyledi: İncelemeler yaptık ve dünyadaki en önemli statlardan örnekler aldık. Koltukların açıları bile sahayı net olarak görmesi için özel olarak ayarlandı. Soyunma odalarından, ışık ses düzenine kadar her şey en ince ayrıntısına kadar tasarlandı. Bu eserler bir kez yapılıyor. 100, 150 yıl için yapılıyor. Teknolojisi ve yapım tarzı çok önemli. 'Seçtiğimiz malzemeler en iyisi olmalı ve Bursa'ya yakışmalı' dedik. Bu stada gelenler Bursa'nın ne kadar önemli, dünya şehri olduğunu görsünler istedik. 2013 haziran ayında U20 Dünya Şampiyonası Türkiye'de yapılacak. organizasyon çerçevesinde İstanbul'a 10, Bursa'ya 9 maç verildi. Diğer şehirlere 4-5 maç verildi. Bu stat bitmiş olsaydı belki final bu statta oynanırdı.

Eski stadın yerini meydan olarak değerlendireceğiz

Türkiye'de pek çok kentte stat inşaatlarının devam ettiğini anımsatan Altepe, sadece Bursa'nın kendi stadını yaptığını ifade etti. Diğer kentlerde eski statların yerlerinin ticari alan olarak değerlendirileceğini aktaran Altepe, şöyle devam etti: İstanbul'da Türk Telekom Arena Stadı yapıldı, eski Ali Sami Yen Stadı'nın bulunduğu yere alışveriş merkezi, ticaret merkezleri yapılıyor. Biz bu stadı kendimiz yapıyoruz, eski stadın yerini de meydan olarak değerlendireceğiz. Sayın Başbakanımızın bu konuda isteği var. O nedenle stat için 50 trilyon yardım yaptı. Bu stadı belediye başlattı. Her şeyiyle belediyenin malı olacak. Bursa'ya, Bursa sporuna, Bursaspor'a, ülke turizmine önemli katkı sağlayacak.

Sponsor desteği

Altepe, stadın bundan sonraki bölümü için sponsor desteği sağlamak amacıyla bir kampanya başlatacaklarını söyledi. Avrupa'da şehir stadına sahip çıkıyor değerlendirmesinde bulunan Altepe, Değişik düşüncelerimiz var. Tribünlere, kapılara koltuklara isim verme gibi düşüncemiz var. Şimdiye kadar stadın ortaya çıkmasını, toparlanmasını istedik. Yakında değişik kampanyalar başlatacağız. Bursalı olan Bursaspor'a gönül veren herkesi kampanyaya davet edeceğiz diye konuştu.