Orman: "Bu husumetin kaldırılmasını istiyorum"
Beşiktaş Kulübü Başkanı Fikret Orman, Bursaspor ile Beşiktaş taraftarları arasındaki husumeti kaldırmak istediğini yineledi. 
Beşiktaş Kulübü Başkanı Fikret Orman, Bursaspor ile siyah beyazlı taraftarlar arasındaki gerginliğe ilişkin olarak, "Beşiktaş camiası adına bu husumetin kaldırılmasını istiyorum. Onun için bir iki adım atmaya çalışıyoruz. İnşallah sonucuna ulaşır" dedi.

Türkiye Futbol Adamları Derneği Bursa Şubesi'nin "Futbolun Zirvesi" başlığıyla düzenlediği yarınki panele katılacak Orman, Mudanya'da bir balıkçıda Bursa Beşiktaşlılar Derneği üyeleriyle yemek yedi. Orman, yemek çıkışı AA muhabirine yaptığı açıklamada, aslında iki taraftar grubu arasında değil iki
camia arasında gerginlik bulunduğunu belirtti.

Gerginliğin giderilmesine yönelik başlattığı girişime halkın çok güzel tepki verdiğini ifade eden Orman, "Beşiktaş camiası adına bu husumetin kaldırılmasını istiyorum. Onun için bir iki adım atmaya çalışıyoruz. İnşallah sonucuna ulaşır. Çok güzel tepkiler var. Şimdi Bursa'dayım ve herkes yanıma geliyor. Çok sempatiyle bakılıyor. Tabii bunun karışında olanlar da olacak. Her pozitif fikrin karışında negatif fikirler de olacak ama sonucunda iyi bir şey olacağına eminim" diye konuştu.

Orman, "Umutlu musunuz?" sorusunu ise "Umutluyum tabii ki. İyi, hayırlı işler, hayrına yapılan işler için umutlu olmamak için bir sebep yok. Ben Bursa'da yaşayan Bursalı taraftarların gayet pozitif olduklarına eminim. Bunun zaman içinde eriyeceğine inanıyorum" yanıtını verdi.