Anadolu Efes Top 16'daki ikinci galibiyetini aldı
Turkish Airlines Euroleague Top 16 turundaki üçüncü maçında Anadolu Efes, Abdi İpekçi Spor Salonu'nda konuk ettiği Alba Berlin'i 71-62'lik skorla mağlup ederek ikinci galibiyetini aldı.
Anadolu Efes'in oldukça zorlandığı karşılaşmada galibiyeti getiren en önemli faktörler ikinci çeyrekteki etkili savunma ve Kerem Tunçeri'nin performansı oldu. Deneyimli oyun kurucu maçın kritik anlarında bulduğu 3 sayılık basketlerle takımına hayat verirken 11 sayı, 4 asistle mücadele etti. Lacivert  Beyazlılar'da ayrıca Jordan Farmar 15 sayı ; Dusko Savanovic 15 sayı; Sasha Vujacic de 10 sayı, 4 ribaundla oynadı. Alba Berlin'de ise Deon Thompson 13 sayı, 10 ribaund ve Yassin Idbihi 10 sayı, 6 ribaund istatistikleri yakaladı.

Karşılaşmanın ilk çeyreğinde temsilcimiz Anadolu Efes, oyunun temposunu yüksek tutmaya çalışsa da bunda zaman zaman etkili olamadı. Rakip Alba Berlin, özellikle pota altında Deon Thompson'la bulduğu sayılarla önce beraberliği yakaladı, reklam molasının ardından da 5 sayılık farkı yakaladı (12-17). Kalan bölümde iyi savunma yapan lacivert  beyazlılar, çeyrek sonunda farkı 3'e indirmeyi başardı (16-19).

İkinci periyotun ilk dakikaları karşılıklı basketlerle geçilirken Anadolu Efes uzun zaman sonra ilk kez Dusko Savanovic'in bulduğu basketle öne geçti (30-28). Oyunun bu bölümünde 3 sayı çizgisinin gerisinden 9 sayı üreten Kerem Tunçeri, lacivert  beyazlılar'ın soyunma odasına 35-30 önde girmesini sağladı. 

İkinci yarıya üst üste top kayıplarıyla başlayan Anadolu Efes, Alman ekibinin 37-38 öne geçmesini engelleyemedi. Ancak günün başarılı ismi Kerem Tunçeri'nin asistini 3 sayılık baskete çeviren Jordan Farmar, takımını tekrar öne geçirdi (40-38). Farmar'ın 13 sayı ürettiği oyunun bu bölümünü lacivert  beyazlı temsilcimiz, 8 sayı farkla önde tamamladı (52-44). 

Final periyotunun ilk bölümünde özellikle hücumda zorlanan Anadolu Efes, buna karşın savunmada etkili bir görüntü çizdi ve 5 dakikayı 58-51'le geçti. Kalan dakikalarda Alba Berlin'in etkili oyununa karşın farkın kapanmasını engelleyen Anadolu Efes, sahadan 71-62 galip ayrılarak Top 16'daki ikinci galibiyetini elde etti.

Salon: Abdi İpekçi Spor Salonu

Anadolu Efes: Jordan Farmar 15, Sasha Vujacic 10 (4 Ribaund), Semih Erden 2 (4 Ribaund), Kerem Tunçeri 11 (4 Asist), Joshua Shipp 5, Kerem Gönlüm 5 (4 Ribaund), Dusko Savanovic 15, Jamon Lucas 8 (6 Asist), Stanko Barac (3 Ribaund)

Alba Berlın: Heiko Schaffartzik 4, Deon Thompson 15 (11 Ribaund), Derrick Byars 4, Nihad Djedovic, Albert Miralles 6 (5 Ribaund), Dashaun Wood 10 (5 Asist), Jekel Foster 11, Yassin Idbihi 10 (6 Ribaund), Zach Morley 2 (7 Ribaund)

1. Periyot: 16-19
2. Periyot: 19-11
3. Periyot: 17-14
4. Periyot: 19-18