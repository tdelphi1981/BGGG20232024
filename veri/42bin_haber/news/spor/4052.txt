Mersin İdman Yurdu'ndan bir transfer daha
Spor Toto Süper Lig takımlarından Mersin İdman Yurdu, Fildişi Sahilli futbolcu Jean Jacques Gosso'yla sezon sonuna kadar sözleşme imzaladı.
Kulüp Başkanı Ali Kahramanlı, Mersin HiltonSA Oteli'nde düzenlenen imza töreninde yaptığı konuşmada, transfer çalışmalarını hızla sürdürdüklerini söyledi.

Son olarak Gosso'yu renklerine bağladıkları belirten Kahramanlı, 'Gosso, bizim için çok önemli, değerli. İşini iyi yapan, değerli bir futbolcuyu, renklerimize katmanın mutluluğunu yaşıyoruz. Bu transferi yaparken birçok kulüp devreye girdi. Ama Gosso 'Mersin'e gitmek istiyorum' diyerek son noktayı koydu. Mersin idman Yurdu'nu istediği için Gosso'ya teşekkür ederim' dedi.

Gosso'yla transfer çalışmalarının yüzde 99'unu tamamladıklarını ifade eden Kahramanlı, şunları kaydetti:

'İkinci, devreye hazırız. İyi bir kadro, iyi bir takım kurduk. Gosso dahil bugüne kadar yaptığımız transferlerin tamamını hocamızla görüşerek yaptık. Birçok takım transfer yapamazken, biz transferlerimizi bitirdik. Kaliteli ve güzel transferler yaptık. Herkes bunun farkında. Birinci devre şanssızlıklar oldu, ama ikinci devre daha iyi olacak. Mersin İdman Yurdu'na bulunduğu nokta yakışmıyor. Bundan sonra bu transferlerle birlikte daha iyi bir takım haline geleceğiz. Bu sezon Mersin İdman Yurdu'nun yılı olacak.'

- 'İkinci yarı, takımım ve benim için önemli bir sınav olacak' -

Jean Jacques Gosso da Mersin İdman Yurdu'nun kendisi için çok önemli bir deneyim olacağını söyledi. Mersin İdman Yurdu'nun şuan puan tablosunda hak ettiği yerde bulunmadığını ifade eden Gosso, şöyle devam etti:

'İkinci yarı, takımım ve benim için önemli bir sınav olacak. Ben kendi adıma üzerime düşeni yapacağım. Takım olarak iyi oyunculardan oluşan bir grup var. Takım olarak çalışarak bu durumun içerisinden kurtulacağımıza inanıyorum. İşim neyse elimden gelenin en iyisini yapacağımın sözünü veriyorum. Hocamın ve arkadaşlarımın desteğiyle takıma da kısa sürede uyum sağlayacağıma inanıyorum.'

Fildişi Sahilli futbolcu Jean Jacques Gosso konuşmaların ardından kendisini sezon sonuna kadar kırmızı-lacivertli formaya bağlayan sözleşmeyi imzaladı.