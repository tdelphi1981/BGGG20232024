Cim Bom deplasmanda kendini aştı
UEFA Şampiyonlar Ligi 2. tur rövanş maçında Almanya'nın Schalke 04 ekibini 3-2 mağlup ederek çeyrek finale yükselen Galatasaray, bu sezon deplasmandaki başarılı performansıyla göz dolduruyor.
UEFA Şampiyonlar Ligi'nde 2012-2013 sezonundan önce, grup etabından itibaren çıktığı 37 deplasman maçından sadece 3'ünü kazanabilen sarı-kırmızılı ekip, bu sezon ise 4 dış saha maçının 3'ünden galibiyetle ayrılmayı bildi.

Galatasaray'ın 'Devler Ligi'nde bu sezondan önce deplasman galibiyeti aldığı ekipler Hertha Berlin, Nantes ve Lokomotiv Moskova oldu.

1999-2000 sezonunda Alman ekibi Hertha Berlin'i deplasmanda 4-1'le geçen 'Cim Bom', 2001-2002 sezonu ilk grup etabında Fransa temsilcisi Nantes'ı 1-0, 2002-2003 sezonunda da yine ilk grup etabında Rusya'dan Lokomotiv Moskova'yı 2-0 mağlup etti.

Bu sezon ise deplasmanda grup aşamasında Romanya'nın CFR Cluj takımını 3-1, Portekiz ekibi Braga'yı 2-1'lik skorla geçen sarı-kırmızılı takım, 2. turda ise Alman temsilcisi Schalke 04'ü 3-2 mağlup etti ve adını çeyrek finale yazdırdı. 'Cim Bom' bu sezon deplasmanda sadece İngiltere'nin Manchester United ekibine 1-0 mağlup oldu.

Bu sezon deplasman maçlarında 8 gol kaydeden Galatasaray, kalesinde ise 5 gol gördü.

-Sahasında 1 maç kazandı-

UEFA Şampiyonlar Ligi'nde bu sezon toplam 4 galibiyeti bulunan Galatasaray, sahasında ise sadece 1 maç kazanabildi.

Türk Telekom Arena'da Manchester United'ı 1-0 mağlup eden 'Cim Bom', CFR Cluj ve Schalke 04 ile 1-1 berabere kaldı, Braga'ya ise 2-0 yenildi.

İç saha maçlarında 3 kez ağları havalandıran sarı-kırmızılı takım, kalesinde ise 4 gole engel olamadı.

-Son 6 maçında kaybetmedi-

Galatasaray, UEFA Şampiyonlar Ligi'nde son 6 maçında rakiplerine boyun eğmedi.

En son yenilgisini İstanbul'da Braga'ya karşı 2-0'lık skorla alan 'Cim Bom', daha sonra oynadığı maçlarda CFR Cluj (deplasman), Manchester United, Braga (deplasman) ve Schalke 04'ü (deplasman) mağlup etti, CFR Cluj (iç saha) ve Schalke 04 ile (iç saha) berabere kaldı.

-Bu sezon oynadığı maçlar-

Galatasaray'ın bu sezon UEFA Şampiyonlar Ligi'nde oynadığı maçlar ve skorları şöyle:

Manchester United-Galatasaray 1-0
Galatasaray-Braga 0-2
Galatasaray-CFR Cluj 1-1
CFR Cluj-Galatasaray 1-3
Galatasaray-Manchester United 1-0
Braga-Galatasaray 1-2
Galatasaray-Schalke 04 1-1
Schalke 04-Galatasaray 2-3

-Gollerde yerli imzası-

Galatasaray'ın bu sezon UEFA Şampiyonlar Ligi'nde attığı gollerin tamamı Türk oyunculardan geldi.

Sarı-kırmızılı takım, 'Devler Ligi'nde rakiplerinin ağlarını 11 kez havalandırırken, golcü futbolcu Burak Yılmaz 8 kez meşin yuvarlağı filelerle buluşturdu.

'Cim Bom'un diğer gollerini Aydın Yılmaz, Hamit Altıntop ve Umut Bulut kaydetti.