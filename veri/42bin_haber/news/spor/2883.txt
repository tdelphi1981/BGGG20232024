Kadıköy'e bir tane GS'li giremez
F.Bahçe Başkanı Aziz Yıldırım, AKŞAM'a özel 3 önemli açıklama yaptı
 Alaattin METİN
 G.Saray-F.Bahçe derbisi bitti, geriye yanıt bekleyen çok önemli sorular kaldı. 
 ÖNCELİKLE aradaki puan farkı 5'e çıktı, F.Bahçe'nin şampiyonluk şansı ne? F.Bahçeli taraftarların deplasmana gitmesine izin verilmedi. Peki Kadıköy'de Mayıs'ın ikinci haftası oynanacak rövanşa G.Saray taraftarları alınacak mı? Son olarak da G.Saraylılar'ın derbide kale arkasında yaptığı koreografiye karşı F.Bahçe nasıl refleks üretecek?
 AZİZ YILDIRIM'IN 2013 YOL HARİTASI
 BAŞKAN Aziz Yıldırım, bu üç konuda AKŞAM'a özel açıklamalar yaptı, F.Bahçe camiasının yol haritasını çizdi. Başkan Yıldırım'ın açıklamalarına geçmeden önce bir gözlemimizi aktaralım. 
 YILDIRIM, F.Bahçe'nin Arena'da oynadığı iyi futbol nedeniyle kesinlikle karamsar değil. Takımın sahadaki duruşundan aldığı güvenle geleceğe yönelik çok iddialı açıklamalar yaptı. İşte Başkan Aziz Yıldırım'ın futbol kamuoyuna açık mesajları:
 'HOCAMIZ Sayın Aykut Kocaman'a inanıyorum, güveniyorum. Herkesin de bilmesini isterim ki benim bu takıma inancım tam. Bu sezon şampiyon biz olacağız. Bundan da ismim kadar eminim. Futbolcularımızın kalitesi ve oynadığı futbol, bizi şampiyonluğa götürür. 
 33. Hafta, G.Saray ile Kadıköy'de oynayacağımız maçta bir tek G.Saray taraftarı Şükrü Saracoğlu'na giremez. Çünkü biz deplasman yasağının kalkması için elimizden geleni yaptık, her türlü garantiyi verdik.
 TARAFTARLARIMIZA KEFİL OLDUM
 HATTA ben bu yasak kaldırılsaydı, maça gidecek olan F.Bahçe taraftarının nüfus kağıdı fotokopilerini alacaktım. Ayrıca olay çıkarmamaları için taraftardan 'Olay çıkarsa sorumluğu kabul eden' bir belge de alacaktım. Ben F.Bahçe taraftarına kefil oldum ama Gençlik ve Spor Bakanlığı, Türkiye Futbol Federasyonu ile Kulüpler Birliği kabul etmesine rağmen G.Saray Kulübü bunu kabul etmedi. Rövanşa biz de kabul etmiyoruz.
 G.SARAYLILAR, koreografi yapmışlar. Esas koreografi nasıl yapılır, 33. haftada Kadıköy'de herkese göstereceğiz.'
 G.SARAY iÇGUVEYiSi GiBi
 Arena mı, Şükrü Saracoğlu mu? Şükrü Saracoğlu Stadı'nın yeniden inşaasını gerçekleştiren F.Bahçeli yönetici Nihat Özbağı, G.Saray'ın stadının Saracoğlu'ndan daha iyi olduğunu söyledi. 
 ÖZBAĞI, bu tespitinin yanı sıra AKŞAM Genel Yayın Yönetmeni İsmail Küçükkaya'ya Sarı-Kırmızılı kulübün stadı için çarpıcı bir de niteleme kullandı. Nihat Özbağı, TOKİ'nin inşa ettiği Arena için G.Saray'a 'İçgüveyisi' benzetmesi yaptı. 
 İŞTE Küçükkaya'nın 'Arena'da serbest düşüş!' başlıklı yazısında yer alan Nihat Özbağı'nın Arena yorumu:
 G.SARAY BÜYÜK CAMİA
 'ALİ Koç, Nihat Özbağı, Abdullah Kiğılı ve Nihat Özdemir, Başkan Ünal Aysal'ın locasındaydı. 20 dakika kala soyunma odasına gidip takımlarına moral verdiler. Saracoğlu'nu inşa eden Özbağı'ya sordum, 'Arena daha iyi. Bu gerçek. Biz kendi imkanlarımızla yaptık. Onlarınki içgüveyisi gibi. Oysa büyük camia, hiç ihtiyaçları yoktu' dedi.'