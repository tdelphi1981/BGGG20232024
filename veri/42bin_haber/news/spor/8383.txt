'Türkiye güreşe liderlik yapmalı'
 
 Şeref Eroğlu, yaptığı açıklamada, olimpiyatların ülke ve branşların vitrini olduğunu kaydeden Eroğlu, güreşin olimpiyat oyunlarından çıkarılmasının "Türkiye’nin uluslararası temsiline vurulmuş en büyük darbe" olacağını vurguladı.
 
 Kararın uygulanmasıyla güreş sporunun tüm dünyada biteceğini dile getiren Şeref Eroğlu, şöyle devam etti:
 "Karar endişe verici. Bu noktaya gelinmesi, güreş yönetiminin tüm birimlerinin güreşi yeniden değerlendirmeleri ve işi ciddiye almaları gerekliliğini ortaya koymuştur. Bu gelişme karşısında ev sahipliğini Gençlik ve Spor Bakanı Suat Kılıç’ın yapacağı bir toplantıda Uluslararası Güreş Federasyonu (FILA) yönetim kurulu üyeleri Ahmet Ayık ve Rodika Yakşi ile Federasyon Başkanı Hamza Yerlikaya biraraya gelmeli ve durum değerlendirmesi yapmalıdır. Tüm ülkelerin federasyon başkanları ve FILA yönetim kurulu üyeleri ile güreş otoriteleri Türkiye’de toplantıya çağırılmalı, teyakkuz durumuna geçilmelidir."
 
 "Yeni bir motivasyonla, yeni bir döneme geçilmeli" önerisinde bulunan Eroğlu, "Ata sporu güreş olan ülkemiz ve yöneticilerimize dünya güreşine liderlik yapmak düşüyor. Düşünün; 2020’de düzenlenecek olimpiyat oyunlarına talip oluyoruz, fakat organizasyonu alsak bile en iddialı olduğumuz spor dalı yarışma programında olmayacak. İnsanlık tarihiyle başlayan güreş, olimpiyatlardan çıkarılacak" diyerek, sözlerini tamamladı. 
 AA