Galatasaray'da Drogba endişesi
Sarı-kırmızılı takımın Fildişili yıldız oyuncusu Drogba bugünkü idmana katılmadı.
Lider Galatasaray, Spor Toto Süper Lig'in 25. haftasında, 8 Mart Cuma günü kendi sahasında oynayacağı Gençlerbirliği maçının hazırlıklarına devam etti.

Florya Metin Oktay Tesisleri'nde, teknik direktör Fatih Terim yönetiminde ilk yarım saati basın mensuplarına açık tutulan antrenmanda sarı-kırmızılı futbolcular ısınma hareketlerinin ardından iki gruba ayrılarak 5'e 2 top kapma çalışması gerçekleştirdi.

Medyaya kapalı bölümde ise taktik çalışmalar üzerinde durulduğu, idmanın şut çalışmasıyla tamamlandığı bildirildi.

-Drogba, takımla çalışmaya katılmadı-

Uzun süredir sakatlığı bulunan Johan Elmander'in yanı sıra, sol arka adalesinde sertleşme olan Didier Drogba da takımla çalışmaya katılmadı.

Fildişi Sahilli oyuncunun tedbir amaçlı olarak performans uzmanı Scott Piri eşliğinde takımdan ayrı çalışma yaptığı, Elmander'in ise tedavisine devam edildiği vurgulandı.

Galatasaray, Gençlerbirliği mücadelesinin hazırlıklarını yarın yapacağı antrenmanla tamamlayacak.