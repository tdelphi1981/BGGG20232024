"Acele davranmak istemiyorum"
 
 La Gazzetta dello Sport'a bir röportaj veren 28 yaşındaki Sneijder, FC İnter Başkanı Massimo Moratti'ye, kendisine baskı yapmamasını söylediğini belirtti. Sneijder, sadece saatler içinde karar vermesi için üzerine gidilmesine ilişkin, "Bakın, tüm futbolcular bu transfer döneminde, 31 Ocak'a kadar ne yapacaklarına karar vermelidir. Ben de öyle yapacağım. Acelem yok ve acele etmek de istemiyorum" dedi. 
 
 Spor basınında da sıkça yer alan, cevap vermek için bu kadar beklemesinin nedeninin, Galatasaray'ın ücret teklifi olup olmadığına açıklık getiren Sneijder, "Hayır bu teklifle alakası yok. Sadece tüm yaptıklarımdan sonra acele davranmak istemiyorum. Sanki hayatımı ilgilendiren bir konuda derhal karar vermeliymişim gibi. Sorun parayla ilgili değil" diye konuştu.   
 
 "BENİ SIKIŞTIRMASINLAR"
 
 Başkanı Massimo Moratti'nin, "Wesley, bugün (Pazartesi) içinde karar verirse, ne kadar ciddi olduğunu göstermiş olur" sözlerini de değerlendiren Sneijder, "Son aylarda olanlardan sonra, diğer takım arkadaşlarımla beraber tarih yazdıktan sonra beni sıkıştırmalarını istemiyorum" dedi.
 
 Sneijder, Türk taraftarların havalimanında saatler süren bir bekleyiş gerçekleştirdiklerini öğrenmesi üzerine ise, "Gerçekten birileri benim İstanbul'a gideceğimi mi söylemiş? Hayır buradayım işte" dedi.
 
 GALATASARAY'A GELMESİ İÇİN BİRAZ İNANCININ ARTMASI LAZIM
 
 Röportajı gerçekleştiren muhabir Matteo Dalla Vite, Sneijder'in daha önce tatil için bulunduğu İstanbul'a, yükselişte olan Galatasaray'a gelmek için acele etmeyeceğini, babasıyla da bu durum hakkında değerlendirmelerde bulunduğunu not düştü.
 
 "Her şey olabilir. Sadece onun zihninin biraz açılması, inancının artması gerekiyor. Sneijder biraz zaman istiyor" diye yorumunu sürdüren muhabir, Hollandalı futbolcunun, diğer Avrupa takımlarından da teklif bekliyor olma ihtimalini de belirtti.
 
 Öte yandan, kararı merakla beklenen Sneijder'in Milano'daki evinin önünde bir gazeteci yoğunluğu yaşanıyor.
 
 ESMA ÇAKIR - ROMA / DHA