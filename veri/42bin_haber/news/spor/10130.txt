Avrupa Şampiyonası'nda iki atletimiz finalde
Avrupa Salon Atletizm Şampiyonası'nda 1500 metrede İlham Tanuni Özbilen ve 3000 metrede Dudu Karakaya finale yükseldiler.
Milli atlet İlham Tanui Özbilen, 32. Avrupa Salon Atletizm Şampiyonası'nda 1500 metrede finale yükseldi. Göteborg kentinde devam eden şampiyonada ilk seride piste çıkan Özbilen, yarışı başından sonuna kadar büyük farkla önde götürdü. 8 atletin katıldığı seriyi 3.39.58'lik derecesiyle birinci tamamlayan milli atlet, finale adını yazdırdı. Özbilen, yarın TSİ 19.00'da finalde yarışacak.

DUDU KARAKAYA DA FİNALDE
Milli atlet Dudu Karakaya, 32. Avrupa Salon  Atletizm Şampiyonası'nda bayanlar 3000 metrede finale yükseldi. Göteborg kentinde devam eden şampiyonada bayanlar 3000 metre yarışının  ilk serisinde koşan Karakaya, 9.09.70'lık derecesi ile 7. sırada tamamladı. Karakaya, serisinde ilk 4 arasına giremese bile, en iyi 4 dereceyi yapan  diğer atletler arasına girmeyi başardı ve adını finale yazdırdı. Milli atlet, yarın TSİ 13.10'da finalde yarışacak.
         
 AKSEL GÜRCAN ELENDİ  Öğlen seansında piste çıkan atletlerimizden 1973 doğumlu Aksel Gürcan ise, 60 metrede elemelerinde şampiyonaya veda etti. İlk seride piste çıkan Milli atlet, 7.66'lık derecesiyle serisinde sonuncu oldu ve elendi.  
        