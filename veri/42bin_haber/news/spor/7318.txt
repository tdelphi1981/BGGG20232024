Mehmet Ali Birand'ın yerine Özkan Olcay
Galatasaray Sportif Sınai ve Ticari Yatırımlar AŞ'de bağımsız yönetim kurulu üyesi olan gazeteci-yazar Mehmet Ali Birand'ın vefatının ardından, bu göreve Özkan Olcay seçildi.
Galatasaray Sportif Sınai ve Ticari Yatırımlar AŞ'den, İstanbul Menkul Kıymetler Borsası'na (İMKB) gönderilen ve Kamuyu Aydınlatma Platformu'nda da yer alan açıklamada, Olcay'ın, Türk Ticaret Kanunu'nun 363'üncü maddesine uyarınca, yapılacak ilk genel kurulda onaya sunulmak üzere bağımsız yönetim kurulu üyeliğine oy birliğiyle seçildiği belirtildi.
 
Açıklamada, şöyle denildi: Yapılan müzakere ve oylama neticesinde; şirketimiz bağımsız yönetim kurulu üyesi olarak görev yapan sayın Mehmet Ali Birand'ın vefatı ile boşalan bağımsız yönetim kurulu üyeliğine, Sermaye Piyasası Kurulu'nun, kurumsal yönetim ilkelerine ilişkin esaslar tebliğ çerçevesinde kurumsal yönetim komitesince yapılan değerlendirme sonucunda yönetim kurulumuza önerilen, kendisinden bağımsızlık beyanı alınan ve yönetim kurulumuzca yapılan değerlendirme neticesinde bağımsızlık kriterlerini taşıyan sayın Özkan Olcay'ın, Türk Ticaret Kanunu'nun 363 üncü maddesine uyarınca, yapılacak ilk genel kurulda onaya sunulmak üzere, seçilmesine oy birliği ile karar verilmiştir.