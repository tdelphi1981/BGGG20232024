Sergio Ramos'a 5 maç ceza
La Liga takımlarından Real Madrid'in defans oyuncusu Sergio Ramos, 5 maç oynamama cezasına çarptırıldı. 
İspanya Futbol Federasyonu'ndan yapılan açıklamaya göre, Ramos, dün akşam İspanya Kral Kupası'nda (Copa del Rey) Celta Vigo takımını yenip çeyrek finale çıktıkları maçta, 2. sarı kart sonucunda oyun dışı kaldığı için hakeme birkaç kez "Edepsiz" dedi ve bu nedenle 5 maç oynamama cezası aldı.

Buna göre Ramos, Real Madrid'in La Liga'daki Osasuna, Valencia ve Getafe maçları ile Kral Kupası çeyrek finalinde Valencia ile yapacağı 2 maçta forma giyemeyecek.

Bu arada, ligde lider Barcelona'nın 16 puan gerisinde, 3. sırada yer alan Real Madrid, sakatlığı nedeniyle stoper Pepe'den de yoksun durumda bulunuyor.

Espanyol'un forvet oyuncusu Sergio Garcia da bir hakeme küfrettiği için sezon başında 4 maç oynamama cezası almıştı.