1461 Trabzon'da taraftar üzüntüsü
Ziraat Türkiye Kupası'nda dün Sivasspor ile 1-1 berabere kalan 1461 Trabzon'da, karşılaşmaya az sayıda taraftarın gelmesi üzüntüyle karşılandı.
Kulüp Başkanı Suat Şen yaptığı açıklamada, kupada pazar günü Fenerbahçe ile oynadıkları karşılaşmayı 12 bin 500 biletli seyircinin izlediğini ancak dünkü Sivasspor maçında sadece 800 biletli seyircinin tribünde yer aldığını belirtti.

1461 Trabzon'un Trabzon şehrine yakışır bir mücadeleyi hem ligde hem de kupada gösterdiğini ifade eden Şen, ancak taraftar konusunda arkalarında destek bulamamaktan yakındı.

Şen, herkesin 1461 Trabzon'a sempatisinin bulunduğunu ifade ederek, 'Ama her nedense bu tribüne yansımıyor. 1461 Trabzon'u taraftarları televizyon başında ve sobanın yanında seviyor. Dünkü maçta 800 biletli seyirci vardı. İki gün arayla inişli ve çıkışlı bir seyirci sayısı hem üzücü hem düşündürücü. Fenerbahçe ile Sivasspor maçı arasında bu kadar bir fark olmamalıydı' dedi.

1461 Trabzon'un genç ve ilerisi için umut veren kadroya sahip olduğunu kaydeden Şen, 'Bütün futbolseverleri 1461 Trabzon'daki genç arkadaşların maçlarına davet ediyoruz. Gönülden gönüle onlara destek vermelerini istiyoruz' diye konuştu.

Şen, hafta sonunda Akçaabat Fatih Stadı'nda Denizlispor ile sahalarında ikinci yarının ilk maçını oynayacaklarını, pozitif futbollarını bu maçta da sürdüreceklerini sözlerine ekledi.