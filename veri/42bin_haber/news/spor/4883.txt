TOFAŞ'tan altın galibiyet
Basketbolda, FIBA EuroChallenge Kupası'nda TOFAŞ, Ukrayna temsilcisi Khimik Yuzhne'yi 93-90 yendi. 
Karşılaşma, karşılıklı basketlerle başladı. TOFAŞ, 5. dakikayı Nichols, Can ve Elonu üçlüsünün basketleriyle 13-8 önde geçti. Konuk ekip, Deane ve Joseph ikilisiyle karşılık vermesine rağmen ilk çeyreği TOFAŞ, 10 sayı farkla 31-21 önde tamamladı.

İkinci periyoda hızlı başlayan TOFAŞ, 12. dakikada Kenan, Elonu ve İnanç üçlüsüyle üst üste basketler üreterek farkı 15 sayıya çıkardı: 38-23. TOFAŞ, devreyi, 51-41 önde tamamladı.

Maçın ikinci yarısına hızlı başlayan Khimik Yuzhne, Deane ve Joseph ikilisiyle üst üste basketler üretti ve 24. dakikada farkı, iki sayıya kadar indirdi: 54-52. Toparlanan TOFAŞ, Lukauskis, Elonu ve Can'ın basketleriyle üçüncü periyodu 70-66 önde tamamladı.

Son periyoda da hızlı başlayan Khimik Yuzhne, 31. dakikada Zavadskyi'nin basketiyle öne geçti: 70-71. Karşılıklı basketler sonunda 35. dakikayı konuk ekip, bir sayı farkla önde bitirdi: 78-79. Maç, karşılıklı basketlerle devam ederken, bitime 19 saniye kala İnanç, attığı üçlükle TOFAŞ'ı öne geçirdi 90-88.

Konuk ekip, pota altından Goodridge ile karşılık verdi: 90-90. Son atakta Kenan'la üç sayılık basket bulan TOFAŞ, maçı 93-90 kazandı.

Maçta 14 dakika 7 saniye forma giyen TOFAŞ'ın yeni transferi Litvanyalı Mindaugas Lukauskis, 8 sayı üretti.

TOFAŞ, gruptaki ikinci maçını, 22 Ocak Salı günü deplasmanda İsveç'in Norrköping Dolphins takımıyla yapacak.