Burak Yılmaz, Hakan Şükür'ü yakaladı
Gaziantepspor karşısında da gol atan Galatasaraylı Burak Yılmaz üst üste 6. iç saha maçında da skor üreterek Hakan Şükür'ün rekorunu egale etti. 
Spor Toto Süper Lig'in 14. haftasında Gaziantepspor'u konuk eden Galatasaray, rakibiyle 1-1 berabere kalarak puan kayıplarını sürdürdü. 
Türk Telekom Arena'da üst üste ikinci lig maçında puan kaybeden sarı-kırmızılı takım, son 4 haftada 7 puan yitirdi.

 Ligin 11. haftasında deplasmanda Mersin İdmanyurdu ile 1-1 berabere kalan "Cim Bom", 12. haftada Türk Telekom Arena'da Kardemir Karabükspor'a 3-1 yenilmekten kurtulamadı. 13. haftada deplasmanda Sanica Boru Elazığspor'u 1-0 yenen Galatasaray, 14. haftayı da Gaziantepspor karşısında 1-1'lik beraberlikle tamamladı.

 UEFA Şampiyonlar Ligi'nde büyük önem taşıyan Manchester United maçı öncesi 3-1'lik Kardemir Karabükspor yenilgisini yaşayan sarı-kırmızılı ekip, bir üst tura çıkma yolundaki kritik Braga maçı öncesi de ligde puan kaybetti.

 -Burak Yılmaz, Hakan Şükür'ün rekorunu yakaladı-

 Burak Yılmaz, Türk Telekom Arena'daki lig maçlarında üst üste gol atma serisini Gaziantepspor maçında da sürdürerek, Hakan Şükür'ün rekorunu yakaladı. 

Ligdeki üst üste 6. iç saha maçında da skor üretmeyi başaran Burak, Hakan Şükür'le birlikte 34 haftalık maç programına geçilen 1994-1995 sezonundan bugüne kadar, iç saha maçlarında üst üste en fazla gol atan iki isimden biri oldu.

 Hakan Şükür, 1996-1997 sezonunda art arda 6 iç saha maçında rakip fileleri havalandırarak bu alanda rekoru elinde bulunduruyordu. Galatasaray'da iç sahada üst üste 5 maçta gol bulan sarı-kırmızılı oyuncular ise, geride kalan sezonda Felipe Melo, 2009-2010 sezonunda Harry Kewell, 2005-2006 sezonunda Necati Ateş ve 1994-1995 sezonunda ise Saffet Sancaklı oldu.

 Burak Yılmaz, bu sezon ligin 3. haftasındaki Bursaspor (1), 5. haftasındaki Akhisar Belediyespor (2), 7. haftasındaki Eskişehirspor (1), 9. haftasındaki Kayserispor (1), 12. haftasındaki Kardemir Karabükspor (1) ve 14. haftasındaki Gaziantepspor maçlarında goller attı.

 Toplam 8 gole ulaşan Burak, deplasmandaki tek golünü ise Medical Park Antalyaspor filelerine gönderdi.

 -Fatih Terim, 700. gol sevincini yaşadı

 Fatih Terim, Galatasaray'daki teknik adamlık kariyeri boyunca 700. gol sevincini Gaziantepspor maçında yaşadı. Türkiye Ligi'ndeki 250 maçta 546 gole tanıklık eden Terim döneminde sarı-kırmızılı takım, Türkiye Kupası'nda 58, UEFA Şampiyonlar Ligi'nde 61, UEFA Kupası'nda 17, UEFA Kupa Galipleri Kupası'nda 9, Cumhurbaşkanlığı Kupası'nda 6 ve TFF Süper Kupa'da ise 3 gol attı.

 -Cuma maçlarında yüzü gülmedi-

 Galatasaray'ın bu sezon ligde cuma günleri yaptığı maçlarda yaşadığı sıkıntı, Gaziantepspor karşılaşmasında da devam etti.

 Ligde bu sezon cuma günleri 5 maç oynayan sarı-kırmızılı ekip, 2 yenilgi, 2 beraberlik ve 1 galibiyet elde etti.

 Galatasaray'ın bu sezon ligde cuma günü yaptığı maçlar ve sonuçları şöyle oldu:

 Hafta Rakip Sonuç
 ---------------------------------
 6. Orduspor (D) 0-2
 8. Gençlerbirliği (D) 3-3
 10. İBB Spor (D) 3-1
 12. Kardemir Karabükspor 1-3
 14. Gaziantepspor 1-1


 -Melo kırmızı kartla oyundan atıldı-

 Maç içinde agresif bir görüntü çizen Felipe Melo, maçta iki sarı kart alarak oyundan atıldı.

 İlk sarı kartını 63. dakikada gören Brezilyalı futbolcu, 82. dakikada hakem Suat Arslanboğa'dan ikinci sarı kartını da alarak, kırmızı kartla oyun dışında kaldı.