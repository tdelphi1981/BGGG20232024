"Sahaya çıkan herkes elinden geleni yapacak"
Beyaz Grup'ta mücadele eden Körfez Futbol Kulübü Müdürü Erol Bektaş, pazar günü sahalarında Tokatspor'la oynayacakları maça ilişkin, İlk devrenin son iç saha maçını kazanarak alt sıralardan çıkmak istiyoruz dedi.Bektaş, yaptığı açıklamada, futbolcuların Tokatspor maçının önemini bildiklerini belirterek, futbolcuların tesislerde kalarak maça hem taktiksel hem de zihinsel açıdan hazırlandığını söyledi.

Hafta içinde teknik direktör Ahmet Yıldırım ile kaptan Serdar Topraktepe'nin futbolcularla toplantı yaparak ligde kalan 2 maçın önemine değindiğini ifade eden Bektaş, Futbolcularımız maça konsantre olmuş durumda. İlk devrenin son iç saha maçını kazanarak alt sıralardan çıkmak istiyoruz. Pazar günü sahaya çıkan herkes ellerinden geleni yapacak diye konuştu.

Bektaş, futbolculara bir kısım ödemenin de yapıldığını dile getirerek, son 2 maçı da kazanarak ilk devreyi tamamlamayı hedeflediklerini bildirdi.

Kızılcahamamspor karşısında da aldıkları 5-2'lik yenilgiyi beklemediklerini anlatan Bektaş, futbolda bazen bu tür sonuçlarla karşılaşıldığını kaydetti.

Bektaş, takım içinde birlik ve beraberliğin iyi durumda olduğunu ifade ederek, istedikleri galibiyeti elde edeceklerine inandığını bildirdi."