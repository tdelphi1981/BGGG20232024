Transferin babası geliyor
Barry Sneijder, Manchester United'la da pazarlık masasına oturmuş ancak taraflar anlaşamamıştı
 YASEMİN AKBULUT
 Wesley Sneijder transferinde geri sayım başladı. Inter'le 3 yılda ödeme şartıyla 7.5 milyon euro bonservis konusunda anlaşmaya varan G.Saray, Hollandalı yıldızla da 4 milyon euro garanti para, 25 bin euro maç başı ve 500 bin euro şampiyonluk primi karşılığında mutabakata vardı. Son anda herhangi bir sürpriz olmazsa Sneijder bu cazip teklife 'evet' diyecek ve taraflar bugün anlaşmaya varacak. Tüm beklentiler bu yönde.
 İKİSİNİ KARŞISINA ALIP KONUŞTU
 G.SARAY yönetimi, teknik heyet ve taraftarlar, Hollandalı yıldızı beklerken dün gelen haber yeni bir cephe daha açıldığını gösteriyor. Inter, Wesley Sneijder, menajer Sören Lerbi derken bu kez de yıldız futbolcunun babası Barry Sneijder devreye girdi. Önceki gün Milano'ya giden Barry Sneijder'ın, oğlu ile gelini Yolanthe'yi karşısına alıp Sarı-Kırmızılılar'la yapılacak transfer görüşmelerinde etkin rol alacağını söylediği öğrenildi.
 ALEX FERGUSON'LA ANLAŞAMADI
 BARRY Sneijder'ın bugün ya da yarın İstanbul'a gelerek G.Saray Kulübü Başkanı Ünal Aysal'la bir görüşme yapacağı ileri sürüldü. Baba Sneijder'ın hamlesi ilk değil. Geçen sezonun başında da Manchester United yönetimi ve İngiliz devinin hocası Alex Ferguson'la transfer görüşmelerinde bulunmuştu.
 M.UNİTED YERiNE KAGAWA'YI ALDI
 INTER, Wesley Sneijder için 30 milyon euro gibi uçuk bir bonservis bedeli isteyip, Hollandalı yıldız da haftalık 220 bin sterlin talep edince  bu transfer gerçekleşmemişti. İngilizler de bunun üzerine Borussia Dortmund'dan Kagawa'yı kadrosuna katmıştı.
 SNEİJDER konusunda ortalıkta birçok iddia dolaşıyor. Şu bir gerçek ki, G.Saray yönetimi ve taraftarı bu transferin gerçekleşmesini çok istiyor. Şimdiye kadar atılan adımlar olumlu. Kamuoyunu bir haftadır meşgul eden bu transferin bir-iki gün içerisinde gerçekleşmesi bekleniyor.
 Liverpool'un ilgisi yok
 LİVERPOOL Menajeri Brendan Rodgers, 2-1 kaybettikleri M.United maçı öncesi Sky Sports muhabirinin Wesley Sneijder'le ilgili sorusunu yanıtladı: 'Liverpool, bu oyuncuyla ilgilenmiyor.' Adalılar, Liverpool'un Inter'e 8.2 milyon euro önerdiğini yazmıştı.
  