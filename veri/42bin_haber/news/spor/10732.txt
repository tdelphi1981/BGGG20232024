İstanbul Park, dünya motosiklet yarış takvimine girdi
Dünya Motosiklet Federasyonu (FIM), Dünya Superbike Şampiyonası ile milli motosikletçi Kenan Sofuoğlu'nun yarıştığı Dünya Supersport Şampiyonası'nın 11. ayaklarının Türkiye'de yapılmasına karar verdi.
FIM, Dünya Superbike ve Dünya Supersport Şampiyonalarının yarış takviminde yeni bir düzenlemeye gittiğini açıkladı. Daha önce MotoGP organizasyonuna ev sahipliği yapan İstanbul Park, her iki şampiyonanın da 11. ayağı olan 15 Eylül yarışına ev sahipliği yapacak.

Türkiye Motosiklet Federasyonu (TMF) Başkanı Bekir Yunus Uçar, AA muhabirine yaptığı açıklamada, Türkiye'nin bu yarışlara ev sahipliği yapacak olmasından duyduğu memnuniyeti dile getirdi. Yarışların bir sponsor vasıtasıyla Türkiye'de yapılmasının, hep istedikleri bir şey olduğunu ifade eden Uçar, 'İnşallah Kenan'a, hiç bilmediği İstanbul Park pistinde antrenman yapma imkanı da verilir. Kenan, kendi seyircisi önünde mahcup olmaz' diye konuştu.

Bekir Yunus Uçar, 'Bu karar, ülkemiz ve Kenan (Sofuoğlu) için inşallah hayırlı olur, diye düşünüyorum' ifadesini kullandı.

-Sofuoğlu:'Vesile olanlara teşekkür ederim'-

Dünya Supersport Şampiyonası'nda 3 kez şampiyon olarak, bir rekora imza atan Kenan Sofuoğlu da İstanbul Park'ta şimdiye dek hiç yarışmadığını, orada antrenman dahi yapmadığını söyledi. Bu yarışın, kendisinin orada yarışmasına vesile olacağını ifade eden milli motosikletçi, ancak kurallar gereği orada antrenman yapmasının yasak olduğunu ifade etti.

Piste bırakın motosikletle çıkmayı, arabayla veya yürüyerek dolaşmasının da mümkün olmadığını dile getiren Sofuoğlu, 'İstanbul Park'ın kapısından girmem yasak. Şu an o kapıdan basın toplantısı veya başka bir şey için bile girsem sıkıntılı' şeklinde konuştu.

'Keşke orada sezon açılmadan önce antrenman yapsaydım, ancak böyle bir durum söz konusu değildi o zaman' diyen Kenan Sofuoğlu, sonuçta bu kararın verilmesinin, kendisi için çok iyi olduğunu vurguladı. Şampiyon motosikletçi, 'Artık Türkiye'de yarışma fırsatı bulacağız, ilk kez kendi seyircim karşısında piste çıkacağım. Buna vesile olanlara teşekkür ederim' ifadelerini kullandı.

-Yeni yarış takvimi-

Sezonu 24 Şubat'ta Avustralya'da açan Kenan Sofuoğlu'nun önündeki diğer yarışlar şöyle:

Tarih Ülke-Pist

14 Nisan İspanya-Aragon
28 Nisan Hollanda-Assen
12 Mayıs İtalya-Monza
26 Mayıs İngiltere-Donington
9 Haziran Portekiz-Portimao
30 Haziran İtalya-Imola
21 Temmuz Rusya-Moskova Raceway
4 Ağustos İngiltere-Silverstone
1 Eylül Almanya-Nurburgring
15 EYLÜL TÜRKİYE-İSTANBUL PARK
6 Ekim Fransa-Magny Cours
20 Ekim İspanya-Jerez
17 Kasım Hindistan-Buddh Circuit