Lakers, Knicks'e geçit vermedi
NBA'de Los Angeles Lakers, New York Knicks'i 100-94 mağlup ederek galibiyet serisini 5'e çıkardı. 
ABD'nin iki büyük şehrinin takımlarından Los Angeles Lakers ile New York Knicks, Staples Canter'da karşılaştı. 

Ev sahibi Lakers, Kobe Bryant'ın 34 sayı ve 5 ribaund ile oynadığı maçı, 100-94 kazanarak üst üste 5'inci galibiyetini aldı. Lakers'ın, Şubat'ta 39 yaşına girecek All-Star oyun kurucusu Steve Nash, 16 sayı, 6 ribaund ve 11 asistle "double double" yaparken, kenardan oyuna giren Metta World Peace ise 20 sayı ve 7 ribaund ile maçı tamamladı. Lakers'ın All-Star uzunları Dwight Howard, 14 sayı, 12 ribaund ve Pau Gasol, 13 sayı, 8 ribaund ve 6 asist üretti.

Knicks'de ise yıldız oyuncu Carmelo Anthony'nin 34 sayı ve 7 ribaund ve yedek oyuncu J.R. Smith'in 25 sayı ve 5 ribaundluk performansı galibiyete yetmedi. Knicks'in bu sezonki çıkışında pay sahibi oyunculardan Raymond Felton, yüzde 25 şut isabetiyle 10 sayı ve 6 asist kaydetti.