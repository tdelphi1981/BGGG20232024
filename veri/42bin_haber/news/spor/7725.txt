Niang Elazığ'da ikinci yarıda...
Spor Toto Süper Lig'in 21. haftasında yarın deplasmanda Sanica Boru Elazığspor ile karşılaşacak olan Beşiktaş, müsabakanın hazırlıklarını bugün yapacağı antrenman ile tamamlayacak. Saat 14.00'da Sabiha Gökçen Havalimanı'ndan hareket edecek özel uçak ile Elazığ'a gidecek olan Siyah Beyazlı kafile, geceyi Elazığ'da geçirecek.
Saat 19.00'da Elazığ Atatürk Stadı'nda başlayacak olan mücadeleyi hakem İlker Meral yönetecek.

NIANG'IN MAÇIN İKİNCİ YARISINDA OYUNA DAHİL OLMASI BEKLENİYOR
Beşiktaş'ta sakatlıkları süren Almeida, Dentinho, Uğur, İsmail ve Mustafa karşılaşmada forma giyemeyecekler. Antrenman eksiği bulunan yeni transfer Niang'ın maç kadrosunda yer alacağı ancak mücadelenin ikinci yarısında oyuna dahil olabileceği belirtildi. Karın kaslarında yaşadığı sakatlığın tedavisi süren Necip Uysal'ın durumu ise bugün belli olacak. Teknik direktör Aybaba'nın Almeida'nın yokluğunda forvet hattında Holosko'ya görev vermesi bekleniyor.

SİYAH BEYAZLI TAKIM LİGİN İKİNCİ YARISINDA GALİBİYET İLE TANIŞAMADI
Siyah Beyazlı takım Spor Toto Süper Lig'in geride kalan 20 haftası sonunda topladığı 32 puan ile sıralamada üçüncü durumda yer alıyor. Ligin ikinci yarısında oynadığı ilk üç maçta 2 beraberlik, bir mağlubiyet alan Beşiktaş, Sanica Boru Elazığspor maçında galip gelerek ikinci yarıdaki ilk üç puanını almak istiyor.

Teknik direktör Aybaba'nın takımını Sanica Boru Elazığspor karşısına şu ilk 11 ile çıkarması bekleniyor:

McGregor, Mehmet Akgün, İbrahim Toraman, Sivok, Gökhan, Veli, Oğuzhan, Hilbert, Fernandes, Olcay, ve Holosko

BAŞKAN ORMAN MAÇ GÜNÜ KOVANCILAR BEŞİKTAŞ İLKÖĞRETİM OKULU'NU ZİYARET EDECEK
Öte yandan Elazığ'da 8 Mart 2010'da meydana gelen depremde hasar gören Kovancılar İlçesi İlköğretim Okulu, Beşiktaş Kulübü'nün katkıları ile yeniden yapılmıştı. Başkan Orman 9 Şubat günü Elazığ'a giderek 2010-2011 eğitim öğretim yılında hizmete başlayan Kovancılar Beşiktaş İlköğretim Okulu'nu ziyaret edecek.