Liverpool'un belalısı Van Persie!
İngiltere'de haftanın en önemli maçında Manchester United sahasında ağırladığı Liverpool'u Van Persie ve Vidic'in golleriyle 2-1 mağlup etti 
 İngiltere Premier Lig'de haftanın sonucu merakla beklenen karşılaşmasında Manchester United Old Trafford'da Liverpool'u konuk etti. Kırmızı Şeytanlar, güçlü rakibini 2-1 mağlup etti.
 
 Bu sonuçla Manchester United puanını 55'e çıkarırken konuk Liverpool ise 31 puanda kaldı.
 
 Manchester United karşılaşmaya De Gea, Rafael, Ferdinand, Vidic, Evra, Cleverley, Carrick, Kagawa, Young, Welbeck, Van Persie 11'iyle başlarken konuk Liverpool ise Reina, Wisdom, Agger Skrtel, Johnson, Lucas, Gerrard, Allen, Downing, Sterling ve Suarez 11'iyle sahadaki yerini aldı.
 
 Karşılaşmaya her iki takımda kontrollü başladı. Mücadelenin ilk 15 dakikası orta alan mücadelesiyle geçilirken Manchester United bu dakikadan itibaren oyunu kontrolüne almayı başardı. Kontrolü eline alan Manchester United çok geçmeden golü de buldu.
 
 GOL: (VAN PERSIE): Ev sahibi ekipte 19. dakikada sahneye çıkan isim Hollandalı yıldız Robin Van Persie oldu. Nefis paslaşmalarla Liverpool kalesi önüne gelen ManU'da Patrick Evra soldan nefis ortaladı. Van Persie gelişine çok şık bir vuruşla topu ağlara yolladı:1-0.
 
 Golden sonra bocalayan Liverpool'un üstüne gitmeye devam eden ManU Robin Van Persie ile mutlak bir pozisyondan yararlanamadı. Ashley Young'ın nefis pasında topla buluşan Robin Van Persie müsait bir pozisyonda çok kötü vurdu.
 
 Liverpool'a fırsat vermeyen Manchester United üst üste yakaladığı pozisyonları gole çevirmekte başarılı olamadı.
 
 İlk yarının kalan dakikalarında başka gol olmayınca ManU güçlü rakibi karşısında soyunma odasına 1-0 önde gitti.
 
 İkinci yarıya hızlı başlayan taraf Liverpool oldu. İlk yarıda hiçbir etki gösteremeyen konuk ekip devrenin başlamasıyla birlikte ilk pozisyonunu buldu. Luis Suarez'in nefis pasında topla buluşan Wisdom, ceza sahasına girer girmez şutunu çekti ama sonuç alamadı.
 
 Liverpool'un bu atağına Manchester United'ın cevabı golle oldu. Farkı 2'ye çıkaran gol Nemanja Vidic'ten geldi.
 
 GOL (VIDIC): 54. dakikada Robin Van Persie arka direğe doğru nefis bir serbest vuruş kullandı. Evra'nın kafa vuruşu Vidic'e çarpıp ağlarla buluştu:2-0.
 
 Old Trafford'da goller arka arkaya gelmeye başladı. İkinci yarıya hızlı başlayan Liverpool kalesinde golü gördükten 3 dakikada sonra farkı 1' indiren golü buldu.
 
 GOL (DANIEL STURRIDGE): Oyuna ikinci yarıda dahil olan genç oyuncu, 57. dakikada skoru 2-1 yaptı. Steven Gerrard ceza sahası dışından harika vurdu. De Gea parmaklarının ucuyla topu çıkarsa da Sturridge boş kalaye topu yuvarladı:2-1.
 
 İkinci yarıda temponun eksik olmadığı karşılaşmada, iki takım da gollerden sonra net pozisyonlar yakalamaya devam etti.
 
 Kalan dakikalarda başka gol olmayınca Manchester United sahadan 2-1 galip ayrıldı. 
 NTV Spor