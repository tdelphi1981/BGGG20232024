Galatasaray ara vermedi
Spor Toto Süper Lig'de Gençlerbirliği'ne 1-0 yenilen lider Galatasaray, UEFA Şampiyonlar Ligi 2. turunda 12 Mart Salı günü deplasmanda Almanya temsilcisi Schalke 04 ile oynayacağı rövanş maçının hazırlıklarına başladı.
Sarı-kırmızılılar, Florya Metin Oktay Tesisleri'nde, teknik direktör Fatih Terim yönetiminde çalıştı. Antrenmandan önce saha içinde futbolcularıyla kısa süren bir toplantı yapan Terim, daha sonra dünkü mücadelede sarı kart cezalısı olduğu için forma giyemeyen Brezilyalı Felipe Melo ile kısa görüşme gerçekleştirdi.

Sakatlığı süren ve tedavilerine devam edilen Elmander ve Dany'nin katılmadığı antrenmanda, Gençlerbirliği karşılaşmasında forma giyen oyuncular yenileme çalışması yaptı. Diğer futbolcular ise, ısınma hareketleri ve dar alanda top kapma çalışmasının ardından yarım sahada çift kale maç oynadı.

Basın mensuplarına açık olarak yapılan antrenmana, İstanbul'un 2020 Olimpiyat Oyunları adaylığına destek amacıyla 'İstanbul 2020' yelekleriyle çıkan oyuncuların çalışmasını Galatasaray Kulübü Yönetim Kurulu Üyesi Abdurrahim Albayrak'ın yanı sıra Bayrampaşa, Bizimkent, Dudullu, Çekmeköy, Etiler ve Florya Galatasaray Futbol Okulu öğrencileri de izledi. Genç futbolcu adaylarının da 'İstanbul 2020' yazılı yelekler giymesi dikkati çekti.

Galatasaray, Schalke 04 maçının hazırlıklarına yarın akşam yapacağı antrenmanla devam ettikten sonra kampa girecek.