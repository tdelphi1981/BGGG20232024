'Böyle oynarsak G.Saray'dan 7 yeriz'
Rumen Ligi'nde üst üste aldığı mağlubiyetlerle düşüşe geçen Cluj takımının sahibi Paszkany, oyuncularına zorlu İstanbul deplasmanı öncesinde sert uyarılarda bulundu, "Bir an önce toparlanın, bu halde Galatasaray bize 7 gol atar" dedi.
 Galatasaray'ın salı günü Şampiyonlar Ligi'nde karşı karşıya geleceği Cluj takımı Romanya Ligi'nde sıkıntılı günler geçiriyor.
 Geçtiğimiz hafta Steaua Bükreş'e yenilen takım, önceki gün de 12. hafta mücadelesinde kendi evinde Gheorghe Hagi'nin sahibi olduğu Viitorul Constanta'ya 1-0 mağlup olunca kulüp içinde huzursuzluk doğdu. Üst üste kaybedilen puanlarla ligde 8. sıraya kadar gerileyen kırmızı beyazlı kulüpte Galatasaray maçının çok kritik bir hal aldığı ve bu karşılaşmadan alınacak olası bir kötü sonucun takımda taşları yerinden oynatabileceği ifade edildi.
 Rumen basınına açıklamalarda bulunun kulüp sahibi Arpad Paszkany, Constanta maçını tribünden izlediğini hatırlatarak, "Son yarım saat 10 kişi oynayan rakibe karşı oyuncularımız maçı çevirmek için hiçbir şey yapamadılar. Çok aciz bir görüntü sergiledik. Bu gidişle Galatasaray'dan 7 gol yeriz" dedi.
 'Beraberlik yetmez'
 Öte yandan Rumen ekibinin savunma oyuncusu Ionut Rada da kritik maç öncesinde açıklamalarda bulundu, Türk Telekom Arena'dan galibiyetle ayrılmak zorunda olduklarını söyledi. Tecrübeli futbolcu, "Galatasaray karşısında alacağımız beraberlik bizi tatmin etmeyecek. Kesinlikle kazanmaya gideceğiz. Ancak çok zor bir maç olacak çünkü grupta sıfır puanları var ve bu maç belki de Galatasaray'ın son şansı. Büyük bir mücadele olacak" ifadelerini kullandı. (skorer)