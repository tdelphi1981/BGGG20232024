Söz konusu bile olamaz
Acıbadem Erkekler Voleybol Ligi ekiplerinden Arkasspor'un başka bir kulüple birleşmesinin söz konusu olmadığı bildirildi.Arkasspor Kulübü'nden yapılan yazılı açıklamada, bir süredir bazı medya kuruluşlarında Arkasspor'un başka spor kulüpleriyle birleşeceği yönünde haber ve yorumların yer aldığı, bunların tamamen asılsız olduğu belirtildi.Kulübün Türk sporuna katkıda bulunmaya devam edeceği vurgulanan açıklamada şu görüşlere yer verildi:
İzmirliler bugüne kadar taraftarı oldukları takım hangisi olursa olsun voleybol maçlarında yan yana oturarak Arkasspor'u gönülden desteklediler ve desteklemeye devam ediyorlar. Ayrıca ülkemizin farklı şehirlerinde oynadığımız karşılaşmalarda voleybolseverlerin spor kulübümüze göstermiş oldukları ilgi ve destek bizi fazlasıyla mutlu ediyor. Arkas'ın bu birleştirici yönünü, etkinliğini, misyonunu çok önemsiyoruz. Sporseverlerin de artan ilgiyle Arkas'ın arkasında olduğunu hissettirmesi Türk sporu için bir model olmuştur.Yerel veya ulusal bir başka spor kulübü ile birleşme yönünde bir inisiyatifimiz, hedefimizin, kurgumuzun olmadığını bir kez daha dile getirmek istiyoruz. Farklı dönemlerde çeşitli basın organlarında yer alan Arkasspor ile başka kulüplerin birleşeceği yönündeki haberler gerçeği yansıtmamaktadır. Türkiye'deki her kulüp ve takımla iyi ilişkiler kurmaya, sportmence mücadele etmeye, Türk sporuna katkıda bulunmaya ve öncelikle gençlerimizin spor yapma isteğini teşvik etmeye devam edeceğiz.