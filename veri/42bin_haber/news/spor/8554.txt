Atletizmin "Blade Runner"ıydı
 
 Güney Afrika Cumhuriyeti’nin başkenti Pretoria’daki evinde kız arkadaşının ölümüyle sonuçlanan silahlı saldırıya karışması nedeniyle gözaltına alınan Oscar Pistorius, geçen yıl olimpiyatlarda hem 400 metre hem de 4x400 bayrak yarışına katılan ilk ampüte atlet olarak tarihe geçti.
 
 Johannesburg’da iki fibula kemiği olmadan doğan 26 yaşındaki atlet, "blade runner" takma adıyla da biliniyor.
 
 Spora 2003 yılında lisede rugby oynarken başlayan atlet, ertesi yıl ilk kez okulu adına bir yarışmaya katıldı. Pistorius, bu yarışta 100 metreyi 11,72 saniye ile tamamlarken, Paralimpik rekoru 12,20 saniyeydi.
 
 Atlet, katıldığı ilk paralimpik yarışmalarında 200 metrede altın, 100 metrede bronz madalya kazandı. "Blade Runner", 4 yıl sonra 100, 200 ve 400 metrede altın madalya elde etti. Ünlü sporcu, 2012 paralimpik oyunlarında da 400 ve 4x400 bayrakta birinci, 200 metrede gümüş madalyayı evine götürdü.
 
 Güney Afrika’daki ampüte olmayan atletlerle karşı karşıya gelen Pistorius, Uluslararası Atletizm Federasyonları Birliği Yönetim Kurulu’nun yasağıyla karşılaştı. Kararı yargıya taşıyan atlet 2008 yılında yarışlara katılma hakkı elde etti, ancak 2008 Beijing Olimpiyatları'nda elendi.
 
 Güney Kore’de düzenlenen 2011 yarışlarında 400 ve 4x400 bayraklıda koşan ampüte atlet, 400 metrede yarı final elde ederken, bayraklıda da takımının finale gelmesine yardım etti. Atlet, takımının 4 oyunculu final mücadelesinde düşmesine rağmen, gümüş madalyayı elde etti.
 
 2012 olimpiyatlarında da Güney Afrika takımı ile yarışan atlet, 400 metre ve 4x400 bayraklıda yarıştı. Atlet, 45,44’lük derecesiyle kendi adına sezonun en iyi derecesini yapıp serisinde 2. olarak yarı final koşmaya hak kazanmasına rağmen yarışta 8. olarak elendi. 
 AA