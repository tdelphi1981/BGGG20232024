"13 puana çıktık, çok etkileyici"
Fenerbahçe'nin Hollandalı futbolcusu Dirk Kuyt, UEFA Avrupa Ligi'nde Olympique Marsilya'yı 1-0 mağlup ettikleri maçın ardından yaptığı açıklamada, elde ettikleri 13 puanın etkileyici olduğunu belirterek, şunları söyledi:"Olympique Marsilya'ya karşı kendi sahalarında galip geldik. Bu başarılması kolay bir şey değil. Ben daha önceden de biliyorum. Birçok takım burada kazanamadı. Bu sonuçla son derece mutluyuz. Daha önemlisi 13 puana ulaştık. Bu gerçekten etkileyici bir şey. Avrupalı birçok takım bunu başaramazdı." 
Kuyt, Fenerbahçe gibi bir takımda oynamanın eleştirileri de yanında getirdiğini vurgulayarak, "Eleştiriler her zaman olur. Çünkü insanlar sizlerden her maçı kazanmanızı bekler. Başlangıçta bazı sorunlarımız oldu. Bir takım oluşurken bunlar normaldir. Bence şu an herkes görebiliyor. Fenerbahçe oynadığı her oyunda daha da güçleniyor. Son 6 maçın 5'ini kazandık. 10 kişiyle de Eskişehirspor karşısında beraberlik aldık. Bu da galibiyet sayılır benim için. Bundan daha fazla kalitemiz olduğunu da biliyoruz" dedi. 
Fenerbahçe'nin galibiyet golünü atan Bekir İrtegün ise, "Bizim için alınacak beraberlik veya galibiyet çok önemliydi. Bu maç temposunda Mönchengladbach karşısına rahat çıkmak istiyorduk. Bunu da başardık. Gol için de çok mutluyum" diye konuştu. 
Yobo ve Sow da bir puanın kendileri için yeterli olduğunu, ancak 3 puan alarak çok iyi bir sonuç elde ettiklerini söylediler.