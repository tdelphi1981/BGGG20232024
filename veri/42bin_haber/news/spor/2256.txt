Eğer ilk golü atarsa...
Ligde, yarın Torku Konyaspor'u konuk edecek Manisaspor, şimdiye kadar oynanan karşılaşmalarda iç sahada Adanaspor ile birlikte en başarılı ekip durumunda bulunuyor.Geçen sezon Süper Lig'e veda ettikten sonra yeni bir yapılanmayla PTT 1. Lig'de mücadele veren Manisaspor, Reha Erginer yönetiminde ilk 14 haftalık periyotta 6 galibiyet, 7 beraberlik ve 1 yenilgi aldı. 15'inci haftaya 25 puanla ikinci sırada giren Manisaspor, yarın Torku Konyaspor'u konuk edecek.
Ligde 15'inci haftaya kadar Manisa 19 Mayıs Stadı'nda 7 karşılaşma oynayan Ege temsilcisi, bu müsabakalarda 4 galibiyet ve 3 beraberlik aldı. Rakip filelere 10 gol atan Manisaspor, kalesinde ise sadece 2 gol gördü. İç sahada şimdiye kadar topladığı 15 puanla Adanaspor ile birlikte en fazla puan toplayan ekip olan Manisaspor, iç sahada Adanaspor, Çaykur Rizespor ve Samsunspor gibi henüz mağlup olmadı.

İlk golü attığı zaman yenilmiyor

Ligde şimdiye kadar ilk golü attığı karşılaşmalarda hiç yenilmeyen Manisaspor, bu maçlarda 6 galibiyet ve 3 beraberlik aldı. İlk golü attığı karşılaşmalarda Kartalspor (1-0), Gaziantep Büyükşehir Belediyespor (2-1), TKİ Tavşanlı Linyitspor (4-1), Göztepe (1-0), Boluspor (2-1) ve Çaykur Rizespor'u (2-1) mağlup eden Ege temsilcisi, Karşıyaka, Ankaragücü ve Bucaspor maçlarında 1-1 berabere kaldı ve sahadan 1 puanla ayrıldı.

Liglerde şimdiye kadar 10 kez karşılaşan iki ekipten Manisaspor'un 2, Torku Konyaspor'un 4 galibiyeti bulunuyor. 4 müsabakanın berabere tamamlandığı iki ekibin mücadelelerinde Manisaspor 10, Torku Konyaspor ise 11 gol kaydetti.

Manisa 19 Mayıs Stadı'nda yarın saat 19.00'da başlayacak Manisaspor-Torku Konyaspor maçını Fırat Aydınus yönetecek.