Çapa: "Binicimiz var atımız yok"
Binicilik Federasyonu Başkanı Tunç Çapa, Türkiye'nin binicilik sporu açısından istenilen seviyede olmadığını belirtti.
Adana Atlıspor Kulübü'nden yapılan yazılı açıklamada, Türkiye Binicilik Federasyonu Başkanı Tunç Çapa'nın, Adana'da düzenlenen federasyon yönetim kurulu toplantısında, binicilik sporuyla ilgili değerlendirmelerde bulunduğu belirtildi. Biniciliğin ata sporu olmasına rağmen bu spor dalında Türkiye'nin Avrupa'da ikinci bölge konumunda olduğuna işaret eden Çapa, ülkenin bu konuda 'bir numara' olabilmesi için biniciliğin bir ekonomi haline gelmesi gerektiğini vurguladı. 500 milyon nüfusa sahip Avrupa'da yaklaşık 25 milyon kişinin binicilikten ekmek yediğine dikkati çeken Çapa, Dolayısıyla orada daha başka imkanlar var. Sponsorlar, yetiştiricilik var. Almanya, Hollanda, Fransa ve İrlanda gibi çok büyük at yetiştiricisi ülkeler var. Yetiştirilen atlar o kadar değerli ki, kriz dönemlerinde dahi inanılmaz fiyatlara satılıyor. Bizim binicimiz var ama atımız yok ifadeleri kullandı.

Türk atı engel atlama atı olarak yetiştirilecek
Çapa, Mahmudiye ve Karacabey arasında kalan bölgede Türk spor atını, engel atlama atı olarak yetiştirme noktasında çalıştıklarını da bildirdi. Gıda, Tarım ve Hayvancılık Bakanı Mehdi Eker ile bir araya gelip bu konuda görüştüklerini anlatan Çapa, şöyle devam etti: Sayın bakanımız bu projeyi önemsiyor. Gerekli adımların atılabilmesi noktasında TİGEM Genel Müdürlüğü'ne talimat verdi. Tüm bu gelişmeler de bizi ümitlendirdi. Proje kapsamında Fransa'dan veteriner getirdik. Bu veterineri aynı zamanda da projenin başına getirmeyi de düşünüyoruz. 3-4 yıllık zaman diliminin ardından Türk spor atları, açık arttırmalardaki yerini alacağı gibi kalitesi ile de öne çıkacak. Binici yetiştirme çalışmalarına da önem veriyoruz. 'Pone' için önemli projemiz var. Büyük ve orta sınıf yarışmalarına 'Poni' kategorisini de ekleyeceğiz. Bu da önemli bir adım olacak. Türkiye'de binicilik okulu olmaması da sıkıntı. Erzurum'da 'Binicilik Okulu Projesi' var. Böylelikle Anadolu'daki çocuklara binicilik eğitimi vereceğiz.
 
Çapa, uluslararası başarı için İstanbul'da binicilik ve kamp merkezlerinin olmasının önemine değinerek, engellilerin hipoterapi rehabilitasyon atları ile iyileştirilmesi için büyük bir holdingle görüşme yaptıklarını da kaydetti.