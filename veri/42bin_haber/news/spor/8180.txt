Burak Aslan'ın can simidi
Galatasaraylı futbolcu, iki hafta kesik yedikten sonra Antalya maçında duble yaparak, 3 puanın mimarı oldu. Burak bu sezon ligde 4, Şampiyonlar Liginde 5 maçta takımının kurtarıcısıydı.

ŞAMPİYONLAR LİGİ’NİN KRALI CİM-BOM’U LİGDE DE SIRTLIYOR 
GEÇEN sezon Trabzonspor’daki başarısının ardından Galatasaray’a transfer olan Burak Yılmaz, sarı-kırmızılı takımda da değişmez bir oyuncu olduğunu bir kez daha ispatladı. İkinci yarıya sıkıntılı başlayan golcü, kötü oynadığı Kasımpaşa maçının ardından  Beşiktaş ve Bursaspor karşılaşmalarında yedak kalmış ve sonradan da oyuna girmemişti. Ancak Antalyaspor sınavında Burak Yılmaz yeniden formasına kavuştu. 
İlk yarıda 3 maçı kurtardı 
Burak iki haftalık aradan sonra muhteşem dönüş yaparken iki gol birden atıp takımının 3 puanı almasında başrolü oynadı. İki güzel golle alkışları toplayan ve Didier Drogba gibi bir süperstara rağmen bu takımda her zaman forma giyebileceğini gösteren Burak, bu sezon ligde 4. kez kurtarıcı oldu. Yıldız futbolcu daha önce 3-2’lik Bursa maçında 1 gol atarak galibiyeti getirmiş, 1-1’lik Eskişehir ve Antep maçlarında takımını yenilgiden kurtarmıştı. 
Asıl patlama Avrupa’da 
Asıl patlamayı Şampiyonlar Ligi’nde yapan Burak, Cluj ile oynanan ve 1-1 ile 3-1 biten iki maçtaki 4 golün sahibi olurken, Aslan’ın Devler Ligi’ndeki umutlarını yeşertmişti. Ardından 1-0’lık Man.United maçında da fileleri havalandıran Burak, 2-1’lik Braga karşılaşmasında da gollerden birisine imza attı. Devler Ligi’nde takımının 7 golünden 6’sını kaydeden Burak, Schalke sınavında da Terim’in en önemli kozu olacak. 
Aziz Üstel: Antalyaspor maçındaki Burak’ı kimse kesemez 
BURAK Yılmaz bu takımda Antalyaspor’a karşı oynadığı gibi oynarsa her zaman oynar. Teknik direktör Fatih Terim’in isteği tam bir çağdaş santrfor gibi hücum presi yapması, gerektiğinde savunmadan top çıkarmasıydı. Burak Antalyaspor maçında bunu fazlasıyla yaptı. Zaten Terim de karşılaşmadan sonra “Burak böyle oynadığı sürece bu takımda her zaman yeri vardır” dedi. Galatasaray’ın bundan sonraki tercihi ileride Drogba-Burak ikilisi olacaktır. 
Hakan Ünsal: Terim’in oynatacağı sistem belirleyici olur 
ANTALYASPOR maçında alkışlanan Burak Yılmaz’ın en büyük artısı yerli golcü olması. İkincisi kendini geliştirmeye devam ediyor. Yetenekleri daha da iyi olmaya başladı. Eksikleri var ama bunlar kapatılmayacak gibi değil. Yalnız Fatih Terim Galatasaray’ı tek forvetle oynatacaksa o futbolcu Didier Drogba olur. Burak’ın ilk 11’de oynayıp oynamaması hocanın ne kadar ofansif futbol oynatacağına ya da defansına ne kadar güvendiğine bağlı. 
Cüneyt Tanman: Formunu koruduğu sürece forma bulur 
BU takımda Burak Yılmaz’ın her zaman yeri var. Bunun gerekçesini Fatih Terim çok güzel söyledi. “4 santrforum varken onu aldım” dedi. Türkiye’de bu anlamda en iyi meziyetlere sahip oyuncu. Ancak Terim’in eleştirisine katılıyorum. Kasımpaşa maçında yürüyerek oynamaya çalıştı. Oysa Antalya maçında kendi kimliğiyle mücadele etti. Böyle oynarsa takımda yer alır. Drogba da geldi. Bu formunun altına düşerse formayı kaybetme şansı yüksek olur. 
Kanat Atkaya: İleride sadece gol için bekleme lüksü yok 
KASIMPAŞA maçındaki gibi oynarsa bu takımda yer alamaz. Burak’ın golcülüğünü, faydasını, yeteneklerini tartışan yok. Antalya maçındaki gibi takım savunmasına katkıda bulunur presi geçtiğimiz sezon Elmander’in yaptığı gibi  ileriden başlatan bir Burak her zaman bu takımda oynar. Zaten Teknik Direktör Fatih Terim de maç sonrası yaptığı açıklamalarda bunu açıkça söyledi. Burak’ın ileride sadece gol için bekleyen adam olma lüksü yok.