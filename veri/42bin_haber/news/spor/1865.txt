Çılgın TV nesine
Bahisseverler, bugün Nesine.com'un çılgın projesiyle tanışıyor. Bütün dünyadan basketbol da dahil 55 lig naklen ücretsiz izlenebilecek. Genel Müdür Halit Gülbakanoğlu, NesineTV'nin tüm ayrıntılarını AKŞAM'a anlattı:
 Gülşah ÖZYILMAZ
 'BAHSİ yapıyorsunuz, 3 maçınız var kuponda. İkisi sonuçlandı. Son maç. Gece yarısı saat 23.00. Brezilya ikinci liginden bir maç. Nasıl takip ediyorsunuz? Ekranda bir '0' yazar. 'Allah'ım o sıfır bir olsun' diye bakarsınız. Biz diyoruz ki 'Gerek yok. Bas maçı izle'.
 
 YURT dışında 3 tane firma ile dünyadaki liglerin internet yayın hakkını aldık. Bundan sonra Nesine'de kupon yapan bir kişi kuponundaki maçı canlı izleyebilecek. Bazı istisnai ligler var tabii Süper Lig gibi. Süper Lig'in yayın hakkı internet de dahil Digiturk'te.
 
 FİNLANDİYA 2. ligini, Norveç üçüncü ligini, İngiltere'nin Division 4'ünü bile izleyebileceksiniz. Amaç 'Gel Nesine'ye, kupon yap maçı izle' değil. Bahisseverlere hizmet vermek istiyoruz.
 
 55 ligi kapsayan  bir paket bu. Sadece futbol yok. İçinde Euroleague, İspanya ve Almanya basketbol ligi de var. Bu paketten bir maçı, kuponunuza eklediğinizde artık hiçbir şey yapmadan canlı izleyebileceksiniz. 
 
 UZAY ATLAYIŞI GİBİ
 DÜNYADA hiçbir tek firma, bütün bu yayın haklarına sahip değil. İki İngiliz, bir Alman firmasıyla anlaştık. Alt yapı olarak 'Akamai' dediğimiz dünyada 1 numara alt yapı firmasıyla çalıştık. 
 
 ÖRNEK vereyim. Red Bull'un Felix Baumgartner'ın 39 km yükseklikten dünyaya atlayışını aynı anda 100 milyon kişinin girip izleyebileceği bir alt yapıya sahip Akamai. Bütün dünyaya internet üzerinden izlettirdiler. Anlaşma yaptığımız 3 firma da Akamai'yi kullanıyor. Biz de Akamai ile birlikte ortak bir yazılım gerçekleştirdik. Tüm alt yapımız hazır.'
 
 Son 5 maç devrine son
 Bir F.Bahçeli, Bordeaux-Marsilya maçına bahis yapınca bir Bordeaxlu gibi oluyor. Onun kazanmasını istiyor, o gecenin maçı o oluyor. Bu maçı internetten takip etmek büyük bir stres.
 
 HAYATTA hiç izlemediğiniz bir takıma sadece 'Son 5 maçını kazanmış, o zaman 6. maçını da kazanır' diye oynamak var, bir de her hafta izlediğiniz bir Antep maçına bahis yapmanız için farklı bir bilginiz var. Nesine TV'de bir takımın geçen hafta iyi oynayıp kaybettiğini, çok iyi oyuncunun sakat olduğunu bilebilirsiniz.