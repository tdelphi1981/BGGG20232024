Türk futbolunda bir ilk!
Polislerin sendika kurmasının ardından şimdi de sporculara sendika geliyor.
 Türk-İş, spor klüplerinde futbolcu, antrenör, masör gibi tüm çalışanların sendikalı olması için harekete geçti.
 1.Ligde yer alan 5 klübün teknik direktörleriyle görüşen Türk-İş, 'biz de sıcak bakıyoruz' mesajını aldı.
 Türk-İş Genel Sekreteri ve Türk Metal Sendikası Başkanı Pevrul Kavlak, Hürriyet'e futbolcular başta olmak üzere tüm klüp çalışanlarını sendika çatısı altında toplamak için çalışma başlattıklarını açıkladı. Kavlak, sadece Fenerbahçe Klübünde 600 kişinin çalıştığına dikkat çekerek, Türkiye genelinde tüm klüplerde çalışan sayısının binlerce olduğunu söyledi.
 Fatih Terim'in bir röportajında, "Futbolcular derneği yerine futbolcular sendikası, antrenörler derneği yerine sendikası olsaydı, hakemler derneği olsaydı, bakalım siz bunu yapabilir miydiniz, onlara danışmadan" dediğini anımsatan Kavlak, spor camiası için sendikanın önemini vurguladı.
 Sendikanın olduğu yerde disiplinin olacağını, sporcular dahil tüm çalışanların sosyal adalet sağlanacağı için daha mutlu ve verimli olacaklarını belirten Kavlak, birkaç ay içinde 1.ligde yeralan 5 takımın teknik direktörleriyle konuştuğunu ve sendikaya sıcak baktıklarını söyledi. Ayrıca Türk futboluna malolmuş, önemli isimlerle de biraraya geldiğini ve destek aldığını ifade etti.
 "SAHAYA ÇIKMIYORUZ"
 Futbolun en güçlü olduğu ülkelerin başında gelen İtalya'da olduğu gibi futbolcuların da "Sahaya çıkmıyorum" diyebilme hakları olması gerektiğini belirten Kavlak, sendika konusuna büyük klüplerin karşı çıkmayacağını söyledi. Asıl sıkıntının küçük klüplerde yaşanabileceğini ifade eden Kavlar, "Ancak sendikanın olduğu yerde disiplin olur, kalite olur. Keyfiyet ortadan kalkar. Sosyal adalet sağlanır. Bu da küçük ya da büyük klüplerin sıkıntısını azaltır" dedi.