Bate Borisov'dan F.Bahçe'ye: 'Şanslarımız eşit'
FENERBAHÇE'nin UEFA Avrupa Ligi'ndeki rakibi Belarus takımı Bate Borisov'un teknik direktörü Viktor Goncharenko, "Güçlü bir rakibimiz var ama tur için şanslar eşit" dedi.
Bate Borisov, kamp çalışmaları için Antalya'nın Serik İlçesi'ne bağlı Belek Turizm Merkezi'ndeki Cornelia Delux Otel'de kampa girdi. Bate Borisov'lu oyuncular kampın ilk idmanını bu sabah Viktor Goncharenko nezaretinde otelin sahasında yaptı.

Bate Borisov Teknik Direktörü Viktor Goncharenko, 14 Şubat'ta Fenerbahçe ile Belarus'ta oynayacakları UEFA Avrupa Ligi maçı öncesi açıklamalarda bulundu. Fenerbahçe'yi 'yıldızlar topluluğu bir takım' diye niteleyen Goncharenko, Fenerbahçe'nin Türkiye Ligi'nde istediği sonuçları alamasa da, her zaman kaliteli bir takım olduğunu gösterdiğini, Fenerbahçe'nin kendi ligindeki durumunun kendilerini ilgilendirmediğini vurguladı. 

Başta Sow, Krasic ve Kuyt olmak üzere Fenerbahçe'de çok kaliteli futbolcular bulunduğuna işaret eden Goncharenko, daha sonra şunları söyledi:

"Bu oyuncular her zaman, her an oyunun gidişini değiştirebilecek kalitede oyuncular. Tabii bu oyuncular için önlemler alacağız. Her iki takımın da şansları yüzde elli. İlk maçı içerde oynayacak olmamız fark etmez. Her iki maçta da çıkıp en iyi şekilde oynayacağız. Hedefimiz tur atlamak. İlk defa bir Türk takımıyla maç yapacağız. Türkiye'ye kamp için bir çok kez geldik. Türkiye'deki maçta Türk taraftarlar bizleri eminim ki sıcak bir ortamda karşılayacak. Takım olarak UEFA Avrupa Ligi ve UEFA Şampiyonlar Ligi tecrübemiz var. UEFA Ligi'ndeki en genç antrenörüm. Henüz 35 yaşındayım ama tecrübeli bir antrenör sayılabilirim."