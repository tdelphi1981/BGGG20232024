Moralli Aslan, Mersin deplasmanında
Şampiyonlar Ligi'nde aldığı kritik Cluj galibiyeti ile büyük moral kazanan Galatasaray, Mersin İdmanyurdu'na konuk olacak. Maç 17.00'de başlayacak 
 Lider Galatasaray, Spor Toto Süper Lig'de deplasmanda Mersin İdmanyurdu ile oynayacağı karşılaşmadan galibiyetle ayrılmanın hesabını yapıyor.
 
 Süper Lig'deki son iki maçında Kayserispor'u 3-0, İstanbul Büyükşehir Belediyespor 3-1 yenen ve Şampiyonlar Ligi'nde de Cluj'u 3-1 mağlup eden sarı-kırmızılı ekip, Mersin deplasmanından da 3 puanla ayrılarak galibiyet serisini sürdürmeyi hedefliyor.
 
 Tevfik Sırrı Gür Stadı'nda saat 17.00'de başlayacak karşılaşmayı hakem Mustafa İlker Coşkun yönetecek.
 
 Ancak istatistikler, Galatasaray'ın işinin kolay olmadığını söylüyor. İki takım Mersin'de 12 kez karşılaşırken, Galatasaray bunların sadece 3'ünü kazanabildi. Aynı şekilde Mersin İdmanyurdu da güçlü rakibi karşısında 3 galibiyet elde etmeyi başarırken; 6 maç berabere sonuçlandı. Mersin'deki lig maçlarında Mersin İdmanyurdu 9, Galatasaray ise 8 gol attı. Bu 8 golden 3'ü geçen seneki maçta atılırken; Cim Bom kalan 11 maçta 5 gol kaydedebildi.
 
 ELMANDER BU HAFTA DA YOK
 Galatasaray'da sakatlığı geçen Johan Elmander takımla birlikte çalışmalara başlamıştı. Ancak Teknik Direktör Terim, golcü oyuncuyu kadroya almadı. Cim Bom'da 11 maçlık cezası bu karşılaşmayla sona erecek olan Engin Baytar, Mersin İdmanyurdu karşısında da forma giyemeyecek. 
 
 Sarı kırmızılı takımda bundan önceki maçlarda 3'er kez sarı kart gören Selçuk İnan, Hamit Altıntop ve Hakan Kadir Balta, ceza sınırında buluyor.
 
 Spor Toto Süper Lig'de Galatasaray, ilk 10 hafta sonunda 21 puan ve gol averajıyla Medical Park Antalyaspor'un önünde zirvede yer alıyor. Oynadığı 10 maçta sadece 1 galibiyet çıkaran Mersin İdmanyurdu ise 8 puanla 17. sırada bulunuyor.
 
 LİGDE 25. RANDEVU
 Galatasaray ile Mersin İdmanyurdu, ligde 25. kez karşılaşacak. İki ekip arasında geride kalan maçlarda Galatasaray'ın 12, Mersin İdmanyurdu'nun 3 galibiyeti bulunuyor, taraflar 9 maçta da eşitliği bozamadı.
  
 Galatasaray'ın geride kalan maçlarda attığı toplam 27 gole, Mersin İdmanyurdu 13 golle yanıt verebildi. Geçen sezon yapılan maçlarda taraflar İstanbul'da golsüz berabere kalırken, Mersin'de 3-1 Galatasaray galip geldi.
          
 MERSİN'DEKİ MAÇLAR CİM BOM'A YARAMIYOR
 Galatasaray, İstanbul'daki 12 lig maçında da yenilmediği Mersin İdmanyurdu karşısında deplasmanda galip gelmekte ve gol atmakta zorlanıyor. İki takım Mersin'de 12 kez karşılaşırken, iki takım da 3'er kez galip geldi, 6 maç ise berabere sonuçlandı. Mersin'deki lig maçlarında Mersin İdmanyurdu 9, Galatasaray ise 8 gol attı.
  
 Rakip sahadaki 12 lig maçından 3 kez kazanabilen Cim Bom, 7 müsabakada gol yollarında suskun kaldı. Sarı-kırmızılı takım, Tevfik Sırrı Gür Stadı'ndaki 12 maçta, 3'ü geçen sezon olmak üzere toplam 8 gol atabildi. 
 NTVSPOR