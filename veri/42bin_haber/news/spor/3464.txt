G.Saray'da iki stoper adayı
Spor Toto Süper Lig'in ilk yarısını lider tamamlayan ve Devler Ligi'nde yoluna devam eden Galatasaray, ara transfer sezonunda yapılacak takviyeler için kolları sıvadı.
Savunmanın göbeğine kalitesi tartışılmayacak bir ismi monte etmeyi düşünen sarı-kırmızılıların hedefindeki oyuncunun Manchester City'nin İngiliz stoperi Joleon Lescott olduğu ileri sürüldü. The Sun'da yer alan habere göre, Galatasaray ile Everton'ın istediği Lescott'ın Ocak ayında City'den ayrılma ihtimali bir hayli yüksek. 
Eski takımı Everton'ın yakın takibinde olan 31 yaşındaki savunmacının Ocak ayında Merseyside ekibine kiralanabileceği belirtilirken, bu transferin sona ulaşıp ulaşamamasında Everton'ın mali durumu belirleyici olacak. Ara transfer döneminde hücum hattına takviye yapmayı planlayan Tottenham'ın bütçeyi PSG'li Kevin Gameiro ve Toulouse'dan Wissam Ben Yedder'e ayırabileceği konuşuluyor.  
2 sezon önce Everton'dan 27.5 milyon euro bonservis bedeliyle transfer edilen Lescott'ın, Mancini tarafından gözden çıkartıldığı ve bu yüzden bonservisinde ciddi oranda indirime gidileceği ve City'nin oyuncudan 10 milyon euro civarı bir gelir beklediği iddia edildi. Geçtiğimiz sezon Manchester City savunmasının önemli isimlerinden olan Lescott bu sezon formayı 19 yaşındaki Matija Nastasic'e kaptırmıştı. Lescott ile Everton ve Galatasaray'ın dışında QPR'ın da ilgilendiği iddia edildi. 
İLGİNÇ BİR İDDİA 
The Sun'da yer alan Everton ve Galatasaray'ın Lescott'ı transfer etmek istediğine ilişkin haber Ada'da günün ilgi çeken transfer haberlerinden biri olurken; sarı-kırmızılıları yakından ilgilendiren bir iddia da Mirror'dan geldi. 
İngiltere'nin yüksek tirajlı gazetelerinden Mirror'ın iddiasına göre; Galatasaray'ın hedefindeki stoper Everton'ın Hollandalı savunmacısı John Heitinga. Haberde Everton'ın, takımdan gönderilmesi düşünülen Heitinga'yı Galatasaray'a satarak, Lescott transferi için kaynak yaratmayı planladığı iddia edildi. 
 