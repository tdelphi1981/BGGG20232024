Trabzonspor'da 9 futbolcu kart sınırında
Deplasmanda Kasımpaşa ile pazartesi günü karşılaşacak olan Trabzonspor'da, zorlu maçlar öncesinde sarı kart sınırındaki oyuncu sayısının 9'a yükselmesi Teknik Direktör Tolunay Kafkas'ı düşündürüyor.
3 MAÇ KADERİ BELİRLEYECEK

Trabzonspor'un Kasımpaşa, Beşiktaş ve Bursaspor maçları bir anlamda bordo mavililerin adeta ligdeki kaderini de belirleyeceği ifade edildi. 30 puanla 10'uncu sırada bulunan Karadeniz ekibi, sıralamada kendisinden üstte yer alan bu 3 takımla yapacağı maçları kazanarak kötü geçen sezonu en azından ilk 5 içinde bitirmeyi hedefledi.

9 OYUNCU SINIRDA

Teknik Direktör Tolunay Kafkas'ı düşündüren en önemli konuların başında zorlu maraton öncesi ceza sınırındaki oyuncularının fazlalığı geliyor. Sakatlık ve formsuzluk nedeniyle geniş oyuncu kadrosunda bile ilk 11 çıkarmada zorluk çeken Kafkas, sürekli 11'de görev verdiği Olcan, Celustka, Zokora, Serkan ve Colman'ın yanı sıra Yasin, Janko, Soner ve Volkan'ın 3'er sarı kartı bulunması nedeniyle onları uyardı. Zorlu bir sürece girdiklerini belirten Kafkas, "Bu dönemde kimsenin takımı yalnız bırakmasını istemiyorum. Hele gereksiz yere kart görenin gözünün yaşına bakmam" diye konuştu.

CECH ZOR

Kupadaki Antalyaspor maçının ilk yarısında sağ baldırından sakatlanarak oyunu terk etmek zorunda kalan Marek Cech'in Kasımpaşa maçında oynamasının zor olduğu belirtildi. Tolunay Kafkas'ın, vazgeçmediği oyunculardan Cech'i riske etmemek için Kasımpaşa maçında görev vermeyi düşünmediği ifade edildi. Son kararını yarın verecek olan Kafkas'ın Cech'in oynamaması halinde sol kanatta Emerson'u sahaya sürecek.

VOLKAN YİNE TEDAVİDE

Mersin İdman Yurdu maçında kadroya alınan Volkan Şen yine sakatlandı. Volkan, adalesindeki sorun nedeniyle kupadaki Antalyaspor kadrosunda yer almamıştı. Bu oyuncudan çok şey bekleyen ve özellikle antrenmanlarda sık sık istediklerini anlatan Tolunay Kafkas'ın Volkan ile yine özel olarak görüştüğü ve "Kendine dikkat et, iyi çalış. Senden çok şey bekliyorum" dediği ifade edildi. Volkan'ın tedavisine yurt içinde devam edilecek. 

HENRİQUE GOLÜ ATTI ÖDÜLÜ KAPTI

'TrabzonCell Ayın Futbolcusu' yarışmasını Şubat ayında Brezilyalı futbolcu Paulo Henrique kazandı. TrabzonCell abonelerinin gönderdiği SMS'ler ve Facebook kullanıcılarının oylarıyla Şubat ayının futbolcusu seçilen Henrique ilk kez TrabzonCell Ayın Futbolcusu ödülünü kazanmış oldu. Brezilyalı oyuncu, Mersin İdman Yurdu deplasmanında attığı golle takımına galibiyeti getirmişti. Henrique'nin ödülünü Beşiktaş ile Avni Aker'de oynanacak maçtan önce alacağı belirtildi.

YOLCULUK YARIN

Trabzonspor, Kasımpaşa ile oynayacağı maç için yarın İstanbul'a gidecek. Sabah Mehmet Ali Yılmaz Tesisleri'nde yapılacak antrenmanın ardından 13.30'da İstanbul'a uçacak olan bordo mavililer maç saatini bekleyecek.