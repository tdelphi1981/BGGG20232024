Kadın Milli Karate Takımı kampa girdi
Dünya Büyükler Karate Şampiyonası öncesi hazırlıklarını sürdüren Kadın Milli Takımı, Kartepe'deki yüksek rakım çalışmalarını tamamlayarak, İstanbul'da kampa girdi.Maltepe Dreamhill Otel'de son etap çalışmalarına başlayan milli takım ekibi, 19-25 Kasım tarihlerinde Fransa'nın başkenti Paris'te düzenlenecek Dünya Büyükler Karate Şampiyonası için 18 Kasım Pazar günü bu ülkeye gidecek.

Dünya Şampiyonası'nda Türkiye'yi 50 kiloda Serap Özçelik, 55 kiloda Tuba Yenen, 61 kiloda Ece Yaşar, 68 kiloda Şeyda Burucu ve 68 kiloda Meltem Hocaoğlu temsil edecek. Teknik heyetin belirleyeceği 3 sporcu aynı zamanda kadınlar kumite takım müsabakalarında tatamiye çıkacak.

Kadın Karate Milli Takımı Teknik Direktörü İbrahim Erçin, Dünya Şampiyonası öncesi çok iyi bir hazırlık dönemi geçirdiklerini ve Avrupa Şampiyonası'nda elde ettikleri başarıyı tekrarlamak istediklerini aktardı. Erçin, Kadroda bulunan sporculardan Serap Özçelik ve Şeyda Burucu, Avrupa şampiyonu, Meltem Hocaoğlu da Avrupa üçüncüsü. Serap Özçelik, Tuba Yenen ve Meltem Hocaoğlu'ndan oluşan kadro, kumite takım müsabakalarında Türkiye'ye yıllar sonra bir Avrupa şampiyonluğu yaşattı. Bu kez aynı sporcularla Dünya Şampiyonası'nda kürsü hedefliyoruz. Kadın Milli Takımı olarak Paris'ten madalyalarla dönmek istiyoruz diye konuştu.