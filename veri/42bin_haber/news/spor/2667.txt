Erdemir üç uzatma sonunda kazandı
Beko Basketbol Ligi’nin 10. haftası müthiş bir mücadeleye sahne olurken; Erdemir deplasmanda üç uzatmaya giden maçta Türk Telekom’u 94-103 skorla devirdi. 
Üçüncü periyoduna 58-45’lik skorla geride giren konuk takım, benzerine az rastlanan bir geri dönüş sergileyerek aradaki farkı kapattı ve son bölümde öne geçti. Alper Saruhan’ın üçlüğü ile maçı uzatmaya taşıyan Türk Telekom, uzatma periyodu sonunda bir kez daha Alper Saruhan’ın sayılarıyla maçı ikinci uzatmaya taşıdı. Bu kez Daniel Brown’un son hücumda bulduğu basketle yenilgiden bir kez daha kurtulup maçı üçüncü uzatma periyoduna götüren Ankara temsilcisi, rakibinin skorer ismi Gerrod Henderson’u durdurmakta zorlanınca karşılaşmayı üç uzatma periyodu sonucunda kaybetti. 
Erdemir’de 24 sayı- 7 ribaund- 7 asistle triple-double’a yakın bir performans sergileyen Henderson, takımının en etkili ismi olurken, Sean Marshall 22 sayı-12 ribaund ve Jure Balazic de 20 sayı-9 ribaundla galibiyette önemli bir rol oynadı. Türk Telekom’da ise Daniel Brown’un 28 sayı- 6 ribaund- 4 asist ve Alper Saruhan’ın 17 sayı-6 asistlik performansları yeterli olmadı. 
Mücadeleye etkili başlayan Erdemir, Melih Mahutoğlu ve Jure Balazic’in art arda bulduğu sayılarla skor üstünlüğünü eline alarak ilk çeyreği 10-18’lik üstünlükle tamamladı. İkinci çeyreğe ise hızlı başlayan taraf ev sahibi ekip olurken, özellikle üç sayı çizgisinin gerisinden kaydettiği isabetlerle 15-2’lik bir seri bulan Türk Telekom, soyunma odasına 35-28 önde girdi. Daniel Brown ile Sean Marshall’ın düellosu ile devam eden mücadelenin üçüncü çeyreği farkı çift hanelere kadar çıkararak durumu 58-45’e getiren Ankara temsilcisi, son çeyrekte ise hücumda zorlandı. Gerrod Henderson’un kontrolü eline almasıyla yeniden toparlanan Erdemir, son dakikaya 68-71 önde girse de Alper Saruhan’ın üçlüğüyle durumu yeniden eşitleyen Türk Telekom, maçı 71-71’lik skorla uzatmalara taşıdı. 
Sean Marshall’ın sayılarıyla uzatma periyodunda skor üstünlüğünü yeniden eline alan konuk takım, yine son dakikaya üç sayı farkla 76-79 önde girse de Alper Saruhan bir kez daha üç sayı çizgisinin gerisinden yolladığı isabetle durumu 79-79’a getirdi ve mücadelede ikinci uzatmaya gidildi. Bu bölümde Lance Williams’ın bulduğu sayılara Henderson ile karşılık veren Erdemir, bir kez daha son hücumda rakibinin bulduğu baskete engel olamayınca maç üçüncü kez uzadı. Oyunun bu bölümünde daha dikkatli oynayan konuk takım, Gerrod Henderson ve Barış Özcan’la açtığı farkı korumasını bilince maçtan 94-103 galip ayrıldı ve rakibini üç uzatma periyodu sonunda devirdi.