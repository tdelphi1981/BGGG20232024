Avrupa futboluna Türkiye damgası...
Türkiye, Galatasaray'ın golcüsü Burak Yılmaz, Real Madridli Mesut Özil, hakemler Cüneyt Çakır ve Serdar Gözübüyük, centilmen Eskişehirspor, Fenerbahçe'nin Slovak oyuncusu Stoch ve Galatasaray'ın 'mabedi' Türk Telekom Arena ile Avrupa futboluna adeta damgasına vurdu.
Şampiyonlar Ligi'nde 16 takım arasına kalmayı başaran Galatasaray'ın golcüsü Burak Yılmaz, Real Madrid ve Almanya Milli Takımı'nın vazgeçilmezi olan Mesut Özil, 'yılın golü' ödülünün sahibi Stoch, Türk hakemliğini Avrupa'da başarıyla temsil eden Cüneyt Çakır ve Hollanda'da hakemlik yapan Serdar Gözübüyük, futbolcusu Dede'nin davranışı sonrasında fair play ödülüne aday gösterilen Eskişehirspor ve Galatasaray'ın yeni stadı Türk Telekom Arena, Türkiye'nin Avrupa gündemine gelmesini sağladı.

Avrupa Futbol Federasyonları Birliği (UEFA), Galatasaraylı Burak Yılmaz'ı Şampiyonlar Ligi grup maçlarının en iyi oyuncusu seçti.

Şampiyonlar Ligi grup maçlarının ardından 'en'lerini açıklayan UEFA tarafından yapılan açıklamada Burak Yılmaz'ın (H) Grubu'nu 2'nci tamamlayarak son 16 takım arasına kalan Galatasaray'ın 7 golünün 6'sına imza attığı kaydedildi. Açıklamada Burak Yılmaz'ın attığı 6 gol ile Şampiyonlar Ligi'nde bir sezonda en fazla gol atan Türk futbolcu olduğu da ifade edildi.

Burak Yılmaz ayrıca 'UEFA Yılın 11'i adayları arasında da kendisine yer buldu.

UEFA'nın internet sitesi Uefa.com'da yer alan oylama sonucuna göre, 2012 yılının 'Rüya Takım'ı olarak da adlandırılan en iyi 11 futbolcusu 16 Ocak Çarşamba günü ilan edilecek.

-Mesut yine en iyi Alman milli-
Alman milli takımı ve İspanya'nın Real Madrid takımında forma giyen 24 yaşındaki Mesut Özil, Almanya'da yapılan ve 19 bin 505 taraftarın katıldığı oylamada 17 adayın arasından yüzde 32.49 ile yılın milli futbolcusu seçildi.

Daha önce de aynı unvanı alan Özil'in ardından yüzde 13.89 oy oranıyla Miroslav Klose ikinci, yüzde 13.1 oy oranıyla Marco Reus ise 3. oldu.

Ayrıca dünyanın en iyi futbolcuları sıralamasında 14. sırada bulunan Özil, Alman Milli Takımının oynadığı 14 maçın sadece 1'inde forma giyemedi. Milli takımında 1089 dakika ile 2012'de en çok oynayan futbolcu olan Özil, attığı 6 golle de en fazla gol atan futbolcu unvanını aldı.

Burak Yılmaz gibi Özil de 16 Ocak'ta açıklanacak 'Rüya Takım' oylamasının sonucunu bekliyor.

-Stoch'un muhteşem golü-
Türkiye'de Fenerbahçe forması giyen Miroslav Stoch, Gençlerbirliği'ne attığı golle Puskas Ödülü'nün sahibi oldu.

Uluslararası Futbol Federasyonları Birliği (FIFA) tarafından efsanevi Macar futbolcu Ferenc Puskas'ın anısına 2009'dan beri düzenlenen 'Yılın Golü' ödülünü kazanan Slovak oyuncusu Miroslav Stoch, ödülü İsviçre'nin Zürih şehrinde yapılan törenle aldı.

Stoch'un Spor Toto Süper Lig'de 3 Mart'ta oynanan Gençlerbirliği maçında köşe vuruşundan yapılan ortaya, ceza yayının dışından vole vuruşla attığı gol, Puskas Ödülü'ne layık görüldü.

Puskas Ödülü'nü 2010 yılında Hamit Altıntop, milli formayla Kazakistan'a attığı golle kazanmıştı.

-Türk hakemlerin gururu Çakır-
FIFA kokartlı hakem Cüneyt Çakır, 2012 yılının en iyi hakemi seçildi.

Hakem blog sitesi 'footballrefereeing.blogspot' Cüneyt Çakır'ın UEFA Şampiyonlar Ligi yarı finalinde yönettiği Barcelona-Chelsea maçı, 2012 Avrupa Futbol Şampiyonası'nın en iyilerinden biri olması ve FIFA Dünya Kulüpler Kupası finalini yönetmesi nedeniyle 2012 yılının en iyi hakemi seçildiğini açıkladı.

Açıklamada hakemlerin yönettikleri karşılaşmalar ve bu maçlardaki performanslarının oylamayı belirlediği ve sonucu etkilediği belirtildi.

-Hollanda'nın en iyi hakemi Serdar Gözübüyük-
Hollanda Birinci Futbol Ligi'nde görev yapan Serdar Gözübüyük, bu sezonun en iyi hakemi olarak gösterildi.

'Voetbal İnternational' adlı internet sitesi tarafından düzenlenen ankette rakiplerini geride bırakan Gözübüyük (27), aynı zamanda ligde düdük çalan en genç hakem unvanının da sahibi.

Hollanda'ya Adana'dan göç eden bir ailesinin çocuğu olan Gözübüyük, iyi performansının ardından FIFA'nın klasman listesinde de 3. kategoriden, 2. kategoriye yükseldi.

Aynı zamanda FIFA kokartlı en genç hakemler arasında da yer alan Gözübüyük, ankete katılanlardan 2 bin 612'sinin oyunu alırken, geçen sezon da Hollanda'da 'Altın Kart' ödülünü almıştı.

-Centilmen Dede-
Spor Toto Süper Lig takımlarından Eskişehirspor, FIFA Fair Play Ödülü'ne aday gösterildi.

Eskişehirspor, FIFA Fair Play ve Sosyal Sorumluluk Komitesi tarafından UEFA Avrupa Ligi 2. ön eleme turunda sahasında İskoçya'nın St. Johnstone takımıyla yaptığı maçta korner atışı kullanacağı sırada, rakip takımdan bir futbolcunun sakatlığı nedeniyle yerde yattığını gören Brezilyalı Dede'nin, topu St. Johnstone'a vermesi nedeniyle adaylar arasına alındı.

St. Johnstone taraftarlarının aday gösterdiği Eskişehirspor'un yanı sıra Guatemela ve Özbekistan futbol federasyonları da adaylar arasında yer alıyor.

-Türk Telekom Arena-
Galatasaray'ın 'mabedi' Türk Telekom Arena, dünyanın en iyi atmosferine sahip stadyumu adaylarından biri oldu.

'BleacherReport'un yayınladığı 'Sporda en büyük ev sahibi avantajı sağlayan atmosferler' sıralamasının futbol dalında Galatasaray'ın maçlarını oynadığı yeni stadı Ali Sami Yen Spor Komleksi Türk Telekom Arena Stadı zirvede yer aldı.

Arjantin takımlarından Boca Juniors'ın stadyumu La Bombonera ise futbol dalında Türk Telekom Arena'nın ardından 2. aday olarak gösterildi.