Marussia'ya doping
Timo Glock'a göre, Pat Symonds'un 2013'te Formula 1 padokuna geri dönecek olması Marussia için büyük bir itici güç olacak.
Symonds, 2008 Singapur GP'de Nelson Piquet'in, Fernando Alonso'nun kazanmasını sağlamak için kaza yapıp güvenlik aracının piste girmesine sebep olmasıyla yaşanan skandalın aktörlerindendi ve Formula 1 yarışlarına katılması yasaklanmıştı. Yarışlara katılmasına izin verilmeyen Symonds'un Marussia ile danışman olarak çalışmasına izin verilmişti. 

turkiyef1.com'un haberine göre; Benetton ve Renault'un Michael Schumacher ve Fernando alonso ile elde ettiği şampiyonluklarda büyük payı olan Pat Symonds'un padoğa geri dönüşü, Timo Glock'a göre takımda fark yaratacak.

"Pist üzerinde de gelişmemiz gerektiğinin farkındayız. Daha iyi olmamız gereken pek çok alan var. Mühendislik noktasında her alanda daha iyi olmalıyız. Bu şu a kötü olduğumuz anlamına gelmiyor fakat daha iyi olmak ve gelişmek zorundayız."
"Yarışlarda Pat'in takımla olması kesinlikle işe yarayacak çünkü çok fazla tecrübeye sahip. Pek çok şampiyonluk kazandı ve bir adım geriye çekilip olaylara dışarıdan objektif biçimde bakabilir. İşe el atabilir ve birlikte gelişebiliriz. Umuyorum mümkün olan tüm yarışlarda pistte olur."

Glock, Symonds ile çalışmanın bir zevk olduğunu da ifade etti.

"Çok iyi bir ilişkimiz var. Çok eğlenceli birisi ve konuştuğu konu hakkında derin bilgi sahibi. Etrafımızda doğru insanlar var. Öte yandan yeni otomobil fena görünmüyor. Her şey hedefe doğru ilerliyor ki bu harika. Ve rüzgar tünelinde çalışmak için de henüz zamanımız var. Tam gaz bunun üzerinde çalışıyoruz."