Fenerbahçeliler birbirine girdi
Gaziantep'e giden Fenerbahçe kafilesini karşılayan taraftarlar arasında Aziz Yıldırım aleyhine yapılan tezahürat nedeniyle arbede yaşandı. Fenerbahçe bu akşam Kamil Ocak Stadyumu'nda Gaziantepspor ile karşılaşıyor. Dün akşam saatlerinde Gaziantep'e gelen Fenerbahçe kafilesi havalimanında büyük bir coşkuyla karşılandı. Ancak taraftarlar arasındaki bir grubun Aziz Yıldırım aleyhinde tezahürat yapması arbede yaşanmasına neden oldu. 

Gaziantep Havalimanı'nda Fenerbahçeli futbolcuları bekleyen 100'e yakın taraftar futbolcuların uçaktan inmesiyle tezahüratlarla takımlarına moral verdiler. Bir grup taraftar futbolculara ve teknik direktör Aykut Kocaman'a çiçek verdi. Ancak taraftarların bir bölümü ise Aziz Yıldırım aleyhinde tezahüratlar yapmaya başladı. Bu tezahüratların ardından taraftarlar arasında kavga çıktı. Polis duruma güçlükle müdahale ederken Fenerbahçe takım otobüsü konaklayacağı otele doğru yola çıktı.