İşte dünyanın en zengin 50 futbolcusu
Goal.com, toplam kişisel servet bazında dünyanın en zengin 50 futbolcusunu gösteren 'Goal En Zenginler 2013' listesini açıkladı. Hiç bir Türk futbolcu bu listeye gidemezken, Türkiye'de forma giyen Galatasaraylı Didier Drogba (24) ve Wesley Sneijder (26) listede yer alan iki isim oldu.
Futbolcuların bilinen servetlerinin en doğru ve en kapsamlı şekilde araştırılmasından sonra hazırlanan ve bugüne kadar hazırlanan en gerçekçi zengin futbolcular listesi olma iddiasını taşıyan listenin ilk sırasında 200 milyon Euro'luk serveti ile David Beckham yer alıyor. Messi'nin ikinci, Ronaldo'nun üçüncü sırada bulunduğu Goal En Zenginler 2013'te, 30 milyon Euro'ya yaklaşan servetleri ile Galatasaray'ın yıldızları Drogba ve Sneijder de bulunuyor. 

DROGBA VE SNEİJDER DE LİSTEDE

Bugüne kadar hazırlanan en kapsamlı ve en gerçekçi liste iddiasıyla yayınlanan ve dünyanın en zengin 50 futbolcusunun anlatıldığı haberde bir dönem Süper Lig'de forma giyen Ribery ve Anelka da listedeki diğer isimler olarak dikkat çekiyor.

Önde gelen dijital spor medyası şirketlerinden Perform'a bağlı olarak faaliyetlerini sürdüren, dünyanın en büyük futbol sitesi Goal.com, toplam kişisel servet bazında dünyanın en zengin 50 futbolcusunu gösteren 'Goal En Zenginler 2013' listesini açıkladı. Futbolcuların bilinen servetlerinin en doğru ve en kapsamlı şekilde araştırılmasından sonra hazırlanan Goal En Zenginler 2013, bugüne kadar hazırlanan en gerçekçi zengin futbolcular listesi olma özelliğini taşıyor. 

İlk sırasında David Beckham'ın yer aldığı listede Galatasaray'ın yıldızları Didier Drogba ve Wesley Sneijder de yer alıyor. Bir dönem Fenerbahçe'de oynayan Nicolas Anelka ile Galatasaray forması giyen Franck Ribery de listedeki isimler arasında bulunuyor. 

İLK 5'TE İKİ REAL MADRİD OYUNCUSU

Fransa'nın Paris Saint-Germain takımında forma giyen İngiliz yıldız David Beckham, 200 milyon Euro'luk servetiyle Goal En Zenginler 2013'ün ilk sırasında yer alıyor. Barcelona'nın rekortmen oyuncusu Lionel Messi, 134 milyon Euro'luk servetiyle Beckham'ı takip ederken, Real Madrid'in süper starı Cristiano Ronaldo, 130 milyon Euro tutarındaki servetiyle üçüncü sırada bulunuyor. Ronaldo'nun takım arkadaşı Kaka 80 milyon, eski bir Barcelona oyuncusu olan ve kariyerini ülkesi Brezilya'da sürdüren Ronaldinho ise 73 milyon Euro'luk servetiyle listenin beşinci sırasında kendisine yer buluyor.

Goal En Zenginler 2013'de halen Türkiye'de oynayan iki yıldız da yer alıyor. Galatasaray'ın lige verilen arada kadrosuna kattığı yıldız oyunculardan Drogba, toplamda 29 milyon Euro'yu bulan servetiyle listenin 24'üncü sırasında bulunuyor. Drogba, daha önce formasını giydiği Çin takımı Shanghai Shenhua'ya transfer olmadan önce 24.5 milyon Euro'luk servete sahipti. Oyuncunun, dünya futbolunun gündemine en uzak kaldığı 2012'nin ikinci altı aylık periyodunda servetine yaklaşık 4.5 milyon Euro daha eklediği görülüyor. Drogba Chelsea'de oynadığı dönemde, John Terry ve Frank Lampard'la birlikte kulübün en çok kazanan üç futbolcusundan biri olarak öne çıkıyordu. Ünlü futbolcu Chelsea'den ayrılmadan önce 159 bin Euro maaş alıyordu ve kişi başına 463 bin Euro olarak belirlenen 11.5 milyon Euro'luk Şampiyonlar Ligi primini 25 takım arkadaşıyla paylaşmıştı. 

Drogba'nın kazancına Nike, Pepsi, Samsung, Orange France ve Konami'den gelen sponsorluk gelirleri de dahildi ancak bu gelirlerin tamamını hayır kurumlarına bağışladığı belirtiliyor. 2012 yılında Didier Drogba Vakfı'nın kasasına 1 milyon Euro'dan fazla para koyduğu, kendisine ait Clubnote şirketinin varlıkları da 2011 yılında 330 bin Euro'dan 715 bin Euro'ya yükseldiği açıklandı. Drogba, 2009 yılında Pepsi'yle yaptığı anlaşma sayesinde elde ettiği 3.5 milyon Euro'luk geliri, ülkesinde bir hastane inşaatında harcadı. Drogba son olarak geçtiğimiz aralık ayında cömertliğiyle tekrar gündeme geldi. Chelsea futbolcuları ve kulübün çalışanları için tam 870 bin Euro'luk Şampiyonlar Ligi kutlama yemeği verdi. Bu yemekte çalışanlara hatıra mücevherleri dağıtıldı.

SNEİJDER GAYRİMENKUL ZENGİNİ

Galatasaray'ın devre arası transferlerinden Wesley Sneijder ise 25.5 milyon Euro'luk servetiyle Goal En Zenginler 2013'te Drogba'nın iki basamak altında, 26'ncı sırada bulunuyor. Aylar süren pazarlıklar sonunda 9.7 milyon Euro bonservis bedeliyle Sneijder'i İstanbul'a getiren sözleşmeye göre ünlü futbolcu, kulübünden haftada yaklaşık 140 bin Euro alıyor. Sözleşme gereği Sneijder, yaklaşık 25 bin Euro'ya varan bir bonus elde etme şansına da sahip. Sneijder'in bugün itibariyle Amsterdam, Madrid, ABD ve Milano'da gayrimenkulleri bulunuyor.

Ajax'ın ünlü futbolcu akademisinde yetişen Sneijder, iki yıllık İspanya macerasından sonra 2009 yılında Real Madrid'den Inter'e 14.5 milyon Euro bedelle transfer olmuştu. Wesley'in Ajax'tan Real'e geçiş bedeliyse tam 26 milyon Euro'ydu. Her zaman önemli bir oyuncu olması sayesinde, kaptanı olduğu Hollanda milli takımının formasını da 90'dan fazla kez giyen Sneijder, Nike ve Pirelli'yle imzaladığı pahalı sponsorluk anlaşmalarının kendisine sağladığı rahatlığı yaşamaya devam ediyor. Profilinin yüksek kalmaya devam etmesinde, televizyon sunucusu Yolanthe Cabau ile evlenmesinin de payı var. 

RİBERY VE ANELKA DA LİSTEDE

Listede bir dönem Türkiye'de forma giyen oyuncular da bulunuyor. 2005 yılında Galatasaray'da forma giyen 14'ü lig, 3'ü kupa olmak üzere 17 maçta oynayan ve 1 gol kaydeden Franck Ribery, 33.5 milyon Euro'luk varlığı ile listenin 22'nci sırasında yer alıyor. 

2004-2005, 2005-2006 ve 2006-2007 sezonlarında Fenerbahçe formasıyla toplam 57 resmi maça çıkan ve 16 gol kaydeden 27'nci sıradaki Nicolas Anelka'nın serveti ise 25 milyon Euro'yu buluyor. 

MESUT LİSTEYE GİREMEDİ AMA...

İlk 50 içinde yer almayan ve bu nedenle serveti açıklanmayan Real Madrid'in 10 numarası Mesut Özil'in ise en zengin Türk kökenli futbolcu olduğu belirtiliyor. 

Nasıl hesaplandı?

Listenin hazırlanma aşaması ile ilgili bilgi veren Perform Türkiye Genel Müdürü Emre Uğurlu, "Mackolik A.Ş. satın alması ile Türkiye pazarına giren Perform, dünyanın en büyük futbol sitesi Goal.com'un da sahibi konumunda bulunuyor. Türkiye edisyonu da bulunan Goal.com'un En Zenginler 2013 listesi, tüm futbolcuların bilinen servetlerinin en doğru ve kapsamlı şekilde araştırılmasından sonra hazırlandı. Bu, daha önce bu kadar kesin bir en zengin futbolcular listesi hazırlanmadığı anlamına geliyor. Özel banka hesaplarına ve buradaki bedellere erişme olanağı bulunmadığından, bunlar oyuncuların servetlerine dahil edilmedi; finansal mahremiyete büyük özen gösterildi." diye konuştu.

GELİRLER HESAPLANIRKEN VERGİLER DÜŞÜLDÜ

Hesaplamalar yapılırken söylentilerin değil, kamuya açık kaynaklarca duyurulan gelir, gayrimenkul, satın alım bedelleri üzerinden hareket edildiğini vurgulayan Uğurlu, "Ayrıca France Football, Forbes, The Financial Times, Four Four Two, The Times, the Mail on Sunday, sportingintelligence.com, SportsPro Media, Transfermarkt ve Deloitte gibi güvenilir kaynakların verdiği kesin bilgiler de dikkate alındı." diyerek şunları söyledi:

"Konunun uzmanı menajerler, kulüp yetkilileri, pazar eksperleri ile de birebir görüşmeler yapıldı. Futbolcuların gelirleri, ödemeye yükümlü oldukları vergiler düşüldükten sonra belirlendi. Bu vergi hesapları da, her ülkenin kanunlarına uygun şekilde yapıldı. Örneğin, İngiltere'de futbolcular yüzde 50 vergi ödüyor, İspanyada yüzde 45, Brezilya'da yüzde 27, Rusya'da yüzde 13. Katar'daysa vergilendirme bulunmuyor. Goal En Zenginler 2013 hazırlanırken tüm bu faktörler de dikkate alındı. Ayrıca, Batı Avrupa'da bulunan futbolcular, özellikle de hayır kurumlarına yaptıkları bağışlar sayesinde önemli vergi indirimlerinden yararlanabiliyorlar."

GOAL EN ZENGİNLER 2013

Oyuncu Toplam serveti (Milyon Euro)
1. David Beckham 200
2. Lionel Messi 134
3. Cristiano Ronaldo 130
4. Kaka 80 
5. Ronaldinho 73 
6. Samuel Eto'o 60 
7. Wayne Rooney 58 
8. Zlatan Ibrahimovic 55 
9. Rivaldo 53 
10. Rio Ferdinand 49 
11. Thierry Henry 48 
12. Michael Owen 47 
13. Raul 44 
14. David Villa 43 
15. Robbie Keane 41 
16. Ryan Giggs 40 
17. Frank Lampard 38 
18. Robbie Fowler 37.5 
19. Steven Gerrard 37 
20. Robinho 36 
21. Iker Casillas 35 
22. Franck Ribery 33,5 
23. John Terry 31,5 
24. Didier Drogba 29 
25. Fernando Torres 29 
26. Wesley Sneijder 25.5 
27. Nicolas Anelka 25 
28. Alessandro del Piero 24,5 
29. Miroslav Klose 24 
30. Philipp Lahm 24 
31. Francesco Totti 24 
32. Petr Cech 23 
33. Neymar 23 
34. Arjen Robben 23 
35. Bastian Schweinsteiger 23 
36. Joe Cole 22.5 
37. Andrea Pirlo 22.5 
38. Paul Scholes 22 
39. Damien Duff 21.5 
40. Park Ji-Sung 21 
41. Daniele de Rossi 21 
42. Clarence Seedorf 21 
43. David Trezeguet 20 
44. Xavi 20 
45. Gianluigi Buffon 19.5 
46. Ashley Cole 19.5 
47. Shunsuke Nakamura 19.5 
48. Michael Essien 19 
49. Yaya Toure 19 
50. Alessandro Nesta 18.5