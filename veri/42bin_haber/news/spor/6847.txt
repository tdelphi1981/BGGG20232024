Taraftar tepkisi transferi engelledi
Yunanistan Süper Ligi takımlarından Olympiakos, Panathinaikos'tan dün serbest kalan futbolcu Lukas Vyntra'yı transfer etmekten vazgeçti.Panathinaikos, yaşanan ekonomik sorunlardan dolayı yüksek maliyetli futbolcuları takımdan gönderiyor. Bu futbolcular arasında bulunan Lukas Vyntra, dün Panathinaikos yönetimi ile anlaşarak 2 yıl içinde tazminatının ödenmesi karşılığında takımdan ayrıldı. Vyntra'nın Panathinaikos'tan ayrılmasının ardından ezeli rakip Olympiakos'a transferi söz konusu oldu. Buna karşılık Olympiakos'un başta en fanatik grubu olan 'Gate 7' ve tüm Olympiakos taraftarının aşırı tepki göstermesinin ardından Olympiakos Kulübü Başkanı Vangelis Marinakis'in talimatıyla Vyntra'nın transferinden vazgeçildi. Vyntra ise İspanya ekibi olan Levante ile 2014 yılına kadar anlaştı. Anlaşma, Levante'nin resmi internet sitesinden duyuruldu.