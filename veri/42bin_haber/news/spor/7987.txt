Arkas Spor altın arayacak
Mavi-beyazlı ekibin Avrupa Erkekler Şampiyonlar Ligi'nde dörtlü finale çıkabilmesi için için, Polonya'dan Zaksa'yı mağlup etmesi ve altın sette de rakibine üstünlük kurması gerekiyorVoleybolda, Avrupa Erkekler şampiyonlar ligi 6'lı play-off turu rövanş maçında, Salı günü Polonya'dan Zaksa'yı konuk edecek Arkas Spor, hem rakibini mağlup edip hem de altın seti kazanması halinde üst üste ikinci kez dörtlü finalde mücadele edecek.

Şampiyonlar Ligi 6'lı play-off turu ilk maçında çekişmeli geçen mücadelede geçen hafta deplasmanda Zaksa'ya 3-2 mağlup olan Arkas Spor, rakibiyle rövanş maçını Salı günü saat 19.00'da Atatürk Voleybol Salonu'nda oynayacak.

Zaksa'yı saf dışı bırakması halinde üst üste ikinci kez dörtlü finale yükselecek Arkas Spor'un, bunun için Polonya ekibini yenmesi, ardından da altın seti kazanması gerekiyor.
Bu arada, Arkas Spor'un, Acıbadem Erkekler Ligi'nde Ziraat Bankası ile bu hafta yapması gereken ancak Zaksa maçından dolayı ertelenen karşılaşma, 20 Şubat Çarşamba günü oynanacak.

Arkas 6 altın setin 5'ini kazandı

Bugüne kadar Avrupa'da 6 kez altın set oynayan Arkas Spor, bunların 5'inde bir üst tura yükseldi. Avrupa Top Teams Kupası'nda 2006-2007 sezonunda çeyrek finalinde İtalya'nın Cimone Modena takımına altın set sonucunda elenen mavi-beyazlı ekip, 2008-2009'da müzesine götürdüğü GM Capital Avrupa Çalenç Kupası'nda çeyrek finalde Fransa'dan Tourcoing'i saf dışı bıraktı.

Arkas Spor, 2010-2011'de aynı kupada Rusya'dan Fakel ve Avusturya'dan Posojilnica Aich/Dob'u, geçen sezon Avrupa Şampiyonlar Ligi 6'lı play-off turunda Rusya'dan Lokomotiv'i, bu yıl da 12'li play-off turunda Polonya'dan PGE Skra'yı altın set sonucunda elemişti.

Hoag dördüncü için sahada

Arkas Spor Antrenörü Glenn Hoag ise takımının Zaksa'yı saf dışı bırakarak, dörtlü finale adını yazdırması halinde antrenörlük kariyerinde dördüncü kez dörtlü final heyecanı yaşayacak. Hoag, kariyerinde daha önce 2001'de Fransa'dan Paris Volley, 2009'da Sloven ekibi ACH Volley Bled ve geçen yıl da Arkas Spor ile dörtlü finalde yer almıştı.