Galatasaraylı futbolcuların imza gününde izdiham
SPOR Toto Süper Lig'de bugün 17.00'de Mersin İdmanyurdu ile karşılaşacak olan Galatasaray'ın 2 oyuncusu kaleci Ufuk Ceylan ile Aydın Yılmaz'ın katıldığı Mersin Forum Alışveriş Merkezi'ndeki Galatasaray Store'daki imza gününde izdiham yaşandı.
Kaleci Ufuk Ceylan ile orta saha oyuncusu Aydın Yılmaz'ın taraftarlara imza verdiği etkinliğe Mersinli Galatasaraylılar büyük ilgi gösterdi. Taraftarlar, Ufuk ve Aydın'dan imza alabilmek için kuyruk oluşturdu. İki futbolcunun saat 12.00 sıralarında Galatasaray Store'ye gelmesiyle birlikte adeta bir izdiham yaşanırken, güvenlik görevlileri taraftarları sıraya sokmak için büyük çaba harcadı.

Ufuk ile Aydın'ı tezahüratlar ve sevgi gösterileriyle karşılayan taraftarlar, üzerlerindeki formaları, yanlarında getirdikleri Galatasaray bayrakları ve atkılarını imzalatabilmek için birbirleriyle yarıştılar. Basın mensuplarına konuşmayan iki futbolcu, uzun süre taraftarlara imza dağıtırken, sırada bekleyen taraftarlar da etkinlik boyunca tezahürat yaptı.