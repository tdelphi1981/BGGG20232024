Schumacher ikinci vedanın tadını çıkartacak
Michael Schumacher, ikinci kez Formula 1'e elveda diyeceği İnterlagos yarışının, 2006'daki ilk emekliliğine göre daha az duygusal olacağını açıkladı.
Yedi kez dünya şampiyonunun Mercedes ile birlikte gerçekleşen ikinci Formula 1 macerası, beklentilerin karşılanamadığı üç sezonun ardından sezonun son yarışı Brezilya GP ile sona erecek.

Geçtiğimiz kariyerinin son yarışında Fernando Alonso ile son yarışa kadar şampiyonluk kovalayan Schumacher, bu kez İnterlagos'a Eylül ayındaki İtalya Grand Prix'inden bu yana puan alamamış ve klasmanda 15. sıraya gerilemiş olarak geliyor. 

Ancak Schumacher, bu durumun kendisine Formula 1'e daha rahat ve tadını çıkararak veda etme şansı verdiğini de belirtiyor.

"Formula 1'e ikinci vedam muhtemelen 2006'dakine göre daha az duygusal olacak. O zaman şampiyonluk için mücadele veriyorduk ve her şey daha yoğun yaşanmıştı."

"Bu kez umuyorum bütün dikkatimi bu uğurlamanın tadını çıkarmaya vereceğim. Formula 1'de gerçekten inanılmaz yıllar geçirdim ve Dünya'nın hemen heryerinden hayranlarım bana sürekli destek oldular. Bunun için hepsine tek tek teşekkür ederim. Elbette herkese güçlü bir yarış performansıyla veda etmek istiyorum. Bunun mümkün olması için elimizden gelen her şeyi da yapacağımıza eminim."

Ross Brawn'da bir açıklama yaparak Michael Schumacher'in Mercedes F1 takımına katkılarından dolayı teşekkür etti ve daha oturmuş bir yapıyla takımı ileride çok daha rekabetçi olacağı yılların beklediğini ifade etti.

"Takımdaki herkes için çok duygusal bir hafta sonu olacak. Geçtiğimiz üç yıl boyunca hepimiz Michael ile çalıştığımız için çok mutluyuz ve bundan dolayı çok şey kazandık. Takıma büyük katkıları, tutkusu ve takım ruhundan dolayı bütün övgüyü hakediyor."

"Her ne kadar beraber çalıştığımız dönemde arzuladığımız sonuçları elde edememiş olsak da, gelecek yıl sağladığımız gelişimin ödüllerini toplayacağız. Michael'in 21 yıllık kariyerinin büyük bir bölümünde O'nunla çalışmış birisi olarak söyleyebilirim ki, O tüm zamanların en iyi Formula 1 pilotlarından birisi. Hepimiz O'na gelecekteki planlarıyla ilgili en iyi dileklerimizi sunuyoruz."

Gelecek sezon Michael Schumacher'in yerine, Lewis Hamilton Mercedes F1 kokpitinde olacak.