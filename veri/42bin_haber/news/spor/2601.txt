Haftanın kapanışı Kayseri'de
Süper Lig'de Kayserispor ile Kasımpaşa yarın 11'inci kez karşı karşıya gelecek.Kasımpaşa ile 6'sı Süper Lig'de olmak üzere bugüne kadar 10 kez karşılaşan Kayserispor, rakibini 3 kez mağlup etmeyi başardı. 

İstanbul ekibiyle 5 maçta berabere kalan sarı-kırmızılılar, 2 kez de sahadan mağlup ayrıldı. Geride kalan 10 karşılaşmada rakip fileleri 11 kez havalandıran Kayserispor, kalesinde ise 9 gol gördü.

Kayseri'de oynanan maçlarda ise iki taraf da üstünlük kuramadı. Bu maçlarda Kayserispor ile Kasımpaşa 1'er kez galip ayrılırken, 3 karşılaşma da eşitlikle sonuçlandı.

-Ligde üstünlük Kayserispor'da-

Kayserispor ile Kasımpaşa, Spor Toto Süper lig'de toplam 6 maçta puan mücadelesine girdi.

Sarı-kırmızılı takım, 6 maçın 3'ünde 3 puana uzanan taraf olurken, 1 kez kaybetti, 2 karşılaşma ise berabere sonuçlandı.

Ligde İstanbul temsilcisinin kalesine 9 gol atmayı başaran Kayserispor, kalesinde ise 6 gol gördü.

-Karşılaşmanın hakemi Kuddusi Müftüoğlu -

Kayserispor ile Kasımpaşa arasında yarın Büyükşehir Belediyesi Kadir Has Stadı'nda saat 20.00'de başlayacak maçı, hakem Kuddusi Müftüoğlu ve yardımcıları Serhan Malkoç ile Hakan Yemişken yönetecek.

Spor Toto Süper Lig'in 16'ncı hafta mücadelesi öncesi ligde Kayserispor 16 puanla 13'üncü, Kasımpaşa ise 23 puanla 6'ncı sırada bulunuyor.