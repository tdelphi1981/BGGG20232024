Terim, Sneijder için neden susuyor?
Günlerdir Galatasaray camiasında ve taraftarlar arasında Sneijder'in gelip gelmeyeceği konuşulurken, sarı kırmızılı yönetim transferi bitme noktasına getirdi.
 Başkan Ünal Aysal, bizzat İtalya yollarına düşüp, Hollandalı yıldızın transferi için büyük çaba gösterirken, tüm Galatasaraylılılar Sneijder ile yatıp, Sneijder ile kalkmaya başladı. Herkes Sneijder'den konuşurken, asıl konuşması gereken Fatih Terim ise transferin bitme noktasına gelmesine karşın Sneijder için Antalya kampında tek kelime bile etmedi.
 Galatasaray'ın Antalya kampından gelen haberler ise, Fatih Terim'in fazlasıyla gergin olduğu yönünde. Terim'in, arasının çok iyi olduğu bilinen yönetici Abdurrahim Albayrak ile bile konuşmadığı gözlemleniyor. Terim'in suskunluğunun ana nedeni ise yönetimden öncelikle sol bek ve stoper istemesine karşın yönetimin ise bütün enerjisini Sneijder'in transferine yöneltmesi.
 Fatih Terim'in Antalya'da yakın dostlarına yakındığı ve Sneijder için ödenecek yüksek paranın takım içindeki dengeyi bozmasından çekindiğini ilettiği öğrenildi. Bu nedenle Terim'in, takımının Antalya kampındaki gergin halinin dikkat çektiği belirtildi.
 BELEK KAMPINDA SAHA SORUNU
 Devre arası kampına Alanya'da başlayan Galatasaray'ın, buradaki hazırlık dönemi mükemmel geçmişti. Alanya'da mükemmel bir antrenman sahasında hazırlıklarını sürdüren sarı kırmızılılar, Belek kampında ise saha sorunu yaşıyor. Belek'te kısa sürede 4 ayrı sahada antrenman yapmak zorunda kalan sarı kırmızılılar, sahaların zemininin bozuk olmasından yakınıyor. Bu arada teknik direktör Fatih Terim, antrenmanların birçoğunu basın mensuplarına kapatıyor.