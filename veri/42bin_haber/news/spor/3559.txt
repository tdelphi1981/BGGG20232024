Varsa yoksa Quaresma
Galatasaray, Quaresma’yı transfer edebilmek için tüm kartlarını masaya açtı
 Cimbom, Portekizli yıldıza karşılık Milan Baros ve Hakan Balta’yı önerdi. İlk başta Yekta+Hakan Balta’yı isteyen Kartal, bu teklife sıcak baktı. Galatasaray eğer Baros’un ikinci yarıda alacağı 1 milyon 350 bin Euro’yu ödemeye ‘Evet’ derse, Ricardo Quaresma, Sarı-Kırmızılı formayı giyecek.
 Galatasaray’da futbol komitesi, teknik direktör Fatih Terim’in alınmasını çok istediği Portekizli yıldız Ricardo Quaresma’yı transfer edebilmek için tüm kartlarını masaya açtı. Siyah Beyazlı kulüple yollarını ayıran, ancak yapılan özel sözleşme gereğince sezon sonuna kadar Türkiye’de başka bir kulübe gidebilmesi için 5 milyon Euro bonservis bedeli ödenmesi gereken yıldız için, Hakan Balta’nın yanı sıra Yekta’nın yerine alternatif olarak kendilerinden istenen ve sezon başından bu yana kadro dışı bırakılan Milan Baros’u da vermeyi kabul etti.
 MİLAN BAROS’UN ALACAKLARINA RET
 Beşiktaş ile sürdürülen görüşmeler sırasında son olarak Hakan Balta ve Ceyhun konusunda pazarlık eden Sarı-Kırmızılılar, kendilerinden istenen Yekta’yı ise veremeyeceklerini iletmişlerdi. Ceyhun’u almayı düşünmeyen Beşiktaşlı yöneticilerin ise sezon başında da ismi gündeme gelen Milan Baros konusunu yeniden açtıkları belirtildi. Bu gelişme üzerine Çek oyuncunun da adı takasta yeniden geçmeye başladı. Galatasaray yönetiminden Milan Baros’un yarım sezonluk 1 milyon 350 bin Euro’luk alacağını da ödemesini isteyen Siyah-Beyazlılar’ın bu isteği ise kabul görmedi. Ancak pazarlıkların devam ettiği ve büyük takasın 1-2 gün içerisinde olumlu bir şekilde sonuçlanması bekleniyor.
 -htspor-