Çankaya Belediye, hak ettiği bir galibiyet aldı
Voleybol Erkekler 1. Ligi'nde Çankaya Belediye ANKA'ya 3-0 yenilen Sivas 4 Eylül Belediyespor'un antrenörü Levent Zoroğlu, rakiplerinin haklı bir galibiyet aldığını söyledi.Zoroğlu, Çankaya Belediye ANKA'ya 3-0 kaybettikleri maçın kendileri için önemli bir kayıp olduğunu ifade etti. Maça iyi başladıklarını ancak daha sonra konsantrasyon eksikliğinden ilk seti kaybettiklerini belirten Zoroğlu, İkinci set ise başa baş devam etti. Alabileceğimiz bir seti 36-34 kaybettik. Bu sette çok fazla efor sarf ettik. Son sette rakip bizden daha iyiydi. Çankaya Belediye, hak ettiği bir galibiyet aldı dedi.

Bu maçı unutup önlerine bakmaları gerektiğini vurgulayan Zoroğlu, Teledünya Türkiye Kupası 2. kademe maçında çarşamba günü iç sahada yapacakları Fenerbahçe Grundig maçını düşündüklerini belirtti.

Zoroğlu, Fenerbahçe Grundig ve hafta sonu ligde yapacakları Greenwich Saat TED Kolejliler maçlarından galibiyetle ayrılarak, Çankaya Belediye ANKA yenilgisini unutturmak istediklerini dile getirerek, Her iki maçta da seyircimize önemli görev düşüyor. Seyircimizin desteğiyle bu maçlardan galibiyetle ayrılacağımıza inanıyorum diye konuştu.