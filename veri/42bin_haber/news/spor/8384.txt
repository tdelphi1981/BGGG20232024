Ronaldo'nun en zor maçı
 
 Bir tarafta Ronaldo ve Mesut Özil; diğer tarafta Van Persie ve Rooney... Santiago Bernabeu Stadı Şampiyonlar Ligi 2. turunda yıldızlar savaşına sahne olacak. İkinci turun en önemli eşleşmesi öncesi iki takımın teknik adamları basının karşısına çıktı. Bugüne dek Mourinho’ya karşı çıktığı 14 maçta sadece 2 galibiyeti bulunan United Menajeri Alex Ferguson, takımına güvendiğini dile getirdi.
 
 Ferguson, "Ben de herkes gibi maçı bekliyorum. Harika bir mücadele olacağını düşünüyorum. Avrupa'nın en iyi takımlarından 2'si karşı karşıya gelecek. Takımımda her sezon bu dönemde 2-3 önemli sakatımız olurdu. Ancak bu kez herkes sağlıklı ve bu bizim için büyük bir artı. Biz savunmayı düşünen bir takım değiliz. Real Madrid de öyle. Kimin kazanacağını bilmiyorum, ancak maçın 0-0 bitmeyeceği konusunda size garanti verebilirim" diye konuştu.
 
 Real Madrid Teknik Direktörü Jose Mourinho ise kulüpteki geleceğinin bu eşleşmeye bağlı olduğu yolundaki haberleri değerlendirdi.
 
 Mourinho, "Avrupa'da Şampiyonlar Ligi’ni kazanamamış birçok büyük kulüp var. Birçok büyük teknik adam da henüz bu kupayı kazanamadı. Buna karşın Real 9 kez; bense 2 kez kazandım. Şimdi Real Madrid 10. ben de 3. şampiyonluğu istiyoruz. Bunun için de sonuna kadar savaşacağız. Ancak bunun ne zaman gerçekleşeceğini bilemem. Çalışmama güveniyorum ve kariyerimi 2 Şampiyonlar Ligi şampiyonluğu ile noktalayacağımı düşünmüyorum" dedi.
 
 Karşılaşma Cristiano Ronaldo için de özel bir anlam taşıyor. Henüz 18 yaşında transfer olduğu Manchester United'da dünyanın en pahalı oyuncusu haline gelen Ronaldo, ilk kez eski takımına karşı forma giyecek.
 
 2013'e fırtına gibi giren Ronaldo, hafta sonunda oynanan Sevilla maçında da hat-trick yapmıştı. 179 kez giydiği Real formasıyla 182 golü bulunan Ronaldo'nun hala unutamadığını söylediği United'a karşı neler yapacağı merakla bekleniyor. 
 NTV Spor