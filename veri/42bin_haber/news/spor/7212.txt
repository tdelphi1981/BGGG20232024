Kocaman: "Dönemsel şanssızlık"
Fenerbahçe Teknik Direktörü Aykut Kocaman, Kadıköy'deki son 3 lig maçında aldıkları kötü sonuçların dönemsel olduğunu ifade etti. 
Kocaman, Spor Toto Süper Lig'de Sivasspor ile yaptıkları maçın ardından düzenlenen basın toplantısında, takımının Kadıköy'de ortaya koyduğu performanstaki değişimle ilgili soruya, "Kadıköy'deki son 3 maçımızda 1 puan aldık. Normal şartlarda Fenerbahçe'nin istatistiklerinin çok ötesinde bir şey. Maalesef şanssız bir dönem yaşıyoruz. 3 maçta da geriye düştük, sonra toparlamak için büyük bir efor sarf ediyoruz" yanıtını verdi.

Aykut Kocaman, Sivasspor karşısında aldıkları 2-1'lik yenilgiyi şöyle değerlendirdi:

"Son dönemlerin en iyi oyunlarından birini ortaya koymaya başladığımız maçı, mağlup bitirdik. Özellikle yeni transferlerin de katkısıyla oluşan atmosfer, galibiyete gitme yolunda çok önemli bir avantaj sunuyordu bize. Son 10 dakikaya kadar bütün haliyle doğru ve başarılı bir şekilde götürdük. Futbolun bu şekilde, zaman zaman lehimize olan ama zaman zaman da aleyhimize olan garipliği, bir kez daha karşımıza çıktı. Pek çok gol pozisyonu, pek çok şut, defalarca korner... Fakat bir türlü öne geçme şansını bulamadık. Geriye düştük. Eşitliği sağladık ancak eşitlikten sonra da çabalarımız öne geçme şansını vermedi. Son 10 dakikada biraz da yüksek eforun getirdiği şuursuz ama yüksek istekle harmanlanmış yorgunluk ve takım bütünlüğünün bozulmasıyla elimizdeki puandan da olduk. Çok güçlü bir başlangıç yapacağımızı umarken, istemediğimiz bir skorla karşı karşıya kaldık."

Maçta kalelerine gelen ilk şutun gol olmasının dengeyi bozduğunu anlatan Kocaman, "Sonra takım toparlandı ve şiddetli baskısını rakip üzerinde sürdürdü.
Oyun ve kurgu olarak oyuncular adına söylenecek çok olumsuz bir şey yok. Olumsuz olan tek şey, bir türlü öne geçmeyi başaramamamızdı" dedi.

Emre'nin gönderiliş ve tekrar geri dönüş sebebinin sorulması üzerine bu konuda konuşarak polemik yaratmak istemediğini anlatan Aykut Kocaman, "Yapmamız gereken önümüze doğru bakıp özellikle bu oyunu biraz daha tutup, bu oyunu sonuçlu hale getirebilmek. Emre'yle ilgili yanıta girerek, polemik konusu yaratmak istemiyorum" ifadesini kullandı.

-"Volkan Demirel'in şanssız bir dönem yaşadığı bir gerçek"-

Aykut Kocaman, "Volkan Demirel'in Türkiye'nin en iyi kalecisi olduğuna inanıyor musunuz, inanmıyor musunuz?" şeklindeki soru üzerine, futbolcusunun şanssız bir dönem yaşadığını ifade etti.

Fenerbahçe Teknik Direktörü, "Önce bir açılımını yapmak gerekiyor. Sadece Volkan'ın ya da kalecilerin değil, hepimizin inişleri, çıkışları oluyor. Moral olarak da form olarak da inişler, çıkışlar oluyor. Bunu bir tarafa koymak lazım. Dönemsel olarak tabii ki şanssız bir dönem yaşadığı bir gerçek" diye konuştu.

Bu arada karşılaşma sonrası Fenerbahçe Kulübü Başkanı Aziz Yıldırım'ın soyunma odasına inerek futbolculara moral verdiği öğrenildi.