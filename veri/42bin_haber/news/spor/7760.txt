"Yıldızlar sayesinde satışlarımız artıyor"
 
 Galatasaray'da Wesley Sneijder ve Didier Drogba transferleri taraftarın GSstore'a akın etmesine neden oldu. Yönetim bu durumdan oldukça memnun. Başkan Ünal Aysal, devre arasında kadrolarına kattıkları iki yıldız oyuncunun mağaza gelirlerini artırdığını belirtti.
 
 Aysal, ''Ürünlerimize beklemediğimiz bir talep var. Biz transferleri yapmadan önce o parayı nereden bulacağımızın hesabını yapıp, transferi öyle yapıyoruz. Evvela transferi yapıp sonra parayı nereden buluruz diye dönmüyoruz. Ürün satışları, bizim ekstra gelirlerimiz, biz evvela diğer gelirlerle transferi karşılıyoruz. Bu satışların getirileri de bize ekstra kar oluyor'' diye konuştu.
 
 Galatasaray Başkanı Aysal, yıl sonunda süresi dolacak olan loca ve VIP koltukların yeniden satışıyla ilgili olarak, ''Biliyorsunuz 2011 senesinde ben iş başına geldiğim vakit mart ayında, 3 senelik süreyle hem localarımız hem de VIP koltuklarımızın tamamı satılmıştı, yani bu geçtiğimiz süre içinde bunların gelirlerinden istifade etmedik. Diğer imkanlarımızla yaşamaya çalıştık. Şimdi dönem doluyor. 2013 yılı sonu itibariyle bu yerlerin 2014 yılı ve sonrası için yeniden pazarlanması gerekiyor'' ifadelerini kullandı.      
 
 Ünal Aysal, kulüp başkanlığını ne zaman bırakacağıyla ilgili değerlendirmelerinde bulundu. Başkan Aysal, ''Bugün için erken, çünkü uzun soluklu bir çalışma yapıyoruz. Ve benim de burada süreli bir çalışmam var, bu sürenin sonuna geldiğim vakit taraftarlarımız, sporseverler bunun muhasebesini benden iyi yapacaklardır. Ben sadece müspet bir izlenim bırakıp görevimden o şekilde bir gün ayrılmayı düşünüyorum. Yaptığım işi de çok seviyorum ama bunun da bir süresi ve bir sonu olduğunu çok iyi biliyorum.'' dedi.