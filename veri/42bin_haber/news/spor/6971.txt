Fenerbahçe 3 puan peşinde
Spor Toto Süper Lig'de yarın Sivasspor'u konuk edecek Fenerbahçe, rakibi karşısında kazanarak, puan cetvelinde ikinci sıraya yükselmek istiyor.Ligde 20. haftaya 31 puan ve gol averajıyla kendisiyle aynı puana sahip ikinci Beşiktaş'ın gerisinde üçüncü sırada giren sarı-lacivertli ekip, zirve yarışı yaptığı takımlardan siyah-beyazlı ekibin dün puan yitirmesiyle, ikincilik şansı yakaladı.

Fenerbahçe, Kadıköy'de seyircisi önünde kazandığı takdirde puanını 34'e yükselterek, lider Galatasaray'ın ardından ikinci sıraya yükselecek.

Süper Lig'de 2. haftada bulunduğu liderlik koltuğundan, puan kayıplarıyla düşüşe geçen ve o haftanın ardından zirveye en çok 13. ve 15. haftalarla ikinci sırada yer alarak yaklaşan Fenerbahçe, bu hafta da ikincilik fırsatı elde etti.

Fenerbahçe ligde iç sahadaki son iki maçında 3 puan alamadı. 17. haftada Kardemir Karabükspor'a 3-1 yenilerek ligin ilk yarısını mağlubiyetle kapatan sarı-lacivertliler, 18. hafta mücadelesinde de Sanica Boru Elazığspor ile 2-2 berabere kalarak, puan kaybıyla ikinci yarıya başlamıştı.

Yeni transferler taraftarla buluşacak

Fenerbahçe'nin devre arası transfer döneminde kadrosuna kattığı eski futbolcuları Emre Belözoğlu ve Ziegler ile İstanbul Büyükşehir Belediyespor'dan aldığı Webo, teknik direktör Aykut Kocaman'ın görev vermesi durumunda taraftarla buluşacak.

Aykut Kocaman, transferlerinin ardından takımla ilk kez dün akşam antrenmana katılan 3 futbolcunun maç kadrosunda yer alıp almayacaklarına bu akşamki çalışmadan sonra karar verecek.

Fenerbahçe formasını Kadıköy'de en son geçen sezon Spor Toto Süper Final'de Galatasaray ile yapılan ve şampiyonu belirleyen maçta giyen Emre Belözoğlu ve Ziegler, yaklaşık 9 aylık bir aradan sonra tekrar Kadıköy'de sarı-lacivertli taraftarların önüne çıkacak. Kocaman'ın görev vermesi halinde Webo için ise Sivasspor mücadelesi sarı-lacivertli formayla ilk heyecanı olacak.

Gökhan Gönül dönüyor

Fenerbahçe'nin ligin 18. haftasında Sanica Boru Elazığspor ile 2-2 berabere kaldığı maçta gördüğü kırmızı kartın ardından PFDK'nın 3 maç ceza verdiği Gökhan Gönül, Sivasspor maçında takıma dönecek.

Süper Lig'de 1, Ziraat Türkiye Kupası'nda da 2 maçta forma giymeyerek 3 maçlık cezasını tamamlayan sarı-lacivertli futbolcu, yarınki maçta savunmanın sağındaki yerini alabilecek.

Bu arada, Fenerbahçe'de Gökhan Gönül'ün yanı sıra, Cristian ve Meireles sarı kart ceza sınırında bulunuyor. Üç futbolcu yarınki maçta görev alıp birer sarı kart daha görürse, 21. haftada Mersin İdmanyurdu deplasmanında forma giyemeyecek.