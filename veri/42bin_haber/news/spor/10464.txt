Milli Takım'dan başarı sözü
Erzurum'da devam eden 7. INAS Dünya Kayak Şampiyonası'nda yarışan Türkiye Özel Sporcular Türkiye Milli takımı sporcuları müsabakalarda başarı sözü verdi.Türkiye Özel Sporcular Spor Federasyonu Yönetim Kurulu Üyesi Fatih Olgun, Palandöken Dağı'ndaki bir otelde, Özel Sporcular Türkiye Milli takımı antrenörleri ve sporcularla birlikte bugünkü yarışlarla ilgili değerlendirme yaptı.

Olgun, burada yaptığı açıklamada, Türkiye'nin takım halinde iyi bir yarış ortaya koyduğunu belirterek, sporculardan şampiyona süresince aynı performansı sergilemelerini istedi.Bir altın, bir bronz madalyanın devamının gelmesinin kendi ellerinde olduğunu dile getiren Olgun, şöyle konuştu:

Bizim için gayet iyi bir gün. Takım halinde başarılıydık. Ülkemize ve federasyona yakışır sporcular olduğunuzu gösterdiniz. Bizim için önemli olan kenetlenmeniz, birlik ve beraberlik halinde hareket etmemiz. Hocalarımızla, arkadaşlarınızla bir takım olarak bundan sonraki yarışlarda da yine aynı mücadeleyi etmemiz gerekiyor. Tek başına başarı olmaz. Hep birlikte bugün ortaya koyduğumuz performanstan daha ileri gitmemiz şart. Özellikle şunu belirtmek isterim. Bir madalya alıyorsak, bu hepimizin madalyasıdır.

Milli takım antrenörü Tarkan Usta da performansını yukarı çeken sporcuların madalyaya daha yakın olacağını ifade etti.

INAS Dünya Kayak Şampiyonası tarihinde, Türkiye'ye ilk kez altın madalya kazandıran Tuba Tekin ise yoğun bir kamp döneminden sonra altın madalya aldığı için mutlu olduğunu söyledi.

Antrenörlerinin katkılarıyla yarışlarda derece elde ettiğini belirten Tekin, şunları kaydetti:
Çok mutluyum bana emek verenlere teşekkür ederim. Çok güzel bir gündü. Yarışlar, çok hırslı ve çekişmeli geçti. Derecemin çok iyi olduğunu düşünüyorum. Çok sıkı çalışmalarımız oldu. İzmir, Sarıkamış ve Erzurum kampları güzel geçti. Bundan sonraki yarışlarda da yine aynı şekilde yarışarak derece elde edeceğime inanıyorum.

Konuşmaların ardından diğer milli takım sporcuları da şampiyonada başarı sözü verdi.