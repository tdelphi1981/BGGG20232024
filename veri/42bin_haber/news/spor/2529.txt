1 liraya lisans
Otomobil Sporları Federasyonu Başkanı (TOSFED) Demir Berberoğlu, bayanlara pozitif ayrımcılık yaptıklarını belirterek, Bayan sürücülerimiz için lisans ücretini 1 liraya indirdik dedi.Demir Berberoğlu, AA muhabirine yaptığı açıklamada, lisanslı bayan sporcu sayısının istenilen seviyede olmadığını söyledi.

Otomobil sporlarında en büyük problemi lisans ücretlerinin oluşturduğunu ifade eden Berberoğlu, bu noktada bayan sürücülere yönelik büyük indirime gittiklerini dile getirdi.

Berberoğlu, ulusal yarışlarda kişi başı sürücü lisansının 400, yarışmacı lisansının ise 325 lira olduğuna değinerek, Bayan sürücülerimiz için lisans ücretini 1 liraya indirdik. Bundan daha büyük teşvik olmaz. Bayan sporcu sayımızda büyük artış bekliyoruz diye konuştu.

Türkiye'de kış mevsiminde otomobil sporu yapma geleneğinin olmadığını kaydeden Berberoğlu, bu nedenle sezonun 2013 yılının Nisan ayında başlayacağını ifade etti.

Berberoğlu, 2013 yılında 100 start vermeyi hedeflediklerini sözlerine ekledi.

-73 kadın pilot var-

TOSFED'in 808 lisanslı sporcusu bulunuyor. Bu sporculardan 73'ünü ise bayan pilotlar oluşturuyor. 2012 yılında ise bayan sürücülerden Burcu Çetinkaya, Çiçek Güney, Nehir Yılmaz ve Simin Bıçakçıoğlu uluslararası yarışlara katıldı.