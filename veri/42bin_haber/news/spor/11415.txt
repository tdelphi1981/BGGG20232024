Kasımpaşa ilk peşinde
Spor Toto Süper Lig'in 26. haftasında yarın Beşiktaş'ın konuğu olacak Kasımpaşa, rakibi karşısında lig tarihindeki ilk galibiyetini almayı hedefliyor.
Beşiktaş ile ligde yaptığı 19 maçtan 14'ünü yitiren, 5'inde berabere kalan, hiç galibiyet alamayan lacivert-beyazlılar, BJK İnönü Stadı'ndaki randevudan 3 puanla ayrılarak bir ilki gerçekleştirmek amacında.

Lig tarihinde şampiyonluk yaşayan takımlardan Fenerbahçe, Galatasaray, Trabzonspor ve Bursaspor'u daha önce yenen Kasımpaşa, Beşiktaş'ı da mağlup ederek seriyi tamamlamak istiyor. Kasımpaşa, sezonun ilk yarısında rakibine kendi sahasında 3-1 kaybetmişti.

Gelecek sezon Avrupa kupalarına katılmak için bu sezon ligi ilk 4 sırada bitirmeyi hedefleyen Kasımpaşa, Beşiktaş'ı yenerek rakibiyle arasındaki puan farkını 3'e indirmeye çalışacak. Ligde son maçta deplasmanda Mersin İdmanyurdu ile 1-1 berabere kalan lacivert-beyazlılar, geride kalan 25 haftada 10 galibiyet, 7 beraberlik ve 8 yenilgi alarak 37 puan topladı. Kasımpaşa, deplasmanda ise, 4 galibiyet aldı, 2 kez berabere kaldı, 6 kez de yenildi.

BJK İnönü Stadı'nda oynanacak maç öncesi en fazla dikkati çeken nokta ise, ligin en az gol yiyen ile en fazla gol atan ekiplerinin karşı karşıya gelecek olması. Geride kalan 25 hafta sonunda Kasımpaşa en az gol yiyen (27) takım konumunda bulunurken, Beşiktaş ise 51 golle rakip fileleri en fazla havalandıran takım oldu.

Kasımpaşa'da kırmızı kart cezalısı Elyasa Süme ile sarı kart cezalısı Adem Büyük forma giyemeyecek. Lacivert-beyazlılarda ayrıca, sakatlıkları devam eden Özer Hurmacı, Volkan Yaman, Coulibaly ve Hüseyin Kala da Beşiktaş karşısında oynayamayacak.