Fenerbahçe'den taraftarına uyarı
Fenerbahçe Kulübü, taraftarın neden olduğu saha olayları sebebiyle kulübün yaşadığı maddi kayıpla ilgili bir açıklama yaparak, sarı-lacivertli taraftarlara uyarıda bulundu.
Fenerbahçe Futbol AŞ imzasıyla 'Taraftarımızın bilgisine'ne başlığıyla yapılan açıklamada, 2012-2013 sezonunda Spor Toto Süper Lig ve Ziraat Türkiye Kupası maçlarında taraftarların neden olduğu saha olayları sebebiyle 110 bin lira, Avrupa kupası maçlarındaki saha olayları ve kötü tezahüratlar nedeniyle 243 bin avro para cezası ödendiği bildirildi.

-Seyircisiz oynamak 2 milyon liradan mahrum edecek-
UEFA maçlarındaki eylemlerin tekrarı nedeniyle, futbol takımının UEFA Avrupa Ligi'nde son 32 takımın yer aldığı turda BATE Borisov ile 21 Şubat'ta Kadıköy'de yapacağı rövanş mücadelesinin seyircisiz oynanacağı hatırlatılan açıklamada, bu durumun kulübü en az 2 milyon liralık bir gelirden yoksun bırakacağı belirtildi.

Açıklamada, 'Cezaları alt alta sıraladığımızda kulübümüzün adına çok yüksek bir gider kalemi ortaya çıkmakta; BATE Borisov maçının 'seyircisiz' oynanması da kulübümüzü ayrıca en az 2 milyon liralık gelirden daha yoksun bırakmaktadır' denildi.

-Salonlarda da yüklü cezalar ödedi-
Geçen sezon basketbol maçlarında taraftarın neden olduğu eylemler nedeniyle toplam 98 bin 500 lira ceza ödendiği, bu sezon ise voleybol ve basketbol takımlarının maçlarındaki saha olayları ve kötü tezahüratlar nedeniyle kulübe toplam 40 bin lira ceza kesildiği ifade edilen açıklamaya şöyle devam edildi:

'Fenerbahçe Spor Kulübü Başkanına ve Yönetim Kurulu'na yönelik yapılacak olası eleştiriler, sınırı aşmamak ve kulübümüzü maddi manevi zarara uğratmamak kaydıyla demokratik haklar çerçevesinde yer almaktadır. Ancak, başta futbol takımımız olmak üzere, Fenerbahçe'ye zarar veren ve sınırı aşan kural dışı yaklaşımların, takımlarımızdan herhangi birinin rakipleri karşısında 'Eşit yarışma hakkını' elinden alması durumunda, her tür tedbirin tarafımızca alınacağını da bilinmesini isteriz.

Kulübümüz tarafından alınan tüm bu tedbirler, sezon başında takımını desteklemek için kombine ve loca alan, kulübüne destek olmak adına hiçbir fedakarlıktan kaçınmayan taraftarlarımızın haklarının korunmasını sağlamak içindir.'