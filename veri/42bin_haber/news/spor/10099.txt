Beşiktaş bu derbide gülmek istiyor
Spor Toto Süper Lig'de yarın Fenerbahçe'yi ağırlayacak Beşiktaş, Galatasaray ve Fenerbahçe'ye karşı son yıllardaki lig derbilerinde genelde başarısız bir performans sergiledi.
Fenerbahçe ve Galatasaray'a karşı son yıllardaki lig derbilerinde galip gelmekte bir hayli zorlanan siyah-beyazlılar, bu rakipleriyle son 8 sezonda yaptığı 35 lig maçında sadece 7 galibiyet alabildi.
Söz konusu dönemdeki derbilerden 20'sini yitiren, 8'inde berabere kalan siyah-beyazlılar, bu süre içinde Süper Lig'de taraftarlarına sadece 7 kez derbi galibiyeti izlettirebildi.

43 gol attı, 59 gol yedi

Beşiktaş, son 35 lig derbisinde rakiplerine toplam 43 gol attı, kalesinde ise 59 gol gördü. Kara Kartallar, son 8 sezonda, Fenerbahçe ile yaptığı 17 lig maçında sadece 2 galibiyet alabildi, 11 kez yenilip, 4 kez berabere kaldı. Siyah-beyazlılar, Galatasaray ile yaptığı son 18 maçtan ise 5'ini kazandı, 9'unu yitirdi, 4'ünde de eşitliği bozamadı.

Son 11 derbiden sadece 1'ini kazanabildi

Beşiktaş, Süper Lig'de Galatasaray ve Fenerbahçe ile yaptığı son 11 derbiden sadece 1'ini kazanabildi. Siyah-beyazlılar, geçen sezon Lig Grubu ve Süper Final Şampiyonluk Grubu'nda 8 derbi oynadı, 1 kez kazandı, 3 kez berabere kaldı, 4 kez ise sahadan puansız ayrıldı. Toplam 8 gol atıp, 13 gol yedi. Kara Kartallar, Galatasaray'ı geçen sezon 4 maçta da yenemezken, 2 kez berabere kaldı, 2 kez de rakibine boyun eğdi. Fenerbahçe ile yaptığı 4 maçtan ise 2'sini kaybeden siyah-beyazlılar, 1'inde berabere kaldı, 1'ini kazanabildi.

Beşiktaş, bu sezon ise lig tarihinin en erken derbisinde, 2. haftada BJK İnönü Stadı'nda 3 kez öne geçtiği maçta Galatasaray ile 3-3 berabere kaldı. Kadıköy'de ise Fenerbahçe'ye 3-0 mağlup oldu. İkinci yarıda ise Türk Telekom Arena'da Galatasaray'a 2-1 kaybetti. Siyah-beyazlı takım böylece rakipleriyle yaptığı son 11 derbide sadece 1 kez 3 puana ulaşabildi.

Son 8 sezondaki lig derbileri

Beşiktaş'ın, Süper Lig'de son 8 sezonda Galatasaray ve Fenerbahçe yaptığı maçlarda aldığı sonuçlar şöyle:

Sezon Maç Sonuç
----------------------------------------------
2005-2006 
Beşiktaş-Fenerbahçe 1 - 2
Galatasaray-Beşiktaş 3 - 2
Fenerbahçe-Beşiktaş 2 - 2
Beşiktaş-Galatasaray 1 - 2

2006-2007 
Galatasaray-Beşiktaş 1 - 0
Fenerbahçe-Beşiktaş 0 - 0
Beşiktaş-Galatasaray 2 - 1
Beşiktaş-Fenerbahçe 0 - 1

2007-2008 
Galatasaray-Beşiktaş 2 - 1
Fenerbahçe-Beşiktaş 2 - 1
Beşiktaş-Galatasaray 1 - 0
Beşiktaş-Fenerbahçe 1 - 2

2008-2009 
Fenerbahçe-Beşiktaş 2 - 1
Galatasaray-Beşiktaş 4 - 2
Beşiktaş-Fenerbahçe 1 - 2
Beşiktaş-Galatasaray 2 - 1

2009-2010
Galatasaray-Beşiktaş 3 - 0
Beşiktaş-Fenerbahçe 3 - 0
Beşiktaş-Galatasaray 1 - 1
Fenerbahçe-Beşiktaş 1 - 0

2010-2011 
Fenerbahçe-Beşiktaş 1 - 1
Galatasaray-Beşiktaş 1 - 2
Beşiktaş-Fenerbahçe 2 - 4
Beşiktaş-Galatasaray 2 - 0

2011-2012 
Beşiktaş-Fenerbahçe 2 - 2 (Lig Grubu)
Beşiktaş-Galatasaray 0 - 0 (Lig Grubu)
Fenerbahçe-Beşiktaş 2 - 0 (Lig Grubu)
Galatasaray-Beşiktaş 3 - 2 (Lig Grubu)
Beşiktaş-Galatasaray 0 - 2 (Süper Final)
Fenerbahçe-Beşiktaş 2 - 1 (Süper Final)
Beşiktaş-Fenerbahçe 1 - 0 (Süper Final)
Galatasaray-Beşiktaş 2 - 2 (Süper Final)

2012-2013 
Beşiktaş-Galatasaray 3 - 3
Fenerbahçe-Beşiktaş 3 - 0
Galatasaray-Beşiktaş 2 - 1 
570 milyon liralık derbi 
Spor Toto Süper Lig'de Beşiktaş ile Fenerbahçe arasında yarın yapılacak derbi, Türkiye'nin Galatasaray ile birlikte en pahalı 3 takımından 2'sini karşı karşıya getirecek.
Alman internet sitesi Transfermarkt'ın verilerine göre, Süper Lig'de bu sezon mücadele eden takımlar içinde Fenerbahçe'nin toplam tahmini piyasa değeri 345 milyon lira, Beşiktaş'ın ise 225 milyon lira.
Futbolculardan ise, Fenerbahçe ve Beşiktaş'ın Portekizli futbolcuları Raul Meireles ve Manuel Fernandes'in tahmini bonservis bedelleri 33,5 milyon lira olarak gösterildi.

Başkanların derbi karnesi

Beşiktaş ile Fenerbahçe arasında yarın yapılacak Spor Toto Süper Lig derbisi öncesinde Fenerbahçe Kulübü Başkanı Aziz Yıldırım, başkan sıfatıyla Beşiktaş karşısında 20 galibiyet, 14 de yenilgi gördü. Aziz Yıldırım'ın ilk kez başkanlık görevine seçildiği 15 Şubat 1998 tarihinden itibaren iki takım arasında yapılan toplam 41 maçın 20'sini Fenerbahçe, 14'ünü Beşiktaş kazanırken, 7 maç berabere sona erdi. Sarı-lacivertli takım, Aziz Yıldırım döneminde Beşiktaş'a toplam 65 gol atarken, kalesinde ise 55 gol gördü. Beşiktaş ise, 25 Mart 2012 tarihinde yapılan kongrede başkan seçilen Fikret Orman yönetiminde Fenerbahçe ile oynadığı 3 derbi maçtan 1'ini kazandı, 2'sini yitirdi.
Siyah-beyazlılar bu maçlarda toplam 2 gol atıp, 5 gol yedi.

Rekabette gol atan 12 faal futbolcu var

Derbi öncesi iki takımın bu sezonki kadrolarında daha önce Beşiktaş-Fenerbahçe rekabetinde gol atan toplam 12 futbolcu bulunuyor. Beşiktaş'ta Filip Holosko (2), Hugo Almeida (2), İbrahim Toraman ve Mamadou Niang (Fenerbahçe forması giyerken), Fenerbahçe'de ise Semih Şentürk (2), Moussa Sow (2), Gökhan Gönül (2), Selçuk Şahin, Cristian Baroni, Joseph Yobo, Miroslaw Stoch ve Egemen Korkmaz (Beşiktaş forması giyerken) rekabette gol sevinci yaşadı.

Niang, Webo ve Gökhan Süzen

İki takımın devre arasında renklerine kattığı futbolcular, rekabette yeni takımlarının formasıyla ilk derbi heyecanını yaşayacak. Beşiktaş'ta sakatlığı nedeniyle Dentinho, derbiyi kaçıracak, Mamadou Niang, eski takımı Fenerbahçe'ye karşı ilk kez sahaya çıkacak. Gökhan Süzen de siyah-beyazlı formayla ilk kez Fenerbahçe'ye karşı forma giyecek. Fenerbahçe'nin devre arasında kadrosuna kattığı eski futbolcuları Emre Belözoğlu ve Reto Ziegler geçtiğimiz sezonlarda Beşiktaş'a karşı oynadı. İstanbul Büyükşehir Belediyespor'dan alınan Pierre Webo ise, Türkiye'de ilk derbisine çıkacak.

Egemen Korkmaz'ın heyecanı

Derbi, Fenerbahçeli Egemen Korkmaz için ayrı bir anlam taşıyor. Egemen Korkmaz, teknik heyetin uygun görmesi durumunda eski takımı Beşiktaş'a karşı Fenerbahçe formasıyla BJK İnönü Stadı'nda ilk kez oynayacak. Sezonun ilk yarısında Kadıköy'deki derbide Beşiktaş'a karşı sarı-lacivertli formayı ilk kez giyen Egemen, yarın ise ayrı bir heyecan yaşayacak. Milli futbolcu, iki takım arasında geçen sezon Süper Final Şampiyonluk Grubu'nda Kadıköy'de oynanan ve Fenerbahçe'nin 2-1 kazandığı maçta Beşiktaş formasıyla Fenerbahçe ve kendi ağlarını birer kez havalandırmıştı.

Sarı kart ceza sınırındakiler

Derbi öncesi Beşiktaş'ta 1, Fenerbahçe'de ise 3 futbolcu sarı kart ceza sınırında bulunuyor. Ligde 3'er sarı kartları bulunan Beşiktaşlı Filip Holosko ile Fenerbahçeli Gökhan Gönül, Cristian Baroni ve Semih Şentürk, derbide kart görmeleri halinde cezalı duruma düşecek. Süper Lig'in 25. haftasında Beşiktaş deplasmanda Trabzonspor, Fenerbahçe ise evinde Bursaspor ile karşılaşacak.