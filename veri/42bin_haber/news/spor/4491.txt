Liverpool Van Persie'yi tutamadı
İngiltere Premier Ligi'nin 22. haftasında Manchester United, Old Trafford'da konuk ettiği Liverpool'u 2-1'le geçti.
İngiltere'de haftanın en önemli maçında Manchester United sahasında ağırladığı Liverpool'u Van Persie ve Vidic'in golleriyle 2-1 mağlup etti. Tempolu başlayan mücadelede ilk golü Kırmızı Şeytanlar'ın Hollandalı yıldızı Van Persie, 19. dakikada kaydetti. Manchester United, bu golün ardından topa daha hâkim olmaya ve rakibe gol şansı vermemeye çalıştı. Liverpool soyunma odasına eli boş gitmemek için saldırdı, ancak maçın ilk yarısı 1-0 sona erdi. 
Maçın ikinci yarısı da oldukça hızlı başladı. Ev sahibi ekip, 54. dakikada Evra'nın verdiği pasta Vidic'in vuruşuyla farkı ikiye çıkardı. Ancak bu golden sadece 4 dakika sonra sahneye çıkan Sturridge, skoru 2-1'e getirdi. ManU'nun yıldızı Robin van Persie, Liverpool'a son 7 maçta 6. golünü attı 
Kalan dakikalarda, iki takım da çok sayıda fırsat yakaladı fakat başka gol gelmeyince karşılaşma 2-1 sona erdi.

Bu sonuçla Manchester United puanını 55'e çıkarırken konuk Liverpool ise 31 puanda kaldı.

Rooney yoktu

Manchester United, sahaya yıldızı Wayne Rooney'den yoksun çıktı. Dizinden sakat olan ve hafta içinde kendini denemek için idmanlara çıkan yıldız hücum oyuncusunun riske edilmeyeceği açıklandı. Rooney'nin yerine İngiliz milli oyuncu Danny Welbeck yer aldı. Manchester United'da ayrıca Luis Nani de sakat olduğu gerekçesiyle 18 kişilik kadroya alınmadı.

Liverpool da ise Jose Enrique, Stephen Kelly dışında sakatlığı bulunan oyunculardan Fabio Borini karşılaşmaya yedek kulübesinde başladı. Liverpool menajeri Brendan Rodgers, Chelsea'den transfer ettiği yıldızı Daniel Sturridge'i de yedek kulübesinde tuttu.