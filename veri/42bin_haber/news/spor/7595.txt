Akdeniz Üni. beraberlik fobilerini kırmak istiyor
Erkekler Süper Ligi takımlarından Akdeniz Üniversitesi Antrenörü Tufan Dağseven, hafta sonu deplasmanda karşılaşacakları Çankaya Belediyesi'ni mağlup ederek beraberlik fobilerini kırmak istediklerini söyledi.Dağseven, ligin ikinci yarısında 3 maç yaptıklarını, bunlardan deplasmanda İzmir Büyükşehir Belediyesi, sahalarında ise Maliye Milli Piyango ile berabere kaldıklarını belirtti.

Ligdeki ilk yılları olduğunu, amaçlarının ligi ilk 8 takım arasında bitirmek olduğunu bildiren Dağseven, Öncelikli hedefimiz ligde kalmak. Ancak play-off'a kalarak ilk 8 takım arasına girmeyi de hedefliyoruz dedi.

Dağseven, ligin ikinci yarısına çok iyi hazırlandıklarını, ancak henüz istedikleri oyunu sahaya yansıtamadıklarını dile getirerek, 4 beraberliğimiz var. Bu hafta deplasmanda Çankaya Belediyesi'ni mağlup ederek beraberlik fobimizi kırmak istiyoruz dedi.

Dünkü Maliye Milli Piyango maçının son iki dakikasına 2 sayı önde girdiklerini, ancak aynı dakika içinde iki oyuncusunun 2 dakika cezası alması nedeniyle karşılaşmanın berabere bittiğine dikkati çeken Dağseven, hakemlerin daha dikkatli maç yönetmeleri gerektiğini söyledi.

Son antrenmanını yarın yapacak Akdeniz Üniversitesi, cuma günü Çankaya Belediyesi maçı için Ankara'ya gidecek. Akdeniz Üniversitesi ile Çankaya Belediyesi, 9 Şubat Cumartesi günü karşılaşacak.