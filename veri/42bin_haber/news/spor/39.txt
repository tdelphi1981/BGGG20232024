'Futbolda şike' davasında şok itiraz
''Futbolda şike'' iddialarına ilişkin davada mahkemenin kararına itiraz eden Gençlik ve Spor Bakanlığı, ''şike'' ve ''teşvik'' suçundan beraat eden sanıkların cezalandırılmasını istedi.
 Davaya bakan İstanbul 16. Ağır Ceza Mahkemesi'nin kararına, davada taraf olmayan Gençlik ve Spor Bakanlığı'nın da itiraz ettiği öğrenildi.
 Söz konusu itirazın Gençlik ve Spor Bakanlığı adına İstanbul Muhakemat Müdürlüğü tarafından yapıldığı ifade edildi. Avukatların Yargıtay'a gönderilmek üzere mahkemeye sunduğu itiraz dilekçesinde, dava kapsamında ''şike'' ve ''teşvik'' suçundan beraat eden sanıkların cezalandırılması istendi.
 Davada müşteki olarak yer alan Türkiye Futbol Federasyonu ise mahkemenin kararına herhangi bir itirazda bulunmadığı belirtildi. Davada ceza alan bir çok sanığın yanı sıra bazı müştekiler ise karara itiraz etmişti.
 ''Futbolda Şike'' iddialarına ilişkin görülen davada kararını temmuz ayında açıklayan mahkeme, Fenerbahçe Spor Kulübü Başkanı Aziz Yıldırım hakkında şike, teşvik ve örgüt kurmak suçlarından 6 yıl 3 ay hapis cezasına çarptırmıştı.
 Mahkeme heyeti, dava kapsamında yargılanan 93 sanık hakkındaki kararında 48 sanık hakkında çeşitli hapis cezaları ile 44 sanık hakkında ise beraat kararı vermişti. Heyet, dava kapsamında ifadesi alınamayan Emenual Emenike'nin ise dosyasını ayırmıştı.
 AA