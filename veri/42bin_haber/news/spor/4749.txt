LeBron James'in sayıları Miami Heat'i kurtaramadı
NBA'de Utah Jazz evinde oynadığı son beş maçın üçünü kaybeden Miami Heat'i 104-97 yendi.
Mücadeleye iki takım da hücumda etkili bir performans ile başlarken ev sahibi Utah Jazz periyodu 30-25 önde tamamladı. Seyircisinin de desteği ile maçın ikinci çeyreğinde daha da etkili bir performans sergileyen ev sahibi, savunma seviyesini de arttırınca rakibini 19 sayıda tuttuğu periyodun sonunda maçın ilk yarısını 59-45 önde tamamladı. 
İkinci yarıya da etkili başlayan Utah oldu. Başabaş geçen üçüncü çeyreği de önde geçiren Utah Jazz için işler son bölümde pek iyi gitmedi. Miami Heat yıldız isimlerinin etkili oyunuyla son 12 dakikada harikalar yarattı ancak Utah Jazz yine de farkı korudu ve mücadeleyi 104-97 kazandı. 
Bu skor ile Miami Heat son altı maçındaki dördüncü mağlubiyetini aldı. Maçın en skorer ismi olan LeBron James'in 32 sayısı ise Miami Heat'in maçı kazanmasına yetmedi.