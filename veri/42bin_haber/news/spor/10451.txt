Simeone 4 yıl daha Atletico'da
Teknik Direktör Diego Pablo Simeone 4 yıl daha Atletico Madrid'de görev yapacak. 
Milli futbolcu Arda Turan'ın formasını giydiği İspanya'nın Atletico Madrid kulübü, teknik direktör Diego Pablo Simeone'nin sözleşmesinin 4 yıl daha uzatılması için anlaşmaya varıldığını açıkladı.

Atletico Madrid Kulübü'nden yapılan açıklamada, 42 yaşındaki Simeone ile gelecek 4 sezon daha birlikte çalışmak için anlaşma sağlandığı bildirildi.

1994-97 ve 2003-05 sezonları arasında futbolcu olarak Atletico Madrid kulübünde oynayan Simeone, 2011 Aralık ayında teknik direktör olarak takımın başına getirilmişti.

Simeone, geçen 1,5 sezonda Atletico Madrid'e bir UEFA Avrupa Ligi ve bir Avrupa Süper Kupası kazandırdı.