"Fernandes çok abartılıyor..."
Beşiktaş'ın eski futbolcularından olan Elazığspor'un golcüsü Sinan Kaloğlu iddialı açıklamalarda bulundu, çarpıcı konuştu.
Sinan Kaloğlu, her Çarşamba Radyospor'da Beşiktaş'ın nabzını yakından tutan Alper Üstündağ ile Kazan Kaynıyor programına katılarak Beşiktaş maçı öncesi çarpıcı açıklamalarda bulundu. 

"Beşiktaş'a da golümü atacağım"
 
"Beşiktaş maçı çok zorlu geçecek. Kritik durumdayız puanlara ihtiyacımız var. Dezavantajları avantajlara dönüştürmeyi seven bir takımız. Şu anda çok formdayım Beşiktaş'a da golümü atacağım. Özellikle seyircimizin gücü ile içeride iyi futbol oynuyoruz. Beşiktaş'ın ikinci yarıdaki düşüşünden iyi faydalanacağız." 

"Batuhan yıldız gibi kaymak üzere"
 
"Batuhan Karadeniz çok yetenekli bir oyuncu. Ama maalesef kendisini kanıtlayamadı. Ben Diyarbakırspor'a kiralık olarak verildiğimde çok iyi performans göstermeme rağmen dönüş yapamadım çünkü o dönem şans bulmak çok zordu. Batuhan ise ayağına gelen fırsatları, verilen şansları değerlendiremedi. Türk futbolundan, dünya futbolundan yetenekli olmalarına rağmen sayısız yıldızlar kaydı gitti. Yetenekle olmuyor bu işler anlayacağınız. Ona bir ağabey tavsiyesi; şapkasını bir an önce masanın üzerine koysun yoksa aklını kullanamazsa yok olup gider.." 

"Yılmaz Vural'ın oyuncusu olmak..."
 
"Yılmaz Vural inanılmaz tecrübeli ve keyifli bir teknik adam. Yüzlerce oyuncu ile çalışmış bilgi birikimi çok yüksek olan bir hoca. Antrenmanları neşe içinde yapıyor sistemlerini keyifle uyguluyoruz. Durumumuz ortada var olmak için çabalıyoruz, mücadele ediyoruz birlik beraberlikle işin üstesinden geleceğiz." 

"Fernandes çok abartılıyor..."
 
Beşiktaş'ta işin iç yüzlerini bilmiyorum ama yabancı oyunculara tanınan imkan ve taviz üst düzeyde. 3 yıl yurt dışında oynamış bir oyuncu olarak kıyaslamaları çok iyi yapabiliyorum. Tolerans ve kredi ülkemizde çok fazla. Fernandes ilk yarıda çok formdaydı ve Beşiktaş'ın çıkış yakalamasında başrol oynadı. Zoru kolaya çevirebilen bir oyuncu ancak sakatlığı sonrası eski formuna dönemiyor bu da açıkçası onun üzerinde gerginlik yaratıyor. Kendisi burada kalıcı değil. Beşiktaş'ı hem milli takım hem de transfer için basamak olarak kullanıyor. Yetenekleri ve kalitesi ortada ama medya olsun taraftar olsun onu biraz fazla abartıyor bu da kendisini vazgeçilmez gibi görmesine neden oluyor." 

Beşiktaş'ta yaşanan sakatlık kabusu...

"Sakatlık problemi ciddi bir problemdir. Takımlarda belli dönem şanssızlıktan, oyuncunun kendisine iyi bakmamasından, yanlış tedaviden, yetersiz kondisyon çalışmasından sakatlıklar yaşanabilir. Antrenman ve maç tempolarının artması da bunlara bir etken olarak eklenebilir. Belli bir bölümü suçlamak olmaz sorun varsa bütün olarak bakmak gerekir." 

Radyospor - Alper Üstündağ