Eczacıbaşı Vitra, Almanya'dan zaferle döndü
Eczacıbaşı VitrA Bayan Voleybol Takımı, CEV Şampiyonlar Ligi (D) Grubu'nda konuk olduğu Almanya'nın Dresdner takımını 3-0 yendi. 
Maça iyi başlayan Dresdner, karşılaşmadaki ilk teknik molaya 8-6 önde girdi. Teknik mola dönüşünde toparlanarak oyuna ağırlığını koyan Eczacıbaşı VitrA, ikinci teknik molayı önde geçmeyi başardı (14-16). Son bölümünü 22-19 ve 24-22'lik skorlarla geride geçen Eczacıbaşı VitrA, büyük çekişmenin yaşandığı seti yaptığı iyi savunmayla 26-24 kazandı. İlk sette konuk takımda Neslihan Darnel, aldığı 8 sayıyla dikkati çeken isim oldu.

İkinci sete de ilk bölümdeki gibi iyi başlayan ev sahibi takım, yine 8-6 önde geçtiği teknik molanın avantajını kullanamadı ve ikinci teknik molaya 16-12 geride girdi. İlk setin aksine ikinci sette çok fazla zorlanmayan konuk takım Eczacıbaşı VitrA, uzun süre önde götürdüğü seti 25-19 kazanarak durumu 2-0'a getirdi.

Üçüncü sette rahat bir oyun ortaya koyan Eczacıbaşı VitrA, ilk teknik molayı 8-5, ikinci teknik molayı da 16-11 önde geçti. Teknik moladan sonra rakibine sadece 3 sayı veren lacivert beyazlı takım, seti 25-14 maçı da 3-0 kazandı.