Muslera v. Volkan
Spor Toto Süper Lig'de Galatasaray ile Fenerbahçe arasında oynanacak 2012'nin son derbisi öncesi gözler her iki takımın kalecisinde olacak. 
Galatasaray'ın Uruguaylı file bekçisi Fernando Muslera ile Fenerahçe'nin milli kalecisi Volkan Demirel, Türk Telekom Arena'daki derbide sergileyecekleri performansla müsabakanın sonucuna doğrudan etki edecek.

-Volkan Demirel derbilere alışık-

Fenerbahçe'nin kalecisi Volkan Demirel, Galatasaray'a karşı 23'üncü kez kaleyi korumaya hazırlanıyor.

Fenerbahçe'de 11'inci sezonunu geçiren 31 yaşındaki Volkan Demirel, sarı-lacivertli formayla daha önce Galatasaray'a karşı 22 derbiye çıktı. Volkan, 16'sı lig, 4'ü Türkiye Kupası, 1'i TFF Süper Kupa (Sakatlığı nedeniyle 16'ncı dakikada oyundan çıktı), 1'i de özel olmak üzere 22 Galatasaray derbisinde kalesinde toplam 18 gol gördü.

Galatasaray'a karşı oynadığı 22 maçtan 10'unda kalesini gole kapatan (TFF Süper Kupa maçında skor 0-0 iken oyundan çıktı) milli kaleci, 8 kez 1, 2 kez 2, 2 kez de 3 gol birden yedi.

Süper Lig kariyerinde 228. maçına çıkacak 1.91 metre boyundaki Volkan Demirel, Galatasaray'a karşı kalesini koruduğu 16 lig maçında ise 12 kez gol yeme üzüntüsü yaşadı.

Volkan Demirel, sezon başında Erzurum'da oynanan TFF Süper Kupa maçının 16. dakikasında skor 0-0 iken sakatlandı ve yerini Fehmi Mert Günok'a bırakmak zorunda kaldı. Müsabakayı Galatasaray 3-2 kazandı.

-Bu sezonki performansı-

Fenerbahçe'nin bu sezon ligde oynadığı 15 maçtan 12'sinde kaleyi koruyan Volkan Demirel, toplam 13 gol yedi.

TFF Süper Kupa'da Galatasaray ile yapılan maçta sakatlanan ve ligin ilk 3 haftasındaki Sanica Boru Elazığspor, Gaziantepspor ve Sivasspor maçlarında oynayamayan deneyimli kaleci, eldiven giydiği 12 maçtan sadece 2'sinde kalesini gole kapatabildi.

Volkan'ın oynamadığı ilk 3 maçta kaleyi koruyan genç Fehmi Mert Günok ise 1 gol yedi.

-Galatasaray'da gözler Muslera'da-

Galatasaray'da derbide gözler kaleci Fernando Muslera'nın üzerinde olacak.

Sarı-kırmızılı takımda ikinci sezonunu geçiren Uruguaylı file bekçisi, sakatlığı nedeniyle Süper Lig'deki son Sivasspor maçında, derbi düşünülerek dinlendirildi.

Ligde geride kalan 15 haftanın 14'ünde kaleyi koruyan 26 yaşındaki Muslera, 18 gol yedi.

Galatasaray'ın ligdeki diğer golünü, Sivasspor maçında kaleye geçen Ufuk Ceylan ağlarında gördü.

-Geçen sezonu aratıyor-

Süper Lig'de toplam 54 maça çıkan Muslera, bu sezonki performansıyla geçen sezonu aratıyor.

Geçen sezon tam 18 lig maçında kalesini gole kapatarak kulüp rekorunu kıran Uruguaylı file bekçisinin bu sezon ise gol yemeden tamamladığı maç sayısı sadece 2 oldu. Muslera, Beşiktaş, Gençlerbirliği ve Kardemir Karabükspor maçlarında 3'er kez meşin yuvarlağı ağlarından çıkardı.

Galatasaray Kulübü ile 31 Mayıs 2016 tarihine kadar sözleşmesi bulunan Muslera, geçen sezon kaleyi koruduğu 39 lig maçının 18'ini gol yemeden (1-1 biten Kardemir Karabükspor maçında da oyun 0-0 iken 14'üncü dakikada kırmızı kart gördü) tamamladı. Uruguaylı kaleci, takımın efsane kalecileri Claudio Andre Taffarel ile Faryd Aly Camilo Mondragon'un rekorlarını kırdı. Muslera, Taffarel ile Mondragon'un bir sezon içindeki 15'er maçlık gol yememe rekorlarını 90 dakika oynadığı 18 müsabakaya çıkardı. Galatasaray'da Taffarel 1998-1999 ile 1999-2000 sezonlarında, Mondragon ise 2004-2005 sezonunda 15'er lig maçında kalesini gole kapatmayı başarmıştı.

Galatasaray'ın kalesinde başarılı bir performans sergileyen Fernando Muslera, Lig Grubu'nun son haftasındaki Manisaspor maçında skora da katkıda bulundu. Uruguaylı kaleci, Manisaspor maçında takımının 3'üncü golünü penaltıdan kaydetti ve kariyerinde ilk kez golle tanıştı. Bu sezon ise Sanica Boru Elazığspor maçında skor 1-0 sarı-kırmızılı takım lehineyken son dakikada yaptırdığı penaltının ardından kırmızı kart gördü. Kaleye geçen Brezilyalı orta saha oyuncusu Melo, gole izin vermedi.

-Derbi karnesi-

Galatasaray'da ikinci sezonunu geçiren Muslera, Türkiye kariyerinde 10 derbi maça çıktı.

Uruguaylı file bekçisi, 9'u Süper Lig, 1'i TFF Süper Kupa maçı olmak üzere 10 derbide toplam 14 gol yedi, sadece 2 derbiyi gol yemeden tamamladı.

Fenerbahçe'ye karşı 4'ü lig, 1'i TFF Süper Kupa olmak üzere 5 derbide kaleyi koruyan Uruguaylı file bekçisi, 7 gole engel olamadı.

Muslera, bu sezon başında Erzurum'da yapılan TFF Süper Kupa maçında Fenerbahçe'den 2, Spor Toto Süper Lig'de de BJK İnönü Stadı'nda Beşiktaş'tan 3 gol yedi.