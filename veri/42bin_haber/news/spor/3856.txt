Fırtına barbekü partisinde stres attı
Trabzonsporlu oyuncular ve teknik ekip kamp yapılan otelin bahçesinde barbekü partisi yaptı.Basın mensuplarının da katıldığı barbekü partisinde Soner'in doğum günü bu kez pasta kesilerek kutlandı. Pastasının mumlarını üfledikten sonra kaptan Tolga'nın elinden ilk dilimi yiyen Soner'in konuşması arkadaşları tarafından sık sık alkışlarla kesildi. Soner, "Bu benim aranızda kutladığım ilk doğum günü. Umarım daha nice doğum günlerini birlikte mutlu şekilde kutlarız" dedi. 

AFRİKA KUPASI SIKINTI YARATTI

Antalya'da ikinci yarı hazırlıklarını sürdüren Trabzonspor'da Afrika Kupası'na giden Bamba'nın ardından Giray'ın da sakatlanması Teknik Direktör Şenol Güneş'i sıkıntıya soktu. 

İlk yarıda gösterdiği performansla ligin en az gol yiyen takımı olarak devreyi tamamlayan bordo - mavililerde Bamba'nın Zokora ile birlikte Afrika Kupası'na gitmesi, Antalya kampında sakatlanan Giray'ın da 4 gündür antrenmanlara çıkamaması pazartesi günü oynanacak olan Werder Bremen maçı öncesi Teknik Direktör Şenol Güneş'i düşündürüyor. Göğsünde ağrı hissettiği için hastanede kontrolden geçirilen Giray, ağrılarının devam etmesi nedeniyle antrenmanlarını 4 gündür salonda sürdürüyor. Giray'ın takımdan ayrı çalışması nedeniyle stoperde Mustafa - Celustka ve Mustafa - Emerson olasılıklarını deneyen Teknik Direktör Şenol Güneş, özellikle Mustafa'ya antrenmanlarda özel ilgi gösteriyor. 

MUSTAFA'YA BİZZAT ANLATTI 

Şenol Güneş, bu sabahki antrenmanda Mustafa Yumlu ile yine özel olarak ilgilendi. Mustafa'yı yanına çağıran ve rakibe karşı nasıl pozisyon alması ve pasları nasıl vermesi gerektiğini uygulamalı olarak anlatan Şenol Güneş, genç oyuncuyla bir süre özel olarak görüştü. Pazartesi ve Çarşamba günü oynanacak iki hazırlık maçının ardından Antalyaspor ve Mersin İY ile iki önemli kupa mücadelesine çıkacak olan Trabzonspor'da Mustafa defansın adeta yöneticisi konumunda olacak. Bu nedenle Mustafa'ya özel ilgi gösteren Şenol Güneş'in yanı sıra yardımcı antrenör Ünal Karaman'ın da bu oyuncuyla özel olarak ilgilendiği gözlendi. 

ALANZİNHO TAKIMLA ÇALIŞTI 

Trabzonspor Antalya kampındaki hazırlıklarını bu sabah yaptığı antrenmanla sürdürdü. Çalışmaya sakatlıkları devam eden Aykut, Cech ve Giray ile milli takımda bulunan Zokora ve Bamba katılmadı. Colman ve Henrique antrenör Şeref Çiçek yönetiminde kondisyon ve depar çalışması yaparken, Alanzinho takımla çalışmalara katıldı. Yarı sahada pres antrenmanı yapan bordo - mavililer daha sonra yine yarı sahada çift kale maçla idmanı tamamladı. 
TARAFTARLARDAN BÜYÜK İLGİ 

Trabzonspor antrenmanını izlemeye gelen taraftarlar futbolculara büyük ilgi gösterdi. Futbolculardan imza alan ve fotoğraf çektirmek için yarışan çocuklarla başta Alanzinho ve Emre olmak üzere bordo - mavili oyuncular da özel olarak ilgilendi ve isteklerini kırmadı. 

SONER'E BREZİLYA USULÜ DOĞUM GÜNÜ 

Antrenmanın ardından 21'inci yaş gününü kutlayan Soner Aydoğdu'ya arkadaşları Brezilya usulü doğum günü kutlaması yaptı. Yasin ve Emre Güral, antrenman sahasından çıkan Soner'in başında yumurta kırdı ve arkadaşlarının doğum gününü kutladı.