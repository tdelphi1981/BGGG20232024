"İlk hedefimiz 2013 Akdeniz Oyunları"
Boks Federasyonu Başkanı Eyüp Gözgeç, Mustafa Kemal Atatürk'ün 'İlk hedefiniz Akdeniz' dediği gibi, bizim ilk hedefimiz de, 20 Haziran'da Mersin'de yapılacak Akdeniz Oyunları dedi.Eyüp Gözgeç yaptığı açıklamada, 2012'nin Türk boksu adına verimli ve önemli geçtiğini belirtti. 2012 Londra Olimpiyatları'nın baraj maçlarının ve Avrupa kıtası maçlarının Trabzon'da yapıldığını hatırlatan Gözgeç, dünya boksuna örnek olacak bir organizasyon gerçekleştirdiklerini söyledi. Gözgeç, 2012 yılını şöyle değerlendirdi:

2012 yılının en önemli olaylarından bir tanesi, 6 sporcuyla gittiğimiz Londra Olimpiyatları'ydı. Oyunlardaki madalya maçlarında sporcularımızdan 3'ü çeyrek finale çıktı. 2008 Pekin Olimpiyatları'nda kazandığımız maç sayesinde 3 olan ülke puanımızı, 6'ya çıkardık. Sıralamadaki yerimizi de 24'ten, 17'ye çıkardık. Buradaki tek eksiğimiz madalya alamayışımız oldu. Ekonomik olarak çok rahat olmamamıza rağmen iyi bir yılı geride bıraktık. Yılın en önemli olaylarından bir tanesi de Türkiye Boks Federasyonu seçimiydi. Allah tekrar nasip etti, kazandık ve devam ediyoruz.

Akdeniz Oyunları

2013 yılındaki en büyük hedeflerinin Akdeniz Oyunları olduğunu ifade eden Gözgeç, şöyle konuştu:

Mustafa Kemal Atatürk'ün 'İlk hedefiniz Akdeniz' dediği gibi, bizim ilk hedefimiz de, 20 Haziran'da Mersin'de yapılacak Akdeniz Oyunları. Şu anda ona odaklandık, Ocak ayında çalışmalara başlıyoruz. 5 ay durmadan ona çalışacağız. Sonra dünya şampiyonaları ve Avrupa şampiyonaları var. Onlara da ayrıca hazırlanıyoruz.