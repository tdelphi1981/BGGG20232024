O penaltı hatalıydı
SAMET Aybaba: Melo atış sırasında penaltı noktasına kadar çıktı. Göksu da bundan dolayı penaltıyı kaçırdı. Bence penaltı tekrarlanmalıydı
 Beşiktaş Teknik Direktörü Samet Aybaba, Elazığ maçında G.Saraylı Melo'nun kurtardığı penaltının tekrarlanması gerektiğini savundu. İdman sonrası basın mensuplarının sorularını yanıtlayan Aybaba şunları söyledi: 
 'FELİPE Melo penaltı sırasında hata yaptı. Çünkü penaltı atılmadan çizgiyi terk etti. Penaltı noktasına kadar geldi. Göksü bundan dolayı penaltıyı atamadı. Hakem penaltıyı tekrarlatmalıydı. Hakem, bu konuda kesinlikle hata yaptı.
 YABANCI 3 TANE OLMALI
 TÜRKİYE Ligi'nde yabancı konusunda yanlış yapılıyor. Antrenörlük hayatım boyunca yabancı sayısının sadece 3 ile sınırlandırılması gerektiğini söyledim. 
 BUNDAN herkes nemalandığı için kimse ses çıkarmıyor. Biz de bunun sonucunda bir sağ bek veya sol bek bulabilmek için tüm Türkiye'yi taramak zorunda kalıyoruz.
 A2 BİLE YABANCILAŞTI 
 PTT 1. Lig'de 3 yabancı serbestliği var. 30 yaşında oyuncularla doldu. Onlara bir şey demiyorum ama genç futbolcular şans bulamıyor. PAF'lar takımla seyahat eder, bizden önce maç yapardı. A2, A takıma giremeyen yabancıların oynadığı bir yer haline geldi.'
 Ferdi bir var bir yok
 SİYAH-Beyazlılar bir günlük iznin ardından A.Gücü kupa maçı için hazırlıklara başladı. Manuel Fernandes, sağ dizindeki ağrılar nedeniyle antrenmana katılmadı. Kulüp Doktoru İsmail Başöz, Portekizli yıldızın durumuyla ilgili şunları söyledi: 
 'TEDAVİSİ yapılıyor. Bazı antrenmanlarda yer alacak, bazılarında ise yer almayacak. Şikayetleri vardı. Bu yeni bir sorun değil. Sağ diz kıkırdağında bir problem olduğunu iki hafta önce söylemiştik. Verdiğimiz program dahilinde çalışıyor.'