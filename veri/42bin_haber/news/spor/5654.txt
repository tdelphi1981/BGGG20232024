Platini'den 'şike' uyarısı!
Michel Platini, şike olaylarının futbola büyük zarar verdiğini vurgularken, Kevin Prince Boateng'in ırkçılığa karşı ortaya koyduğu tepkiyi de övdü.
UEFA Başkanı Michel Platini, futbolun geleceğinin şike olayları nedeniyle büyük bir tehlike altında olduğunu savundu.

Futbolda son dönemlerde artan şike vakaları, ülkemizde de 3 Temmuz 2011'de başlayan soruşturma ve yargı süreciyle gündemin baş köşesine oturmuştu.

RTL'e konuşan Platini, bu konuda uyarılarda bulunurken "Eğer yarın bir gün, bir maça gittiğimizde zaten sonucun ne olacağını bilirsek, futbol ölmüş demektir. Irkçılık ve şiddet sadece futbolu değil, toplumu derinden yaralıyor. Biz, aynı zamanda, bizzat şike olaylarından dolayı çok endişeliyiz. Bana göre bu çok büyük bir utanç ve futbolun geleceği şike nedeniyle tehlikede." şeklinde konuştu.

Milan'ın yıldızı Kevin Prince Boateng'in Pro Patria taraftarlarının ırkçı tezahüratları karşısında sahayı terk etmesini ed olumlu bulduğunu söyleyen Fransız futbol adamı, "Bu benim çok hoşuma gitti. Hatta Milan'ı arayıp kendilerini tebrik ettim. Boateng doğruyu yaptı." dedi.

Michel Platini, ırkçılık ve şikeye geçit vermemek için çalışmalarını sürdüreceklerini de sözlerine ekledi.