Galatasaray 3 puanla başlamak istiyor
Spor Toto Süper Lig'de sezonun ikinci yarısına yarın oynayacağı Kasımpaşa maçıyla başlayacak lider Galatasaray, puan kaybı yaşamak istemiyor.
Ligin ilk yarısını en yakın rakipleri Beşiktaş ile Medical Park Antalyaspor'un 3 puan önünde, 33 puanla lider kapatan sarı-kırmızılılar, rakip sahada yapacağı Kasımpaşa maçını kazanarak, elindeki puan avantajını koruma peşinde.

Galatasaray'da, Afrika Uluslar Kupası nedeniyle Fas Milli Takımı'nda bulunan Amrabat ve Fildişi Sahili Milli Takımı'nda yer alan Eboue ile sakatlığı süren Ujfalusi, Kasımpaşa karşısında forma giyemeyecek.

Öte yandan, sarı kart ceza sınırında bulunan Hamit Altıntop ve Melo, Kasımpaşa mücadelesinde sarı kart görmeleri halinde, ligin 19. haftasındaki Beşiktaş derbisinde takımdaki yerlerini alamayacak.

Kasımpaşa Recep Tayyip Erdoğan Stadı'nda saat 20.00'de başlayacak Kasımpaşa-Galatasaray maçını hakem Bülent Yıldırım yönetecek.