Fenerbahçe, Erdemirspor'u geçti
Beko Basketbol Ligi'nde Fenerbahçe Ülker, Erdemir'i 82-77 yendi. 
Karşılıklı basketlerle geçilen ilk dakikaların ardından, çeyreğin ortalarına doğru oyundaki üstünlüğü eline geçiren Fenerbahçe Ülker, Bogdanovic'in skorer oyunuyla 6. dakikada 17-8 üstünlük yakaladı. Ancak bu dakikadan sonra temposunu yitiren ev sahibi ekip karşısında 8-0'lık seri yapan Erdemir, 8. dakikada farkı 1'e (17-16) indirdi. Son dakikaya girildiğinde Barış Özcan'ın 3 sayılık basketiyle maçta 22-19 öne geçen Erdemir, ilk periyotu da bu skorla önde tamamladı.

İkinci periyota 7-0'lık seriyle başlayan Fenerbahçe, 1,5 dakikalık sürede skoru 12. dakika içinde 26-22'ye getirdi. Dengeli giden mücadelede son bölüme doğru etkinliğini artıran Erdemir, savunmada daha baskılı, hücumda da daha isabetli oynayarak devreyi 43-37 önde tamamladı. 
Karşılıklı basketlerle geçen 3. çeyreğin son bölümünde daha dikkatli oynayan Fenerbahçe Ülker rakibine 25-21'lik üstünlük kurduysa da, Erdemir ilk yarı sonundaki skor avantajıyla son çeyreğe de 64-62 önde girmesini bildi.

Son periyota Bogdanovic'in 3 sayılık basketiyle 65-64 öne geçerek giren sarı-lacivertliler, rakibine 3,5 dakika sayı attırmayıp 70-64 öne geçti. Bitime 4 dakika kala Erdemir 73-73 eşitliği sağladıysa da kalan süreyi iyi değerlendiren Fenerbahçe Ülker karşılaşmayı 82-77 kazandı.

-Son çeyrekte gerginlik-

Maçın 35. dakikasında pota altındaki bir pozisyondan sonra Erdemirli oyuncu Marshall, Fenerbahçe Ülker'den Kaya Peker'e tepki gösterdi.

Kaya'nın oldukça sinirli olduğu gözlenirken, iki oyuncu arasına takım arkadaşları girip gerginliğin büyümesini önledi. Fenerbahçe Ülker yedek bandına yakın olduğu sırada Oğuz Savaş'ın üzerine doğru havlu salladığı Marshall, bu oyuncuyla da tartışma yaşadı. Saha içinde oyuncular arasında yaşanan gerginlik daha fazla büyümeden önlendi. İlerleyen dakikalarda da Fenerbahçe Ülker'den Barış Ermiş ile Henderson arasında bir gerginlik yaşandı.