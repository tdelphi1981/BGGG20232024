'Cluj'un işi çok zor olacak'
1992 - 1994 sezonları arasında Galatasaray'da forma giyen Iosif Rotariui Cluj ile Galatasaray arasında oynanacak maçı değerlendirdi. Rotariu, Cluj'un Galatasaray karşısında işinin çok zor olduğunu söyledi.
 1990-1992 sezonları arasında Galatasaray ve 1992-1994 sezonlarında da Bakırköyspor'da forma giyen Iosif Rotariu, Galatasaray ile Cluj arasında oynanacak olan kritik maçı değerlendirdi.
 Cluj'un son dönemde müthiş bir ivme yakaladığını ifade eden Rotariu, Rumen temsilcisinin Galatasaray karşısından işinin çok zor olduğunu ve sarı-kırmızılı takımın da bundan 20 yıl önceki gibi bir takım olmadığını belirtti.
 Galatasaray karşısında Cluj'un kendi sahasında oynamasının avantajını kullanacağını belirten Galatasaray'ın eski futbolcusu Rotariu, Bastos'un bu maçta kahraman olabileceğini dile getirdi.
 1990 yılında Galatasaray'a 100 bin dolar karşılığında transfer olduğunu ifade eden Rotariu, "Benim Türkiye'de oynadığım dönemde futbol yeni yeni gelişiyordu ancak şu anda gerçekten iyi seviyede. Türk futbolunun gelişiminde de Galatasaray'ın önemli bir rolü var. Özellikle Hagi ve Popescu'nun Galatasaray'da oynadığı dönemde hem Türkiye'de hem de Avrupa'da büyük başarılar elde edildi. Galatasaray son dönemde de Avrupa'da yeni bir kimlik arayışında ve mutlak başarı hedefliyorlar. Başarıyı arzulamaları da onlar açısından avantaj" dedi.
 Galatasaray ile Cluj arasında oynanacak olan maçın dengeli bir mücadeleye sahne olacağını ifade eden Rotariu, "Çok zor bir maç olacak, Galatasaray'ın gruptaki son şansının olması durumu Cluj açısından çok daha zor bir duruma sokuyor. Cluj'un son maçlarda aldığı sonuçlar moral olarak iyi bir ortamı da beraberinde getirdi, bu durum da Cluj için avantaj" ifadelerini kullandı.
 Maçın kahramının Bastos olabileceğini ifade eden Rumen futbol adamı, "Kapetanos müthiş bir yetenek, onu çok beğeniyorum. Ancak Cluj'un en büyük silahı Bastos. Maçın skorunu her an değiştirebilecek tipte bir oyuncu, Cluj lehine oyunun gidişatını her an değiştirebilir. Rafael Bastos hız ve teknik olarak da Avrupa düzeyinde bir golcü ve kolay kolay baş edilemez bir isim. Bu maçın kahramanı da Bastos olabilir" şeklinde konuştu.
 Galatasaray'da forma giydiği dönemleri 'mutlu günler' olarak nitelendiren Rotariu, "O dönemde Galatasaray'da forma giydiğim arkadaşlarım ile hala görüşüyorum. Ben Galatasaray'da kısa bir süre oynamama rağmen kaptanlık yaptı, kulübün yüzüncü yıl etkinliklerine katıldım ve bana saygı duyuyorlar. İstanbul yaşanacak ve mutlu olunacak bir şehir" dedi.
 Galatasaray'da en mutsuz gününü Werder Bremen ile oynanan Kupa Galipleri Kupası maçında yaşadığını ifade eden Rumen futbol adamı, "Almanya'da 2-1 kaybettik ve İstanbul'da da 1-0 kazanmamız gerekiyordu. Maçın 92. dakikasında inanılmaz bir pozisyondan yararlanamadım ve yarı final şansını kaybettik. O günü hayatımda unutamam" şeklinde konuştu. (sporx)