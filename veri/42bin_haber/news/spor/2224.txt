Batiste serbest bırakıldı
Fenerbahçe Ülker Erkek Basketbol Takımı'nın yıldız basketbolcusu Batiste, 200 bin Euro vergi borcu nedeniyle dün Yunanistan'da gözaltına alındı. Bugün ise Panathinaikos Kulübü, 200 bin Euro'yu ödedi, oyuncu serbest bırakıldı...
Fenerbahçe Ülker'de, dün Mike Batiste şoku yaşandı... Sarı-lacivertli ekip, Panathinaikos ile oynanacak olan Euroleague karşılaşması için dünYunanistan'a gitti.  
Kafile, havaalanında tatsız bir olayla karşı karşıya kaldı. Geçtiğimiz yıllarda Yunanistan'ın Panathinaikos takımında forma giyen Mike Batiste, 200 bin Euro'luk vergi borcu nedeniyle gözaltına alındı.. 
Konu ile ilgili olarak hurriyet.com.tr'ye açıklama yapan Fenerbahçe Basketbol Şubesi Genel Koordinatörü Kemal Dinçer şunları söyledi:  
"Batiste, Panathinaikos'ta 9 yıl oynadı. Panathinaikos Kulübü, Batiste'nin ekonomik kriz nedeniyle 200 bin Euro civarındaki vergi borcunu maliyeye yatırmamış. Aslında biz bu olayı geçen hafta öğrendik. Menajerini çağırdık, 'Git görüş, haftaya oraya maça gideceğiz başımıza bir şey gelmesin' dedik. Gitti görüştü. Hatta maliye, bu borcu taksitlere bile bölmüş. Bugün takım gitti, havaalanında Batiste'yi bir odada müşade altına almışlar, yanında bizim Serdar Apaydın'la birlikte orada bekliyor. Yunanlılar 'Ortada 200 bin Euro'luk vergi borcu var, biz Panathinaikos'u tanımayız, Batiste'yi tanırız' diyorlar. Euroleague Yönetimi'ne başvurduk, çok pasifler hiçbir şey yapmıyorlar. Madem adamların bu kadar vergi borcu var neden transfer izni veriyorsunuz. Adamlar sürekli transfer yapıyorlar. Oyuncu Türk olmadığından bizim büyükelçilik zaten bir şey yapamıyor. Menajeri ve avukatı Atina'ya gitti, orada bir yetkili ile bu işi çözecekler. Gerekirse 200 bin Euro'yu artık biz ödeyeceğiz ama bu gece bu işlerin bitmesi çok zor gözüküyor. Batiste'nin keyfi yerinde sonuçta bir oda da bekliyor. Yunanlı görevliler de kendisini yıllardır tanıdığı için çok iyi davranıyorlar. Tutuklanma yok, bir odada tutuluyor. Biz hatta 10 bin Euro kefaletle serbest bırakılması talep ettik ama kabul görmedi. Görüşmeler sürüyor ama muhtemelen olay sabah çözülecek.     
PARA ÖDENDİ BATİSTE SERBEST KALDI 
Bu sabah, Yunan takımı maliyeye 200 bin Euro'yu ödedi. Ödeme sonrasında ABD'li oyuncu serbest bırakıldı ve takıma katılmak üzere konaklama yapılan otele gitti.  
FENERBAHÇE'NİN BAŞINA GELEN 2. OLAY 
Fenerbahçe, Ekim ayında Union Olimpija ile karşılaşmak için Slovenyaya giderken de Romain Sato'nun pasaportunda sorun yaşanmıştı. Sato 1 gece gözaltında kaldıktan sonra maça çıkamadan İstanbul'a dönmüştü.  

KULÜPTEN AÇIKLAMA YAPILDI

Fenerbahçe Kulübü konuyla ilgili resmi internet sitesinden şu açıklamayı yaptı;

"Euroleague kapsamında Panathinaikos ile oynanacak müsabaka için Yunanistana giden Fenerbahçe Ülker Basketbol Takımımızın Amerikalı oyuncusu Mike Batiste, 2003-2012 yılları arasında forma giydiği Panathinaikosun kendisi adına ödemesi gereken vergi borcuna dair yükümlülüğü yerine getirmediği gerekçesiyle Atina Havalimanında polis kontrolünde tutulmaktadır. 
Gelişmeler üzerine Panathinaikos Basketbol takımı yöneticileri de Atina Havalimanına gelerek, güvenlik görevlilerine söz konusu vergi borcunun Kulüplerine ait olduğunu, sabah erken saatlerde de kendileri tarafından ödeme yapılacağı garantisini vermişlerdir.  
Euroleague Başkanı Jordi Bertomeunun bilgisine de taşınan bu tatsız olayın sabah saatlerinde çözülmesi ve Amerikalı pivotun yarın akşamki maçta (7 Aralık 2012) forma giymesi beklenmektedir. 
Fenerbahçe Spor Kulübü"