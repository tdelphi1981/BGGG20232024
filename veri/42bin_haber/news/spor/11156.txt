İstanbul BB saha avantjını kullanmak istiyor
İstanbul Büyükşehir Belediyespor Teknik Direktörü Bülent Korkmaz, Spor Toto Süper Lig'de karşılaşacakları Mersin İdman Yurdu'nu, saha avantajlarını da kullanarak yenmek istediklerini söyledi.Lacivert-turunculu takımın Langa Tesisleri'nde gerçekleştirdiği antrenman öncesinde gazetecilere açıklamalarda bulunan Bülent Korkmaz, bundan sonraki süreçte her maçın altın değerinde olduğunu belirterek, Maalesef, kaybetmesek de kazanamıyoruz. Deplasmanda 1 puan önemli ama içerideki maçları kazanmamız gerek. Mersin İdman Yurdu ile kendi sahamızda oynayacağız. Bunun avantajını kullanmak istiyoruz. Kayserispor ve ondan önceki Gençlerbirliği maçında sergilediğimiz futbol bizi umutlandırıyor. Final paslarında sıkıntımız var. Onu da çözersek bizim için daha iyi olacak. Mersin İdman Yurdu karşısında elimizden gelenin en iyisini yaparak kazanan taraf olmak istiyoruz şeklinde konuştu.

Avrupa kupalarında mücadele eden Fenerbahçe ve Galatasaray'ın başarılı olmasını istediğini aktaran Korkmaz, Fenerbahçe, deplasmanda 1-0 galip gelerek, çok büyük bir avantaj yakaladı. Burada Plzen'in turu geçeceğine inanmıyorum ama futbol bu, her şey olabilir. Bize düşen başarılar dilemek. Avrupa kupalarında takımlarımızın ilerlemesi gerektiğini her zaman söylüyorum. Katılan her takımımız, Türkiye'yi temsil ettiği için en iyisini yapmalı. Şu an için bunu Fenerbahçe ve Galatasaray yapıyor. İnşallah sonuna kadar da bu durumu götürürler ifadelerini kullandı.

Can Arat: Bizim de puana ihtiyacımız var
Lacivert-turunculu takımın deneyimli defans oyuncusu Can Arat, hafta sonu karşılaşacakları Mersin İdman Yurdu'nun, kendileri gibi puana ihtiyacı olduğunu vurgulayarak, kendilerini sert bir mücadelenin beklediğini kaydetti.
Rakiplerinin de kendileri gibi zor durumda olduğunu aktaran Can Arat, Mersin İdmanyurdu, son maçını berabere bitirdi. Şiddetle puana ihtiyaçları var. Bu da mücadelenin sert olacağı anlamına geliyor. Rakibimizin son sırada olması, kötü takım oldukları anlamına gelmiyor. Savaşan takımın kazanacağını düşünüyorum diye konuştu.

Can Arat, son iki maçta gol yemedikleri gibi gol de atamadıklarının hatırlatılması üzerine, Gol sıkıntısı çektiğimizin bilincindeyiz. Hep birlikte konsantre olup, bu sorunu takım olarak halletmemiz gerekiyor. Hücumda seri bir şekilde sonuca gidebilecek, iyi oyuncularımızın olduğunu düşünüyorum. Bundan sonra onların ön plana çıkacağını tahmin ediyorum ifadelerini kullandı.