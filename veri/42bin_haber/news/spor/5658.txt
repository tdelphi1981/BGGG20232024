Sneijder takım arkadaşlarıyla tanıştı
Galatasaray, Spor Toto Süper Lig'in 19. haftasında Beşiktaş ile yapacağı derbi maçın hazırlıklarını sürdürdü.
Teknik direktör Fatih Terim yönetiminde basına kapalı olarak gerçekleştirilen antrenmanda futbolcuların, ısınma bölümünün ardından çift kale maç yaptıkları kaydedildi.

Sarı-kırmızılı takım, yarın yapacağı idmanla Beşiktaş maçının hazırlıklarına devam edecek.

-Sneijder, takım arkadaşlarıyla tanıştı-
Galatasaray'ın yeni transferi Hollandalı futbolcu Wesley Sneijder'in, sağlık kontrolünden sonra Florya Metin Oktay Tesisleri'ne giderek, takım arkadaşlarıyla tanıştığı belirtildi.

Kulüpten yapılan açıklamada, tesisleri gezen, takım arkadaşları ve çalışanlarla tanışan yıldız oyuncunun, sıcak bir şekilde karşılandığı aktarıldı. Sneijder'in daha önce İtalya Ligi'nde forma giyen kaleci Fernando Muslera ile bir süre sohbet ettiği, daha sonra da yeni formasıyla fotoğraf çektirdiği kaydedildi.