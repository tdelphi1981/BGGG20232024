"Mavi Şimşekler" 5. viteste
PTT 1. Lig'de ilk 5 hafta galibiyetle tanışamayan Adana Demirspor, teknik direktör Mustafa Uğur yönetiminde çıktığı 5 maçı da kazanarak puanını 17'ye çıkardı.
Ligin ilk 5 haftasına teknik direktör Osman Özdemir yönetiminde sahaya çıkan Adana Demirspor, bu maçlarda 3 mağlubiyet, 2 de beraberlik alırken, attığı 4 gole karşılık kalesinde 11 gol gördü.

5. hafta Kayseri Erciyesspor deplasmanında alınan 5-1'lik mağlubiyetin ardından teknik direktör Özdemir ile yollarını ayıran mavi-lacivertli takım, Adanaspor derbisine yeni teknik direktör Mustafa Uğur yönetiminde çıktı.

Uğur yönetimindeki ilk maçını Adanaspor karşısında 4-2 kazanan Adana Demirspor, bu maçla çıkışa geçerek, İzmir deplasmanında Karşıyaka'yı 4-1, sahasında karşılaştığı Manisaspor'u 2-0, Şanlıurfaspor'un cezası nedeniyle Kahramanmaraş'ta oynanan karşılaşmada Şanlıurfaspor'u 3-2 mağlup etti.

Mavi lacivertliler, bu hafta ise sahasında karşılaştığı ve birlerce taraftarın izlediği MKE Ankaragücü maçında, rakibini Gökhan, Erçağ ve Junior'un golleriyle 4-1 yendi.

Bu sonuçla mavi lacivertliler, yeni teknik direktörleri Mustafa Uğur yönetiminde çıktığı son 5 maçı 17 gol atarak kazandı. Son 5 maçta toplam 17 kez fileleri havalandıran Adana Demirspor, bu maçlarda kalesinde sadece 6 gol gördü.

-İyi bir galibiyet serisi yakaladık-

Kulüp Başkanı Önder Serin, yaptığı açıklamada, son 5 haftada iyi bir galibiyet serisi yakaladıklarını belirterek, bunun kendilerini mutlu ettiğini söyledi. Yakalanan galibiyet serisinde takımdaki birlik, beraberlik ve yüksek konsantrasyonun çok etkili olduğunu bildiren Serin, bu serinin devam etmesini istediklerini aktardı. 
5 haftadır takımın teknik direktör Mustafa Uğur yönetiminde sahaya çıktığını anlatan Serin, Son haftalardaki galibiyetlerimizle takım olma ruhunun karşılığını alıyoruz dedi. Serin, Adana Demirspor taraftarının Süper Lig'deki çoğu takımda bile bulunmadığını ifade ederek, şunları kaydetti: Bu taraftara çoğu Süper Lig takımı hasret. Ancak bilinçsiz bir arkadaşımızın sahaya girmesi, sevinci veya hüzünü abartması sonucu takım seyircisiz kalırsa bunun vebalini tüm Adana ve takım çekecek. Bu konuda tüm taraftarlarımızı daha duyarlı olmaya davet ediyorum. Seyircisiz bir maçın ne kadar renksiz olduğunu biliyoruz. Adana Demirsporumuzun maçlarını seyircisiz oynamaya mahkum etmeyelim. İyi bir galibiyet serisi yakaladık bunu devam ettirmek istiyoruz.

İyi bir kadroya sahip olduklarını anlatan Serin, Yeni teknik direktörümüz Mustafa Uğur ile takım ruhunu yakaladık inşallah bu galibiyetlerin devamını bekliyoruz şeklinde konuştu.

-Adana Demirspor'un ilk 5 haftada aldığı sonuçlar-

Boluspor - Adana Demirspor: 0-0
Adana Demirspor - Çaykur Rizespor A.Ş: 2-2
Denizlispor - Adana Demirspor: 2-0
Adana Demirspor - Torku Konyaspor: 1-2
Kayseri Erciyesspor - Adana Demirspor: 5-1

-Adana Demirspor'un son 5 hafta aldığı sonuçlar-

Adana Demirspor - Adanaspor: 4-2
Karşıyaka - Adana Demirspor: 1-4
Adana Demirspor - Manisaspor: 2-0
Şanlıurfaspor - Adana Demirspor: 2-3
Adana Demirspor - MKE Ankaragücü: 4-1