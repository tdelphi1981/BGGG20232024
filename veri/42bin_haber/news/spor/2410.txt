Fenerbahçe'den Galatasaray'a dev çağrı
Fenerbahçe Kulübü İkinci Başkanı Abdullah Kiğılı, futbolun temaşa bir spor olduğunu hatırlatıp, seyircisiz tadı olmadığını dile getirirken, Galatasaraylıları şimdiden ligin ikinci yarısında Kadıköy'de oynanacak rövanşa davet etti 
 CNNTÜRK ekranlarında Cem Yılmaz'ın sunduğu ve Doğan Haber Ajansı'ndan Kadir Çetinçalı ile Uğur Demirkırdı'nın konuk olarak katıldığı Spor Masası programında, pazar günü Türk Telekom Arena'da oynanacak Galatasaray-Fenerbahçe derbisi masaya yatırıldı. 
 Yapılan analizlerin yanı sıra programa telefon ile bağlanan Fenerbahçe Kulübü İkinci Başkanı Abdullah Kiğılı ve Galatasaray Kulübü İkinci Başkanı Ali Dürüst önemli açıklamalarda bulundular. 
 Kiğılı'nın açıklamaları şöyle: Bize Galatasaray maçında tahsil edilen bilet 2200 kişiydi. 2200 Fenerbahçe taraftarının her şeyi ile bütün mesuliyetini üstümüze aldık. Bunu Vali'ye de ilettik hatta Kulüpler Birliği'ne de bu yazıyı yazdık. Onun da desteğini aldık. Biz bu sürece karşıyız yani artık futbol bir temaşa sporu. 
 Böyle derbilerde 2200 kişi bir arada gelip de biz bu işi müdafaa edemiyorsak, bu işin ne önemi kalır? Allah aşkına soruyorum size. Yasalar çıktı ortada 6222 gibi bir yasa var. Yasalar gerektiği şekilde işletilmiyor. O zaman bu futbol maçlarının ne değeri kaldı? Ortada taraftar olmadıktan sonra tek taraflı bir şekilde spor böyle yapılmaz ki! Biz buna karşıyız. 
 2. devre Galatasaray seyircisi bizim stadımıza buyursun. Şimdiden ben size deklare ediyorum. 2200 kişi mi 2500 kişi mi, mesuliyeti kendilerine ait olmak üzere buyursunlar yeri ayırtalım. Gelsinler Fenerbahçe – Galatasaray maçını seyretsinler. 
 Ali Dürüst ise; "Sezon başında alınmış olan bir karar var. Bu kararı aldığımızdan bugüne kadar baktığımız süreçte, bu kararı olumlu olarak revize edeceğimiz olumlu bir olay görmediğimizi söyledik. Dolayısıyla 2 tane derbi maçı bu kurala göre oynandı. Şimdi bugün tam Galatasaray maçı arifesinde böyle bir şey yapıyor olmak, tansiyonu tekrar yükseltir. Kaldı ki ben Abdullah Bey'e katılıyorum. 
 Tabi ki bu bir temaşa sporu, seyircili olması lazım ancak bir takım 6222'den uygulaması ile ilgili bir takım sorunlar var. Dün güvenlik toplantısında bu da ele alındı. Bazen göz altına alınanların hemen serbest bırakılması gibi bir sıkıntı var. Güvenlik güçleri de bundan bize serzenişte bulundular. Dolayısıyla önümüzdeki günlerde daha kapsamlı bir toplantı yapıp, 6222'yi yönetmeliklerde nasıl uygularız bunu konuşmalıyız. Dolayısıyla bunlar çözüldükten sonra bu konularda karar vermek daha doğru olur diye ben de görüş bildirdim. 
 Geçen hafta Beşiktaş Galatasaray basketbol maçında olan olumsuzluklarda maalesef buna kötü örnek teşkil etti. Geçen seneden gelen bir travma vardı Türk futbolunda, belki bu dönemi bu şekilde atlatıp, önümüzdeki sene hem kanunlarımızla hem uygulamalarla daha iyi bir yere geliriz diye düşünüyoruz" diye konuştu. 
 DHA