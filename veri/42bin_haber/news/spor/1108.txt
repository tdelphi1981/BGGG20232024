Sato açtı ağzını, yumdu gözünü
Fenerbahçe Ülkerli basketbolcu Romain Sato, THY Avrupa Ligi'nde Union Olimpija ile yapacakları maç için gittiği Slovenya'da gözaltına alınmasıyla ilgili yasal sürecin devam ettiğini belirterek, "Kimsenin 'Sato sahte bir pasaportla yakalandı' şeklinde konuşmasına izin veremem" dedi. 
Sato'nun Türkiye Basketbol Federasyonu'nun resmi yayın organlarından 20/10 Basketbol Gazetesi'ne verdiği röportaj, federasyonun internet sitesinde de 
yer aldı.

THY Avrupa Ligi'nde takımının Union Olimpija ile deplasmanda yapacağı maç için gittiği Slovenya'da göz altına alınan Sato, hayatının en uzun gecesini yaşadığını anlatarak, "Beni sahte pasaport taşımakla suçlayıp gözaltına aldılar. Önceki pasaportumun sayfaları dolduğu için ülkemden yenisini aldım ve çok kısa bir süre önce de ABD'ye gittim. Slovenya'da yaşananlar inanılır gibi değildi. Böyle şeyler söylemek istemem, ama bence onların Afrikalı insanlarla bir sorunları var. Çünkü havaalanında bekletilen insanların neredeyse tamamı Afrikalıydı" diye konuştu.

Havalimanındaki polislerin, kendi ülkesi Orta Afrika Cumhuriyeti'ni bilmediğini, kendisine kaçak göçmen gibi davranıp, gözaltına aldıklarını kaydeden Sato, şöyle devam etti:

"Sonra beni küçük bir odaya kapattılar. Odada küçük bir yatak ve tek bir sandalye vardı. Böyle bir durumda insanın gözüne uyku girmiyor. Mahkemeye çıkana kadar sandalyede öylece oturup bekledim. İlk kez böyle bir şey yaşıyordum ve gerçekten hiç kolay değil. Ertesi gün mahkemede haklı olduğumu görüp beni serbest bıraktılar, ama bu benim için yeterli değildi. Bu konuyla ilgili yasal süreç de devam ediyor. Sonuçta yapılan bir yanlışlıktan dolayı o zorlukları ben çektim ve adım hiç istemediğim bir şekilde anıldı. Kimsenin 'Sato sahte bir pasaportla yakalandı' şeklinde konuşmasına izin veremem."

Fenerbahçe Ülker'deki hedeflerinden de bahseden Sato, "Tabii ki bütün kupaları kazanmak istiyorum. Daha önce Avrupa Ligi şampiyonluğu yaşamış olmak, bu konudaki arzumu azaltmıyor. Forma giydiğim sürece içimdeki kazanma isteği devam edecek. Hedeflerimize tabii ki adım adım ilerleyeceğiz. Bir taraftan da Türkiye Kupası ve Beko Basketbol Ligi'ni de kazanmak için çalışacağız. Bunları yapmaya müsait bir kadromuz var" şeklinde konuştu.