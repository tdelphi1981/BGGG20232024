Denizli Belediyespor'dan takıma tam destek
Spor Toto 2. Lig Beyaz Grup takımlarından Denizli Belediyespor, kendi sahasında oynayacağı Ofspor maçını kazanarak son 3 haftadaki çıkışını sürdürmek istiyor.
Spor Toto 2. Lig Beyaz Grup 14. hafta maçında, Pazar günü saat 13.30'da Ofspor'u Doğan Seyfi Atlı Stadı'nda ağırlayacak olan Denizli Belediyespor, hazırlıklarını yarın yapacağı antrenmanla tamamlayarak maç saatini beklemeye başlayacak. Kınıklı Denizli Belediyespor Altyapı Tesisleri'nde antrenman yapan kırmızı-beyazlılar, yağış ve soğuk hava nedeniyle zor anlar yaşadı. Yaklaşık 1,5 saat süren antrenmanda futbolcular yağan yağmur nedeniyle sırılsıklam oldu. Futbolcuların yağmurlu havaya rağmen istek ve arzulu oldukları gözlerden kaçmadı. 
Denizli Belediyespor Kulüp Başkanı Rüşan Uzunoğlu başta olmak üzere, başkan yardımcıları Sait Özkan, Mehmet Teke, Akın Çelik, yönetim kurulu üyeleri Metin Karakurt, Süleyman Erdoğan, Ali Taşevli, İhsan Altaş, Cem Öztürk ve Ekrem Başer antrenmana giderek teknik heyet ve futbolculara moral verdi. 
Denizli Belediyespor Kulüp Başkanı Rüşan Uzunoğlu antrenman sonrası futbolculara baklava ikram ederken, "Hava şartları nasıl olursa olsun, bizim havamız iyi olsun. Teknik heyet ve futbolcularımız zor şartlarda çalışmalarını sürdürüyorlar. Biz de emeklerini karşılıksız bırakmadık, bırakmayacağız. Yönetim olarak her zaman yanlarındayız. Onlara güvenimiz tam. Ofspor maçını kazanarak, çıkışımızı devam ettirmek istiyoruz" dedi.