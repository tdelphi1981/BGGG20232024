Sporcularına mezarlıkta öğüt verdi
Tokat'ta atletizm antrenörü Abdullah Yılmaz, sabah erken uyanamadıkları için antrenman yapamayan sporcularını mezarlığa götürerek onlara çeşitli nasihatlerde bulundu.
Tokat Gençlik Spor Kulübü ve Tokat Belediye Plevnespor'un atletizm takımlarının antrenörü Abdullah Yılmaz, 9'u kız 13 sporcusunu minibüsle Erenler Mezarlığı'na getirdi.

Erken kalkamadıkları için sabah antrenman yapamayan sporcularına öğütlerde bulunan Yılmaz, gazetecilere yaptığı açıklamada, 14 yıldır atletizm antrenörlüğüyle uğraştığını söyledi. SPORCULARA MEZARLIKTA ÖĞÜT VERDİ 


Sporcularıyla sık sık toplantı yaptığını belirten Yılmaz, Günde iki antrenman yapmasını istediğim sporcularımın bunu bir türlü gerçekleştiremediklerini gördüm. Başarıya giden yolda günde iki kez antrenman yapmaları gerektiğini anlatıyorum. Sporcularımı, sabah erken uyanmamaları üzerine Erenler Mezarlığı'na getirerek, ölünce uyuyacakları çok zamanın olacağını söylemek istedim diye konuştu.      

Sporcularına idealleri için çok çalışmaları gerektiğini anlattığını aktaran Yılmaz, Başarılı olacaksak, fedakarlık yapmamız gerektiğini söylüyorum. Her zaman sabah kalktığımız saatten bir saat önce kalkmamız gerektiğini anlatıyorum. Bunun bizi başarıya götüreceğini söylemek için buraya getirdim dedi.

Yabancı bir yazarın kitabından esinlenerek sporcularını mezarlığa getirdiğini belirten Yılmaz, uykuyu çok seven sporcularına öldükten sonra uykuya çok vakitlerinin olacağını anlatmak ve onların idmanlara düzenli gelmelerini sağlamak için bu uygulamayı yaptığını söyledi.    

Sporculardan Damla Ağat ise Hocamız bizim için en iyisini düşünüyor. Sezonu açtığımızdan beri sürekli bizimle toplantı yapmaya çalışıyordu. Hocamızın mezarlıktaki bu davranışının bizim için faydalı olacağını düşünüyorum. Mezarlığa gelince yaşamın değerini anladım. Okulum olduğu için erken kalkmakta zorlanıyordum. Burayı görünce artık okul da bahane değilmiş diye konuştu. 
      