Biletler kimlik fotokopisi karşılığı verilecek
Fenerbahçe Kulübü, futbol takımının Mersin İdmanyurdu ile deplasmanda yapacağı maçta, kendi taraftarlarının yer alacağı tribünün biletlerinin kulüp başkanı Aziz Yıldırım tarafından satın alındığı yönündeki haberlerin gerçeği yansıtmadığını açıkladı. 
Kulüpten yapılan açıklamada, Spor Toto Süper Lig'de 10 Şubat Pazar günü yapılacak Mersin İdmanyurdu-Fenerbahçe maçı için, ev sahibi kulüp tarafından konuk takıma tahsis edilen biletlerin, Türkiye Futbol Federasyonu'nun onayı, ev sahibi kulüp ve Fenerbahçe Kulübü arasında yapılan resmi protokol neticesinde, Fenerbahçe Futbol AŞ tarafından bedeli ödenerek, satın alındığı bildirildi.

Bu biletlerin alındığı bedel üzerinden Fenerbahçeli taraftarlara satılacağı, maçı izlemek isteyen taraftarların kimlik fotokopilerini ibraz ederek, biletleri alabilecekleri, bu kapsam ve koşullarda maçı izleyecek taraftarların Sporda Şiddet Yasası'na aykırı olası bir tribün eyleminde birey olarak bizzat sorumlu olacakları vurgulandı.

-İç saha ve tüm deplasmanlarda uygulanacak-

Bu şekilde bilet satın alım uygulamasının iç saha ve tüm deplasman maçlarında da yapılacağı belirtilen açıklamada, şunlar kaydedildi:

"Fenerbahçe Spor Kulübü yönetimi, bundan böyle iç saha ve tüm deplasman maçlarında, yurt dışı maçlarda da bire bir uygulanan bu bilet satın alım ve kriterlere bağlı maç bileti satın alım ve dağıtım uygulamasını sürdürecektir. Konu Fenerbahçe olduğu zaman ön yargılı düzenleme ve tasarruflara sıkça rastlanıldığından bahisle, tüm taraftarlarımızın bilmesini isteriz ki alınan bu önlemlerin yegane nedeni, Fenerbahçe Spor Kulübü'nün ali menfaatlerine yönelik zaruri tasarruflarımızdır. Fenerbahçe Spor Kulübü olarak ayrıca önümüzdeki günlerde tribün taşkınlıkları neticesinde, kulübümüzün almış olduğu para ve seyircisiz maç oynama cezalarını içeren bir çalışma da kamuoyuyla paylaşılacaktır."