Sow'un son saniye üzüntüsü
Fenerbahçe'nin, Beşiktaş'a 3-2 yenildiği maçta 2 gol atan Moussa Sow, "Son saniyede gelen gol bizi hakikaten çok üzdü" dedi. 
Maçtan sonra düzenlenen basın toplantısında karşılaşmayla ilgili soruları yanıtlayan Senegalli futbolcu mücadeleyle ilgili olarak, "Tüm oyuncu grubumuz son derece üzgün. Aslında maça iyi başladık. 30 dakika gayet iyiydik. Skoru da bulduk ama duran toptan Beşiktaş beraberliği yakaladı. Daha sonra da öne geçtiler. Bu kez de bir kaç dakika içinde biz beraberliği yakalamayı başardık. Son saniyede gelen gol de bizi hakikaten çok üzdü" ifadelerini kullandı.

"Maçta sayılmayan bir gol var" şeklindeki ifade üzerine Sow, hakemin hatası olduğunu belirterek, "Bu akşam gerçekten çok hata vardı" dedi.

Fenerbahçe adına eksik olan şeyin ne olduğu sorusuna da sarı-lacivertli oyuncu, "Konsantrasyon eksikliğiydi tabi. Ama tabii ki hocamız takımı toparlayacak, bir şekilde devam edeceğiz" ifadelerini kullandı.

-Ziegler: "Kaybedeceğimiz düşüncesini hiç hissetmedim"-

Beşiktaş karşısında iyi bir futbol oynadıklarını savunan Reto Ziegler ise, mücadele sırasında kaybedecekleri düşüncesini hiç hissetmediğini ifade etti.

Yenilginin üzüntüsünü yaşadıklarını belirten Fenerbahçeli futbolu şunları söyledi:

"Tüm takım gerçekten çok üzgün. Çünkü iyi bir futbol ortaya koyduk, oyunu iyi kontrol ettik. Kendi kullandığımız bir kornerdeki anlık hatayla golü yedik. Ben sahada oynarken kaybedeceğimiz düşüncesini hiç hissetmedim. O yüzden kafalarımızın havada olması gerekiyor. İyi bir takım olduğumuzu biliyoruz. Daha önümüzde kazanacak maçlar ve puanlar var. O yüzden bir an önce bu maçı unutup UEFA Avrupa Ligi maçına konsantrasyon sağlamak istiyoruz."

Maç sonrasında koridorda takım arkadaşları Egemen Korkmaz ve Gökhan Gönül arasında kavga yaşandığı ifade edilerek yöneltilen soruya ise Ziegler, "Bazı gürültüler vardı ama bir şey görmedim" cevabını verdi.

Beşiktaş'ın iyi bir ekip olduğunu ancak oyunun kontrolünün genel olarak kendilerinde bulunduğunu kaydeden Ziegler, "Özel bir maç, adı üzerinde derbi. Beş saniye bile konsantrasyonu yitirdiğinizde böyle şeyler olabiliyor" şeklinde konuştu.