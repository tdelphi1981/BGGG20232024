Mutlu Altuğ'a 15 gün ceza
Türkiye Basketbol Federasyonu Disiplin Kurulu, Pınar Karşıyaka Basketbol Şube Sorumlusu Mutlu Altuğ'a 15 gün hak mahrumiyeti cezası verdi. 
Federasyondan yapılan açıklamaya göre, Beko Basketbol Ligi'nde 24 Kasım 2012 tarihinde İzmir'de oynanan Pınar Karşıyaka-Banvit maçının bitiminde hakem odasının önüne gidip, hakemlerin yolunu keserek müsabakanın başhakemine yönelik uygunsuz, küçük düşürücü sözler sarf etmesi nedeniyle Altuğ'a 15 gün hak mahrumiyeti ve bin 500 lira para cezası verildi.

Öte yandan, aynı müsabakada Pınar Karşıyakalı bir taraftarın saha içine girerek, rakip takım pota altından müsabaka hakemlerine yönelik uygunsuz sözler sarf etmesi nedeniyle de İzmir ekibi bin 500 lira para cezası aldı.