Terim'in zor kararı
Galatasaray'da yaklaşan Cluj karşılaşması öncesinde teknik direktör Fatih Terim'i zor bir karar bekliyor.
şampiyonlar ligi H Grubu'ndaki 4. maçında Cluj deplasmanına konuk olacak sarı-kırmızılıların, karşılaşmaya hangi kadroyla başlayacağı büyük bir merak konusu. Kayserispor ve İstanbul Büyükşehir Belediyesi'nin devirerek nefes alan Galatasaray'da, teknik direktör Fatih Terim kazanan kadroyu bozmak istemezken, savunmanın göbeğinde hangi ikilinin oynayacağı belirsizliğini koruyor. 
Semih Kaya'nın sakatlanması üzerine ligde oynanan son iki karşılaşmada Cris-Dany ikilisine yer veren ve bu hamlesinden başarılı sonuç alan Terim, Semih'i Cluj deplasmanında da yedek kulübesinde oturtabilir. Sakatlığı tamamen düzelen ve takımla birlikte çalışmalara başlayan genç yıldızın yerine ise son haftaların formda ismi Cris forma giyecek. 
CRIS - DANY VARSA SORUN YOK 
Sezon başında Çek stoper Tomas Ujfalusi'nin talihsiz bir biçimde sakatlanmasının ardından stoper bölgesinde sürekli olarak rotasyon yapan Fatih Terim bir türlü aradığı ikiliyi bulamamıştı. Ligde yediği basit gollerle eleştiri konusu olan sarı-kırmızılılar, bu bölgedeki problemi Dany ve Cris ikilisi ile çözmüş gibi görünüyor.  
Spor Toto Süper Lig'in 9. ve 10. haftalarında Galatasaray savunmasının göbeğinde başarılı bir performans sergileyen yıldız ikili, bu karşılaşmalarda sarı-kırmızılı kalede yalnızca 1 gole engel olamadı. Dany ve Cris ikilisinin birlikte oynadığı 4 karşılaşmada Galatasaray kalesinde yalnızca 2 gol gördü. 
Semih ve Dany ikilisinin beraber oynadığı 2 karşılaşmada Galatasaray fileleri tam 5 kez sarsılırken; Semih - Cris ikilisi birlikte oynadıkları 2 karşılaşmada yenilen 2 gole engel olamadılar.  
Galatasaray'ın bu sezon kalesinde gol görmediği 3 karşılaşmanın ikisinde savunma hattı Dany ve Cris ikilisiyle kurulurken; diğer karşılaşmada Semih ve Cris ikilisi görev yaptı.