Yarı finalde El Clasico heyecanı
İspanya futbol Kral Kupası'nda yarı finale çıkan 4 takım belli olurken, milli futbolcular Arda Turan ve Emre Belözoğlu'nun forma giydiği Atletico Madrid'de bunlardan biri oldu.
Çeyrek finalde Real Betis ile karşılaşan Atletico Madrid, deplasmanda oynadığı rövanş maçında 1-1 berabere kalsa da, ilk maçtaki 2-0'lık skor üstünlüğü ile yarı finale adını yazdırdı. Atletico Madrid'de Arda ilk 11'de forma giyip 73. dakikada yerini Raul Garcia'ya bıraktı. Maçın 0-0 devam ettiği 35. dakikada Atletico Madrid cezasahası içinde Arda'nın yaptığı faul, karşılaşmanın kader anlarından biri olarak dikkat çekti. Geç kalan ve Real Betis'ten Salva'yı cezasahasında düşüren Arda'nın pozisyonda herkes penaltı beklese de, hakem Clos Gomez oyunu devam ettirdi.

Bu arada, Atletico Madrid'deki diğer Türk futbolcu Emre de, 54. dakikada Gabi'nin yerine oyuna girdi. Maçta Atletico'nun golünü Diego Costa (Dk. 45), Betis'in golünü ise penaltıdan Jorge Molina (Dk. 90) kaydetti.

Atletico Madrid'in yarı finaldeki rakibi Real Zaragoza'yı (0-0) ve (4-0)'lık skorlarla eleyen Sevilla oldu.

-Ezeli rekabet Kral Kupası'nda yaşanacak-

Öte yandan, kupanın diğer yarı finalisti olarak, İspanyol futbolunun iki büyük kulübü Barcelona ve Real Madrid eşleşti. Çeyrek finallerde Real Madrid (2-0) ve (1-1) skorlarla Valencia'yı, Barcelona da (2-2) ve (4-2) skorlarla Malaga'yı eledi. El Clasico olarak adlandırılan Barcelona-Real Madrid maçları bir bakıma Kral Kupası'nın erken finali olacak. Kral Kupası'nda son iki yılın finali bu takımlar arasında oynanmış, 2011'de Real Madrid, 2012'de de Barcelona kazanmıştı.

Kral Kupası yarı finalinde ilk maçlar (Real Madrid-Barcelona, Atletico Madrid-Sevilla) 30 Ocak'ta rövanş maçları da 27 Şubat'ta oynanacak. Tek maç üzerinden yapılan final karşılaşması da 18 Mayıs'ta yapılacak.