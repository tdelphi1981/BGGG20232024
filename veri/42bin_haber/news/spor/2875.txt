İşte Meireles raporu!
Derbiyi gölgede bırakan Raul Meireles’in raporu iddia edildiğinden de “ağır” çıktı…
 Galatasaray ile Fenerbahçe arasında oynan dev derbinin ardından sarı-lacivetlilerin yıldız futbolcusu Raul Meireles’in “şok hareketi” gündemin birinci sırasına otururken Sporx.com hakem Halis Özkahya’nın raporuyla ilgili ilginç detaylara ulaştı...
 Hakem Halis Özkahya’nın Portekizli futbolcunun şok el hareketiyle ilgili raporunda iddia edildiği gibi “Bana gay dedi” sözü yerine “Gayri ahlaki harekette bulunduğu” yönünde ifadeye yer verdiği ortaya çıktı…Fenerbahçeli futbolcu ile ilgili oldukça kapsamlı bir rapora imza atan FIFA kokartlı hakem Özkayha’nın, raporunda en dikkat çekici konu net olarak görünemeyen tükürük hadisesiyle ilgili “… İhraç sonrası Fenerbahçeli futbolcu dilini bilmediğim (sanırım Portekizce) agrasif cümlelerle şahsıma karşı sportmenliğe aykırı biçimde davranış sergilerken, yüzüme tükürmüş ve ayrıca yine şahsıma karşı gayri ahlaki bir harekette bulunarak centilmen olmayan bir biçimde sahaya terk etmiştir” sözlerine yer vermesi oldu.
 Beşiktaşlı Fernandes ve Galatasaraylı Melo’dan sonra Fenerbahçeli Meireles’in de ihraç sonrası sözlü tacizini Portekizce yapması ve hakem Özkahya’nın da raporunda “Bilmediğim içeriği anlaşılamayan sözler” şeklinde ifade etmesi sarı-lacivertli futbolcuyu “sözlü hakaret tehlikesinden” kurtarmış oldu.
 Ancak hakem Özkahya’nın raporunda Meireles’le ilgili hem gayri ayhali el hareketi hem de tükürük eylemlerine yer vermesi Portekizli oyuncuyu ciddi bir ceza tehlikesiyle karşı karşıya bıraktı. Fenerbahçeli futbolcunun TFF Hukuk Müşavirliği tarafından "müsabaka hakemine hakaret" kapsamında disiplin kuruluna sevkedileceği 3 ile 7 maç men cezasını ön gören bu davranışın yine 42. Maddenin 2. Fıkrasında yer alan "tükürük" eyleminden dolayı kırmızı kart cezasıyla birlikte toplam cezanın 6 ile 8 maç arasında olacağı ve ek olarak para cezası verileceği öğrenildi.
 PFDK’ya sevkedilecek olan Meireles’in kurul tarafından iki farklı hakaret eylemi olmasından dolayı disiplin talimatının 11. Maddesi 2. Fıkrası kapsamında ele alınıp değerlendirilebileceği belirtildi.
 İŞTE İLGİLİ MADDELER...
 MADDE 42 – KİŞİLİK HAKLARINA SALDIRI, HAKARET ve TEHDİT
 (1) TFF veya mensuplarına, müsabaka görevlilerine, futbolculara, yöneticilere veya diğer ilgili kulüp ve kişilere, hakaret eden, söven, tehdit eden veya herhangi bir şekilde kişilik haklarına saldırıda bulunan;
 (a) Futbolculara iki ila beş; fiillerin müsabaka görevlilerine yönelik olması halinde ise üç ila yedi müsabakadan men cezası,
 (2) Bir futbolcuya ya da müsabaka görevlileri dışında kalan kişilere tükürenlere dört ila altı müsabakadan men, soyunma odasına ve yedek kulübesine giriş yasağı veya kırk beş ila doksan gün hak mahrumiyeti cezası verilir. Bu fiilin müsabaka görevlilerine yönelik olması halinde ise sekiz ila on iki müsabakadan men, soyunma odasına ve yedek kulübesine giriş yasağı veya doksan ila yüz seksen gün hak mahrumiyeti cezası verilir.
 MADDE 11 – İÇTİMA
 (1) Birden fazla cezayı gerektiren fiiller, ayrı ayrı cezalandırılır.
 (2) Bununla birlikte, fiillerin bir bütünlük arz etmesi halinde en ağır cezayı gerektiren ihlal için öngörülen cezaya hükmedilir ve öngörülen ceza yarısına kadar artırılabilir.
  