Almanlar 'İstanbul'dedi!
UEFA Başkanı Platini'nin, Euro 2020'yi farklı ülkelerde oynatma fikri sonrasında Almanlar'ın yüksek tirajlı gazetesi Bild, “Kupanın final maçının İstanbul'da yapılma olasılığı yüksek” diye yazdı 
 Türkiye’nin de aday olduğu 2020 Avrupa Futbol Şampiyonası öncesi UEFA Başkanı Michel Platini, turnuvanın farklı ülkelerde oynanabileceğini ifade etmişti. Bu konudaki çalışmalarını büyük bir titizlikle sürdüren Platini’nin fikirleri, dün Avrupa basınında geniş yer buldu. Almanya’nın yüksek tirajlı gazetelerinden Bild, organizasyonun Avrupa’nın 13 şehrinde yapılmasının planlandığına dikkat çekerken, kupanın final maçının İstanbul’da oynanma olasılığının yüksek olduğuna dikkat çekti. “2020 finali niçin İstanbul’da oynanacak” başlıklı haberde konuyla ilgili konuşan Almanya Futbol Federasyonu Genel Sekreteri Helmut Sandrock, “Türkiye, birkaç kez Euro 2020 için aday olduğunu dile getirmişti. Eğer farklı ülkelerde oynama modeli gerçeğe dönüşürse, onların yarı final ya da finali almaları çok yüksek” açıklamasını yaptı.
 
 'İKİSİ BİRDEN ÇOK ZOR'
 
 Sandrock, Türkiye’nin 2020 Olimpiyatları’na da aday olduğunu hatırlatarak, “Her ikisinin de yapılma fikri, UEFA’ya başından beri ters geliyor. Bu yüzden UEFA, bunu istemiyor” ifadelerini kullandı. Avrupa futbolunun patronunun Asbaşkanı Şenes Erzik de, “Platini’nin düşüncesi, 2020 Avrupa Futbol Şampiyonası’nı 13 ülkeye yaymak. Grup maçlarını, çeyrek finali, yarı finali ve final maçlarını farklı ülkelere dağıtmak” demişti.