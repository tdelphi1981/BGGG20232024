Felipe Melo, savunma yaptı!
Galatasaraylı futbolcu Felipe Melo, Spor Toto Süper Lig'deki Beşiktaş derbisinde rakip futbolcu Oğuzhan Özyakup'a tükürdüğü gerekçesiyle verilen 4 maçlık cezaya yapılan itirazın ardından, Türkiye Futbol Federasyonu (TFF) Tahkim Kurulu'nun duruşmalı toplantısına katıldı.
Galatasaray Kulübü Yönetim Kurulu Üyesi Sedat Doğan, kulüp avukatı Mahinur Dengiz ve tercüman Mert Çetin ile birlikte TFF'nin İstinye'deki binasında Tahkim Kurulu'nun duruşmalı toplantısına katılan Melo, sonrasında gazetecilere herhangi bir açıklamada bulunmadı.

Medya mensuplarının sorularını yanıtlayan Sedat Doğan ise, Tahkim Kurulu'nun artık hakem raporları dışında, görüntüleri de delil olarak kabul ettiğini hatırlatarak, 'Daha önce bir örneği oldu biliyorsunuz, değerli bir rakibimizin futbolcusuyla ilgili olarak. Oyuncumuzun görüntülerini önce kendimiz izledik yönetim olarak ve ikna olduk. Orada bir tükürük yok. Konunun ne olduğunu Melo ile tekrar görüştük. Eğer bir tükürme olayı olsaydı, Galatasaray kesinlikle Tahkim Kurulu'nun önüne gelmezdi. Biz önce kendimiz ikna olduk. Çünkü kar tanelerini bile görüyorsunuz, tükürük görünmüyor' diye konuştu.

-'Meireles'le aynı adil davranışı bekliyoruz'-
Sedat Doğan, tükürük iddiasıyla ilgili Tahkim Kurulu'na savunmalarını verdiklerini dile getirerek, 'Fenerbahçeli Meireles'le ilgili alınmış bir karar var. Hemen hemen benzer bir karar. Orada da görüntüler üzerinden karar verildi ve 'yok' denildi. Biz de gördük ki futbolcumuz ilgili de böyle bir şey yok. Aynı hassasiyeti, aynı adil davranışı Tahkim Kurulu'ndan bekliyoruz. Savunmamızı o yönde yaptık. Futbolcumuz orada olan olayları anlattı. Görüntüler üzerinden 4-5 defa geçtik. Konuyu anlattık ve şimdi de gidiyoruz. Herhalde akşam kararı alacağız' dedi.

Melo'nun savunmasında, Brezilya'da, 'Senden korkmuyorum' şeklinde bir duruş şekli olduğunu söylediğini belirterek, 'Brezilya'da 'senden korkmuyorum' anlamında bir duruş şekli var. Kendisinin de anlattığı gibi, (Ben orada küfür de etmedim. Senden korkmuyorum anlamında 'Bu' diye bir hareket yaptım) dedi. Dikkat ederseniz, futbolcu son derece sakin. Hareketin öncesinde ve sonrasında sakin. En önemli şey, hiçbir görüntüde bir tükürme vakası yok. Tükürük yok ortada' ifadelerini kullandı.

Çıkacak kararla ilgili beklentilerini anlatan sarı-kırmızılı yönetici, 'Beklentimiz tabii ki bu cezanın tamamen kaldırılması. Oyuncumuz zaten haksız bir kırmızı kart gördü. Görmemesi gereken kartı görerek ceza aldı' şeklinde konuştu.

Sedat Doğan, Beşiktaşlı futbolcu Oğuzhan Özyakup'un, kendisine tükürüldüğü şeklindeki açıklamasının hatırlatılması üzerine de, başka bir kulübün futbolcusuyla ilgili konuşmayacağını sözlerine ekledi.