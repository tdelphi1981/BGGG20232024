Bolt'a şişe fırlatmanın cezası...
Londra Olimpiyatları'nda erkekler 100 metre finalinde Usain Bolt'a şişe fırlatan Ashley Gill-Webb'e 2 ay sokağa çıkma yasağı getirildi. 
Londra Olimpiyatları'nda erkekler 100 metre finalinde Jamaikalı sprinter Usain Bolt'a, "Kaybetmeni istiyorum Usain. Çok kötüsün" diye bağırdıktan sonra elindeki plastik bira şişesini piste fırlatan Ashley Gill-Webb'in yargılanması sona erdi.

Hakim, "Geçersiz (eski) biletle stadyuma girmek, sözlü tacizde bulunmak, tehditle telaş veya endişeye yol açmak, uygunsuz davranışta bulunmak ve hakaret etmekle" suçlanan Gill-Webb'in, "2 ay boyunca akşam 7'den sabah 7'ye kadar sokağa çıkma yasağı" ile cezalandırılmasına hükmetti.

Bolt, 6 Ağustos 2012 tarihindeki 100 metre yarışını 9,63 saniyelik (olimpiyat rekoru) derecesiyle kazanarak, olimpiyat oyunları tarihinde ABD'li Carl Lewis'in ardından 100 metrede üst üste altın madalyaya uzanan ikinci isim olmuştu.