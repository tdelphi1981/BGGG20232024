Bursaspor'un gözü galibiyette
Bursasporlu futbolcular, perşembe akşamı Ziraat Türkiye Kupası'nda 1-0 yenildikleri Sivasspor'u pazar günü ligde mağlup etmek için sahaya çıkacaklarını söylediler.
Yeşil beyazlı takımda gözler, pazar günü yeniden sahalarında oynayacakları Sivasspor maçına çevrildi. Yeşil beyazlı futbolcular, yine seyircileri önünde oynayacakları karşılaşmanın önemine değinirken, kazanmak zorunda olduklarını söyledi.

VEDERSON:"ÇOK ÖNEMLİ BİR MAÇ"

Bursaspor'un tecrübeli savunma oyuncusu Gökçek Vederson, uzun zaman sonra perşembe akşamı 90 dakika forma giydiğini ifade ederek şöyle konuştu:

"Uzun zamandır 90 dakika oynamıyordum. Bu maç benim için iyi oldu. Gençler için de iyi oldu. Artık bu maçı bir kenara bırakacağız. Kupada iddiamız kalmadığı için önemli değildi. Ancak pazar günü çok önemli bir maç olacak. Kazanmak zorundayız."

HARUN: "HEDEFLERİMİZ VAR"

Genç file bekçisi Harun ise, "Önemli olan lig maçı. Pazar gününe iyi hazırlanıyoruz. Hedeflerimiz doğrultusunda bu maçı kazanmak istiyoruz" diye konuştu.

AZİZ:"İLK MAÇIMDI"

Bursaspor'un devre arasında Avustralya'nın Melbourne Heart FC takımından transfer ettiği Aziz Eraltay yeşil beyazlı formayla ilk resmi müsabakasına Sivasspor karşısında çıktı. İlk maçında heyecanlı olduğunu söyleyen Aziz, "Taraftarlarımız da muhteşemdi. 90 dakika bizim arkamızdalardı. Hepsine teşekkür ediyoruz" dedi.

BARIŞ:"GÖZE GİRMEYE ÇALIŞIYORUZ"

Bursaspor'un genç orta saha oyuncusu Barış Örücü Sivasspor ile kupada oynanan karşılaşmanın genç futbolcular için güzel bir fırsat olduğunu söyledi. İyi bir performans gösterdiğini dile getiren Barış, "İyi bir mücadele çıkardığımı düşünüyorum. İnşallah devamı gelir. Sürekli hazır olduğumuzu göstermemiz gerekiyor. İlk 11'de yetenekli futbolcular var. teknik direktörümüzün gözüne girmeye çalışıyoruz" diye konuştu.