4-0 olacak maçtı
Kocaman, 'Kötü bir yazgı' olarak nitelediği Sivas maçı için '4-0'lık maçtı. Eyvallah deyip yolumuza gidecektik. Yazık' yorumunu yaptı
 F.Bahçe Teknik Direktörü Aykut Kocaman, 4 atacakları maçta Sivasspor'a 2-1 yenilmenin üzüntüsünü yaşıyor. Kocaman, Sivasspor karşısındaki ilk gole kadarki oyunu son yılların en iyi başlangıcı olarak niteledi. Ancak Eneramo'nun golü sonrası takım içinde yine öz güven sorunu yaşandı, beraberlik golü geciktikçe stres arttı, ardından da penaltı kaçtı.
 KOCAMAN, devre arasında oyuncularına 'Tüm istediklerimi yaptınız. İkinci yarı maçı çeviririz' diye moral vererek sahaya gönderdi. Kocaman'ın planladığı gibi gol de geldi ama diğer denemelerden gerekli sonuç çıkmadı.
 AYKUT Hoca, maç sonrası 'Yazık' dedi, 'Galip gelsek ortam güzelleşecekti. 4-0 olacak maçtı. Eyvallah deyip yolumuza gidecektik' sözleriyle üzüntüsünü dile getirdi.
 Yüzde 99 moral verdi
 Başkan Aziz Yıldırım'ın Sivas maçı sonrası soyunma odasına inmesi speküle edildi. Yıldırım'ın futbolcularına kesinlikle fırça atmadığı bildirildi. Sarı-Lacivertliler, Yıldırım'ın ziyareti için 'Takıma yüzde 99 moral verdi. Kesinlikle fırça yoktu' dedi.