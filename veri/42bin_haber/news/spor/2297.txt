Avrupa'dan atıldık
Michel Platini, Türkiye'ye söz verdiği Euro 2020'yi Avrupa'ya dağıttı. En fazla yarı final ve finale ev sahipliği yapabiliriz. Onu da İngilizler Wembley'e istiyor
 Euro 2020 hayal oldu. Euro 2016'yı elimizden alan Platini, Türkiye'de düzenlemesi için söz verdiği Euro 2020'nin de Avrupa'ya dağıtılmasını sağladı. UEFA yönetiminin dün Lozan'da yaptığı toplantıda Platini'nin 'A EURO for Europe' (Avrupa için Euro) projesine tek karşı çıkan isim 1. Asbaşkanı Şenes Erzik oldu. UEFA, Erzik'in karara şerh koyduğunu resmi sitesinden duyurmak zorunda kaldı.
 OTOMATİK VİZE YOK
 İNGİLİZ Daily Mail gazetesi ise Platini'nin fikrini Türkiye dışında bütün Avrupa'nın desteklediğini yazdı. İngilizler, Euro 2020 finalinin Wembley'de oynanmasını istiyor. 
 TURNUVAYA ev sahipliği için şehirlerin adaylık süreci martta başlayacak ve 2014'ün baharında karar açıklanacak. Ev sahibi şehirler Euro 2020'ye otomatik olarak katılamayacak. Galler, İskoçya ve İrlanda da talipler arasında.
 TOPLANTI sırasında Platini'nin yanında Erzik değil Genel Sekreter Infantino, oturdu. Euro 2020 final maçını alsak bile direkt katılamadığımız için Milli Takım, Türkiye'de maça çıkamayacak.
 Elde kaldı olimpiyat
 PLATİNİ, '2020'de Olimpiyat ve Avrupa Şampiyonası'nı birlikte düzenleyemezsiniz. Birinden birini seçin' dedi. Biz ikisinde de ısrar ettik. Sonuçta Euro 2020 elden kaçtı. Elde kaldı olimpiyat. İstanbul 2020'nin adaylık dosyası 7 Ocak'ta IOC'ye sunulacak. Şubat-Nisan arası IOC, İstanbul, Madrid ve Tokyo'yu denetleyecek. 7 Eylül'de de 2020 olimpiyatlarına ev sahipliği yapacak kent açıklanacak.
  