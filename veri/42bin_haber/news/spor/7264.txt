İstanbul'da kritik şike zirvesi
Futbolda şike ve yasadışı bahse karşı eğitim ve önleme programında futbolcular, hakemler, müsabaka görevlileri ve yöneticiler bilgilendiriliyor.
 INTERPOL-FIFA Futbolda Şike ve Yasadışı Bahse Karşı Eğitim ve Önleme Programı Türkiye Çalıştayı İstanbul'da başladı. WOW Hotels Convention Center'de iki gün sürecek çalıştayda futbolcular, hakemler, müsabaka görevlileri, yöneticiler gibi hedef grupları; şike ve şikenin yarattığı riskler konusunda bilgilendirilecek.
 INTERPOL Sporda Dürüstlük Birimi tarafından hazırlanan çalıştayın açılışına Türkiye Futbol Federasyonu 2. Başkan Vekili ve İcra Kurulu Üyesi Servet Yardımcı, Türkiye Futbol Federasyonu Hukuktan Sorumlu Yönetim Kurulu Üyesi Av. Faruk Öksüz, Türkiye Futbol Federasyonu Genel Sekreteri Prof. Dr. Emre Alkin, Türkiye Futbol Federasyonu Başhukuk Müşaviri Av. Faruk Baştürk katıldı.
 Kulüpler düzeyinde bu önemli toplantıya katılımın az olması gözlemlenirken, Galatasaray Yönetim Kurulu Üyesi Sedat Doğan'ın toplantıyı takip etmesi dikkat çekti.
 12 oturumdan oluşan çalıştayda Tahkim Kurulu, PFDK, AFDK, Etik Kurulu temsilcileri ile Disiplin Müfettişleri, Lig temsilcileri, Kulüp Başkanları, Gençlik ve Spor Bakanlığı, Adalet Bakanlığı, Emniyet Genel Müdürlüğü, Profesyonel Futbolcular Derneği, Profesyonel Hakemler Derneği, Spor Toto ve İnteltek yetkilileri yer aldı.
 Çalıştayın ilk gününde İNTERPOL Sporda Dürüstlük Yönlendirme Grubu Başkanı John Abbott'un ardından açılış konuşmasını Türkiye Futbol Federasyonu Genel Sekreteri Prof. Dr. Emre Alkin gerçekleştirdi. Alkin, şunları söyledi:
 "Futbol, her geçen gün daha da artan popülaritesi, güçlenen ekonomisi, yüz milyonlarla ifade bulan taraftar ve izleyici kitlesiyle tüm dünyada ilgiyle, sevgiyle ve heyecanla izlenmeyi sürdüren bir oyun.
 Özellikle son 20 yılda yapılan atılımlar, bu güzel oyunun cazibesini geçmişle kıyaslanmayacak ölçüde artırdı. Modern pazarlama yöntemleri devreye girdi. Naklen yayın ve sponsorluk gelirleri, 1980'li yıllarda hayalini bile kuramadığımız rakamlara yükseldi. Stadyum teknolojilerinin yenilenmesiyle taraftar profilleri değişti, bunun paralelinde maç günü gelirleri çok büyük bir artış gösterdi.
 Tüm bunlar, futbolu yöneten bizler, oyunun gerçek aktörleri futbolcular, teknik adamlar ve seyirciler adına çok önemli gelişmelerdi. Gelirlerin yükseldiği, rakamların büyüdüğü, cazibenin arttığı ortamlarda maalesef kötü niyetli kişiler de rol çalmak peşinde koşabiliyorlar. Futbol, son dönemlerde işte o rol çalmaya; daha doğrusu yasa dışı yollardan bu oyunun parasını çalmaya çalışanların tehdidiyle karşı karşıya kaldı.
 TEHDİT UNSURLARI ŞİDDET, IRKÇILIK, BAHİS İLE ŞİKE
 Günümüzde futbolun saygınlığını, felsefesini, değerini öncelikle tehdit eden birkaç unsur var.
 Bunlardan biri şiddet. Diğeri ırkçılık. Ve ötekiler de yasa dışı bahis ile şike!
 FIFA'nın desteğiyle Interpol tarafından onlarca ülkede düzenlenen "Futbolda Müsabaka Sonucunu Etkileme ve Yolsuzluk Eylemleri ile Mücadele Programı"nı, bu anlamda çok önemli bulduğumuzu belirtmekte yarar görüyorum.
 FIFA ile Interpol girişimiyle yapılan anlaşma çerçevesinde düzenlenen Türkiye Çalıştay'ından gerek federasyonumuzun, gerekse kulüplerimizin önemli kazanımlar elde edeceğini düşünüyorum.
 Türkiye Futbol Federasyonu olarak içtenlikle desteklediğimiz bu program, yasa dışı bahis ve şike konusunda yalnızca işbirliği yapmamızı sağlamayacak. Bilgi, birikim ve deneyimlerimizin paylaşılmasıyla "dürüst futbol" konusunda ortak adımlar atmamıza da vesile olacak.
 Konuşmamın başında, futbolun yüz milyonlarca insan tarafından tüm dünyada ilgiyle, sevgiyle, heyecanla izlendiğinden söz etmiştim.
 Bu ilginin, bu sevginin, bu heyecanın sürmesini istiyorsak, futbolda güven, barış, huzur ortamını sağlamak ve oyunun masumiyetini, dürüstlüğünü korumak zorundayız.
 SALI GÜNÜ SONA ERECEK
 Prof. Dr. Alkin'in açılış konuşmasından sonra devam eden çalıştayın oturumları ve konuları şöyle:
 2. Oturum: Çalıştayın Amaçları ve Katılımcıların Tanıtımı
 Moderatör: John Abbott - INTERPOL Sporda Dürüstlük Yönlendirme Grubu Başkanı
 3. Oturum: Sorun nedir? Genel Durum. Sunum ve Müzakere
 David Graham, INTERPOL Sporda Dürüstlük Eğitim Sorumlusu
 4. Oturum: Türkiye'de Müsabaka Sonucunu Etkileme
 TFF Baş Hukuk Müşaviri Av.Faruk Baştürk-Av.Hazer Akil
 5. Oturum: Sorun nedir? Müsabaka sonucunu etkileme senaryoları
 John Abbott - INTERPOL Sporda Dürüstlük Yönlendirme Grubu Başkanı
 6. Oturum: Bahis nasıl işliyor?
 Detlev Zenglein - FIFA Erken Uyarı Sistemi
 7. Oturum: Eğitim, Öğretim ve Önleme INTERPOL'ün IST Eğitim Programı
 David Graham, INTERPOL Sporda Dürüstlük Eğitim Sorumlusu
 5 ŞUBAT 2013, SALI
 8. Oturum: İlk Günün Gözden Geçirilmesi ve Müsabaka sonucunu etkileme Senaryoları Çalışması
 Moderatör: John Abbott - INTERPOL Sporda Dürüstlük Yönlendirme Grubu Başkanı
 9. Oturum: İyi Kurumsal Yönetim Oluşturmak
 Anja Berninger
 10. Oturum: Yasal İşlemler ve Yönetişim
 Marc Cavaliero - FIFA Disiplin ...Yönetim
 11. Oturum: Ne yapılmalı? Temel Sorunlar ve En İyi Yönetim Uygulamaları
 Moderatör: John Abbott - INTERPOL Sporda Dürüstlük Yönlendirme Grubu Başkanı
 12. Oturum: İleriye Giden Yol - Gelecek Adımlar
 Moderatör: John Abbott - INTERPOL Sporda Dürüstlük Yönlendirme Grubu Başkanı
 Ana fikir ve Kapanış
 Moderatör: John Abbott - INTERPOL Sporda Dürüstlük Yönlendirme Grubu Başkanı
 Ralf Mutschke, FIFA Güvenlik Departmanı
 TFF Başhukuk Müşaviri Av.Faruk Baştürk-Av.Hazer Akil
  