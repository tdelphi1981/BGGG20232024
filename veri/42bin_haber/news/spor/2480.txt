Kulüp başkanları birlik mesajı veriyor
Geçen günlerde Adana Demirspor ile yaptıkları maç öncesi TKİ Tavşanlı Linyitspor ile Kütahyaspor taraftarları arasında yaşanan arbededen sonra kulüp başkanları, birlik mesajı vermeye devam ediyor.
Her iki kulüp başkanının Kütahya Belediye Başkanı Mustafa İça'yı ziyaretinin ardından Kütahyaspor Kulübü Başkanı Ahmet Tekdemir, TKİ Tavşanlı Linyitspor Kulübü'nü ziyaret etti. 
Ziyaretinde açıklamalarda bunan Ahmet Tekdemir, "Zamanında bazı kötü niyetli insanların, iki camia arasında bir husumet varmış gibi birtakım girişimlerde bulunması bizi çok derinden üzdü. Maalesef bu girişimler spora da yansıdı. TKİ Tavşanlı Linyitspor'un, karşılaşmalarını Dumlupınar Stadı'nda oynamaya başlamasıyla bu gerginlik zaman zaman bazı münferit hareketlerle ortaya konuldu. Biz iki kentin iki güzide ekibiyiz. İki kent birbirinden ayrılmaz bir parçadır. Biz biriz ve beraberiz. Bunun iradesini ortaya koymak üzere çalışmalıyız. Ayrımcılık yapanlara değil, iki camiayı birleştirmeye, kaynaştırmaya çalışanlara destek vermeliyiz. Önümüzdeki hafta oynanacak olan Göztepe müsabakası birlik ve beraberlik adına yeni bir başlangıç olacaktır." dedi 
Taraftar gruplarıyla da bir görüşme yaptıklarını ve konunun tatlıya bağlandığını kaydeden Tekdemir, "Tavşanlı ile birçok konuda birlikte çalışıyoruz. Tavşanlı sadece Tavşanlı'nın değil, Kütahya'nın, Simav'ın, Gediz'in ve diğer ilçelerin de takımıdır. Kütahya'lılar olarak Tavşanlı Linyitspor'a destek vereceğiz. Aynı şekilde Tavşanlı'lar da Kütahyaspor'a esteğini esirgememeli." şeklinde konuştu. 
Tekdemir'in ziyaretinden memnuniyet duyduklarını belirten TKİ Tavşanlı Linyitspor Kulübü Başkanı Oktay Semih Koçyiğit ise "Artık bir ve beraber olma zamanı geldi. Geçmişte şu oldu, bu oldu gibi ifadeleri bırakalım. Sporu kullanıp bu gücümüzü tek yürek olarak ifade etmeliyiz. Bu konuyu fazla uzatmadan nasıl birlik olacağımızı konuşalım. Hedefimiz Süper Lig'i konuşalım." dedi. 
TKİ Tavşanlı Linyitspor ile Adana Demirspor arasında 9 Aralık'ta Dumlupınar Stadı'nda oynanan karşılaşma öncesi ve sonrasında, Kütahyasporlu taraftarlar ile TKİ Tavşanlı Linyitspor taraftarları arasında arbede çıkmış, taş ve torpiller atılması nedeniyle iki kişi yaralanmış ve bazı araçların camları kırılmıştı. 
GANALI FUTBOLCULAR DENENİYOR 
Bu arada PTT 1. Lig'de, yabancı oyuncusu bulunmayan 3 takımdan biri olan TKİ Tavşanlı Linyitspor, ara transferde bu eksiğini gidermek için çalışma başlattı. 
Kırmızı-siyahlı ekibin idari menajeri Abdullah Duran, yabancı oyuncu arayışı içinde olduklarını ve yetenekli yabancılara kapılarının açık olduğunu söyledi. 
Ara transferde kadrolarını yabancı oyuncularla güçlendirmek için Gana'dan 17-20 yaşları arasındaki 5 oyuncuyu antrenmanlarda denemeye başladıklarını dile getiren Duran, "Deneme süreci sonunda 3 oyuncuyu takımımıza kazandırmak istiyoruz. Bir süre daha çalışmalarını burada sürdürecekler. Son kararı teknik heyetimiz verecek." dedi.