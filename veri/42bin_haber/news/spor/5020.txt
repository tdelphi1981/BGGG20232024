Edu resmen Bursaspor'da
Bursaspor, İngiltere 1. Ligi (Premier League) takımlarından Stoke City'den orta saha oyuncusu Maurice Edu'yu, sezon sonuna kadar kiralık olarak renklerine bağladı.
Anlaşma sağlanan Edu, sağlık kontrolünden geçtikten sonra kendisini yeşil-beyazlı kulübe bağlayan sözleşmeyi imzaladı. Özlüce Tesisleri'nde düzenlenen imza töreninde Bursaspor Genel Sekreteri İlhan Uslu ile Futbol Şube Sorumlusu Erkan Kamat hazır bulundu.

Uslu imza töreninde yaptığı konuşmada, Edu'yu uzun süredir takip ettiklerini belirterek, 'Edu'yu Glasgow Rangers'ta oynarken de takip ediyorduk. Transferi kısmet bu güneymiş. Bu transferde emeği geçen Erkan Kamat'a teşekkür ediyorum. Edu'nun bize çok faydalı, ilk 11'in değişmez oyuncusu olacağına inanıyorum. Oyun stili bizi çok etkiledi. N'Diaye'nin eksikliğini dolduracağına inancım tam' dedi.

İlhan Uslu bir gazetecinin, 'Fenerbahçe maçı sonrası transfer ve satılan oyuncularla ilgili taraftarın tepkisi oldu. Bu konudaki düşünceniz nedir?' sorusununa karşılık, 'Her kulüpte olan olaylar. Ancak taraftarlarımız bizim samimiyetimize ve iyi niyetimize inansınlar. N'Diaye'yi biz göndermedik, kendisi gitti. Hatta göndermeye mecbur kaldık. Ayrıca aldığımız bonservis ücretinin 2,5 katı fazlasına sattık' diye konuştu.

Erkan Kamat da Bursaspor için önemli günlerden birini yaşadıklarını ifade ederek, yeşil-beyazlı takıma son derece önemli bir oyuncu kazandırdıklarını dile getirdi. Kamat, 'Edu, kariyeri belli, meziyetleri tartışılmaz bir futbolcu. Bursaspor forması altında başarılı olacağına inanıyorum' dedi.

Kamat, başka transfer olup olmayacağına ilişkin soru üzerine, 'Görüştüğümüz bir-iki oyuncu var. Onları da Bursaspor'a kazandırırsak Edu gibi takıma faydalı olacaklardır. Bir kaç gün içinde bu transferler de netleşecektir' diye konuştu.

Yeni transfer Edu da, Bursaspor'da olmaktan büyük mutluluk duyduğunu belirterek, 'Burada forma giyme şansı veren herkese teşekkür ediyorum. Daha önce Bursaspor forması giyen Altidore'den olumlu referanslar aldım. Altidore, Bursaspor'un çok iyi bir kulüp olduğunu ayrıca önemli bir taraftar topluluğuna sahip olduğunu söyledi. Daha önce Glasgow Rangers'te oynarken Şampiyonlar Ligi'nde Bursaspor'a karşı forma giymiştim. Umarım bu kez Bursaspor formasıyla Şampiyonlar Ligi'nde oynarım. Başarılı olmak ve burada şampiyonluk yaşamak istiyorum' dedi.

Konuşmaların ardından Edu, kendisini sezon sonuna kadar yeşil-beyazlı renklere bağlayan sözleşmeyi imzaladı. Anlaşmanın, 'satış opsiyonlu' olduğu bildirildi.