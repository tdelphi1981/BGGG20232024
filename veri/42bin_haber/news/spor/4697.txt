Ozan İpek Bursaspor'da kalabilir
Bursasporlu Ozan İpek yönetimle görüşeceğini ve her şey iyi giderse kalmak isteyeceğini söyledi. 
Bursaspor'da kadro dışı kalan Ozan İpek yerel bir televizyon kanalında yayınlanan spor programında önemli açıklamalarda bulundu. 

Ozan, "Görüşmemiz var. Ondan sonra yeni bir harita çizeceğiz. Her şey iyi giderse kalmak isteyeceğim. Bursaspor taraftarından ve camiasından da özür dilerim" dedi. 

Antalya'ya gitmeyi kendisinin istediğini söyleyen Ozan, "Orada daha iyi çalışabileceğimi düşündüm. Beni yetiştiren hocalarım da orada. Bu fikir benden çıktı. Kötü bir fikir değildi. Başkan da izin vermişti. Tekrar geri geldim. Yarın görüşmemiz var. Ondan sonra yeni bir harita çizeceğiz" diye konuştu. 

"RAKAMA GÖRE BEN BORÇLUYUM"

Antrenmanlara çıkmadığı gerekçesiyle kulüp tarafından 1 milyon 760 bin TL cezaya çarptırılan Ozan bu konuyla ilgili ise, "Rakama göre ben borçluyum. 360 bin civarında Bursaspor'a borcum var. Verilen o rakama göre. Cezaya da bir şey demedim. Çünkü Başkan biliyordu" diye konuştu. 

"ABARTILACAK BİR DURUM YOK"

Pinto ve Vederson'la tartışmasıyla ilgili sorulara da açıklık getiren Ozan, "Birikim olsa daha farklı olurdu. Bilerek yapılmış ya da sevmediğim için yapılmış bir şey yok. Onlarla kişisel bir olayım yok. Yaşanan iki olayda da kendimi tutamadım. Bunlar bence normal. Futbolda daha fazlalarını gördüm, duydum. Çok da abartılacak bir durum değildi" dedi. 

"SÜRPRİZ OLDU"

Kadro dışı bırakılmasının sürpriz olduğunu belirten yetenekli futbolcu, "O gün doğum günümdü. O yönden sürpriz oldu. Böyle bir şey hiç aklımda yoktu. Ben ilk arandığımda 3 gün izinli olduğumu söylediler. O an kadro dışı kaldığımı anladım" diye konuştu. 

"ÜZÜLEN BİRİ VARSA BENİM"

9 ay önce A Milli Takıma seçildiğini, 9 ay sonra da kadro dışı kaldığını ifade eden Ozan, "2,5 aydır top oynamıyorum. Bu durumu kimse istemez. Ama bir şekilde buraya kadar gelindi. Üzülen biri varsa o da benim. Çünkü ben oynamıyorum. Bu yönde de çok eleştiri oldu. Özür dile dendi. Gitmek istesem giderdim. Çok teklif de oldu. Ama hep kalmak istedim ve kaldım. Şimdi de bu duruma geldik" şeklinde konuştu. 

"SONUÇ BEKLİYORUM"

Yarınki toplantıdan sonuç beklediğini ifade eden Ozan, "Artık bir karar verilsin. Ya bizdesin, ya değilsin, gideceksin demeleri. Gideceksem kolaylık sağlansın ya da kalacaksam gerekli şartlar sağlansın. Yarın ne konuşulacak kestiremem. O anlık gelişecek bir şey. Buradan kopup gitmek kolay değil. Halledilmesi gereken çok sorun var. Cezalar var, hocanın düşüncesi var, başkanın düşüncesi var. Yarın herşey iyi giderse kalmak isteyeceğim" dedi. 

"ONUN DÜŞÜNCESİNİ BİLEMEM"

Ertuğrul Sağlam'ın, 'Ozan'ın takıma dönmesi mümkün değil' sözlerini değerlendiren Ozan, "Hocayla hiç konuşmadım. Onun düşüncesini bilemem. 2,5 ay takımdan ayrı kaldım. Kırgınlığım çok oldu. Ama bu süreç içinde geçti. Ben profesyonelim. Bu benim yapacağım iş. Öyle ya da böyle futbol oynamak zorundayım" diye konuştu.