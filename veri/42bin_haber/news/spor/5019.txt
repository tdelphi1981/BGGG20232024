Hikmet Karaman: Lige iyi başlamak istiyoruz
Gaziantepspor Teknik Direktörü Hikmet Karaman, ligin ilk yarısına iyi başlayamadıklarını, ikinci yarıya iyi başlangıç yapmak istediklerini söyledi.
Gaziantepspor, hafta sonu deplasmanda oynayacağı Sivasspor maçının hazırlıklarını sürdürüyor. Celal Doğan Tesisleri'nde teknik direktör Hikmet Karaman gözetiminde gerçekleşen antrenmana sakatlıkları devam eden Muhammet Demir, Orhan Gülle, Serdar Özbayraktar, Wılton Fıgueiredo ile Afrika Kupası nedeniyle izinli olan Abdou Razack Traore katılmadı.

Teknik direktör Hikmet Karaman, antrenmanda gazetecilere yaptığı açıklamada, Sivasspor maçına 2'si sakat, 2'si de cezalı 4 oyuncudan yoksun hazırlandıklarını belirtti.

Karaman, Sivas'ta çok iyi futbol oynayıp, iyi mücadeleyle, puanlarla dönmek istediklerini ifade etti. Rakiplerinin iyi bir takım ve alternatif oyuncularla kurulu olduğuna dikkati çeken Karaman, 'Lige iyi başlamak istiyoruz. İlk yarı iyi başlayamadık. Bu hafta 2'si cezalı, 2'si de sakat 4 oyuncudan yoksunuz. Bu da bizim adımıza büyük bir şansızlık. İbricic ve Sosa da gidince bu sayı 6'ya çıkıyor' dedi.

Yabancı transferlerin en kısa zamanda takıma katılmasını beklediğini dile getiren Karaman, şunları kaydetti:

'Altyapıdan aldığımız 6 futbolcu var. Onlara büyük bir şans doğdu. İyi ki sezon başında onları alıp antrenman yaptırmışız. Sanırım bu haftaki kadromuzda futbola aç 5 tane pırıl pırıl genç arkadaşımız olacak. İnşallah onlarda bu şansı en iyi şekilde değerlendirir.'

Bu arada, kırmızı-siyahlı ekibin Sivasspor kafile programı belli oldu. Takımın 18 Ocak Cuma günü sabah saatlerinde kara yoluyla Sivas'a gideceği ve maçın ardından yine kara yoluyla Gaziantep'e döneceği kaydedildi.