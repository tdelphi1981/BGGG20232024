"Test yasağı" tatili
Milli motosikletçi Kenan Sofuoğlu, Uluslararası Motosiklet Federasyonu'nun (FIM) takımlara uyguladığı test yasağı nedeniyle 1,5 ay yarış motosikletiyle antrenman yapamayacak.Yeni takımı Mahi Racing Hindistan ile geçen ay İspanya'daki Jerez pistinde, ardından da Portekiz'de ve Monako'da antrenman yapan Dünya Supersport Şampiyonu Kenan Sofuoğlu, 45 gün hız kesecek.

Sofuoğlu, AA muhabirine yaptığı açıklamada, dünya şampiyonalarında yarışan sporculara her yıl verilen test yasağının başladığını söyledi. 1 Aralık'ta başlayan yasağın, 15 Ocak'ta son bulacağını belirten Sofuoğlu, şu an Türkiye'de olduğunu, yarış motosikletini 1,5 ay kullanmasının yasak olduğunu söyledi.

FIM'in, takımlar dinlenme fırsatı bulsun diye böyle bir yasak koyduğunu ifade eden milli motosikletçi, Bu tarihler arasında motosiklete dokunmamız bile yasak. Biz pilotlar yarış aralarında dinlenip, arada tatilimizi yapabiliyoruz. Oysa takım üyelerinin, özellikle mekanikerlerin böyle bir şansı yok. Sürekli testler, sürekli antrenmanlar, hafta sonu yarışlar... Evlerine gidemiyorlar diye konuştu.

Sofuoğlu, test yasağının kendisini olumsuz etkilemeyeceğini söyledi. Adapazarı'nda kendine ait pistte motosikletleriyle süpermoto antrenmanları yapacağını belirten milli sporcu, Farklı motosikletlerle antrenman yapmak her zaman iyidir. Yarış motosikletini biraz da özlemek gerekiyor ifadelerini kullandı.

Birkaç hafta antrenman yapmayacağını, yılbaşından sonra çalışmalarına başlayacağını belirten Sofuoğlu, resmi testlere 22 Ocak'ta İspanya'da yeniden başlayacağını kaydetti.