Alex Ferguson: Çakır futbola olan inancımı sarstı
71 yaşındaki İskoç, Real Madrid ile Old Trafford'da oynanan maçın 56'ncı dakikasında Nani'yi oyundan atan Cüneyt Çakır hakkında maçtan önce de şüphelerinin olduğunu belirtti.
Manchester United Teknik Direktörü Sir Alex Ferguson, Şampiyonlar Ligi'ne veda ettikleri Real Madrid maçının ardından Cüneyt Çakır hakkında açıklamalarda bulundu.

Olaylı Real Madrid mağlubiyetinin ardından ilk defa mikrofonların karşısında geçen kurt teknik adam, "Bu tarz talihsiz olaylar yaşadıktan sonra futbola olan inancınızı devam ettirmeniz gerçekten çok zor. Cüneyt Çakır hakkında maç öncesi de şüphelerim vardı. Hatta bunu teknik ekibime de iletmiştim. Fakat olan oldu. Bu dakikadan sonra yapacak bir şey yok. Artık önümüze bakmalıyız." dedi.

Nani kendini suçlu hissediyor

İskoç teknik adam, oyundan atılan Nani hakkında ise "Nani oyundan atıldığı için çok üzgündü. Belki pozisyonda suçu bile olsa hep beraber bu düşünceyi atlatmasını sağlamalıyız. Zaten bana kalırsa yanlış bir hareket de yapmadı. Ona bu mesajı verip, toparlanmasına yardımcı olacağız." sözleriyle en kısa zamanda Portekizli oyuncuyu geri kazanacaklarını ifade etti.