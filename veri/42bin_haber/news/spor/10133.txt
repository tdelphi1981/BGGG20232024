3 futbolcudan iyi haber...
Beşiktaş'ın Fenerbahçe maçı hazırlıklarında Veli, Oğuzhan ve Necip, takımla birlikte çalıştı. Spor Toto Süper Lig'de 3 Mart Pazar günü Fenerbahçe'yi ağırlayacak Beşiktaş'a, derbi öncesi 3 futbolcusundan iyi haber geldi. 

Sakatlıkları nedeniyle bir süredir forma giyemeyen Oğuzhan Özyakup ve Necip Uysal ile son Sivasspor maçında sakatlanan Veli Kavlak, siyah-beyazlıların bugünkü idmanında takımla birlikte çalışmaya katıldı.

Sakatlığı bulunan Cenk Gönen'in, antrenmanın ilk bölümünde takımla birlikte çalıştığı, Veli Kavlak, Oğuzhan Özyakup ve Necip Uysal ise takımla birlikte çalışmada yer aldığı duyuruldu. Tedavileri süren İsmail Köybaşı ve Uğur Boral'ın katılmadığı antrenmanda, Almeida ve Dentinho'nun ise özel çalışma programlarına devam ettiği kaydedildi.

Teknik direktör Samet Aybaba yönetiminde, BJK Nevzat Demir Tesisleri'nde basına kapalı gerçekleştirilen idmanda siyah-beyazlıların kondisyon ve taktik çalışmasının ardından 5'e 2 pas ve şut idmanı yaptığı, yarım sahada çift kale maçla antrenmanın tamamlandığı bildirildi. 

Beşiktaş, derbi hazırlıklarını bu akşam yapacağı antrenmanla tamamlayacak ve kampa girecek.