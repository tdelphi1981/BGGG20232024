Çarşı 'Kutu'yu açtı
Taraftar bilet fiyatlarını protesto için 'tribünün kalbini' terk etti...
 Taraftar ilk kez 12 Ocak 2010'da, Demirören'e tepki için terk ettiği 'BEŞİKTAŞ JK' yazılı bölümü boşalttı
 Beşiktaş 3-0 kazansa da tribün olayları zaferi gölgeledi. Çarşı grubu pahalı bilet fiyatlarını gerekçe göstererek yıllardır hiç bırakmadığı, 'Beşiktaş'ın kalbi' olarak bilinen ve 'kutu' diye adlandırılan kapalının merkezini terk etti. 12 Ocak 2010'da Beşiktaş-Kasımpaşa arasındaki kupa maçında Başkan Yıldırım Demirören'e tepki için bu bölümü boşaltan taraftarlar ikinci kez aynı eylemi gerçekleştirdi.
 KAPALIYI SAYSANA!
 KAPALI tribünden ayrılarak yeni ve eski açık'a taşınan Çarşı, 'Yönetim bu kapalı senin eserin', 'Fikret Orman baksana, kapalıyı saysana', 'Fiyatlar insin, kapalı dolsun', 'Yaşasın kapalı mücadelemiz' diye tempo tuttu. Numaralı tribünde bulunan taraftarlar ise onların bu tavrına tepki gösterdi. Yönetimi destekleyen sloganlar atan numaralı grupla Çarşı arasında gerilim yaşandı. 
 SEZON başında yönetim geçen sezon 80 TL olan Çarşı'nın bulunduğu kapalı tribün bilet fiyatlarını 180 TL yapmış, bunun üzerine gerginlik başlamıştı. Yönetim tepkiler üzerine bilet fiyatlarını önce kademeli olarak düşürmüş ve en son 120 TL'ye kadar indirmişti.