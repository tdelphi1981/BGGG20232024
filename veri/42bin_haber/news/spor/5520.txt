Son 5 yılın en kötü sezonu
Trabzonspor bu sezon, lig tarihinde Bursaspor, Eskişehirspor ve Kardemir Karabükspor'a sahasında, İstanbul Büyükşehir Belediyespor'a ise deplasmanda ilk kez mağlup oldu. Karadeniz ekibi, son 5 sezonun en kötü dönemini yaşıyor.
Spor Toto Süper Lig'de yaşadığı puan kayıplarıyla kötü bir dönem geçiren ve zirve yarışında geriye düşen Trabzonspor, tarihi yenilgiler de aldı.

Ligde 18. hafta sonunda aldığı 6 galibiyet, 6 beraberlik ve 6 mağlubiyetle 24 puan toplayarak 9'uncu sırada yer alan bordo-mavililer, bu dönemde 4 tarihi yenilgi yaşadı. Bordo-mavililer, lig tarihinde Bursaspor, Eskişehirspor ve Kardemir Karabükspor maçlarında sahasında, İstanbul Büyükşehir Belediyespor'a da deplasmanda ilk kez mağlup oldu.

Daha önce Hüseyin Avni Aker Stadı'nda ligin 9. haftasında Bursaspor'a 1-0, ligin 13. haftasında Eskişehirspor'a 3-0, ligin 16. haftasında İstanbul Büyükşehir Belediyespor'a deplasmanda 2-1 yenilen Karadeniz ekibi, Kardemir Karabükspor'a da dün 3-1 yenilerek tarihi yenilgilerine bir yenisini daha ekledi.

Trabzonspor, Bursaspor karşısında Hüseyin Avni Aker Stadı'nda yaptığı 37. maçta ilk yenilgisini yaşamıştı. 1974-75 sezonunda iki takım arasında başlayan lig serüveninde bu sezona kadar sahasındaki 36 maçta 24 galibiyet ve 12 beraberlik elde eden Karadeniz ekibi, 1-0'lık mağlubiyetle rakibine ilk kez kaybetmişti.

Bordo-mavililer, Eskişehirspor'a ile sahasında yaptığı 19. maçta ilk yenilgisini aldı. 18 maçın 12'sinden galibiyet, 6'sından beraberlikle ayrılan Karadeniz ekibi, 3-0'lık farklı mağlubiyetle tarihinde ilk kez sahasında rakibine yenilmişti.

Ligin 16. haftasında İstanbul Büyükşehir Belediyespor'a 2-1 mağlup olan Trabzonspor, İstanbul'da rakibine ilk kez bir lig mücadelesinde yenildi. Rakibiyle ligde daha önce Atatürk Olimpiyat Stadı'nda yaptığı 5 maçı da kazanan bordo-mavili takım, aynı başarıyı gösteremedi.

Kardemir Karabükspor karşısında daha önce sahasında oynadığı 5 maçtan da galibiyetle ayrılan bordo-mavili takım, galibiyet serisini sürdüremeyerek rakibine ilk kez evinde 3 puan verdi.

SON 5 SEZONUN EN KÖTÜSÜ

Trabzonspor, ligde son 5 sezon içerisindeki en kötü dönenimini yaşıyor. Ligde 18 haftada 24 puan toplayan bordo-mavililer, en son 2007-2008 sezonunda 22 puan toplayarak 10. sırada yer almıştı.

Bordo-mavililer, ligde 18. hafta sonu itibariyle 2008-2009 sezonunda 38 puan ile 2. sırada, 2009-2010 sezonunda 30 puanla 6. sırada, 2010-2011 sezonunda 43 puan ile 1. sırada, 2011-2012 sezonunu ise 27 puanla 6. sırada yer bulmuştu.