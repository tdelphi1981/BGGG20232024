FIFA'dan iki kulübe transfer cezası
Uluslararası Futbol Federasyonları Birliği (FIFA), defans oyuncusu Julian Velazquez'in transferinde FIFA'nın Transfer Eşleştirme Sistemi'ne uymayan Arjantin kulübü Independiente ve İtalyan kulübü Genoa'ya para cezası verdi.
FIFA'dan yapılan açıklamaya göre, birliğe üye ülkelerin futbol kulüplerinin futbolcu transfer ederken giriş yapmaları zorunlu olan Transfer Eşleştirme Sistemi'nin kurallarını ihlal eden iki kulüp, 35 biner İsviçre Frangı (38 bin 400 dolar) para cezasına çarptırıldı. Her iki kulüp de transfer sisteminin itibarına gölge düşürmüştür denilen açıklamada, Genoa'nın, FIFA'nın ısrarla ücretsiz olması gerektiğini belirttiği zorunlu belgelerin tamamlanması için Arjantin kulübüne hatırı sayılır miktarda ödeme yaptığı ifade edildi. Açıklamada, Genoa'nın, transfer piyasasında adil pazarlığı ve finansal şeffaflığı sağlayan FIFA'nın çevrimiçi sistemine, bazı belgeleri girmediği de kaydedildi. Genoa, geçen yaz Velazquez'i renklerine katmak istemiş, ancak 22 yaşındaki futbolcu, FIFA'nın 31 Ağustos'ta transferi durdurması üzerine ülkesi Arjantin'de kalmıştı.

Transfer Eşleştirme Sistemi
FIFA'nın 2008-2009 sezonunda devreye soktuğu sisteme dahil olan ulusal federasyonlar arasındaki tüm profesyonel transferlerin, gerçek zamanlı olması isteniyor. Sistem, uluslararası transferlerin daha etkin bir şekilde kayıt altına alınması, kara para aklanmasının önlenmesi, küçük yaştaki futbolcuların korunması, transferin tarafı olan kulüplerce internet üzerinden işleyen bir sisteme girilmesi ve bu işlemlerin ulusal federasyonlar tarafından denetlenmesi esasına dayanıyor.