Alışveriş merkezinde ok atacaklar
Kentpark'ta bulunan ONOK OkMeydanı Atış Poligonu'nun düzenlediği okçuluk turnuvasında amatör ve profesyonel okçular yarışacakKentpark Alışveriş Merkezi'nde bulunan ONOK OkMeydanı Atış Poligonu'nun düzenlediği 1. ONOK Okçuluk Turnuvasında amatör ve profesyonel okçular yarışacak.

ONOK OkMeydanı Atış Poligonu işletmecilerinden eski milli okçu Tunç Küçükkayalar, 26-27 Ocak tarihlerinde Ankara'daki Kentpark AVM'de gerçekleştirilecek organizasyonda toplam 120 kişinin yarışacağını söyledi. Turnuvaya ilginin tahmin ettiklerinden çok olduğunu belirten Küçükkayalar, Bu turnuvayla bir yandan okçuluk sporunu tanıtmayı ve sevdirmeyi amaçlıyoruz, bir yandan da hafta sonu alışveriş merkezlerine akın eden Ankaralılara hoşça vakit geçirtmeyi planlıyoruz dedi.

Türkiye'de çok az kapalı poligon olduğunu ve ONOK'un, daha çok kış aylarında ortaya çıkan bu ihtiyacı karşılaması adına çok olumlu tepkiler aldığını kaydeden Küçükkayalar, Özellikle de turnuvamıza ilginin büyük olması bizi çok mutlu etti. Biz okçuluğun daha geniş kitlelere yayılması adına elimizden geleni yapacağız. Bu tür turnuvalar da bunun için en güzel fırsat diye konuştu.

Turnuvada ilk gün amatör, ikinci gün ise profesyonel okçular yarışacak. 6 kategoride yapılacak amatör yarışlarına katılım ücretsiz olacak ve ekipmanlar ONOK tarafından sağlanacak. Katılımcılar makaralı ve klasik kategorilerinde 9-14, 14-18 ve 18 yaş üstü olarak ayrılacak.

Dört kategoride gerçekleştirilecek profesyonellerde ise katılım ücreti 20 lira olarak belirlendi. Profesyonel yarışlarında her kategoride birincilere 500, ikincilere 250 ve üçüncülere 100 lira değerinde ONOK hediye çeki verilecek.