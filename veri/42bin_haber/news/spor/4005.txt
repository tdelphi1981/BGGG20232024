Türk Telekom evinde vuruldu
Beko Basketbol Ligi'nde Mersin Büyükşehir Belediyesi, deplasmanda Türk Telekom'u 80-78 mağlup etti. 
Salonda ilk yardım ekibinin bulunmaması nedeniyle 7 dakika geç başlayan karşılaşmanın ilk basketini ev sahibi takım Ceyhun ile buldu. Brown, Pasalic ve Alper ile üst üste sayılar üreten Türk Telekom, 3. dakikayı 10-0 önde geçti. Bu dakikadan sonra Ali Karadeniz, Solomon ve Prince ile pota altında etkili olan konuk takım, farkı kapatarak 6.40'ıncı dakikada öne geçti: 12-14. Brown, Ali Karadeniz ve Prince ile sayı üretkenliğini sürdüren Mersin temsilcisi, ilk periyotu 25-17 önde tamamladı.

Mersin Büyükşehir Belediyesi, ikinci periyota Holston'un 3, Prince'nin de 2 sayılık basketleriyle girerken, uyguladığı katı savunmayla rakibine ilk 4 dakikalık sürede sayı attırmadı. Karşılaşmada 15. dakika 32-19 konuk takımın lehine geçildi. Türk Telekom, bu dakikadan sonra Polat ve Zupan ile üst üste sayılar bularak farkı azaltmaya çalıştı. Karşılaşmanın ilk yarısını Mersin Büyükşehir Belediyesi, 6 sayı farkla 40-34 galip bitirdi.

Karşılaşmanın ikinci yarısı karşılıklı basketlerle başladı. Türk Telekom Zupan, Mersin Büyükşehir Belediyesi ise Ali Karadeniz ile pota altında etkili oldu. Maçın 26. dakikası konuk takımın 5 sayılık üstünlüğü ile (44-49) geçildi.

Pasalic ve Ceyhun ile üst üste sayılar bulan Türk Telekom, farkı kapatarak 28. dakikada yeniden öne geçti: 51-50. Başkent temsilcisi, son saniyede Alper'in 3 sayılık basketiyle 3. periyotu 57-56 önde tamamladı.

Maçın son çeyreğine hızlı başlayan taraf Mersin Büyükşehir Belediyesi oldu. Katı savunma uygulayarak rakibinin sayı üretmesine izin vermeyen Mersin temsilcisi, hücumda Ali Karadeniz ve Prince ile etkili olmaya çalıştı. Solomon ile dış şutlardan istediği sonuçları da elde eden Mersin Büyükşehir Belediyesi, 34. dakikayı 5 sayı farkla 67-62 geçti.

Büyük çekişmenin yaşandığı son dakikalarda Mersin Büyükşehir Belediyesi, Holston ve Ali Karadeniz ile sayılar üretirken, ev sahibi ekip, dış şutlardan istediği sonuçları alamadı. Son 1.5 dakikaya 74-71 önde giren Mersin ekibi, karşılaşmadan da 80-78 galip ayrıldı.

Mersin Büyükşehir Belediyesi'nden Ali Karadeniz attığı 31 sayıyla karşılaşmanın en skorer ismi oldu. Türk Telekom takımında ise Brown 17 sayı kaydetti.