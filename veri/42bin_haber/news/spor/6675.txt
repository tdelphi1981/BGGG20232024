Bedeli ağır oldu
Bu sefer de yatırımcılar 'FEDA' etti. Bir günlük düşüş yüzde 14.69 oldu. Haftalık bazda da değer kaybı 19.21'e yükseldi. 100 lira tam 80 liraya düştü
 KENAN KARCI
   Beşiktaş yönetimi önceki gün 40 milyon TL olan şirket sermayesini 240 milyon TL'ye çıkarmak için karar aldığını açıkladı. Yönetimin 500 milyon TL'lik kayıtlı sermaye tavanı içinde yüzde 500 bedelli sermaye artışı sonrası rüchan hakkı kullanmak isteyenlerin hisse başına 1 TL ödemesi de kararlaştırıldı. Yani bu karar yüzde 37.5'u halka açık olan Beşiktaş hisselerinden yaklaşık 75 milyon TL'lik bir gelir elde etmesi anlamına geliyordu.  
 İLK SEANSTA % 11 DÜŞÜŞ   
 ANCAK bu karar yatırımcı tarafından hiç hoş karşılanmadı. Dün borsanın açılışıyla birlikte gelen satış dalgasıyla hisseler kısa sürede taban oldu. Yüzde 11'den fazla değer kaybeden hisseler ilk seansı 5.06 TL'den kapattı. Uzun süre tahtaya alıcı gelmedi.   BEŞİKTAŞ hisselerindeki değer kaybı ikinci seansta da sürdü. Gün bazında en düşük taban seviyesi olan 4.54'ü gören hisseler kapanışa doğru biraz toparlansa da günü 4.88 fiyattan kapattı. Beşiktaş hisselerinde günlük bazda değer kaybı yüzde 14.69 olarak gerçekleşti. Geçtiğimiz cuma günü kapanışında 6.04 olan hisselerin değer kaybı ise yüzde 19.21 olarak gerçekleşti. Yani 10 bin TL'lik Beşiktaş hissesi alan yatırımcının parası 8 bin TL'ye düştü.  33 MİLYON DEĞER YİTİRDİ  BEŞİKTAŞ Futbol Yatırımları San. ve Tic. A.Ş'nin de piyasa değeri bedelli sermaye artışı kararının ardından adeta yere çakıldı. Hafta başında piyasa değeri 241.6 milyon TL olan şirketin değeri dün itibariyle 195.2 milyon TL'ye geriledi. Yani 3 günlük değer kaybı 46.4 milyon TL oldu. Dün güne hisseleri 5.72'den başlayan ve 228.8 milyon TL piyasa değerine sahip olan şirketin 1 günlük kaybı da 33 milyon TL'yi buldu.  
 KULÜBE BİR ZARARI YOK   BEŞİKTAŞ hisselerinin bu denli değer kaybetmesinin kulübe somut bir zararı yok. Ancak yatırımcılar bu düşüşle büyük kayba uğradı. Düşüşün devam etmesi halinde Beşiktaş hisselerine yatırım yapanlar daha ciddi zararlarla karşı karşıya kalmak durumunda. Hisse senedini elinde bulunduran yatırımcılar ise bedelli sermaye artışı sonrası her bir hisse için şirkete 1 lira daha ek ödemek durumunda kalacaklar. G.SARAY DA BEDEL ÖDEDİ 2011'İN Ocak ayında 15 lira seviyelerini gören Beşiktaş hisseleri o dönemden beri yatırımcısına büyük para kaybettirdi. O dönemde Beşiktaş hisselerine 15 bin TL yatıranların parası şu anda 4 bin 880 TL seviyesine geriledi. Yani hisseler 3'te 2 oranında değer yitirdi. Bedelli sermaye artışı yapan G.Saray'ın hisseleri de Ocak 2011'den beri büyük bir düşüş yaşamış ve 120 TL'lerden 40 TL'lik seviyelere gerilemişti. Yüzde 400 sermaye artışına giden G.Saray, rüchan hakkı kullanımı için hisse başına 25 TL fiyat belirlemişti. G.Saray'ın başvuru yaptığı ikinci sermaye artış talebi ise SPK'da bekliyor.    