G.Saray bayramı
EuroCup'ta erkekler Sopot'a 29 sayı fark attı. Dişi Aslanlar Avrupa Ligi'nde Polkowice'yi 50-48 yenerek 3'te 3 yaptı. Erkek voleybolda da Gümüşhane zaferiyle çeyrek bileti aldı
 G.Saray dün tarihindeki en güzel günü yaşadı. Parkede 3 zaferle taraftarları mest etti. EuroCup'ta Ergin Ataman yönetiminde şampiyonluk iddiası ile yola çıkan G.Saray MP, Polonya'da Trelf'e salonu dar etti.
 POLONYALI 4 bin 200 çılgın seyirci önünde oynanan maçta G.Saray, Furkan, N'Dong ve Ersin ile pota altını sürekli delerek, kolayca baskete gidince, farkı da dakika dakika artırdı.
 MAÇ boyu, 25/40'lık isabetle 62'lik ikilik, 9/18 ile 50'lik üçlük şut yüzdesi ve 17/20 ile 85'lik serbest atış yüzdesi ile rakip potayı delik deşik ederek, yüksek skora ulaşan ve farkı açan G.Saray,  ilk periyotta, Jamont Gordon ve Ender Arslan ile basketler kaydederken, 2. periyotta Trelf Sopot savunma duvarına çarparak, sendelese de, devreyi 47-36 önde bitirmeyi başardı. 
 SOPOT POTAYI GÖREMEDİ
  ÜÇÜNCÜ periyotta işi sıkı tutan G.Saray, Furkan, Ender, Hawkins ve Gordon'un başarılı oyunu ve sayılarıyla skor liderliğini net şekilde götürdü ve periyotu 51-68 ileride tamamladı. 
 SON periyotta, Cenk'in üçlüğü ve Ersin Dağlı'nın pota altı basketi ile başlayan G.Saray, 35.52'de Furkan'ın smacıyla 57-86 yaparak, 29 farka ulaştı, rakibini de teslim aldı! Maçı da 94-65 kazandı. EuroCup'a çok farklı başladı.
 Kadınlar Avrupa'da namağlup
 FIBA Kadınlar Euroleague C Grubu'ndaki G.Saray, Polonya'da Polkowice'yi 50-48 yenerek 3'te 3 yaptı. Sarı-Kırmızılılar devreyi 30-22 önde tamamlarken maçı da 50-48 kazanmayı başardı.
 VOLEYBOLDA Teledünya Erkekler Türkiye Kupası'nda ise 2. tur maçında erkek voleybolcular Gümüşhane Torul Gençlik'i 3-0 yendi. Burhan Felek Spor Salonu'ndaki maçta, Gümüşhane temsilcisini 25-17, 25-14 ve 25-16'lık setlerle 3-0 yenen G.Saray, çeyrek finale adını yazdırdı.