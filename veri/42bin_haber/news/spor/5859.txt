Giray Kaçar'ın büyük üzütüsü
Trabzonspor'un başarılı defans oyuncusu Giray Kaçar, yaşadığı rahatsızlığın ardından dedesi ve anneannesini de kaybetmesinin üzüntüsünü yaşıyor.
Dedesinin ve anneannesinin ölümlerinin, kontrollerinin sürdüğü süreçte Giray'dan bir süre gizlendiği de ortaya çıktı.

Trabzonspor'da başarılı futboluyla dikkat çeken Giray Kaçar için 2013 yılı talihsizliklerle başladı. Bordo mavili takımın Antalya kampında göğsünde hissettiği ağrının ardından 2 Ocak'ta hastaneye kaldırılan Giray'ın kalbindeki rahatsızlık nedeniyle önce 6 ay futbola ara verdiği açıklandı. Daha sonra İstanbul ve ABD'de yapılan kontrollerde Giray'ın kalbindeki damar rahatsızlığının futbola dönmesine engel bir durum oluşturmadığı belirtildi. Ancak bu sıkıntılı süreçte başarılı oyuncu iki büyük acı yaşadı.

ÖNCE DEDESİ VEFAT ETTİ
Giray'ın dedesi Remzi Kaçar 4 Ocak'ta vefat etti. Bu sırada kalbindeki rahatsızlık nedeniyle hastanede kontrollerden geçen Giray'a daha fazla üzüntü ve stres yaşamaması için dedesinin vefat ettiği söylenmedi. Futbola dönebileceği haberiyle rahat bir nefes alan ve ABD dönüşü annesiyle Trabzon'a gelme hazırlığı yapan Giray'ın anneannesi Havva Koçak da 19 Ocak'ta hayata gözlerini yumdu. Art arda bu acı haberleri alan başarılı oyuncu, büyük üzüntü yaşadı. Peşpeşe yaşadığı acılar nedeniyle morali hayli bozuk olan Giray'ın, Trabzon'a dönüşünün bir süre daha gecikeceği öğrenildi.

RESMİ SİTEDEN GECİKMELİ BAŞSAĞLIĞI
Trabzonspor resmi internet sitesinden de Giray Kaçar'a başsağlığı mesajı yayınlandı. Dedesinin ve anneannesinin ölümünün Giray'dan bir süre gizlenmesi nedeniyle daha önce başsağlığı mesajı yayınlayamayan kulüp, her iki vefat için yayınladığı ortak mesajda, "Oyuncumuz Giray Kaçar'ın özel durumu nedeniyle, 4 Ocak 2013 tarihinde kaybettiğimiz dedesi Remzi Kaçar ile geçtiğimiz cuma günü aramızdan ayrılan anneannesi Havva Koçak'a Yüce Allah'tan rahmet, kederli ailesine başsağlığı diliyoruz" ifadesini kullandı.

TWİTTER'DAN DUYGULARINI PAYLAŞTI
Giray, dedesi ve anneannesinin vefatının ardından Twitter'dan yayınladığı iki mesajda, "Canım anneannem, mekanın cennet olsun, Allah rahmet eylesin. Seni çok seviyorum. Bundan sonra bir yanım hep eksik", "Canım dedem, Allah mekanını cennet eylesin, seni seviyorum" sözlerine yer verdi.

EN FAZLA FORMA GİYEN OYUNCU OLCAN
Trabzonspor'da bu sezon resmi maçlarda en fazla forma giyen oyuncu Olcan Adın oldu. Başarılı oyuncu, bordo mavililerin bu sezon 18'i Süper Lig, 5'i Ziraat Türkiye Kupası, 2'si Avrupa kupası olmak üzere yaptığı 25 resmi müsabakanın 21'inde görev yaptı. Olcan söz konusu maçlarda 5 gol attı. Olcan ayrıca Ziraat Türkiye Kupası'ndaki 5 karşılaşmada da forma giyen tek oyuncu oldu.

POTAYA TAKVİYE
Bu arada, Trabzonspor basketbol takımı Hacettepe Üniversitesi'nden 2.05 boyundaki pivot Adnan Önder Külçebaş ile sözleşme imzaladı. Basketbol takımı Genel Sekreteri Münir Koçhan ve Yönetim Kurulu Üyesi Özer Bayraktar'ın yer aldığı imza töreninde açıklama yapan 1981 doğumlu pivot Adnan Önder Külçebaş, Trabzonspor'a transfer olduğu için çok mutlu olduğunu ve ligin ikinci yarısında takıma katkı sağlamak istediğini vurguladı.