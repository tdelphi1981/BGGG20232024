Nouma: Futbolda eski heyecan yok
Beşiktaşlı eski futbolcu Pascal Nouma, futbolunda eski mücadele ve heyecanın olmadığını savundu.
Pascal Nouma, Vodafone'un üçüncü kez düzenlediği Vodafone Football Cup adlı organizasyon kapsamında şehirleri gezerek 13 yaş altı çocuklarla futbol deneyimini paylaşıyor. Vodafone Football Cup'ın Trabzon'daki tanıtımı Vodafone Türkiye Pazarlama Direktörü Lütfullah Kitapçı ve Beşiktaşlı eski futbolcu Pascal Nouma'nın da katıldığı törenle yapıldı.

Vodafone Türkiye Pazarlama Direktörü Kitapçı, Zorlu Grand Hotel'de düzenlenen basın toplantısında, geçtiğimiz yıl 4 ille başlattıkları turnuvayı bu yıl 10 ile çıkarttıklarını söyledi. Organizasyona katılımın 1 Aralık tarihinde sona ereceğini anlatan Kitapçı, 1 Mart 2013 tarihine kadar da 10 ilde elemelerin yapılacağını kaydetti. Kitapçı, Nisan ayında İstanbul'da yapılacak finalle de Türkiye birincisinin belirleneceğini dile getirdi. 

"FUTBOLDA ESKİ MÜCADELE VE HEYECAN YOK"
Pascal Nouma da böyle bir organizasyon için Trabzon'da olmaktan uyduğu memnuniyeti dile getirdi. Daha sonra basın mensuplarının sorularını cevaplandıran tecrübeli futbolcu, Türkiye'de maçlara ilginin azalmasının kendisinin de dikkatini çektiğini söyledi. Bunun sebenin tam olarak bilemediğini anlatan Nouma, "Ekonomik şartların da etkisi olabilir ama bunun nedenini ben de çözmüş değilim." dedi.

Derbi maçların dışında tribünlerin dolmadığını hatırlatan Nouma, "Bunda sadece şike sürecinin etkili olduğunu düşünmüyorum, daha farklı nedenleri de olabilir. Takımlarının gösterdiği performans seyircileri tatmin etmiyor da olabilir. Bazı maçlara televizyonda beraberce seyrediyoruz, bir heyecan olsun diye saatlerce bekliyoruz. Daha önce böyle değildi, çok daha mücadele, çok daha heyecan vardı." ifadelerini kullandı. 

Deneyimli futbolcu, şike sürecinde Trabzonspor'un haksızlığa uğrayıp uğramadığı yönündeki bir başka soru üzerine futbol hayatı boyuncu hiçbir şike teklifiyle karşılaşmadığına vurgu yaptı. Kendisine böyle bir teklifin yapılamayacağını ifade eden Nouma, şöyle devam etti: "Bazıları yapabilir bilemezsiniz. Eğer bu iş bu kadar ayyuka çıkmışsa belki bir şeyler vardır ama buna şu anda kimse var veya yok diyemiyor. Bazı insanlar içeriye girdi. Bunların içerisinde suçsuz yere içeride olanlar da vardı. Bazıları dışarıda belki onlar bir şey yaptı. Kesinlikle bilemiyorsunuz."

TSYD Trabzon Şube Başkanı Cevat Kol, konuşmaların ardından Lütfullah Kitapçı ve Pascal Nouma'ya Trabzonspor kaşkolu hediye etti. Tecrübeli futbolcu Nouma, daha sonra halı sahada 13 yaş altı çocuklarla bir araya geldi.