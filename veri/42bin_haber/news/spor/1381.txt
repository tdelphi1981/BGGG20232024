HRT yeni sahibini arıyor
HRT'nin sahibi olan Thesan Capital, takımın satışa çıkarıldığını ve şu an birçok grupla satış görüşmelerinin yapıldığını duyurdu
İspanyol yatırım şirketi Thesan, takımı geçtiğimiz yıl Temmuz ayında bir önceki sahibi Jose Ramon Carabante'den devralmıştı.

Takım daha sonra merkezini Madrid'e taşıdı ve yeni sezon çalışmalarına da Madrid'deki fabrikasında başladı.

Kaynaklar, gridin sonunda yer alan İspanyol ekibinin, geçtiğimi ay sonuna doğru Ortadoğulu bir alıcıya satışına çok yaklaşıldığını ve görüşmelerin halen sürdüğünü bildirdi.

turkiyef1.com'un haberine göre; Thesan'dan yapılan açıklamada ise, takım için artık, kendisini daha ileri noktalara taşıyacak yeni bir patron bulma zamanının geldiği ifade edildi.

Yapılan yazılı açıklamada, "HRT Formula Team'in mevcut sahipleri TC II S.a.rl, takımın satışıyla ilgilenen birçok grupla temas halindedir" denildi.

Açıklamada, takımın Formula 1'de başarılı olma konusunda büyük bir potansiyel taşıdığı ve takımın yeni sahibinin ekibe büyük bir sıçrama yaptırabileceği belirtildi.