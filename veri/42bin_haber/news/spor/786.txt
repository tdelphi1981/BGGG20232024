RH Gaziantep Beşiktaş'a sürpriz peşinde
Beko Basketbol Ligi'nde hafta sonu deplasmanda Beşiktaş ile karşılaşacak Royal Halı Gaziantep Büyükşehir Belediyesi, galibiyeti hedefliyor.Hazırlıklarını sürdüren Gaziantep temsilcisi, geçen hafta Fenerbahçe Ülker'e yenilen ve THY Avrupa Ligi'nde bugün deplasmanda Litvanya'nın Lietuvos Rytas ekibiyle karşılaşacak Beşiktaş karşısında sürpriz arayacak.

Başantrenör Doğan Deniz, Pazar günü deplasmanda karşılaşacakları Beşiktaş'ın hem Türkiye hem de Avrupa Ligi'nde mücadele eden başarılı bir ekip olduğunu söyledi. Mersin Büyükşehir Belediyesi galibiyetiyle moral bulduklarını ifade eden Deniz, Mersin ekibi karşısında iyi bir hava yakaladık. Bu maçta yakaladığımız havayı ve sergilediğimiz oyunu siyah-beyazlılar karşısında da tekrarlayarak sürpriz yapmak istiyoruz dedi.

Royal Halı Gaziantep Büyükşehir Belediyesi olarak Beko Basketbol Ligi'nde Beşiktaş gibi büyük bir takımla karşılaşacak olmanın heyecanını yaşadıklarını belirten Deniz, şunları kaydetti:
Amacımız iki kulvarda da mücadele eden Beşiktaş karşısında iyi bir oyun sergilemek. Kazansak da kaybetsek de bizim için öncelikli olan basketbolseverlere zevkli ve çekişmeli bir maç izlettirmek. Ancak kazanmak için de elimizden geleni yapacağız.