Fransa Hırvat holiganlara yasak koydu
Fransa, Şampiyonlar Ligi A Grubu'nda oynanacak PSG-Dinamo Zagreb maçı öncesi Hırvat taraftarlara ülkeye giriş yasağı koydu.
Fransa İçişleri Bakanlığı, yaptığı açıklama ile Dinamo Zagreb taraftarlarının güvenlik tehdidi nedeniyle ülkeye girmesini yasaklama kararı aldı. Bakanlıktan yapılan açıklamada iki takım taraftarlarının karşı karşıya gelmesini engellemek amacıyla böyle bir karar verildiği belirtildi. 
Dinamo Zagreb'in meşhur taraftar grubu Bad Blue Boys'un yaklaşık 150-200 üyesi ise gizli olarak Fransa'ya sızma planı yaptığı öğrenildi. Paris Saint Germain de 2 hafta önce Zagreb'deki maç için kendi taraftarını götürmemiş ve Hırvat hükümetini uyarmıştı. Hırvat polisi, İtalya'dan kiralanan araçlarla Slovenya üzerinden gelen 80 kadar PSG taraftarına engel olmuştu. 
İki takım Salı günü saat 21:45'te Paris Saint Germain'in stadında karşı karşıya gelecek. Bu maç öncesinde Dinamo Zagreb grupta puansız son sırada yer alırken PSG 6 puanla ikinci sırada bulunuyor.