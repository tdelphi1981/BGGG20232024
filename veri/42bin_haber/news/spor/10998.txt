Galatasaray Avrupa'da 245. maçına çıkacak
UEFA Şampiyonlar Ligi ikinci tur rövanş maçında yarın Almanya temsilcisi Schalke 04'le deplasmanda karşılaşacak olan Galatasaray, Avrupa kupaları tarihindeki 245. maçını oynayacak.
Sarı-kırmızılılar, Şampiyon Kulüpler Kupası ile UEFA Şampiyonlar Ligi'nde 140, UEFA Avrupa Ligi'nde 71, Kupa Galipleri Kupası'nda 32 ve UEFA Süper Kupa'da da 1 kez olmak üzere toplam 244 maç oynadı.

UEFA Kupası ile UEFA Süper Kupası'nı müzesinde bulundurarak Avrupa kupalarındaki en başarılı Türk ekibi olarak dikkat çeken Galatasaray, geride kalan 244 maçta 93 galibiyet ve 87 yenilgi aldı, 64 karşılaşmada ise eşitliği bozamadı.

Bu karşılaşmalarda rakip filelere toplam 342 gol göndermeyi başaran 'Cim Bom', kalesinde ise 344 gol gördü.

-Son 2 deplasman maçını kazandı-

Schalke 04'le Almanya'da karşılaşacak olan Galatasaray, son 2 deplasman maçını kazanmayı bildi. UEFA Şampiyonlar Ligi'ndeki son 5 maçında yenilmeyen sarı-kırmızılı takım, son 2 deplasman maçında CFR Cluj'ü (3-1) ve Braga'yı (2-1) yenerek grubu ikinci bitirdi.

Son yenilgisini mücadele etiği H Grubu'ndaki ikinci maçında Portekiz ekibi Braga'ya karşı İstanbul'da 2-0'lık sonuçla alan 'Cim Bom', daha sonraki 5 maçta yenilgi yüzü görmedi.