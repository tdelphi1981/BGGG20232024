Portland'dan üst üste galibiyetler
NBA'de Batı'nın 7 numarası Portland Trail Blazers, Miami Heat'i 92-90 yenerek, üst üste 4'üncü galibiyetini aldı. 
Trail Blazers'ın Fransız oyuncusu Nicolas Batum, 28 sayı, 7 ribaund ve 5 asistle maçın en skorer ismi olurken, All-Star uzun LaMarcus Aldridge, 20 sayı ve 15 ribauntla galibiyette önemli rol oynadı.

Heat cephesindeyse 29 sayı ve 4 blokla oynayan Chris Bosh, 15 sayı, 10 ribaund ve 9 asistle "triple double"ın kıyısından dönen LeBron James ve kenardan gelerek 15 sayı ve 5 ribaund kaydeden Ray Allen'ın gayreti, mağlubiyeti önleyemedi. All-Star guard Dwyane Wade ise yüzde 33 isabetle olsa da 18 sayılık katkı yaptı.