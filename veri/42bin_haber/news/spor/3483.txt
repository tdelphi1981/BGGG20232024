Denizlispor'un golcüsü artık Mersin'de
Spor Toto Süper Lig takımlarından Mersin İdmanyurdu, PTT 1. Lig takımlarından Denizlispor'un golcü oyuncusu Cem Erdem ile prensipte anlaştı. 
Futbol Şube Sorumlusu Mehmet Işık, AA muhabirine yaptığı açıklamada, devre arasını takıma yapılacak takviyelerle en iyi şekilde geçirmek istediklerini söyledi.

Bu kapsamda bir süredir görüştükleri 22 yaşındaki Cem Erdem ile prensipte anlaştıklarını ifade eden Işık, "Erdem ile 3.5 yıllık sözleşme imzalayacağız" dedi.

Işık, Erdem'in bu sezon Denizlispor formasıyla 16 maçta 4 gol, 7 asist yaptığını kaydetti.

Transfer komitesi olarak bazı futbolcularla da temas halinde olduklarını anlatan Işık, takıma bazı önemli oyuncuların da dahil edileceğini dile getirerek, taraftarın ikinci yarıda çok daha iyi bir takım göreceğini sözlerine ekledi.

Kulüp Başkanı Ali Kahramanlı da, Erdem'in teknik direktör Giray Bulak'ın istediği bir futbolcu olduğunu belirterek, şöyle konuştu:

"Hocamız Erdem'i bir anlamda geleceği yatırım olarak düşünüyor. Bu sezon Cem'in neler yapacağını göreceğiz. Ancak önümüzdeki süreçte takıma çok yararlı bir futbolcu olacağına inanıyoruz. Çünkü hocamız gelecek süreç için gençlere şans tanımak istiyor."