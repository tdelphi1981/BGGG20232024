Beşiktaş hem atıyor, hem yiyor
Beşiktaş bu sezon Spor Toto Süper Lig'de iki farklı görüntü sergiliyor.
Siyah-beyazlılar, gol atma bakımından tarihinin en başarılı dönemlerinden birini geçirirken, gol yeme bakımından ise tarihinin en kötü sezonunu yaşıyor.
Oynadığı 21 maçta attığı 46 golle ligin en golcü takımı olan siyah-beyazlılar, kalesinde gördüğü 32 golle de tarihinin gol yeme bakımından en kötü rekoruna doğru yol alıyor.

Siyah-beyazlılar attıkları 46 golle, 21. haftalar itibariyle son 9 sezonun en çok golle buluştuğu sezonunu geçiriyor. Beşiktaş, gol yeme bakımından ise 32 golle tarihinin en kötü sezonuna imza atıyor.

14 maçtır atıyor

Bu sezon sadece iki maçta rakip fileleri havalandıramayan siyah-beyazlılar, diğer 19 karşılaşmada gol atmayı başardı.

Ligde sadece 6. haftadaki Sivasspor (0-1) ve 7. haftadaki Fenerbahçe (0-3) maçlarında gol atamayan Kara Kartallar, 7. haftadaki Fenerbahçe derbisinin ardından oynadığı 14 karşılaşmada da taraftarlarına gol sevinci yaşattı.

BEŞİKTAŞ 4 EKSİKLE ÇALIŞTI 
29 maçlık rekoru var

Beşiktaş, lig tarihinde üst üste en çok golü 29 maçlık seride attı.

Siyah beyazlılar, 1999-2000 sezonunun 12. haftasıyla, 2000-2001 sezonun 7. haftaları arasındaki toplam 29 maçlık seride üst üste rakiplerinin filelerini her maçta en az 1 kez havalandırdı.

11 maçtır gol yiyor

Gol atma yollarında sıkıntı yaşamayan Beşiktaş, gol yeme bakımından ise aynı başarıyı gösteremiyor.

Bu sezon sadece 3 maçta gol yemeyen Kara Kartallar, diğer 18 maçta kalesinde gol veya goller gördü. Gol yemediği 3 maçı da (Kardemir Karabükspor, Sanica Boru Elazığspor, Mersin İdmanyurdu) 3-0'lık sonuçlarla kazanan siyah beyazlılar, 10. haftadaki Mersin İdmanyurdu maçından bu yana oynadığı 11 karşılaşmada da gol yedi.

Gol yeme rekoru 18 maç

Beşiktaş'ın 54 yıllık lig tarihindeki üst üste kalesinde en uzun süre gol görme rekoru 18 maç olarak gerçekleşti.

Siyah beyazlılar, 2011-2012 sezonunda Lig Grubu'nun 20 ile 34. haftaları, Süper Final Şampiyonluk Grubu'nun ise ilk 3 hafta olmak üzere oynadığı üst üste 18 lig maçında da kalesinde en az 1 gol görerek, lig tarihinde bu bakımdan en kötü performansını sergiledi.

Türkiye Kupası'nda tüm maçlarda gol yedi

Beşiktaş, Spor Toto Süper Lig'in yanı sıra Türkiye Kupası'nda da oynadığı 4 maçın tamamında hem gol attı, hem de gol yedi.

İlk maçında Bölgesel Amatör Lig takımlarından Niğde Belediyespor'u 2-1 mağlup eden siyah-beyazlılar, daha sonra Spor Toto 2. Lig ekibi Ofspor'u aynı skorla 2-1, üçüncü maçında ise PTT 1. Lig ekiplerinden Ankaragücü'nü 3-2 mağlup etti. Siyah-beyazlılar, kupadaki son maçında ise Medical Park Antalyaspor'a 2-1 mağlup olup elendi.