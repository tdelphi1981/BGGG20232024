Akhisar Belediyespor'a Gekas kazığı!
Sanica Boru Elazığspor Başkanı Selçuk Öztürk, Yunan golcü Theofanis Gekas'ın Akhisar Belediyespor'a transferiyle ilgili 'Kulüpler maalesef her zamanki gibi birbirlerine güvenmeyip menajerlere teslim olmaktadırlar ve kasalarından yüklü miktarda fazla transfer ücretleri çıkmaktadır' açıklamasında bulundu.
Öztürk, kulübün resmi internet sitesinden yaptığı yazılı açıklamada, günlerdir kamuoyu ve taraftarları arasında gündeme gelen Yunan futbolcu Gekas ile sadece bir görüşme yaptıklarını bildirdi.

Daha sonra Teknik Direktör Yılmaz Vural ile yaptığı görüşme ve Vural'ın basın vasıtasıyla da yapmış olduğu açıklamalarda da görüleceği üzere Gekas transferine olumsuz bakmasından dolayı bu transferden vazgeçtiklerini belirten Öztürk, 'Fakat ne acıdır ki, yine Süper Lig'de mücadele eden mütevazi bir kardeş kulübümüz, Gekas ile bizim anlaştığımız rakamın yaklaşık iki katı bir teklif vererek bu futbolcuyu kadrosuna katmıştır' ifadelerini kullandı.

Selçuk Öztürk, şunları kaydetti:

'Hatta bu söz konusu kulübe, ligimizdeki bütün değerli kardeş kulüplerimize uyarıda bulunacağımız gibi, kendilerinin menajerlerin tuzağına düşerek çok para vermemeleri için kendi yaptığımız teklifi bile söylememize rağmen, bizim teklifimizin yaklaşık iki katına bu transferin gerçekleştiği duyumunu almış bulunmaktayız. Bu bakış açısı ile kulüpler maalesef her zamanki gibi birbirlerine güvenmeyip menajerlere teslim olmaktadırlar ve kasalarından yüklü miktarda fazla transfer ücretleri çıkmaktadır. Türk futbolunun bugünkü gelmiş olduğu acı hali de budur.'