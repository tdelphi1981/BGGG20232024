En büyük hedefim Olimpiyat madalyası
TURKCELL'in sponsorluğunda başarıdan başarıya koşan milli yüzücü Ediz Yıldırımer,'Gençlerde Avrupa şampiyonu oldum. Sıra büyüklerde' dedi
 SAİM BOZER
 İstanbul'da devam eden 11. Kısa Kulvar Dünya Yüzme Şampiyonası'nda mücadele eden Ediz Yıldırımer, AKŞAM'a özel bir röportaj vererek samimi açıklamalarda bulundu: 
 
 - Beklentilerin neler?
 Bu şampiyonaya çok iyi hazırlandık. İstanbul'da olması bizim için avantaj. Seyircinin desteğiyle iyi dereceler alacağız. Takım dinamiğimiz çok iyi. Milli takımlarla beraber benim de bu şampiyonadan büyük beklentilerim var. Burada Avrupa ve dünyanın neresinde olduğumuzu da görme fırsatı yakalayacağız.
 
 - 2013'te madalya sevinci yaşatacak mısın bize? Özellikle Akdeniz Oyunları Mersin'de olacak. 
 HEDEFLERİMİZ büyük. Türkiye'yi uluslararası alanda en iyi şekilde temsil etmeye çalışıyoruz. Bireysel sponsorluklar geliştiği sürece başarıların geleceğine inanıyorum. 
 
 - Turkcell'in sponsorluğu başarı yolunda sana nasıl katkı yaptı?
 KİŞİSEL sporlarda destek çok önemli hem maddi hem de manevi. 2009'dan beri sponsorum olan Turkcell, yüzmeme ve eğitimime destek veriyor. Turkcell federasyona da sponsorluk yaparak yüzme sporuna büyük katkı sağlıyor. 
 
 AĞIR İDMAN 
 - ABD'de yaşantın nasıl?
 Bu yıl ABD'de 4. yılım. Antrenmanlar çok ağırlaştı. Sosyal hayatım çok kısıtlı. Her sabah 5'te kalkıyorum. 5.15'te suda oluyorum. Akşam 7'ye kadar boş vaktim yok. %100 bir programla çalışıyorum. Eğitim ile yüzmeyi bir arada götürmek için yoğun çaba sarf ediyorum. Yüzme arkadaşlarımızla beraber sosyalleşiyorum. Hayatımda tam anlamıyla yüzmeye odaklandım.
 
 - En önemli hedefin ne?
 TAM 12 yıldır yüzme sporuyla uğraşıyorum. Gerçekten çok uzun soluklu bir spor. Avrupa Gençler Şampiyonluğunu kazandım. Bu başarımı artık büyüklere de yansıtmak istiyorum. Daha sonra da hedefim 2016 ve 2020 Olimpiyatları. En büyük hedefim ise Olimpiyatlar'da ülkeme mutlaka bir madalya kazandırmak.
 
 YARIŞI BUGÜN 
 Bu sabah erkekler 400 metre elemelerinde yarışacak olan Ediz Yıldırımer, elemeleri geçerse akşam seansında finalde kulaç atacak. Yıldırımer, Pazar günü de B Kategorisi 1500 metrede final için havuza çıkacak.