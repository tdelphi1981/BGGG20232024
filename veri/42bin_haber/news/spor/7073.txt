Filede Avrupa kuşatması
Bayanlar ve erkeklerde Avrupa Kupaları'nda mücadele eden temsilcilerimizin rakipleri ve maç takvimleri...
Erkekler şampiyonlar ligi
Erkekler Şampiyonlar Ligi'nde 6'lı Play-Off Grubu ilk maçları 5-6 Şubat tarihlerinde yapılacak. Kupadaki Türk temsilcisi Arkas Spor'un Polonya'dan Zaksa ile eşleştiği grupta rövanş maçları 12-13 Şubat tarihlerinde oynanacak. İki galibiyet alan takımlar Dörtlü Final'e yükselecek. Galibiyetlerin eşitliği halinde 2. maçın hemen ardından altın set oynanacak ve bu seti alan taraf tur atlayacak. Dörtlü Finaller'de ev sahibi Rus Lokomotiv Novosibirsk ile 6'lı Play-Off Grubu'ndan çıkan 3 takım mücadele edecek. Arkas Spor, Zaksa ile gruptaki ilk maçını 5 Şubat Salı günü deplasmanda yapacak. Kedzierzyn Kozle kentindeki karşılaşma TSİ 19.00'da başlayacak. İki takım arasındaki rövanş maçı ise 12 Şubat Salı günü İzmir'de saat 19.00'da yapılacak. Ligde 6'lı Play-Off Grubu maç programı şöyle: 
İlk maçlar
5 Şubat Salı
Zaksa (Polonya) - Arkas Spor
6 Şubat Çarşamba
Zenit Kazan (Rusya) - Dinamo Moskova (Rusya)
Lube Banca Marche (İtalya) - Bre Banca Lannutti (İtalya) 
Rövanş maçları
12 Şubat Salı
Arkas Spor - Zaksa (Polonya)
13 Şubat Çarşamba
Dinamo Moskova (Rusya) - Zenit Kazan (Rusya)
Bre Banca Lannutti (İtalya) - Lube Banca Marche (İtalya) 
  
Bayanlar Şampiyonlar Ligi
Bayanlar Şampiyonlar Ligi'nde 6'lı Play-Off Grubu ilk maçları 5-7 Şubat tarihlerinde yapılacak. Grupta eşleşen iki Türk temsilcisi Vakıfbank ile Eczacıbaşı VitrA'dan, 2 galibiyet alan taraf Dörtlü Final'e yükselecek.
Rövanş maçlarının 13-14 Şubat tarihlerinde yapılacağı grupta, galibiyetlerin eşitliği halinde 2. maçın hemen ardından altın set oynanacak ve bu seti alan taraf tur atlayacak. Dörtlü Finaller'in evsahipliğini alan Galatasaray Daikin, finallere direk katılacağı için bu turda mücadele etmeyecek. Vakıfbank ile Eczacıbaşı VitrA arasındaki ilk maç 7 Şubat Perşembe günü saat 19.00'da, rövanş maçı ise 14 Şubat Perşembe günü saat 17.00'de yapılacak. Her iki karşılaşma da İstanbul'da Burhan Felek Salonu'nda oynanacak. Ligde 6'lı Play-Off Grubu maç programı şöyle: 
İlk maçlar
5 Şubat Salı
Unendo Yamamay (İtalya) - Azerrail Bakü (Azerbaycan)
7 Şubat Perşembe
Dinamo Kazan (Rusya) - Rabita Bakü (Azerbaycan)
Vakıfbank - Eczacıbaşı VitrA 
Rövanş maçları
13 Şubat Çarşamba
Azerrail Bakü (Azerbaycan) - Unendo Yamamay (İtalya)
14 Şubat Perşembe
Rabita Bakü (Azerbaycan) - Dinamo Kazan (Rusya)
Eczacıbaşı VitrA - Vakıfbank 
  
Erkekler CEV Kupası
Voleybolda, Erkekler CEV Kupası yarı final ilk maçları 6 Şubat Çarşamba günü yapılacak. Yarı finalde Maliye Milli Piyango, İtalya'nın Andreoli takımıyla eşleşirken, Halkbank ise Ukrayna'dan Lokomotiv Kharkiv ile mücadele edecek. Yarı final rövanş maçlarının 13 Şubat Çarşamba günü yapılacağı kupada, iki galibiyet alan takımlar finale yükselecek. Galibiyetlerin eşitliği halinde 2. maçın hemen ardından altın set oynanacak ve bu seti alan takım adını finale yazdıracak. Kupanın finali de deplasmanlı iki maç üzerinden oynanacak. Kupadaki Türk temsilcileri Maliye Milli Piyango ile Halkbank, yarı final ilk maçlarını aynı gün TVF Başkent Salonu'nda oynayacak. Maliye Milli Piyango'nun maçı 17.00'de, Halkbank'ın yarı final mücadelesi 19.30'da başlayacak.
 
Maliye Milli Piyango, rövanş maçında 13 Şubat Çarşamba günü TSİ 21.30'da Andreoli'ye konuk olacak. Maç İtalya'nın Latina kentinde oynanacak. Halkbank ise Lokomotiv Kharkiv ile rövanş maçını aynı tarihte Ukrayna'nın Kharkiv kentinde TSİ 18.00'de yapacak. 
  
Bayanlar CEV Kupası
Voleybolda, Bayanlar CEV Kupası yarı final ilk maçları 6-7 Şubat tarihlerinde yapılacak. Kupadaki Türk temsilcisi Fenerbahçe Rusya'nın Uralochka NTMK takımıyla finale çıkma mücadelesi verecek. Yarı final rövanş maçlarının 12-14 Şubat tarihlerinde yapılacağı kupada, iki galibiyet alan takımlar finale yükselecek. Galibiyetlerin eşitliği halinde 2. maçın hemen ardından altın set oynanacak ve bu seti alan takım adını finale yazdıracak. Fenerbahçe, ilk maçını sahasında 6 Şubat Çarşamba günü saat 19.30'da oynayacak. Rövanş maçı ise 12 Şubat Salı günü Rusya'nın Nızhny Tagıl kentinde yapılacak.
 
Kupadaki diğer yarı final eşleşmesinde ise Rusya'nın Omichka takımıyla Polonya'nın Bank BPS Fakro takımı mücadele edecek. İki takım arasındaki ilk maç 7 Şubat Perşembe günü Rusya'da, rövanş maçı ise 14 Şubat Perşembe günü Polonya'da yapılacak. Kupanın final maçı da deplasmanlı iki maç üzerinden oynanacak. 
  
Avrupa Çalenç Kupası
Avrupa Çalenç Kupası'nda, erkeklerde Galatasaray, bayanlarda ise İlbank'ın mücadelesi devam ediyor. Kupada yarı final öncesi 3. tur ilk maçları erkeklerde 5-6 Şubat, bayanlarda ise 5-7 Şubat tarihlerinde oynanacak. Erkeklerde rövanşlar 13-14 Şubat, bayanlarda da 12-14 Şubat tarihlerinde yapılacak.
 
Erkeklerde Galatasaray, 3. turda eşleştiği Rus Ural UFA takımıyla ilk olarak 6 Şubat Çarşamba günü Rusya'nın UFA kentinde TSİ 15.00'te karışlaşacak. İki takım arasındaki rövanş maçı ise 14 Şubat Perşembe günü saat 20.00'de İstanbul'da oynanacak.
 
Bayanlar 3. turunda Rusya'nın Dinamo Krasnodar takımıyla eşleşen İlbank, rakibiyle ilk maçını 7 Şubat Perşembe günü deplasmanda TSİ 17.30'da, rövanş maçını ise 14 Şubat Perşembe günü Ankara'da saat 18.00'de yapacak.
Bu turda iki galibiyet alan takımlar, yarı finale yükselecek. Yarı final maçları da deplasmanlı lig usulüne göre oynanacak. 


 