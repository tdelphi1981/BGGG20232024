Lance Armstrong doping pazarlığında mı?
Kariyeri boyunca yedi Tour de France kazanan ancak bir süre önce doping yaptığı gerekçesiyle bu kupaları elinden alınan Lance Armstrong, kariyerine triatlonda devam edebilmek için doping itirafında bulunabilir.
Bu iddianın sahibi ABD'de yayın yapan New York Times gazetesi. Gazete, ünlü bisikletçinin triatlon kariyerine devam edebilmek için performans arttırıcı ilaçlar kullandığını itiraf etmeyi düşündüğünü yazıyor. 
Ancak haber sonrası Associated Press'e konuşan Armstrong'un avukatı Tim Herman, böyle bir itiraftan habersiz olduğunu söyledi. 
Kanseri yenen ve kariyerinde aralıksız yedi Tour de France şampiyonluğu bulunan efsane bisikletçi kariyeri boyunca doping iddialarına maruz kalmış ancak her seferinde bunları kesin bir dille yalanlamıştı. 2005'deki son şampiyonluğunun ardından sporu bırakan Armstrong, 2012 yılında ise kabus yaşamıştı. ABD Anti-Doping Ajansı (USADA) 24 Ağustos 2012 tarihinde ünlü sporcunun doping yaptığı gerekçesiyle 1988'den bu yana elde ettiği tüm başarıları elinden almış ve sporcuyu ömür boyu pistlerden men etmişti.