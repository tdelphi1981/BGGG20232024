113 dakikada rekor
ROGER FEDERER, Kanadalı Milos Raonic'i 113 dakikada 3-0 yenerek üst üste 35. kez bir Grand Slam'de çeyrek finale yükselen ilk isim oldu
 AVUSTRALYA Açık'ta Roger Federer fırtınası esiyor. İsviçreli raket, genç Kanadalı Milos Raonic'i 113 dakika sonunda 3-0 mağlup ederek üst üste 35. kez bir Grand Slam'de çeyrek finale yükselen ilk tenisçi olmayı başardı. Turnuvada etkili servisleriyle dikkat çeken Raonic, ilk seti 4-4'e getirmeyi başarsa da 6-4 yenilmekten kurtulamadı.
 TECRÜBE KONUŞTU
 İKİNCİ sette iki tenisçi de servis oyunlarıyla karşılaşmaya tutundu. Tie-break oyununda üstün olan 'Majesteleri', seti 7-6 kazanarak 22 yaşındaki rakibinin direncini psikolojik olarak da kırdı ve mücadelede 2-0 öne geçti.
 SON sette 4-0'ı yakaladıktan sonra rahatlayan Avustralya Açık'ın şampiyonluk adayı Roger Federer seti 6-2 maçı da 3-0 kazanmasını bildi. Tam 17 Grand Slam şampiyonluğu bulunan Majesteleri, çeyrek finalde 7 numaralı seri başı Fransız tenisçi Jo-Wilfried Tsonga ile yarı finale yükselme mücadelesi yapacak.
 BULDOZER SERENA
 BAYANLARDA turnuvanın en büyük favorilerinden Serena Williams, Rus Maria Kirilenko'ya da kortu dar ederek 57 dakikada çeyrek final vizesi aldı. Kirilenko maça iyi başlamasına rağmen ilk seti 6-2 kaybetti. Williams kritik zamanlarda attığı olağanüstü servislerle 1-0 öne geçti. İkinci sette rakibine hiç şans tanımayan Serena, 6-0'la çeyrek finalin yolunu tuttu. 
 SERENA, çeyrek finalde ABD'li genç Sloane Stephens ile oynayacak. İkili en son Brisbane'de karşılaşırken maçı Serena kazanmıştı.