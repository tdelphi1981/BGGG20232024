Göztepe Olcay'ı elinden kaçırmış
Göztepe'de 2010-2012 yılları arasında futbol direktörü olarak görev yapan Ali Gültiken, Beşiktaş'ın Fenerbahçe'yi 3-2 yendiği maçta siyah-beyazlıların üçüncü golünü atarak Türkiye'nin gündemine oturan Olcay Şahan'ı son anda elden kaçırdıklarını açıkladı.
Ali Gültiken, Olcay'ı Duisburg ve Kaiserslautern'de oynadığı dönem çok izlediğini belirterek, "Hem 2'nci Lig, hem PTT 1'inci Lig'de olduğumuz dönem kapısını çaldık. Ama Süper Lig'de oynamak istediği için bizi tercih etmedi. Yıldızı parlayınca zaten üç büyükler de peşine düştü" dedi.

Gültiken sadece Olcay'ın değil, son dönemde (A) Milli Takım'da kendisine yer bulan Stuttgartlı Tunay Torun, FSV Frankfurt'tan Orduspor'a gelen Şamil Cinaz gibi isimleri de çok genç yaşlarda istediklerini, ancak Göztepe'Nin bulunduğu liglerin hep sorun yarattığını ekleyerek, "Bu isimler şu anda takımlarını sırtlıyor. Alabilsek her şey farklı olurdu" diye konuştu. Gültiken döneminde gelen gurbetçilerden Emin Yalın, Burak Uça, Emre Öztürk, Rahman Soyudoğru ise parlamadan söndü.

İLK DEFA TAM KADRO

Sık sık yaşanan sakatlık ve cezalar nedeniyle uzun süredir bir maça tam kadro hazırlanamayan Göztepe, Ramazan Sal'ın antrenmanlara başlamasıyla Adanaspor maçı öncesi moral buldu. Sezonu kapatan Furkan'ı artık eksikten saymayan sarı kırmızılılar, tüm futbolcularından faydalanabilecek. Teknik direktör Kemal Kılıç, Adana'da alacakları iyi sonucun, Karşıyaka derbisi öncesi moral olacağını vurguladı.