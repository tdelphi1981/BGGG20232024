Galatasaray namağlup devam
Galatasaray Kadın Basketbol Takımı, FIBA Avrupa Ligi (C) Grubu dördüncü maçında, Fransa'nın USO Mondeville Basket takımını 58-47 yenerek, namağlup liderliğini sürdürdü. 
İki takımın da sayı üretmekte zorluk yaşadığı ilk periyodu konuk ekip USO Mondeville Basket 12-10 önde geçti.

Galatasaray, ikinci periyoda da kötü hücum ederek başladı.

Sarı-kırmızılılar, savunmada da başarılı olamayınca, konuk ekip yakaladığı 6-0'lık seriyle 13. dakikaya 18-10 önde girdi. Whalen ile Wauters'in üst üste ürettiği basketler ve yaptığı agresif savunmayla oyunda dengeyi kuran Galatasaray, 17. dakikada (20-20) eşitliği sağladı. Ancak konuk ekip, kısa sürede toparlanıp oyunda yeniden üstünlüğü ele geçirdi ve sarı-kırmızılılar devreyi 31-26 geride kapadı.

İkinci yarıya 6-0'lık seriyle başlayan Galatasaray, 23. dakika içinde 32-31 öne geçti. Yabancı oyuncularıyla etkili olan sarı-kırmızılılar, 3. periyodu 45-41 önde tamamladı.

Son periyotta yaptığı iyi savunmayla rakibine 5 dakika boyunca sayı şansı vermeyen Galatasaray, bu sürede hücumda ise sadece bir 3 sayılık basket üretince, 35. dakika 48-41 sarı-kırmızılıların üstünlüğüyle geçildi. Son bölümde Şaziye ve Whalen ile etkili olan Galatasaray, bitime 2 dakika kala farkı 14 sayıya (57-43) çıkardı. Bu periyotta rakibinin sadece 6 sayı atmasına izin veren sarı-kırmızılılar, sahadan 58-47 galip ayrıldı.

Galatasaray, böylece gruptaki 4. maçını da kazanıp, puanını 8'e çıkardı ve liderliğini devam ettirdi.

Bu arada sarı-kırmızılı oyuncular, maçın ardından taraftarlarıyla tezahüratlar yaparak galibiyeti kutladı.