38 saat yol gittiler 10 madalya ile döndüler
Türkiye Boks Federasyonu, 3-9 Ekim tarihleri arasında Polonya'nın Wladyslawowo kentinde yapılan Avrupa Genç ve Yıldız Bayanlar Boks Şampiyonası'nda mücadele eden bayan boksörleri tasarruf yapmak için otobüsle gönderdi.3 bin kilometrelik yolu 38 saatte giden bayan boksörler, şampiyonadan 2 gümüş, 8 bronz madalya ile dönüyor. 

Boks Federasyonu Başkanı Eyüp Gözgeç, sporcuların otobüsle gönderilmesiyle ilgili yaptığı açıklamada, "40 kişilik kafile ile bu şampiyonaya katıldık. Uçak parası 28 bin Euro tutuyordu. Biz bu nedenle sporcularımızı 6 bin Euro'ya otobüsle gönderdik. Biz devletin parasını harcayan federasyonlarız. Ekonomik olarak otobüs daha uygundu ve bu yolu seçtik. Bu devlet hepimizin devleti. Para, bu milletin parası. Uçak parası ortada, otobüs parası ortada. Tasarruf olsun diye bu yolu seçtik. 28 bin ile 6 bin Euro arasındaki fark ortadadır" diye konuştu. 

Şampiyonaya da değinen Gözgeç, "Bu sporcularımız, bayan boksumuzun geleceği. Orada 2 final maçımızı da şanssızlıkla kaybettiler. Bu gençlerimize güveniyorum" ifadesini kullandı. 

Öte yandan sporcuların otobüsle gönderilmesine boks camiasından tepkiler geldi. "Bu sporcular, 3 bin kilometreyi otobüsle giderek bu başarıyı elde etti", "30 yıl önce Avrupa'ya otobüsle giderdik, artık dünyanın her yerine uçak var", "Bu yol yorgunluğuna rağmen çocuklarımız başarılı oldu", "Bu çocuklarımız oraya otobüsle değil de uçakla gitselerdi başarı daha fazla olurdu" şeklinde ifadeler kullanıldı. 

Polonya'da derece yapan sporcular şöyle: 

Genç Milli Takım: 
51 kiloda Elif Nur Coşkun ve artı 81 kiloda Burcu Kılıç gümüş madalya kazandılar. 
51 kiloda Ülkü Demir, 60 kiloda Reyhan Çakır ve 69 kiloda Betül Nur Göçmez bronz madalya kazandılar. 

Yıldız Milli Takım: 
46 kiloda Ümmühan Bulut, 57 kiloda Esra Yılmaz, 66 kiloda Zeynep Gönç, 80 kiloda Gizem Nur Yıldız ve artı 80 kiloda Büşra Çakar bronz madalya kazandılar.