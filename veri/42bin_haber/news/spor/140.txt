Aykut Kocaman, Avrupa'da deplasman seviyor
UEFA Avrupa Ligi (C) Grubu üçüncü maçında yarın deplasmanda Kıbrıs Rum Kesimi'nin AEL Limassol takımıyla karşılaşacak Fenerbahçe, teknik direktör Aykut Kocaman yönetimindeki maçlarda Avrupa arenasında deplasmanda daha başarılı sonuçlar alıyor.
 Kocaman döneminde Avrupa kupalarında kendi sahasında henüz galibiyet elde edemeyen Fenerbahçe, deplasmanda 5 maçta 2 galibiyet, 1 beraberlik ve 2 yenilgi aldı.
 Sarı-lacivertliler, bu sezon UEFA Şampiyonlar Ligi 3. ön eleme turu rövanşında Romanya'nın Vaslui takımını deplasmanda 4-1 yenip tur atlarken, UEFA Avrupa Ligi (C) Grubu ikinci maçında da Almanya'nın Borussia Mönchengladbach takımını 4-2 mağlup etti.
 ''Sarı Kanaryalar'' Aykut Kocaman yönetiminde kendi sahasındaki yaptığı 5 Avrupa kupası maçında ise 4 beraberlik, 1 yenilgi aldı.
          
 -Deplasmanda daha golcü-
          
 Fenerbahçe, Kocaman döneminde Avrupa'da deplasmanda oynadığı maçlarda daha golcü bir takım kimliğine bürünüyor.
 Deplasmanda yaptığı 5 maçta rakip filelere toplam 11 gol gönderen sarı-lacivertliler, iç sahada ise 5 kez fileleri havalandırdı.
          
 -Avrupa'daki 11. maçı-
          
 Aykut Kocaman, yarınki AEL Limassol karşılaşmasıyla birlikte takımının başında Avrupa kupalarında 11. maçına çıkacak.
 Fenerbahçe'de teknik direktör olarak 3. sezonunu yaşayan Kocaman yönetimindeki sarı-lacivertli takım, 10 Avrupa kupası maçında 5 beraberlik, 3 yenilgi alırken, 2 maçta galip geldi.
  
 Avrupa'da Kocaman döneminde 10 maçta da kalesinde gol gören Fenerbahçe, toplam 16 gol atıp, 14 gol yedi.
          
 -Kocaman'ın Avrupa performansı-
          
 Aykut Kocaman döneminde 2010-2011 sezonunda UEFA Şampiyonlar Ligi 3. ön eleme turunda Young Boys'a, UEFA Avrupa Ligi play-off turunda da Yunanistan'ın PAOK takımına elenerek, Avrupa'ya erken veda eden Fenerbahçe, 2011-2012 sezonunda ise futbolda şike soruşturması sürecinde men edildiği için UEFA Şampiyonlar Ligi'nde yer alamadı.
 Bu sezon UEFA Şampiyonlar Ligi 3. ön eleme turunda Romanya'nın Vaslui takımını eleyerek, ilk kez Avrupa'da tur atlayan Kocaman yönetimindeki Fenerbahçe, play-off turunda ise Rusya'nın Spartak Moskova takımına elendi ve UEFA Avrupa Ligi'ne grup aşamasından katıldı.
          
 -Kocaman dönemindeki Avrupa maçları-
          
 Fenerbahçe'nin, teknik direktör Aykut Kocaman yönetimindeki Avrupa kupalarındaki maçları ve sonuçları şöyle:
          
 2010-2011 Sezonu
 UEFA Şampiyonlar Ligi 3. ön eleme:
 Young Boys-Fenerbahçe: 2 - 2
 Fenerbahçe-Young Boys: 0 - 1
 UEFA Avrupa Ligi play-off turu:
 PAOK-Fenerbahçe: 1 - 0
 Fenerbahçe-PAOK: 1 - 1
          
 2012-2013 Sezonu
 UEFA Şampiyonlar Ligi 3. ön eleme:
 Fenerbahçe-Vaslui: 1 - 1
 Vaslui-Fenerbahçe: 1 - 4
 UEFA Şampiyonlar Ligi play-off turu:
 Spartak Moskova-Fenerbahçe: 2 - 1
 Fenerbahçe-Spartak Moskova: 1 - 1
 UEFA Avrupa Ligi:
 Fenerbahçe-Olympique Marsilya.: 2 - 2
 Borussia Mönchengladbach-Fenerbahçe: 2 - 4