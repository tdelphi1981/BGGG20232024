Milano'da dev buluşma
 
 Wesley Sneijder’in transferinde dün gece yine sıcak bir gelişme yaşandı. Hollandalı yıldızın transferini prestij meselesi olarak gören Sarı-Kırmızılılar, Inter’le anlaştıktan sonra oyuncuyu da ikna etmeyi başardı. Elde edilen son bilgiye göre 28 yaşındaki futbolcu, Galatasaray’a kontrat için yeşil ışık yaktı, ancak bu kez bambaşka bir problem ortaya çıktı. Sneijder’in menajeri Soren Lerby, ilk teklif sunulduğunda yüzde 7’lik bir transfer payı istiyordu. Daha sonraki görüşmelerde işler olumlu yönde gelişince, pay bir anda yüzde 10’a çıktı. Galatasaray Yönetimi bu komisyon talebini de kabul etti. Ancak Sneijder, “Bu iş tamam, detayları görüşebilirsiniz” deyince, Lerby son bir hamle daha yaparak, komisyonu yüzde 15’e yükseltti.
 
 HEMEN İTALYA'YA UÇTULAR
 
 Soren Lerby’nin bu kurnazlığı Galatasaray Yönetimi’nin büyük tepkisini çekti. Sarı-Kırmızılı iki yönetici Lutfi Arıboğan ile Sinan Kalpakçıoğlu da dün akşam apar topar Milano’ya uçtu. Sniejder ve babası ile yemekte buluşan yöneticiler Hollandalı yıldıza, “Menacerine istediği komisyondan indirim yapmasını söyle” mesajını iletti. Sneijder’in menaceriyle yapacağı görüşmenin ardından transfere son noktanın konacağı ve imzaların atılacağı bildirildi.  
 
 MATERAZZI DE KARIŞTI
 
 Sneijder hakkında ilginç bir iddia da İtalya’dan geldi. İnterli futbolcu Marco Materazzi’nin menacer kardeşi Matthew Materazzi, “Sneijder’in Galatasaray’a gideceğini düşünmüyorum” açıklamasını yaptı.
 
 Metin Karabaş/Fanatik