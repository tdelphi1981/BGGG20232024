Toraman: 'İlk maçı unutmadık!'
 
 Teknik direktör Samet Aybaba’nın bu sezon ‘jokeri’ olan Kaptan İbrahim Toraman, pazar günü oynanacak Galatasaray derbisi öncesinde çarpıcı açıklamalarda bulundu. Tecrübeli futbolcu, “İlk yarıda kazandık dediğimiz, alın terimizle hak ettiğimiz maçı, olmayan bir penaltı yüzünden berabere bitirmiştik. Zaten Burak da, geçtiğimiz günlerde kendisini yere attığını televizyon ekranlarına itiraf etti. Bu nedenle bizim açımızdan maçın önemi büyük. İlk yarıda sergilediğimiz futbolun bir benzerini daha sahada göstermek ve maçı kazanmak istiyoruz” yorumunu yaptı.
 
 ‘KENDİ İŞİMİZE BAKIYORUZ’
 
 “Rakibimizin yaptığı transferler bizi ilgilendirmiyor” ifadesini kullanan Toraman, sözlerine şöyle devam etti: Biz kendi işimize bakıyoruz. Çok iyi bir ortamımız var. Arkadaşlık üst seviyede, severek çalışıyoruz ve mücadele ediyoruz. İnşallah pazar günü de evimize lider olarak döneceğiz...”
 
 BURAK YILMAZ NE DEMİŞTİ?
 
 Ligin ilk yarısında, İnönü Stadı’nda oynanan Beşiktaş-Galatasaray maçının son dakikasında tartışmalı bir penaltı pozisyonunun kahramanı olan Burak Yılmaz, kendisini yere attığını itiraf etmişti. “Beşiktaş ile oynanan derbide kendimi yere attığım gerekçesiyle çok eleştirilmiştim. ‘Burak kendini yere atıyor mu?’ diye sorarsanız; evet atıyor... Ancak bundan sonra daha dikkatli olacağıma dair söz veriyorum...” 
 Fanatik