Dişi Kartallar bu sezon yere çakıldı
TKBL'de daha önce şampiyonluklar yaşayan ve genelde üst sıralar için mücadele eden Beşiktaş, tarihinin en kötü dönemini yaşıyor.TKBL'de daha önce şampiyonluklar yaşayan ve genelde üst sıralar için mücadele eden siyah-beyazlı takım, bu sezon oldukça başarısız bir performans sergileyerek, geçmişteki başarılı günlerini adeta mumla arıyor.

Beşiktaş Kulübü'nün sezon başında faaliyetlerini dondurmak istediği ancak son anda devam etmesine karar verdiği siyah-beyazlı takım, ligde oynadığı ilk 6 karşılaşmayı da yitirerek, son sıraya demir attı.

Kulübün mali sıkıntıları nedeniyle oldukça düşük bir bütçeye sahip olan ve kadrosunda genç oyuncular dışında iki yabancı oyuncusu bulunan Beşiktaş, çıktığı karşılaşmaların çoğunda rakiplerine farklı sonuçlarla yenildi.

Siyah-beyazlı ekip, geçen sezon ise son maçta küme düşmekten kurtulmuştu.

Sonuçlar

Beşiktaş'ın bu sezon ligde oynadığı karşılaşmaların biri hariç, diğerleri, rakipleri açısından çok rahat geçti.

Ligin yeni ekiplerinden Edremit Belediyespor ile oynadığı ve oldukça çekişmeli geçen karşılaşmayı son anda 81-80 kaybeden siyah-beyazlı takım, diğer maçlarda ise rakiplerini hiç zorlayamadı.

Beşiktaş, son maçında derbide Galatasaray'a 38 sayı farkla, 81-43 mağlup olarak, oldukça ağır bir yenilgi aldı.

Siyah-beyazlı takımın TKBL'de bu sezon oynadığı karşılaşmalarda aldığı sonuçlar şöyle:
Beşiktaş-Tarsus Belediyesi.: 61-67
Ceyhan Belediyesi-Beşiktaş.: 89-53
Beşiktaş-Samsun Basketbol..: 49-62
Kayseri KASKİ-Beşiktaş.....: 90-70
Beşiktaş-Edremit Belediyesi: 80-81
Galatasaray-Beşiktaş.......: 81-43

Bu ekonomik krizde yapabileceğimiz fazla bir şey yok

Beşiktaş Kulübü Basketbol Komitesi Başkanı Abdullah Sözer, yaşadıkları ekonomik sıkıntılar nedeniyle siyah-beyazlı kadın basketbol takımı için fazla bir şey yapmalarının mümkün olmadığını söyledi.

Sözer, sezon başında kadın basketbol takımının faaliyetlerini dondurma kararı aldıklarını ancak daha sonra bu kararlarından vazgeçtiklerini hatırlatarak, Sezon başında herhangi bir iddiamızın olmadığını açıklamıştık. Ligde kalmak için mücadele edeceğiz. Kimseye bir beklenti vermedik. Takviye yapmaya çalışacağız. Ama böyle bir ekonomik krizde yatırım yapmak çok zor. Bu sezon hedef, takımı ligden düşürmemek ama gelecek sezon yatırım yapabiliriz diye konuştu.

Abdullah Sözer, Beşiktaş Kulübü'nde çok büyük sorunlarla uğraştıklarını anlatarak, Bu ekonomik krizde yapabileceğimiz fazla bir şey yok. Bu sıkıntılı dönemde Beşiktaş'ın nelerle uğraştığını herkes biliyor. Günde 9-10 icra dosyasının geldiği kulüpte kalkıp kadın basketbol takımına 2-3 milyon dolar harcayıp, 2 yabancı oyuncu getirerek şampiyonluğa oynamak ne kadar doğru? Bunu kamuoyu değerlendirsin ifadelerini kullandı.