Efes Futsal Ligi heyecanı başlıyor
Efes Futsal Ligi, yeni sezonda Türkiye Futbol Federasyonu (TFF) ve Türkiye Amatör Spor Kulüpleri Konfederasyonu (TASKK) işbirliğiyle düzenlenecek.TFF'den yapılan açıklamaya göre, 2009 yılından itibaren Türkiye'nin birçok ilinde düzenlenen Futsal Ligi'nde bu sezon yapısal olarak bazı değişiklikler yapıldı. 

Efes Futsal Ligi, yeni sezondan itibaren TFF ve TASKK işbirliğiyle büyükler ve 17 yaş altı olmak üzere 2 farklı kategoride oynanacak.

Önceki sezonlardan farklı olarak tamamen tescilli kulüplerin kendi sporcuları ile katılım sağlayabileceği organizasyon, illerde Amatör Spor Kulüpleri Federasyonu (ASKF) başkanlıkları yetkisinde gerçekleştirilecek. Efes Futsal Ligi büyükler kategorisini şampiyon olarak tamamlayan kulüp, UEFA Futsal Kupası'na TFF'nin desteği ile katılarak Türkiye'yi temsil edecek.