Ousman Jallow ile yollar ayrılıyor
Ligin 13. haftasında Manisaspor ile deplasmanda oynanan maçta sakatlanan Çaykur Rizespor'un Gambiyalı forveti futbolcu Ousman Jallow ameliyat oldu.
Doktor Sarper Çetinkaya tarafından ameliyat edilen Gambiyalı futbolcu Jallow'a sağ diz artroskopik ön çapraz bağ rekonstruksiyonu uygulandığı açıklandı. 
Lig'in 2. yarısına yeni bir yapılanma ile girmeyi planlayan Yeşil Mavililer'de sakatlığı nedeniyle sezonu kapatan Ousman Jallow'la karşılıklı anlaşarak sözleşmesinin feshedileceği öğrenildi. 
Yabancı kontenjanını açmak için Ousman Jallow'un sezon sonuna kadar olan tüm alacaklarının ödenerek sözleşmesinin feshedilmesinin ardından yerine yabancı bir futbolcu transfer edilmesi düşünülüyor. 
Başarılı forvet geçen sezon 16 gol atarken, bu yılın ilk 10 haftasında ise 5 gol atma başarısı göstermişti.