"Birikimimi yansıtacağım"
Türkiye Yelken Federasyonu'nun yeni başkanı Ahmet Gençtürk, yelkenin bütün safhalarında yer aldığını belirterek, 28 yıldır yelken camiasının içindeyim. Bundan sonra yoluma başkan olarak devam edeceğim. Birikimimi yansıtacağım dedi.Yelken Federasyonu 3. Olağan Genel Kurulu'nda 148 delegenin 59'unun oyunu alarak başkanlığa getirilen Ahmet Gençtürk, yen dönemdeki hedeflerini anlattı.

Gençtürk, ilk etapta yelken sporunda altyapıya ağırlık vereceklerini ve lisanslı sporcu sayısını artırmak için çaba sarf edeceklerini söyledi.

Kulüplerin güçlenmesi için de her türlü desteği sağlayacaklarını ifade eden Gençtürk, Piramidin altını geliştireceğiz. Bu durum altyapıdaki yetenekli sporcularımızın sayısının artmasını sağlayacaktır. Böylelikle daha fazla yetenekli sporcunun bulunduğu havuzdan milli takımı oluşturacağız diye konuştu.

İş birliği anlaşmaları

Gençtürk, yeni dönemde yelkende öne çıkan ve kendilerine yakın gördükleri Yunanistan, İtalya ve Hırvatistan gibi ülkelerle iş birliği anlaşması imzalayacaklarını dile getirerek, sözlerini şöyle sürdürdü:
28 yıldır yelken camiasının içindeyim. Son 8 yıl ise Yelken Federasyonu'nda genel sekreter olarak görev aldım. Bundan sonra yoluma başkan olarak devam edeceğim. Birikimimi yansıtacağım. Tecrübemden yola çıkarak Hırvatistan, Yunanistan ve İtalya gibi bize yakın olan ülkelerle karşılıklı iş birliği anlaşmaları yapmayı amaçlıyorum. Yapacağımız anlaşmalarla yabancı antrenör getirip, ülkemizdeki sporcuların aşama kaydetmesini sağlayacağız. Ayrıca, bizim antrenör ve sporcularımız da bu ülkelere giderek tecrübelerini artıracaklar.

Olimpiyatlar

Gençtürk, yelken camiasının olimpiyatlarda madalya özlemi yaşadığına işaret ederek, bu hasrete son vereceklerini vurguladı.

2016 Olimpiyatları için madalyanın erken olduğunu söyleyen Gençtürk, Gerçekçi olmak gerekir. 2016 Rio Olimpiyatları'nda mutlaka ilk 10'a gireceğiz. 2020 Olimpiyatları'nda da Türkiye'ye yelkendeki ilk madalyasını kazandıracağız. 2020'de madalya alamazsak başkanlığı bırakırım ifadesini kullandı.

Gençtürk, Yaz Okulları Projesi ile de öğrencileri yelken sporuna kazandırarak, ilkokullar arasında Türkiye Optimist Yarışları yapmayı planladıklarını sözlerine ekledi.