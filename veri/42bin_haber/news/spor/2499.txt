Dev derbi öncesinde dostluk görüntüleri
Amasya Genç Fenerbahçeliler Derneği Başkanı Akif Kalleci ve arkadaşları, yarın İstanbul'da oynanacak derbi öncesi Amasya UltrAslan Galatasaraylılar'ı ziyaret ederek dostluk mesajları verdi.Galatasaray ile Fenerbahçe arasında yarın oynanacak derbi öncesi Amasya'dan dostluk mesajları verildi. Amasya Genç Fenerbahçeliler, Amasya UltrAslan Galatasaraylılar Derneği'ne ziyarette bulundu. 

Genç Fenerbahçeliler Derneği Başkanı Akif Kalleci, ziyaret sırasında, son yıllarda televizyonda yapılan spor programlarının adeta taraflar arasında kin ve nefret tohumu ektiğini söyledi. Kalleci, şöyle konuştu: "Fenerbahçe Kulübü ve fertleri her kesime ayrı değer vermektedir. Amacımız, aramızdaki ezeli rekabeti dostluklar ile birleştirmek ve her ortamda barış içinde maçlarımızı küfürsüz ve engelsiz ortamda birlikte izleminin temellerini atmaktır. Galatasaraylı kardeşlerimizi ziyaret ederek sohbet ortamında çok keyifli ziyaret gerçekleştirdik. Bizler maçlarda olay çıkartan kişileri hangi takımdan olursa olsun taraftar olarak değil, 'Holigan' olarak görüyoruz. Dünyanın en büyük derbisi Fenerbahçe-Galatasaray derbisidir." 

Amasya UltrAslan Galatasaraylılar İl Koordinatörü Çetin Bircan da ziyaretin kendisi ve arkadaşlarını mutlu ettiğini söyledi. Bircan, birlik, beraberlik bağlarını arttırmak ve sporda kardeşlik sevgisini aşılamak amacıyla bu tür ziyaretleri karşılıklı olarak sık tekrarlamak istediklerini söyledi. Bircan, şöyle konuştu:  "Sporun kardeşlik ve barış için yapıldığını düşünürsek biz de burada bunu başaracağımıza inanıyorum. Bizler burada taraftarların bir arada küfürsüz ve kavgasız bir ortamda maçları izlenebileceğini de gösteriyoruz. Umarım buradaki başarımız tüm ülkemize de yansır ve artı stat terörüne son verilir."