Son dakikada Nurettin!
Almanya ile Türkiye'nin ümit milli takımları arasında oynanan hazırlık maçı Sobiech ve Nurettin'in karşılıklı attıkları gollerle 1-1 berabere tamamlandı. 
Almanya'nın Bochum kentindeki Rewirpower Stadı'nda oynanan ve İsviçreli hakem Alain Bieri tarafından yönetilen karşılaşmanın ilk bölümünde iki takım karşılıklı ataklar geliştirdi ancak ürettikleri az sayıdaki gol pozisyonlarında etkili olamadılar.

Ay yıldızlı ekibin 15. dakikada geliştirdiği bir atakta, Emrah'ın rakiplerini geçerek ceza alanı dışından sert bir şekilde vurduğu topu kaleci Baumann uzanarak aldı.

Karşılaşmanın 20. dakikasında ev sahibi takım 1-0 öne geçti. Sol tarafta ikili mücadeleyi kazanan Tolgay Arslan ceza alanına girdi. Tolgay'ın iki oyuncu arasında kale önüne gönderdiği topa Sobiech ayak koydu ve meşin yuvarlağı ağlara gönderdi.

Alman Ümit Milli Takımı'nda Tolgay ile Ay yıldızlı ekipten Oğuzhan'ın 29. dakikada sarı kart gördüğü ilk yarı Almanya'nın 1-0 üstünlüğü ile tamamlandı.

Maçın ikinci yarısının büyük bir bölümünde de çok fazla gol pozisyonu olmadı. Karşılaşmada en önemli pozisyonu Almanya 74. dakikada Herrmann ile yakaladı, ancak bu fırsatı gole çeviremedi.

Karşılaşmanın son bölümünde baskıyı artıran Ay yıldızlı ekipte, 79. dakikada Emrah'ın yerine oyuna dahil olan Hakan Çalhanoğlu'nun yaklaşık 20 metreden attığı şutu kaleci zor kontrol etti. 

90 3'üncü dakikada Türkiye 1-1'lik eşitliği yakaladı. Ceza alanının sol köşesinde topu kontrol eden Nurettin'in sert vuruşunda meşin yuvarlak üst direğe çarptıktan sonra ağlara gitti: 1-1.

8 bin 537 biletli seyircinin izlediği maçta başka olmadı ve karşılaşma 1-1 eşitlikle sonuçlandı.