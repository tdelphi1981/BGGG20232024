"Allahım bir kere de bize olsun!"
Beşiktaş Teknik Direktörü Samet Aybaba son dakika golüyle ilgili olarak "Son dakika mağduruyuz, bu kez biz böyle bir gol bulduk" dedi. 
Beşiktaş Teknik Direktörü Samet Aybaba, Fenerbahçe derbisinde aldıkları galibiyet için "İnönü Stadı'na böyle bir veda yakışırdı" dedi.

Aybaba, karşılaşma sonrası katıldığı basın toplantısında yaptığı açıklamada, oyuna çok kötü başladıklarını ifade ederek, "Biraz baskı ve stres vardı. Barbaros Bulvarı'ndan stada neredeyse 30 dakikada gelebildik. Tabii bu durum da futbolcularımızı etkiledi" diye konuştu.

Fenerbahçe karşısında golü yedikten sonra takımının toparlandığını kaydeden Aybaba, şöyle devam etti:

"Özellikle ikinci yarı Fenerbahçe'nin temposu düşünce bizim yükseldi. Çok kaliteli bir takımla oynadık. Son anda Niang giderken kulübede hepimiz ayağa kalktık 'Allahım bir kere de bize olsun' dedik. Çünkü biliyorsunuz son dakikalarda çok gol yedik, son dakika mağduruyuz. Bu kez biz böyle bir gol bulduk."

Aybaba, BJK İnönü Stadı'nda son derbilerine çıktıklarını hatırlatarak, "İnönü Stadı'na böyle bir veda yakışırdı. İnanılmaz seyirci desteği vardı. Oyuncularım yürekleriyle oynuyorlar, hepsiyle gurur duyuyorum" diye konuştu.

Son olarak siyah-beyazlı taraftarlara teşekkür eden Aybaba, "Bizi inanılmaz desteklediler. Maç öncesi stada gelirken ve maçta bize büyük destek verdiler. Kendilerine teşekkür ediyoruz" diyerek sözlerini tamamladı.