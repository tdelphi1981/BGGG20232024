"Zorlu bir maç olacak"
Türkiye Kadınlar Futbol 2. Lig 6. Grup'ta mücadele eden Malatya Bayanlar Spor Kulübü, Pazar günü deplasmanda oynayacağı Mersin Gençlerbirliği maçının hazırlıklarını sürdürdü.
Yeşiltepe Stadı'nda antrenör Cafer Aypan yönetiminde gerçekleştirilen antrenmanda bütün sporcular yer aldı. Takımda sakatlıkları bulunan Buse ile İlknur takımdan ayrı çalıştı. 
Mersin Gençlerbirliği maçı hazırlıklarıyla ilgili bilgiler veren Malatya Bayanlar Spor Kulübü Başkanı Doğan Çelebi, lige iyi bir başlangıç yaptıkları hatırlatarak, Mersin Gençlerbirliği'ni de yenerek, iyi gidişi sürdürmek istediklerini ifade etti. 
Zorlu bir periyodun kendilerini beklediğine değinen Çelebi, "Lige iyi bir başlangıç yapmak bizim için önemliydi. Kendi saha ve seyircimiz önünde çıktığımız ilk lig maçında sporcularımız çok iyi bir performans sergiledi. Her zaman söylediğimiz gibi biz toplama bir takım değiliz. Yıllarca bir arada oynamış, futbolu iyi bilen sporculardan kurulu bir ekibiz. Bunu da sahada en güzel şekilde gösteriyoruz" dedi. 
Çelebi, Mersin Gençlerbirliği ile zorlu bir karşılaşma oynayacaklarını ifade ederek, "Mersin Gençlerbirliği ilk maçını kaybetti. Bize karşı daha farklı motive olacaklardır. Zorlu ve zevkli bir karşılaşma olacak. Amacımız bu zorlu deplasmandan puan ya da puanlar çıkarmak" diye konuştu. 
Sakat futbolcuların tedavilerinin devam ettiğini kaydeden Çelebi, "Takımda Buse ve İlknur'un sakatlıkları bulunuyor. Bu iki futbolcumuzun tedavileri devam ediyor. Bu oyuncularımızın durumları maç günü belli olacak" ifadelerini kullandı.