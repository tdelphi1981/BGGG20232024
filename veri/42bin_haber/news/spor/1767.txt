"Son olabilir"
Lewis Hamilton, İnterlagos'ta McLaren'la çıkacağı son yarış olan Brezilya Grand Prix'nin, bir süre için son zafer şansı olabileceği itirafında bulundu.
turkiyef1.com'un haberine göre; 2008 dünya şampiyonu İngiliz pilot, Brezilya'da McLaren'la birlikteliğine son noktayı koyarak gelecek sezon Mercedes'e geçecek. Alman ekibi ise Eylül ayındaki Singapur Grand Prix'den bu yana tek bir puan bile alabilmiş değil. 
Sao Paulo'da gazetecilere açıklamalarda bulunan Hamilton, "Bir daha böyle iyi bir aracı ne zaman bulurum bilemiyorum. O yüzden bu hafta sonunu gerçekten değerlendirmek istiyorum. Umarım Red Bull'lara karşı mücadele etmek için yeterince rekabetçi oluruz" ifadelerini kullandı. 
Brezilya GP Hamilton için, McLaren'la birlikte çıkacağı son yarış olmasının yanı sıra, 2007'deki ilk yılında dünya şampiyonluğunu Kimi Raikkonen'e kaptırdığı grand prix olması nedeniyle de duygusal bir mücadeleye sahne olacak. 
Hamilton, İngiliz ekibiyle ilgili olarak "Birlikte mükemmel bir geçmişimiz var. Burada dünya şampiyonluğunu kazandık, kaybettik. Birlikte en iyi günleri, en kötü günleri yaşadık fakat bunlardan hep başarıyla çıktık" dedi. 
İngiliz pilot ayrıca, "Bu bir dönemin sonu. Hayatımın harika bir bölümünün sonu. Umarım ikinci bölümü de güzel olur" diye konuştu.