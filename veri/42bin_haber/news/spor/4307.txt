Karatede hedef dünya lideri olmak
Türkiye Karate Federasyonu Başkanı Esat Delihasan, şubat ayında Konya'da yapılacak Avrupa Şampiyonası'nda zirvede olmayı hedeflediklerini söyledi.
Delihasan, Denizli'de yaptığı açıklamada, Türkiye'de yaklaşık 37 bin aktif lisanslı sporcularının bulunduğunu belirterek, ülkenin adını başarıyla duyurduklarını söyledi.

Gelecekte karate sporunda daha büyük başarılara imza atılması için altyapı çalışmalarının devam ettiğini kaydeden Delihasan, Denizli'de devam eden Türkiye Şampiyonası'nın kendileri açısından şubat ayında Konya'da yapılacak Avrupa Şampiyonası'na sporcu seçme niteliği taşıdığını ifade etti.
Türkiye Şampiyonası'nda mücadele eden yaklaşık 900 sporcu içinden milli takıma girme potansiyeli olan sporcuları seçeceğiz diyen Delihasan, şöyle devam etti:

Bu konuda oluşturduğumuz kurul değerlendirme yapıp milli takım için 33 sporcuyu belirleyecek. Sporcuların performansının geçen yıllara göre daha iyi olduğunu gördüm. Bu yıl daha iddialı bir şekilde şampiyonaya hazırlanacağız. Avrupa Şampiyonası'nda hedefimiz zirvede olmak.

Fransa'yı da geçerek dünya lideri olmak istiyoruz

Karate dünya klasmanında Türkiye'nin Fransa'nın ardından ikinci sırada olduğuna dikkat çeken Delihasan, bu spor dalında başarılı olan Japonya, İtalya, İspanya ve Mısır'ın önünde yer aldıklarını ifade etti.

Delihasan, sözlerini şöyle sürdürdü: Tek rakibimiz şu anda Fransa. Fransa'yı da geçerek dünya lideri olmak istiyoruz. Karatede yıllara dayanan sistemli ve programlı çalışma ve altyapıya verilen önemin sonucunda bu başarılar elde edildi. Önümüzdeki dönemde de devam edecek. Her geçen gün geride bıraktığımız günden daha iyi olması için uğraşıyoruz. İyi yolda ilerlediğimizi söyleyebilirim.

Dünya çapında iyi tanınan sporcularımız var. Altyapıdan bazı sporcularımız A takım seviyesine geldiğinde marka ve dünya yıldızı olacak. Haldun Alagaş ilk olması nedeniyle önemli bir isim fakat yeni isimler de arkasından geliyor.