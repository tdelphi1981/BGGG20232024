İkinci memleketi Ankara oldu
Erkekler Hentbol Süper Ligi takımlarından Büyükşehir Belediyesi Ankaraspor'un Rus hentbolcusu Sergei Saline, 13 yıldır Ankara'da yaşıyor.Başkente 1999 yılında gelen ve ilk olarak Çankaya Belediyesi ANKA'nın formasını giymeye başlayan 38 yaşındaki Saline, son 6 yıldır da Büyükşehir Belediyesi Ankaraspor adına mücadele ediyor.

Evli ve iki çocuk sahibi Saline, Türkçe'yi de akıcı konuşuyor. Rus hentbolcunun 18 yaşındaki oğlu, Orta Doğu Teknik Üniversitesi (ODTÜ) Bilgisayar Mühendisliği Bölümü'nde okuyor. Eşi, Rusya Büyükelçiliği'nde çalışan Saline, küçük kızını ise her sabah kreşe bırakıyor.

Saline, Türkiye'de Ankara dışında bir takımda oynamadığını belirterek, Türkiye'de Rusya'dan daha çok çalıştım. Ankara'da olmaktan çok mutluyum. Burası benim ikinci memleketim dedi.

Başkentte en çok ailesiyle vakit geçirmekten hoşlandığını dile getiren Saline, sözlerini şöyle sürdürdü: Antrenmandan sonra ailemin yanına giderim. Boş zamanlarımda hep beraber bowling oynuyoruz. Balık tutmayı da çok seviyorum. Fırsat buldukça hep birlikte Gölbaşı'na balık tutmaya gidiyoruz. Türk yemeklerini de çok seviyoruz. Sık sık Türk yemeği yiyoruz. Rus ve Türk yemekleri arasında çok fark yok. Buraya çabuk uyum sağlamamda bu da etkili oldu.

-Şampiyonluk yaşamak istiyor-

Saline, Ankara'da hentbol oynadığı 13 yıllık sürede şampiyonluk sevinci yaşamadığına dikkati çekerek, bu şansızlığını bu yıl Büyükşehir Belediyesi Ankaraspor'da kıracağını ifade etti.

Aynı zamanda haftada bir gün Büyükşehir Belediyesi Ankaraspor'un minik takımını çalıştırdığını söyleyen Saline, Geçen sezon final serisinde şampiyonluğu Beşiktaş'a kaybettik. Bu yıl iyi gidiyoruz. İnşallah şampiyon olacağız. Hentbolu 40 yaşında bırakarak kariyerime antrenör olarak devam etmek istiyorum diye konuştu.