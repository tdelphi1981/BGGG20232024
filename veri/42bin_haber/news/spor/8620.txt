"Meireles'in kalitesine yakışmadı"
Fenerbahçe Teknik Direktörü Aykut Kocaman, 3. dakikada kırmızı kart görerek takımını 10 kişi bırakan Meireles için, "Ne oyunculuk ne de insani kalitesine yakışmayan davranışta bulundu" dedi. Aykut Kocaman, maçtan sonra düzenlenen basın toplantısında, takımından daha güçlü bir oyun beklediğini ve iyi bir skorla İstanbul'a döneceklerini düşündüğünü ancak bunun gerçekleşmediğini ifade etti.

BATE Borisov'un verimliliği ve kalitesi üst seviyede bir ekip olduğunu vurgulayan Kocaman, karşılaşmayı şöyle değerlendirdi:

"Böyle bir takım karşısında 90 dakikaya yakın 10 kişi oynamak çok çok zordu. Televizyondan izlemedim ama sahada gördüğüm kadarıyla hakem kırmızı kartta da son derece haklıydı. Zor bir oyundan sonra zor bir rakip karşısında bir kişi eksik oynadıktan sora 0-0 beraberlikle İstanbul'a dönmek bizim için ilk adımda şu anda bir avantaj olarak görülebilir. Bu görünen avantajı gerçek olan avantaja çevirmek ve turu geçmek için elimizden gelen çabayı göstereceğiz."

"Meireles'in kalitesine yakışmadı"

Maçın 3. dakikasında kırmızı kart gören Meireles'e bir disiplin cezası verilip verilmeyeceği sorusu üzerine Kocaman, futbolcusunun oyunculuk ve insani kariyerine yakışmayan bir davranışta bulunduğunu, gerekli cezanın verileceğini ifade etti.

Kocaman'ın Meireles ile ilgili ifadeleri şöyle:

"Net bir ifadeyle belirtmek gerekirse, ne oyunculuk ne insani kalitesine yakışmayan bir davranışta bulundu. Dolayısıyla Fenerbahçe'nin içinde disiplin talimatları neyse ona uygun davranış gösterilecek. Esas olan ceza vermek değil, bu durumla karşılaşmamak. Ceza vermek hoş bir durum değil."

Hem saha şartlarının hem de hava şartlarının beklediklerinden daha iyi olduğunu anlatan Kocaman, "Ama birini seçmek gerekirse saha biraz daha kötüydü. Her iki takımın da oyununu etkiledi" dedi.

UEFA Avrupa Ligi'nde planlarının ne olduğu sorusu üzerine Kocaman, "Türk takımları için başlangıçlar çok önemli. O havayı yakalayabilmek bizim adımıza en önemli şeylerden bir tanesi. Bu tur bizim için çok önem arz ediyor. BATE ile şansımız ortak. Bu turu geçtiğimiz andan itibaren bence Avrupa Ligi ile ilgili çok daha ciddi düşünebiliriz. Şansımız var" ifadelerini kullandı.

BATE Borisov karşısında rövanşta seyircilerinden yoksun mücadele edeceklerinin hatırlatılması üzerine Kocaman, "Fenerbahçe'nin en büyük gücü taraftarıdır. Benim futbolculuk dönemimden beri yaşayarak öğrendiğim şeylerden biriydi bu. Bir kez daha ceza maçı oynayacağız. En büyük gücümüzden yoksun olacağız. Bunu anlayabilmek bir seyircinin kendisine, kulübüne zarar vermesini onaylamak ve anlayabilmek mümkün değil, akıl alır gibi değil. Ulus olarak ortak özelliğimiz herhalde her şeye kişisellik açısından bakıyoruz. Anlamsız bir ceza ile karşı karşıyayız" diye konuştu.

"Kocaman'dan hakkındaki bir değerlendirmeye sert tepki"

Teknik direktör Kocaman, bir gazetede hakkında yapılan yoruma oldukça sert bir tepki gösterdi.

Basın toplantısının ardından özel bir açıklama yapma gereği duyduğunu belirten Kocaman, bugüne dek genel olarak hakkındaki eleştirilere çok fazla yanıt verme eğiliminde olmadığını belirterek özetle şunları söyledi:

"Bizim işimiz performans işi, eleştiriye açık, saygı duyuyorum herkese, özellikle gazetecilere, beni tanıyanlar da bu konuda bana hak veriyordur. Kimseye bugüne kadar yan bile bakmadım. Bir gazetede çıkan, terbiye sınırlarını aşan haberle ilgili olarak içimdekileri söylemek zorundayım. 'Hıncal Uluç'tan en kısa Kocaman yorumu biiip' diye bir haber var. Halil Özer'den 'Biiip'in ne olduğunu öğrenmek istiyorum. Beni seyrediyorsa da ona haber gönderiyorum. Güzel bir şeyse bileyim, değilse de sahibine iade ediyorum. Usta demiş. Ustalar böyle olursa zaten geldiğimiz hali başka türlü anlatmanın mümkünü yok. Allah müstahakını versin demekten başka bir şey gelmiyor elimden. Antrenörlük kötü olabilir hepsi hikaye ama seviye maalesef bu. Yazıklar olsun"

Kocaman'ın kendisiyle ilgili değerlendirmeye ilişkin yaptığı açıklama sırasında üzüntüden ve sinirden ağlamaklı olduğu ve konuşmakta zorlandığı görüldü.