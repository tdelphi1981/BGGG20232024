Gaziantep BŞB'den taraftarlarına çağrı
Beko Basketbol Ligi'nde Antalya Büyükşehir Belediyesi ile karşılaşacak olan Royal Halı Gaziantep Büyükşehir Belediyesi, taraftar desteği bekliyor.Beko Basketbol Ligi'nde 12 hafta geride kalırken, Royal Halı Gaziantep Büyükşehir Belediyesi aldığı 3 galibiyetle puan cetvelinde 13. sırada bulunuyor. Hafta sonu sahasında kendisi gibi alt sıralardan kurtulma mücadelesi veren Antalya Büyükşehir Belediyesi ile karşılaşacak olan Gaziantep temsilcisi, bu zorlu karşılaşmada taraftarına güveniyor.

Menajer Boray Dai, AA muhabirine yaptığı açıklamada, 29 Aralık Cumartesi günü her iki takım açısından da zorlu geçecek bir mücadeleye çıkacaklarını söyledi. İlk yarının bitimine 3 hafta kaldığını anımsatan Dai, Telafisi zor olan bu karşılaşma ligdeki yerimizi belirleme açısından önem taşıyor. Bu nedenle saha avantajını kullanarak galibiyete ulaşmak istiyoruz dedi.

Rakiplerinin son haftalarda iyi mücadele eden takımlardan biri olduğuna işaret eden Dai, şunları kaydetti:

Biz de gerek yerli gerekse yabancı oyuncular açısından iyi bir kadroya sahibiz. Cumartesi yapacağımız maçta taraftarımızı da arkamıza alarak kazanmak istiyoruz. Gaziantepli sporseverlerden isteğimiz hafta sonu yapacağımız zorlu mücadelede tribünleri doldurarak bizleri yalnız bırakmamaları.