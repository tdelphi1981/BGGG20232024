"10 kent olimpik sporcu merkezi olacak"
Gençlik ve Spor Bakanı Suat Kılıç, Türkiye'de 10 kenti 2016, 2020 ve sonraki yıllarda olimpiyatlara sporcu hazırlama merkezi haline kavuşturuyoruz. Antalya, bu kentlerden birisi dedi. Bakan Kılıç, Dilek Sabancı Spor Salonu'nun yanındaki alanda stadyum ile spor salonu yapılacak bölgede incelemelerde bulundu.
Bakan Kılıç, incelemelerinin ardından gazetecilere yaptığı açıklamada, 33 bin kişilik yeni stadyumu kente kazandırmak için gereken adımları arka arkaya attıklarını, bu anlamda bir an evvel sonuç almayı hedeflediklerini belirtti.
Geçen yılın aralık ayında Antalya Stadyumu'nun ihalesini gerçekleştirdiklerini hatırlatan Kılıç, Antalya Stadyumu'nun bakanlığa katma değer vergisi dahil olmak üzere yaklaşık 90-95 milyon lira aralığında maliyeti olacağını düşündükleri bir proje olduğunu kaydetti.

Projeyi en kısa sürede kente ve kentin spor yaşamına katmayı hedeflediklerini vurgulayan Kılıç, Aralık ayındaki bu ihaleden sonra inşaat süreci ile ilgili çalışmalarımızı hızla başlattık. Geçen hafta Ankara'da, Antalya Stadyumu projesinin yüklenici firmasıyla toplantı yaptık. Şu an proje ofisinde stadyumun proje çizimlerine devam ediliyor. Bir yandan da zemin etüt çalışmaları arsada gerçekleştiriliyor. Uygulama projesinin bitimini takiben Antalya Stadyumu'nda temel atma işini gerçekleştireceğiz. Tahminen mayıs ayında, gecikme olması halinde haziran ayında Antalya Stadyumu'nun temel atma hamlesini yapabileceğimizi düşünüyorum diye konuştu.

Yapılacak stat, UEFA kriterlerinde olacak
Antalya Stadyumu'nun 33 bin oturma kapasiteli, UEFA kriterleri anlamında tüm kriterleri bünyesinde barındıran bir proje olacağını dile getiren Kılıç, şöyle konuştu: Antalya'da bu stadyumun yapılmasıyla 3 temel hedefimiz var. Birincisi Antalyaspor'u kalıcı oyun alanına, seyir alanına kavuşturmak. İkincisi Antalya'yı milli takımların hem kamp hem müsabaka yapabileceği UEFA standartlarında yeni bir stadyuma kavuşturmak. Üçüncüsü dünyaca ünlü futbol takımlarını Antalya'da kamp yapabilecekleri altyapı imkanlarıyla buluşturmak. Stadyumun bitimiyle dünyanın en gözde turizm cennetlerinden biri olan Antalya'da bu sportif hamlenin de neticelerini görmeye başlayacağız. Bu süreç birbirini destekleyerek devam ettiği takdirde bugünden itibaren 2 yıl içinde Antalya Stadyumu'nu hizmete sunmuş olacağımızı düşünüyorum. Antalya Stadyumu, görsel olarak beğenilen bir proje. Antalya Stadyumu, İstanbul'da var olan, Ankara'da yapılacak stadyumdan farksız bir stadyum olarak hizmet verecek.

Bakan Kılıç, ayrıca Antalya'ya yapımına söz verdikleri yine uluslararası ölçeklerde, olimpiyat ölçeklerini taşıyan Antalya Spor Salonu'nu kazandırmayı planladıklarını ifade ederek, spor salonunu 10 bin kişi oturma kapasiteli olarak planladıklarını, şu anda proje çizim çalışmalarının devam ettiğini bildirdi.

Spor salonunun inşaat ihalesini 11 Nisan 2013'de gerçekleştireceklerini belirten Kılıç, stadyuma göre daha ufak bir yapı olduğundan 33 bin kişilik Antalya Stadyumu ile eş zamanlı olarak bitirmeyi, ikisini de eş zamanlı olarak tamamlamayı planladıklarını dikkati çekti.

Ekonomik konaklama imkanlarına rağmen uluslararası spor organizasyonlarını gerçekleştirme yönündeki en büyük engelin olimpiyat kriterlerinde büyük, yüksek ölçekli oturma kapasitesine sahip bir spor salonunun bulunmayışı olduğuna işaret eden Bakan Kılıç, bu salonu yaptıkları zaman uluslararası organizasyonların da yapılabileceğini söyledi.

Uluslararası çaptaki yüzücüler denizlerde değil havuzlarda yetişir
Ayrıca Antalya ve Alanya'ya gençlik merkezi kazandıracaklarını anlatan Kılıç, Antalya, Akdeniz'in kenarında. 3 tarafı denizlerle çevrili bir ülkeyiz, ama uluslararası çapta yüzücülerimiz yok. İhmal edilen başka bir şey vardır, uluslararası çaptaki yüzücüler denizlerde değil, havuzlarda yetişir. Olimpiyat kriterlerine uygun parmakla gösterilecek kapalı bir yüzme havuzunun da projelerini tamamlıyoruz. En kısa sürede ihale tarihini alarak ilan edeceğiz diye konuştu.

Bakan Kılıç, 5 büyük proje saydığını belirterek, Stadyum, 10 bin kişilik spor salonu, olimpik yüzme havuzu, Antalya Gençlik Merkezi ve Alanya Gençlik Merkezi. Bu tesisleri Türkiye'nin turizm kenti Antalya'ya kazandırmamızdan itibaren şehrin yaz ayları dışındaki otel doluluk oranları da yepyeni bir imkanla buluşmuş olacak dedi.

Antalya'dan tek bir beklentisi olduğunu, sivil toplum örgütlerinin, meslek kuruluşlarının, bütün Antalyalılar'ın turizm kenti Antalya'yı aynı zamanda spor kenti Antalya yapma hamlelerine fikren ve kalben destek vermelerini, sahip çıkmalarını beklediklerini vurgulayan Kılıç, şunları kaydetti: Projelerimizi en kısa sürede bitireceğiz. Sadece moral destek beklentimiz var. Bu sinerji Antalya'da oluşturulabilirse spor kenti Antalya olma yolundaki heyecanımızı en kısa sürede başarıyla tamamlamaya muvaffak olacağımıza inanıyorum. Antalya ile ilgili bizim düşüncemiz, Antalya'yı olimpiyatlara sporcu hazırlama merkezlerinden biri yapmaktır. Türkiye'de 10 kenti 2016, 2020 ve sonraki yıllardaki olimpiyatlara sporcu hazırlama merkezi haline kavuşturuyoruz. Antalya, bu kentlerden birisi. Tabi olimpiyatları sporcu yetiştirme konusunda Antalya'yı değerlendirebilmemiz için az önce saydığım projeleri de gerçekleştirmemiz gerekiyor. Bakan Kılıç, bir gazetecinin stadyumun güneş enerjisi ile çalıştırılmasının düşünülüp düşünülmediği yönündeki bir soru üzerine, konunun mühendisler tarafından araştırıldığını, yapılabildiği takdirde gerçekleştirileceğini söyledi.