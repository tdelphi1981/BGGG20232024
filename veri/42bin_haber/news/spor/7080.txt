Mali her şeye rağmen yarı finalde
Afrika Uluslar Kupası'nda Mali, Güney Afrika Cumhuriyeti'ni penaltı atışlarıyla 3-1 yenerek yarı finale yükseldi. 
Afrika Futbol Konfederasyonu'na (CAF) üye ülkelerin katılımıyla düzenlenen Afrika Uluslar Kupası'na, Güney Afrika Cumhuriyeti-Mali çeyrek final maçıyla devam edildi.

Güney Afrika'nın Durban kentindeki Moses Mabhida Stadı'nda oynanan karşılaşmada Güney Afrika, Rantie ile 31. dakikada bulduğu golle 1-0 öne geçti. İlk yarı bu skorla tamamlanırken, Keita 58. dakikada Mali'ye beraberliği getiren golü attı ve karşılaşmanın normal süresi 1-1 sona erdi. Uzatma bölümlerinde de skor değişmeyince, yarı finale yükselecek takımı belirmek için penaltı atışlarına geçildi.

Penaltı atışlarında Mali, ev sahibi Güney Afrika Cumhuriyeti'ne 3-1 üstünlük sağlayarak, Gana'nın ardından yarı finale çıkan 2. takım oldu.

Kupada, yarın Fildişi Sahilleri-Nijerya ve Burkina Faso-Togo çeyrek final maçları yapılacak.