En skorer ikili puan mücadelesinde
Beko Basketbol Ligi'nde 8'de 8 yaparak liderliğini sürdüren Galatasaray Medical Park, bu sezon Beşiktaş ve Fenerbahçe Ülker'i mağlup etmeyi başaran Pınar Karşıyaka'ya konuk olacak.Hafta içinde FIBA Erkekler Avrupa Çalenç Kupası (A) Grubu'nda deplasmanda KRKA Novo Mesto'ya mağlup olmasına rağmen, bitime 1 hafta kala grup lideri olarak son 16 takım arasına kalmayı başaran Pınar Karşıyaka, 8 haftada 6 galibiyet ve 2 mağlubiyet aldığı ligde, yarın lider Galatasaray Medical Park ile karşılaşacak.

Pınar Karşıyaka'da da daha önce başantrenörlük yapan Ergin Ataman'ın çalıştırdığı Galatasaray Medical Park, ligin ilk 8 haftasında, maç başına yakaladıkları 82,4 sayı ortalamasıyla ligin en fazla skor üreten ekibi konumunda bulunuyor.

ULEB Erkekler Avrupa Kupası (E) Grubu 5'inci maçında Polonya temsilcisi Trefl Sopot ile hafta içi oynadığı karşılaşmadan 103-82 galip ayrılarak, son maçlar öncesinde bir üst tura çıkmayı garantileyen Galatasaray Medical Park, ligde rakibi karşısında üst üste 9'uncu galibiyetini almak için mücadele edecek.

Pınar Karşıyaka ise 81 ortalamayla Fenerbahçe Ülker ile birlikte sarı-kırmızılı ekibin ardından en fazla sayı üreten ekip olarak dikkati çekiyor.

İzmir temsilcisi ligde bu sezon Beşiktaş ve Fenerbahçe Ülker'in ardından Galatasaray Medical park karşısında da galibiyet arayacak.

Ligde 91'inci kez karşılaşacak iki ekipten Galatasaray Medical Park'ın 46, Pınar Karşıyaka'nın ise 44 galibiyeti bulunuyor. Ligde rakibine karşı oynadığı son 3 maçı kaybeden Pınar Karşıyaka, geçen yıl rakibine 79-72 ve 75-67'lik sonuçlarla mağlup olmuştu.

Karşıyaka Spor Salonu'nda yarın saat 15.00'te başlayacak mücadelede hakemler Murat Biricik, Erman Erdemli ve Halil Baldemir görev yapacak.