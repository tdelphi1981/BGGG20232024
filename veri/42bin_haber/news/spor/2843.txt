Ozan İpek Kasımpaşa yolunda
Bursaspor'un süresiz kadro dışı bıraktığı Ozan İpek, İstanbul'a giderek Kasımpaşaspor yöneticileri ile görüştü.
Teknik direktör Ertuğrul Sağlam'ın takıma geri dönemeyeceğini açıkladığı sol kanat oyuncusunun adı, Beşiktaş ve Trabzonspor ile anılmıştı. Ancak bu kulüplerin transferden vazgeçtiğini açıklamasının ardından devreye Kasımpaşaspor girdi. Kasımpaşaspor Teknik Direktörü Shota Arveladze'nin Ozan'ı istediklerini açıklamasının ardından görüşmeler başladı.

Kulüp idarecilerinin görüşmelerinin ardından Shota'nın da Ozan'ı telefonla arayarak kendisini takımında görmek istediğini söylediği öğrenildi. Bunun üzerine menajerleri ile birlikte İstanbul'a giden Ozan İpek, Kasımpaşaspor yöneticileri ile görüşme gerçekleştirdi. Görüşmenin olumlu geçtiği ifade edildi.

Yeşil-beyazlı kulübün 4 milyon Euro istediği Ozan'ın transferi için elinden gelen kolaylığı göstereceği belirtiliyor.

2 AYDIR KADRO DIŞI

Teknik direktör Ertuğrul Sağlam'ın isteği üzerine 2009 yılında Bucaspor'dan transfer edilen Ozan İpek, performansıyla kısa sürede taraftarlara kendini kabul ettirdi. Ancak disiplinsiz davranışları nedeniyle Bursaspor yönetimi tarafından geçtiğimiz Ekim ayında süresiz kadro dışı bırakıldı. Ozan, bir süredir Antalya'da özel bir antrenör eşliğinde çalışmalarını sürdürüyor.