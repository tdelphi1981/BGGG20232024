"Tesadüf olmadığını ispatlamış olduk"
Medical Park Antalyaspor Kulübü Başkanı Hasan Akıncıoğlu, İstanbul'da Fenerbahçe karşısında aldıkları galibiyetin tesadüfi olmadığını Trabzonspor maçıyla ispat ettiklerini söyledi.Marmaris'te bir etkinliğe katılan Medical Park Antalyaspor Kulübü Başkanı Hasan Akıncıoğlu, 2-1 kazandıkları Trabzonspor maçıyla ilgili gazetecilerin sorularını yanıtladı.

Trabzonspor'un Türkiye'nin önemli ve güçlü takımlarından birisi olduğunu belirten Akıncıoğlu, Bu maç bizim için çok önemliydi. Özellikle geçen hafta İstanbul'da Fenerbahçe karşısında aldığımız galibiyetin tesadüfi olmadığını Trabzonspor maçıyla ispat etmiş olduk. İyi bir takımız ve Süper Lig'de iyi şeyler yapmayı hedefledik. Bundan dolayı bu maçı unuttuk ve önümüzdeki müsabakalara bakıyoruz dedi.
Akıncıoğlu, ligde geride kalan 10 hafta sonunda Türk spor kamuoyunun Medical Park Antalyaspor'un kalitesini, oyun gücünü ve teknik yeteneğini görmüş olduğunu ifade etti.

Öncelikli hedefimiz ligde kalmak ve kalıcı olmak

Şampiyonluk iddialarının olup olmadığı yönündeki sorular üzerine Akıncıoğlu, Antalyaspor'un bir Anadolu takımı olduğunu hatırlatarak, Bunları konuşmak için çok erken. Her Anadolu takımı gibi bizim de öncelikli hedefimiz ligde kalmak ve kalıcı olmak. Tabi ki üst sıraları zorlamaya azmettik ve bunu başarmayı arzu ediyoruz. Türkiye'de futbolun sadece İstanbul'da oynanmadığını Anadolu'nun da Türk futbolunda söz sahibi olduğunu göstermek için elimizden gelen gayreti gösteriyoruz diye konuştu.

Dört büyükler olarak nitelendirilen takımların ekonomik olarak güçlü olduğuna dikkati çeken Hasan Akıncıoğlu, futbolun sahada oynandığının unutulmaması gerektiğini belirtti. Anadolu kulüplerinde oynayan futbolcuların mali değerlerinin büyük takımlarda oynayanlar kadar yüksek olmadığına işaret eden Akıncıoğlu, Azimle ve çalışmayla futbolcularımız bu eksikliklerini tamamlıyorlar. Anadolu takımlarının da bundan böyle ligde üst sıralara ve Avrupa'ya çıkmaya rakip olduğunu göreceğiz dedi. Medical Park Antalyaspor Kulübü olarak mütevazı bir transfer politikasıyla takım kurduklarını dile getiren Akıncıoğlu, UEFA kriterleri gereği bunun dışına çıkmalarının mümkün olmadığını, takip ettiği oyuncular olduğunu, ekonomik olarak uygun olmaları durumunda devre arasında takıma takviye yapabileceklerini bildirdi.