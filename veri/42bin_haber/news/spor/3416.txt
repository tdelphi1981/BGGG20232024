Aslan TFF'yi topa tuttu
Yönetim, Meireles'in cezasının 4 maça inmesinin ardından TFF'yi topa tuttu! Resmi siteden, “Türk futboluna tarihi bir leke daha” başlıklı bir açıklama yapıldı 
 Galatasaray Yönetimi, Fenerbahçeli futbolcu Meireles’in cezasının dört maça indirilmesinin ardından sert bir açıklama yaptı. Sarı-Kırmızılı kulübün resmi internet sitesinden yapılan açıklamada federasyonun yargı kararlarını umursamadığına vurgu yapılarak şu ifadelere yer verildi: Dün yargı kararlarını umursamayan bir federasyon, bugün de (dün) Raul Meireles’in cezasını 4 maça düşürerek bu kez kanıtları hiçe saymıştır.
 
 ‘HAKEMLİK MÜESSESESİNE DARBE’
 
 Hakem raporlarına rağmen yapılan bu indirim, yalnız kamu vicdanına değil, sporda adaleti sağlamakla görevli hakemlik müessesesine de vurulmuş büyük bir darbedir. Futbolda şiddet ve saldırganlığın ortadan kalkması, her şeyden önce kurumlarına duyulan güvenle sağlanabilir. Oysa bu karar ile Türk spor dünyasına, bir kez daha keyfi bir idarenin gölgesi düşmüş, futbol tarihimize yıllarca üzerimizden atamayacağımız bir leke daha sürülmüştür. Bu vahim uygulama ile mevcut federasyon asli görevini yerine getirme kabiliyetini ciddi şekilde yitirmiştir.