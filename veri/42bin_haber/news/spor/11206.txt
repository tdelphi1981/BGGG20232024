Beşiktaş Kulübü'nde sponsorluk anlaşması
Beşiktaş Kulübü ile Avea arasında 'Kurumsal Kartalcell' hattı anlaşması yapıldı.
Avea'nın Maçka'daki genel müdürlük binasında düzenlenen ve anlaşmanın detaylarının aktarıldığı toplantıya Beşiktaş Kulübü Başkanı Fikret Orman, Avea Üst Yöneticisi Erkan Akdemir, Beşiktaş Kulübü Yönetim Kurulu Üyeleri Tamer Kıran ve Berk Hacıgüzeller katıldı.

Beşiktaş Kulübü Başkanı Orman, bu birlikteliğin sadece Avea ve Beşiktaş için değil, aynı zamanda kullanıcılar için de karlı olacağını söyledi.

Avea ile birlikte daha önce başlattıkları Kartalcell projesinin devam ettiğini hatırlatan başkan Orman, 'Kartalcell ile yaptığımız birliktelik her sene büyüyor. Bu sene abone artışı oldu. Taraftarımız desteğini artırarak devam ettirdi ve 400 bine yakın abonemiz var. Bu bizim için yeterli değil. Önümüzdeki iki yılda bu rakamı milyona ulaştırmak istiyoruz' ifadelerini kullandı.

Fikret Orman, Avea ile daha önce yaptıkları sözleşmeden ne kadar gelir elde ettiklerinin sorulması üzerine, 'Geçen yıl 1 milyon lira gelir elde ediyorduk, bu yıl 1,5 milyon liraya çıktık. Bu gelirlerin iki sene içinde 4-5 milyon liraya ulaşacağına inanıyorum' diye konuştu.

Toplantıda söz alan Avea Üst Yöneticisi Erkan Akdemir ise 'Kurumsal Kartalcell' ile ilgili bilgi verdi. 'Kartallar daha yüksekten uçsun diye Kurumsal Kartalcell'i hayata geçiriyoruz' diyen Akdemir, şunları kaydetti:

'İnanıyoruz ki Beşiktaş, kurumsal taraftarlarının vereceği bu destekle gücüne güç katacak. Sahadaki takım ruhu da Kurumsal Kartalcell ile işletmelere nüfus edecek. Kurumsal Kartalcell hatlarıyla Beşiktaşlı kurumsal taraftarlar, her konuşmalarında, gönderdikleri her bir SMS'te ve her internet kullanımında takımlarını destekleyecek, takımlarına saha dışında da kazandırmaya devam edecek.'