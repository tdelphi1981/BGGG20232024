Terim: Burak mesajı doğru almış
Galatasaray Teknik Direktörü Fatih Terim, 2 gol atan Burak Yılmaz'ın doğru mesajı aldığını söyledi. 
Galatasaray Teknik Direktörü Fatih Terim, Spor Toto Süper Lig'de 2-0 kazandıkları Medical Park Antalyaspor maçındaki performanslarının kendilerini memnun ettiğini söyledi. 

Karşılaşmanın ardından düzenlenen basın toplantısında konuşan Fatih Terim, oyuncularının çok iyi bir maç çıkarttığını vurgulayarak, "Zaman zaman yüksek tempoyla, zaman zaman ise düşük tempoyla oynadılar ama kontrolü hiç kaybetmediler. Bu bizim için çok önemli. Rakibinin hiçbir pozisyonu olmadı. Muslera'nın yere düştüğünü dahi hatırlamıyorum. Sonuç olarak önemli bir 3 puan aldık. Bu galibiyet, önümüzdeki maçlar ve iddiamız adına gerekliydi" dedi.

Sneijder'in takıma girişiyle sistemde bazı değişiklikler olduğu yönündeki bir soru üzerine Terim, "Biz oyun anlayışımızdan feragat etmedik. Sadece Sneijder biraz daha geride oynadı. Bugünkü uygulamayı oyuncularımın hepsi doğru oynadılar. Galip gelmesi gereken bir takım gibi oynadılar ve oyunu domine ettiler. Rakibimizin pozisyonu yok, bizim hayıflanacağımız birçok pozisyonumuz var. Lig ikincisiyle daha iyi nasıl oynanabilir. Kolay bir rakip değil Medical Park Antalyaspor. Bence oyuncularım önemli övgüleri hak ediyor. İyi oyunun hakkını vermek lazım. Yiğidin hakkını yiğide vermeliyiz. Kötü oynamadığımız zaman da zaten bunu söylüyoruz" cevabını verdi.

UEFA Şampiyonlar Ligi'ndeki rakipleri Schalke 04'ün Bayern Münih'e 4-0 yenildiği maçı yerinde izlediğinin hatırlatılması üzerine Terim, "Dün Münih'teydim ve sabaha karşı geldim. Maçta 5-6 oyuncuları eksikti. Şampiyonlar Ligi'ndeki maçımızda böyle olmayacaklardır. Onun ciddiyeti ve önemi farklı. Bazı oyuncularını riske atmamak için yedek oturtup, kısa süre oynattılar. Onların da hedefi Galatasaray maçı ve o maç farklı olacaktır" ifadelerini kullandı.

-"Sabri böyle devam etsin, formül bulmak bizim işimiz"-

Fatih Terim, Emmanuel Eboue'nin dönmesiyle savunmanın solundaki yerini kaptırması beklenen Sabri Sarıoğlu'nun bugünkü başarılı performansı sonrası, nasıl bir tercih yapacağıyla ilgili olarak yöneltilen bir soru üzerine, şunları söyledi:

"Sabri'nin zaten böyle olması lazım. Bugün verdiği örnek profesyonelce ve doğrusu da budur. Zaman zaman üzülmüştür, kırılmıştır ama çalışanın hakkını benden önce Allah veriyor zaten. Biz de vesile oluyoruz. Hiçbir zaman herkes eşit değildir ama adil olmak gerekir. Ben de elimden geldiği kadar adil olmaya çalışıyorum. Sabri de önemli bir örnek vermiştir. Böyle devam etsin, formül bulmak bizim işimiz. Herkes formda olsun sıkıntıya biz girelim. Onunki, Galatasaray takımı kaptanlığına yakışır bir duruştur. Gerektiği zaman oturacak, gerektiği zaman 18'e girmeyecek, gerektiği zaman da sahada olacak ve aslanlar gibi oynayacak. Bu vasıflarını gördüğüm için ben onu 18 yaşında takıma oynattım."

-"Burak doğru mesajı almış"-

Sarı-kırmızılı teknik adam, forma bulamadığı iki maçın ardından Medical Park Antalyaspor'a 2 gol birden atan Burak Yılmaz'la ilgili olarak, oyuncunun doğru mesajı aldığını söyledi.

Forma giymediği dönemde ve Drogba'nın transferi sonrası takımdan gönderileceği şeklinde haberler çıkan Burak'ın, attığı gollerle en iyi cevabı verdiğini kaydeden Terim, "Burak'a ben ilk günden beri bir şeyler söylüyorum. En önemlisi, ileride baskıyı başlatan, mücadele eden Burak olması. Demek ki doğru mesajı almış. Onun adına çok sevindim. Ben takımda 4 santrfor varken Burak'ı Galatasaray'a istedim. Ancak bazen bazı oyuncuların anlama şekli budur. 'Gözden çıkardık' diye bir şey yok. Bugünkü Burak olursa, aferin ona. İki maç rötarlı oldu ama bunu kapatırız. 27 yaşındaki bir oyuncunun çok daha önemli yerlere gitmesi için, böyle olması gerekli" şeklinde konuştu.

Takım içinde oyunculara farklı sistemlerde yer açabileceklerini dile getiren Terim, "Burak, Drogba ile oynayabilir, sağda veya solda oynayabilir. Arkalarında Umut ve Elmander var. Değişerek oynayabilirler. Biri çıkar başkası girer. Sneijder'i başka bir mevkide oynatabiliriz. Onlar oynasın, bu problemler de bizim olsun" dedi.

-Tahkim Kurulu kararına tepki-

Fatih Terim, rakibe tükürdüğü gerekçesiyle 4 maç ceza alan Felipe Melo'nun cezasının onanması konusunda ise şunları söyledi:

"Yöneticilerimiz gerekenleri söylediler ama olayları izlediğimizden, her hareketi net olarak incelediğimizden, insanları da takip ettiğimizden kimsenin şüphesi olmasın. Schalke 04 maçından 3 gün önce cezası bitecek. Yapılmış bir suç varsa kimseyi ilgilendirmez bu. Ancak gerekçesi de çok hoş, hala da çözmüş değilim. Bir komedidir gidiyor. Gerekçe çok enteresan. 'Böyle bir şey yok ama suçsuzluğunu ispat et' gibi. Melo olsa da olmasa da Galatasaray, Schalke 04 maçını en iyi şekilde oynayacaktır."