Messi iyice abarttı! İki rekor daha
Geçtiğimiz hafta Real Sociedad karşısında bu sezon La Liga'daki ilk mağlubiyetini alan Barcelona, Camp Nou'da ağırladığı Osasuna'yı Messi'nin 4 golüyle mağlup etti.
La Liga'nın 21'inci haftasında Osasuna'yı ağırlayan lider Barcelona, Lionel Messi'nin şov yaptığı maçta rakibini rahat geçti. Camp Nou'da oynanan maça ev sahibi ekip maça etkili başladı. 4'üncü dakikada Thiago, Xavi'nin gönderdiği uzun topu kontrol edip iki savunmacıdan sıyrılarak kaleye gönderdi ama Fernandez son anda topu kornere çelmeyi başardı.

11'inci dakikada ise Xavi, Arribas'ı geçerek Messi'ye arapasını yolladı ve kaleciyle karşı karşıya kalan Arjantinli skor perdesini açarak takımını öne geçirdi. Messi bu golle birlikte üst üste 11'inci La Liga maçında ağları havalandırıp lig rekorunu da kırdı. Fakat bu golden yaklaşık 10 dakika sonra Raoul Loe, yaydan vurduğu düzgün şutla Victor Valdes'i avlayıp skoru 1-1'e getirdi.

Maça dengenin gelmesiyle Barcelona ataklarını sıklaştırdı. 26'ıncı dakikada Adriano'nun sol taraftan çektiği şuta Arribas eliyle müdahale edince ev sahibi penaltı kazandı. Penaltıyı gole çeviren Messi, La Liga tarihinin en genç 200 gole ulaşan ismi oldu.

Osasuna, 10 kişi kalınca Barcelona karşısında oyuna tutunmakta oldukça zorlandı. 38'de Messi, Dani Alves'in ortasına kafayı vurdu ama top direkte patladı. 40'ıncı dakikada Dani Alvas, soldan gelen uzun top sonucu ceza sahasına hareketlendi ve karşı karşıya pozisyonda topu boştaki Pedro'ya çıkararak ilk yarının skorunu ilan eden golün asistini kaydetti 2-1.

Barcelona ve Messi, ikinci yarıya fırtına gibi başladı. Önce David Villa'nın arapasıyla ceza sahasının sol tarafında topla buluşan Messi, Andres Fernandez'i geçip hat-trick yaptı. Sonra da 58'de attığı golle kendisinin 4'üncü, takımının 5'inci golünü kaydetti. Bu golün ardından iki ekip de oyunu rölantiye aldı. Barcelona arada bir rakip kaleye gitse de farkın da getirdiği rehavetle çok ciddiye almayınca müsabakada başka gol olmadı 5-1.

Messi bu maçta attığı 4 golle birlikte hem 11 maçta üst üste gol atan oyuncu rekorunu elde ederken hem de İspanya Ligi tarihinde 200 gole ulaşan en genç futbolcu oldu.

Barcelona, bu galibiyetle birlikte puanını 58'e çıkardı. Osasuna ise haftayı 18 puanla küme düşme potasında tamamladı.