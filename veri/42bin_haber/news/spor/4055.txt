Giray Kaçar'ın sağlık durumu
İstanbul Üniversitesi Tıp Fakültesi Spor Hekimliği ve Spor Kardiyolojisi bölümü öğretim üyesi Prof. Dr. Erdem Kaşıkçıoğlu, Giray Kaçar'da, kalbi besleyen koroner damarın etrafında bir kas halkası, yani kassal köprüleşme dediğimiz durum söz konusu dedİ.Trabzonsporlu futbolcu Giray Kaçar'ın sağlık durumuna ilişkin açıklama yapan Erdem Kaşıkçıoğlu, futbolcunun, Antalya kampında yaşadığı sağlık problemi nedeniyle orada iki hastanede muayene olduğunu ancak hastalığının tespit edilememesi sebebiyle kendisine başvurduğunu söyledi.

Kaşıkçıoğlu, yaptığı değerlendirmenin ardından Kaçar'a, koroner damarlarda kassal köprüleşme (Myocardial Bridging) teşhisi konulduğunu belirterek, Giray Kaçar'da, kalbi besleyen koroner damarın etrafında bir kas halkası, yani kassal köprüleşme dediğimiz durum söz konusu. Bu çok yoğun spor yaptığınız zaman bir boğum şeklinde kalbi besleyen damarları sıkıp, tıpkı bir su hortumu üzerine topukla basmak gibi bir durum. Dolayısıyla kalp beslenemeyince bir takım ritim problemleri ortaya çıkabiliyor diye konuştu.

Giray'ın tanısını koyan kişi benim

Giray Kaçar'ın şikayetlerinin yakın zamanda başladığına dikkati çeken Kaşıkçıoğlu, şöyle devam etti: Giray, bana 2 Ocak'ta geldi ama zaten şikayetleri yakın zamanda başlamış. Bana gelmeden öncede Antalya'da kamptaydı, kamptayken iki hastane tarafından değerlendiriliyor ancak iki hastane de tanısını koyamıyor. Tanı konulamayıp şikayetleri devam edince bana da başvurdu ve burada bir gün içinde tansını koyduk ve gereken şekilde takibe aldık.

Şu anda bu konuyla alakalı olarak bilgi kirliliği söz konusu. Ben iki gündür cep telefonumu kapattım çünkü şu ana kadar deklare edilmediği için etik nedenlerle konuşma gereği duymadım. Giray'ın sağlık durumuyla ilgili o kadar komik yorumlar yapılıyor ki, ciddi bir bilgi kirliliği var. Giray'ın tanısını koyan kişi benim, Giray'da, kalbi besleyen koroner damarın etrafında bir kas halkası yani kassal köprüleşme dediğimiz durum söz konusu. Şu anki bilgi kirliğinin nedeni de o tanıdaki durumun algılanamamış olmasından kaynaklanıyor.

Giray ara verdi, 6 ay takip edilecek

Kaşıkçıoğlu, Giray'ın yaşadığı sağlık probleminin takip edilmesi gereken bir durum olduğunu vurgulayarak, Giray'ın futbola devem edip etmeyeceği, takiple ortaya çıkacak bir takım bulgularda meydana gelecek değişikliğe bağlı. Takip sürecinden sonra, elimizdeki verilere göre tekrardan yorum yapma şansımız olacak. Şu anda Giray'ın tamamen futbolu bırakması ya da devam etmesi yönünde bir şey söylememiz mümkün değil. Mutlaka bu sürecin takip edilmesi gerekiyor diye konuştu.

Giray'ın 6 ay boyunca takip edileceğinin altını çizen Kaşıkçıoğlu, Kaçar'ın kariyerine devam etmesi ya da futbolu bırakması yönünde bir kararın şu anda sağlıklı bir şekilde alamayacağına dair şunları kaydetti: Giray'ı takip edeceğiz, 6 aylık süreç bizim için önemli bir takım veriler sağlayacak. Daha sonrasındaki gelişen süreçle ve elimizdeki verileri değerlendirdiğimiz zaman bir takip programı belirleyeceğiz. Giray şu anda futbola ara verdi, tamamen futbolu bırakması ya da devam etmesi yönündeki kararı, bu değerlendirme süreci sonunda vereceğiz.

Rahatsızlık genetik bir hastalık değil

Kaşıkçıoğlu, koroner damarlarda kassal köprüleşme sorununun, yarışmalı ve zorlu bir egzersiz yapmadıktan sonra günlük yaşamı olumsuz etkilemeyeceğine değinerek, Yani kişi günlük hayatına devam edebilir, bir sıkıntı oluşturmaz. Giray'ın kalbinde rahatsızlık genetik bir hastalık değil. Giray'ın yaşadığı sorun herhangi birimizde de mevcut olabilir tamamen kişisel bir durum, genetik değil. Sporla da alakalı değil yanlış bir kanı oluşmasın değerlendirmesini yaptı.
Kaşıkçıoğlu, Giray gerçekten çok değerli bir genç arkadaşımız ve sporcumuz umut ederim ki herşeyden önce uzun yıllar sağlıklı olsun, bizimle birlikte olsun dedi.

Kişilerin spor hayatını durduracak 100'e yakın neden olabileceğini anlatan Kaşıkçıoğlu, bunlar arasında aort damarının genişlemesi, kalp kapakçığı ve ritim problemleri ile kassal hastalıklar gibi sorunların yer alabileceğini söyledi.