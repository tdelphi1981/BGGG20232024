"2013 yılı da hızlı geçecek"
Motosiklet Federasyonu Başkanı Bekir Yunus Uçar, geride kalan 2012 yarış sezonunun kendileri açısından keyifli ve başarılı geçtiğini söyledi.Başkan Uçar, 2012 yılını değerlendirerek, Lisanslı ve faal sporcu sayısında büyük bir artış elde ettik. Özellikle lisanslı sporcu sayısında federasyon büyük bir mesafe aldı. 2012 yarış sezonu bizim için keyifli ve başarılı bir sezondu dedi.

Geride kalan yıl içinde yapılan yarışlara ciddi katılımlarının olduğunu ifade eden Uçar, 2012 yılında açıkçası İstanbul Park'taki yarışlar, motokros, enduro, süper moto ve drag yarışlarımıza katılım üst seviyede oldu. Tüm kategorilerde ciddi manada artışla sezonu kapatmış olduk. Yaz boyunca doğu illeri başta olmak üzere, birçok yerde eğitimler yaptık. Eğitimler neticesinde de yaklaşık 4 bin gencimizi hem motosikletle tanıştırdık, hem onlara lisans da çıkartmış olduk. Lisanslı yarışçı sayılarında ciddi bir artış elde ettik diye konuştu.

-Kayıplar-

Motosiklet Federasyonu Başkanı Uçar, 2012 yılında, trafikte ve yarışlarda önemli kayıplar verdiklerini belirtti.

En önemli kayıplarının Kemal Merkit olduğunu ifade eden Uçar, Gerek trafikte, gerekse yarışlarda önemli kayıplarımız oldu. En önemli kaybımız da uluslararası bir yarışta kaybettiğimiz Kemal Merkit oldu. Kendisi yabancı bir sporcuya yardım ederken yaşadığı kaza nedeniyle hayatını kaybetti ve tüm caimayı da yasa boğdu dedi.

-2013 yılı da hızlı geçecek-

Bekir Yunus Uçar, 2013 yılında da 2012 senesinde olduğu gibi lisanslı sporcu sayısını arttırma yönünde projelere hız vereceklerini ifade etti.

Uçar, sözlerini şöyle sürdürdü: 2013 yılında da lisanslı sprocu sayısındaki artış hızını arttırmayı düşünüyoruz. Bahar aylarında başlayacak bir programı hazırlamış durumdayız. Tüm yaz boyunca, doğu illeri ağırlıklı olarak bir eğitim programı da hazırladık. 2013 yarış sezonunda önemli değişiklikler de yapacağız. Bu yenilikler, sporculara katkı ve daha fazla sporcunun yarışması anlamında ortaya konulacak. Altyapıya yönelik olarak 125, 85, 65 ve 50 cc yarışlarında yarışacak sporcuların motosikletlerini taşıma imkanı getirdik. Bunları federasyon olarak yaptırıyoruz. Sporcuların daha az masrafla yarışmalarını temin edeceğiz.

-Tesislerdeki artış-

Başkan Uçar, 2013 yılında yeni pistlerin hizmete girmesinin yanı sıra mevcut pistlerin de yenilenmiş olacağını söyledi.

Tesis sayısındaki artışa dikkati çeken Uçar, Körfez pistini 2013 yarış sezonunda kullanmaya başlayacağız. Henüz İstanbul Park yarış pistiyle ilgili görüşmemiz olmadı. Susurluk, Bolu, Tekirdağ ve Akhisar'da motokros parkurlarımız hazır olacak. Özellikle 3 tanesi yeni, diğerleri ise yenilenmiş olacak. 2013 sezonu bizim için inşallah kazasız, hayırlı bir sezon olur diyerek sözlerini tamamladı.