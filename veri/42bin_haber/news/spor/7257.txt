"Sporcularımızdan gayet memnunuz"
Grekoromen Güreş Milli Takımı antrenörlerinden Serkan Özden, geride kalan 31. Uluslararası Vehbi Emre Grekoromen 1. Golden Grand Prix Turnuvası'nda milli takımın göstermiş olduğu performanstan memnun olduklarını söyledi.Serkan Özden, AA muhabirine yaptığı açıklamada, Vehbi Emre Turnuvası'nda bu senenin uluslararası arenadaki ilk ciddi sınavını verdiklerini belirterek, Bu turnuva, sporcularımızın eksiklerini görme açısından önemliydi. Bu açıdan oldukça verimli geçti. Takım halinde şampiyon olduk. Sporcularımızın azminden, çalışmalarından ve müsabakalarda göstermiş oldukları performanstan gayet memnunuz. Tüm bunların yanı sıra ilk ve en önemli hedefimiz Gürcistan'da yapılacak olan Avrupa Şampiyonası. Onun için de bir yandan hazırlıklarımızı devam ettireceğiz diye konuştu.

Bu sene, daha kaliteli sporcular vardı

Bu sene Vehbi Emre Turnuvası'na daha kaliteli sporcuların katıldığını ifade eden Serkan Özden, Geçtiğimiz yıllara göre Vehbi Emre'ye hem katılım fazlaydı hem de kaliteli sporcular vardı. Ruslar tam takım gelmişti. Aralarında olimpiyat madalyası sahibi sporcular vardı. Bizim açımızdan iyi geçti. Daha fazla madalya alabilirdik. Bir kaç ufak hatadan dolayı bu madalyaları kaçırdık ama ben takımın genel performansından oldukça memnunum şeklinde konuştu.

Yetenekli sporculardan kurulu bir milli takıma sahip olduklarını anlatan genç antrenör, Burada yarışan her sporcumdan madalya bekliyordum. Sadece 55 ve 66 kiloda madalya alamadık. Onların da eksiklerinin farkındayız. Bu doğrultuda daha çok çalışıp madalya almak istiyoruz. Açıkçası burada 55 ve 66 kiloda madalya alamamamız beni üzdü ifadelerini kullandı.

Sürekli 2020'nin provasını yapıyoruz

Türkiye Güreş Federasyonu'nun yeni başkanı Asrın güreşçisi lakaplı Hamza Yerlikaya'nın hedefleri doğrultusunda 2020 olimpiyatlarına hazırlık yaptıklarını bildiren Serkan Özden, sözlerini şöyle sürdürdü:
Başkanımızın her zaman söylediği gibi 2020 Olimpiyat Oyunları'nın provasını sürekli olarak yapıyoruz. Orta vadeli hedefimiz 2016 Rio de Jenerio Olimpiyat Oyunları. Tecrübeli sporcu kardeşlerimle belirli bir hedefe giderken, bunun yanında da 15-16 yaşlarındaki gençlerden oluşan bir kadro oluşturma çalışması içerisindeyiz. Alttan gelen bir rezerv kadroyu oluşturuyoruz. Amacımız; tecrübeli ağabeyleriyle bu sporcu kardeşlerimizi buluşturup, 2016 olimpiyatlarına en iyi şekilde hazırlanmak. Daha sonra da İstanbul'da olmasını umut ettiğimiz 2020 Olimpiyatları'nda zirveye çıkmak istiyoruz.

Hamza Yerlikaya'nın olduğu yerde yüksek beklentilerin oluştuğunu, bunu da kendilerinin fazlasıyla hissettiklerini belirten Özden, Federasyon başkanımız Hamza Yerlikaya olunca beklenti her zaman yüksek oluyor. Hamza Yerlikaya güreşirken de beklentiler büyüktü ama kendisi her zaman beklentileri karşılamasını bildi. Şimdi de başkan olarak beklentiler çok fazla. Kimsenin şüphesi olmasın ki başkanımız beklentileri karşılayacaktır. Aynı zamanda başkanımıza karşı olan beklenti bize de yansıyor. Takım olarak hedefe kilitlenmiş durumdayız, güvenimiz tam. Turnuvalara en iyi şekilde hazırlanarak başarılı olacağız ifadelerini kullandı.