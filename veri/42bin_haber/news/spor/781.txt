Erhan Albayrak antrenör oldu
Almanya'nın Hamburg kentinde yaşayan 35 yaşındaki Erhan Albayrak, antrenörlüğe ilk adımı attı.Bir dönem Fenerbahçe forması da giyen Albayrak, Türkiye Futbol Federasyonu (TFF) tarafından 12-22 Ekim tarihleri arasında Erzurum'da düzenlenen UEFA B antrenörlük kursunu başarıyla tamamlayıp belgesini aldı. 10 gün süren kursa Erhan Albayrak'ın yanı sıra Mehmet Yozgatlı, Ali Güneş ile Zafer Demiray gibi aktif futbol hayatına nokta koyan 29 eski futbolcu katıldı. 

Atatürk Üniversitesi Stadyumu'nda düzenlenen kursu tamamlayarak antrenörlüğe ilk adımı atan Erhan Albayrak bundan sonraki hedefinin UEFA A diploması olduğunu söyledi. 

FC ST. PAULİ'YE ANTRENÖR OLDU 

UEFA B antrenörlük belgesi alan Erhan Albayrak, Almanya 2. Lig takımlarından FC St. Pauli'nin genç takımına antrenör oldu. FC St. Pauli ile bir yıllık anlaşma yapan Albayrak burada aynı zamanda staj yapacağını dile getirdi. Albayrak hedefinin Almanya veya Türkiye'de bir takımın başına geçip başarılı olmak olduğunu söyledi.