Vehbi Emre Turnuvası başlıyor
Uluslararası 31. Vehbi Emre Grekoromen 1. Golden Grand Prix Güreş Turnuvası 2-3 Şubat tarihlerinde İstanbul'da yapılacak.
Ahmet Cömert Spor Salonu'nda gerçekleştirilecek turnuvaya Türkiye'nin yanı sıra Azerbaycan, İran, Rusya, Belarus, Özbekistan, Yunanistan, Sırbistan, Gürcistan, Kazakistan, Tunus ve Avusturya olmak üzere toplam 12 ülkeden, yaklaşık 120 sporcunun katılacağı bildirildi. Turnuvada her sıklette 5 sporcu ile yer alacak Türkiye, toplam 35 sporcu ile mücadele edecek. 2012 Londra Olimpiyat Oyunları'nda 74 kiloda güreşen Selçuk Çebi, Vehbi Emre Turnuvası'nda 84 kiloda mindere çıkacak. Turnuvada birinciye 2 bin dolar, ikinciye bin dolar, üçüncülere de 500'er dolar ödül verilecek.
 
Turnuvaya katılacak Grekoromen Güreş Milli Takımı'nın sporcuları şunlar:
55 kilo: Fatih Üçüncü, Harun Bozoğlu, Ferhat Tekin, Haşim Baykara, Şerif Kılıç
60 kilo: Rahman Bilici, Uğur Tüfenk, Mahmut Görez, Mustafa Sağlam, Mevlüt Arık
66 kilo: Atakan Yüksel, Refik Ayvazoğlu, Abdulsamet Günal, Muhammed Kocatınaz, Ensar Karabacak
74 kilo: Şeref Tüfenk, Emrah Kuş, Osman Köse, Serdal Çetin, Y. Emre Başar.
84 kilo: Ahmet Yıldırım, Şaban Karataş, Kansu İldem, Doğan Göktaş, Selçuk Çebi
96 kilo: Cenk İldem, Metehan Başar, Ahmet Taçyıldız, Süleyman Demirci, İlker Genel
120 kilo: Atilla Güzel, Emin Öztürk, Hakan Aydoğan, Rıza Kayaalp, Ali Nail Aslan.

Yerlikaya: İnşallah tribünler dolacaktır
Yenibosna'daki Gönen Otel'de düzenlenen turnuvanın basın toplantısında konuşan Türkiye Güreş Federasyonu Başkanı Hamza Yerlikaya, Vehbi Emre Turnuvası'na her sene 6-7 ülkenin katıldığını ancak bu yıl 12 ülkenin geldiğini belirterek, Rusya 3, Kazakistan ve İran ise 2'şer takımla geliyor. Onlar da Avrupa Şampiyonası'na gidecek takımı burada belirleyecekler. İnşallah medyamızın da desteğiyle Ahmet Cömert Spor Salonu'nun tribünleri dolacaktır dedi. Vehbi Emre Turnuvası'nın, federasyon başkanlığındaki ilk uluslararası organizasyonu olduğunu vurgulayan Yerlikaya, turnuvanın sponsorluğunu üstlenen Bahçelievler Belediye Başkanı Osman Develioğlu'na teşekkür etti.
 
Acıbadem Hastanesi'nin sağlık sponsorları olduğunu kaydeden Hamza Yerlikaya, şöyle devam etti: Üç aylık sürede Türk güreşinde belki yapısal anlamda hızlı değişim olmayabilir ama psikolojik anlamda ciddi değişim söz konusu. Başarıya adım adım giden bir camia arzusu içindeyiz. İstanbul'da tesis konusunda hem Başbakanımıza, hem Bakanımıza verdiğimiz proje doğrultusunda Sarıyer'deki tesisin yıkılarak, büyük bir yatırımla güreş tesisi yapacağız. Ufak tefek hatalarımız olabilir. Ancak bunları beraberce telafi edeceğiz ve başarıya beraber gideceğiz. Biz çalışmak zorundayız, bahane üretmek durumunda değiliz.
Milli sporcu Rıza Kayaalp ile ilgili bir soru üzerine Yerlikaya, Rıza'nın çok zor bir yolu var. Eskiden hedef alandı, şimdi hedef olan bir sporcu oldu. Yükü de ağır. O inanç ve azimle bu yükü kaldıracağına inanıyorum. Karelin ve benimle yan yana fotoğraf çektirmek kolay değil, Rio'da bakacağız ifadelerini kullandı.
 
Bahçelievler Belediye Başkanı ve Türkiye Güreş Federasyonu Yönetim Kurulu Üyesi Osman Develioğlu da federasyonun çalışmaları kadar basının ilgisinin de önemli olduğunu vurgulayarak, İnsanlarımızın güreşe daha çok sahip çıkmalarının sizler sayesinde olacağını düşünüyoruz şeklinde konuştu.

Başar: Milli takımı belirleyeceğimiz bir turnuva olacak
Grekoromen Güreş Milli Takımı Teknik Direktörü Hakkı Başar, Vehbi Emre'nin, milli takımı belirleyecekleri bir turnuva olacağını söyledi. Vehbi Emre Turnuvası'nın Avrupa ve Dünya Şampiyonalarına hazırlık niteliğinde olduğunu kaydeden Başar, turnuvada sporcularının son durumlarını görme fırsatının olacağını ifade etti. Genç sporcuları, büyüklerle birlikte kampa aldıklarını hatırlatan Hakkı Başar, Yıldızlar ve gençler karışık (A) takıma alternatif bir (B) takımı kurmayı düşünüyoruz. Rekabet ortamı yaratacağız dedi. Başar, Türkiye'de yapılacak Akdeniz Oyunları'nda her sıklette madalya almak istediklerini sözlerine ekledi.
 
Olimpiyat üçüncüsü milli güreşçi Rıza Kayaalp ise, turnuvaya Rusya, İran ve Kazakistan'dan iyi rakiplerin katıldığını, onlara üstünlük kurmak istediğini söyledi. Hedefinin Hamza Yerlikaya'yı geçmek olduğunu yineleyen Kayaalp, Daha 24 yaşındayım, önümde 10 yıl var. Hep zirvede kalıp, ülkeme şampiyonluklar yaşatmak istiyorum şeklinde konuştu. Turnuvada 84 kiloda güreşecek olan Selçuk Çebi ise bu kiloda Türkiye'ye mal olmuş Hamza Yerlikaya'nın güreştiğini hatırlatarak, Başkanımızın sıkletine çıktık. Orada madalya almak, başarılı olmak istiyorum. 84 kilo her zaman Türk güreşi olarak dünyada 'Orası bizim' dediğimiz bir sıklet. Oraya çıkan güreşçi şampiyon olması gerekiyor. Hedeflerimde azalma yok. İnşallah 2016 Rio'da şampiyon olmak istiyorum diye konuştu. Çebi, Avrupa ve Dünya şampiyonu güreşçileri izlemek isteyen sporseverleri Vehbi Emre Turnuvası'na davet etti.
Basın toplantısına İstanbul Gençlik Hizmetleri ve Spor İl Müdürlüğü Spor Şube Müdürü Adnan Kuzu ve Türkiye Spor Yazarları Derneği Genel Başkanı Naci Arkan da katıldı.