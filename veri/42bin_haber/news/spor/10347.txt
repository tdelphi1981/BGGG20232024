Palandöken'de sessiz şampiyona
Erzurum Palandöken Kayak Merkezi'nde bu yıl 17'ncisi düzenlenen Snowboard Dünya Gençler Şampiyonası'na beklenen ilgi olmadı. 34 ülkeden 400'ü aşkın sporcunun katıldığı şampiyonaya protokol ile birlikte halk da yeterince ilgi göstermedi.
2011 yılında 25'inci Dünya Üniversiteler Kış Oyunları'na ev sahipliği yapan Palandöken Kayak Merkezi, ikinci kez büyük bir organizasyona ev sahipliği yapmanın gururunu yaşıyor. Pazar günü Dedeman Oteli önündeki pistlerde snowboard cross yarışları ile başlayan yarışlarda rampalardan tekli ve dörtlü iniş yapan sporcular, kuş gibi piste süzüldü. Adrenalinin tavan yaptığı yarışlarda bazı sporcular dengelerini kaybetmesi sonucu metrelerce sürüklendi. Sporculara ilk müdahaleyi pist kenarında hazır bekleyen 112 Acil Sağlık ekipleri yaptı. Yarışmaların ilk gününde düşme sonucu omuz ve kol kırılması nedeniyle 3 sporcu hastanelik oldu.

NE HALK VARDI NE DE PROTOKOL

Sakatlanan sporcular, Jandarma Arama ve Kurtarma ve Kayak Federasyonu görevlileri tarafından Dedeman Oteli önünde bekleyen 112 Acil Servis ekibine ulaştırıldı. Sağlık ekipleri ile sporcular arasında zaman zaman dil sorunu yaşandı. İletişim kurulması için tercümanlardan yardım alan sağlık görevlileri, ilk müdahalenin ardından sporcuları hastanelere nakletti. 

Heyecanlı ve çekişmeli geçen şampiyonada protokol kadar vatandaşın da ilgi göstermemesi, en büyük eksiklik olarak dikkat çekti. Bu nedenle Palandöken'de yarışan sporcular birbirlerini alkışladı. İlk gün dereceye giren sporculara madalya ve ödüllerini Erzurum'da bulunan Ağrı Valisi Mehmet Tekinarslan ile Türkiye Kayak Federasyonu Başkanı Özer Ayık verdi.

'İZLEYİCİSİZ OLMUYOR'

Futbolda olduğu gibi kayakta da sporcunun en büyük motivasyonunun seyirci olduğunu belirten Türkiye Kayak Federasyonu Başkanı Özer Ayık, yarışmada yabancı dil bilen 30 gönüllünün görev aldığına işaret etti. Ayık, 11 Mart'a kadar büyük bir şölen yapıldığını anımsattı ve Dünya Gençler Şampiyonası'na 13 sporcudan oluşan milli takımın katıldığına dikkati çekti. Özer Ayık, "Günler öncesinden duyuru yapılmasına rağmen dev bir organizasyona beklenen ilginin gösterilmemesi bizi ve sporcuları üzdü. 34 ülkeyi ağırlıyoruz. Çok uzun ve zahmetli bir hazırlık dönemi geçirdik. Yarışmalar çok heyecanlı geçiyor. Seyirci olmazsa, bu işin tadı, tuzu, rengi olmaz. Gönül isterdi ki burada binlerce insan olsun, bu şölene canlı şahitlik etsin ama maalesef yok. Sporcunun en büyük motivasyonu seyircidir" dedi.