"O, bizim için çok büyük bir şans"
Bayanlar Voleybol 1. Lig takımlarından Galatasaray Daikin'in milli oyuncusu Neriman Özsoy, ligde ve Avrupa'da başarı için en büyük avantajlarının antrenörleri Massimo Barboli olacağını söyledi.Neriman Özsoy, yaptığı açıklamada, 1. Lig'de dört takımın birbirleriyle çekişmeli maçlar oynayacağını belirterek, Son maçımızda Eczacıbaşı VitrA'ya yenildik. Ama bu mücadeleyi de az farkla kaybettik. Aynı seviyede oynayabileceğimizi gösterdik dedi.

Türkiye liginin Avrupa'nın önemli liglerinden biri olduğunu kaydeden milli oyuncu, şöyle konuştu: Ligde iyi takımlar var. Bu ekipleri teker teker geçmeye çalışıyoruz. İyi gidiyoruz. Sezon başında üzerine koyarak geldik. Her geçen gün antrenman ve maç kalitesi yükseliyor. Oynadığımız maçların kalitesi yükseliyor. Bu da bizim performansımızı olumlu yönde etkiliyor. Takımımızda oynayan oyuncular kendilerini ispatlamış dünyanın önde gelen isimleri. Onlarla birlikte oynamak çok keyifli. Sahada keyif aldığınızda voleybolu tamamen hissediyorsunuz. Önümüzdeki haftalarda çok daha önemli maçlar oynayacağız. Özellikle play-off mücadelesi çok çetin geçecek. Bütün gözler Türkiye liginin üstünde olacak.

Zorlu rakiplerine karşı başarı elde etme hedefinde en büyük avantajlarının dünyanın en iyi antrenörlerinden biriyle çalışmak olduğunu vurgulayan Neriman Özsoy, Bunun yanında dünyanın en iyi pasörlerinden biriyle çalışmak da bir başka avantajımız olacak. Benim sporcu kimliğim açısından büyük önemleri var. Sadece saha içinde değil, saha dışında da onlardan çok şeyler öğreniyorum. Daha 24 yaşındayım. Bu ortamda öğrenmeye devam etmek ve bu anı yaşamak, bunun yanında bu psikolojiyle bu sorumluluğu kaldırabilmek benim için çok önemli. Burasının doğru bir yer olduğuna inanıyorum. Bu nedenle Galatasaray Daikin'de olmak benim için çok önemli diye konuştu.
Neriman Özsoy, Galatasaray Daikin'ın aile ortamında gibi hissettikleri bir yer olduğunu vurgulayarak, Galatasaraylı Neriman olmak çok farklı bir şeymiş. İnanılmaz bir duygu dedi.

5-6 yıllık başarılı periyotlar milli takımı bekliyor

Türk kadın voleybolunun uluslararası alanda elde ettiği başarılarla ilgili soruyu da yanıtlayan Neriman Özsoy, gelecek yıllarda daha başarılı dönemlerin yaşanacağını dile getirdi.

Son Avrupa Şampiyonası'nın ardından Türkiye'nin zamanının geldiğini kaydeden milli sporcu, Kadın voleybolunda Türkiye'nin kendini göstereceği 5-6 yıllık periyot bizi bekliyor. Dünya arenasında bizi görecekler. Çok önemli sporculara sahibiz. Genç bir jenerasyona sahibiz. Birbirleriyle uyumlu şekilde çalışan oyuncular, iyi antrenörlerle çalışma imkanına sahip. Tabii ki ligin güçlü olması da milli takıma doğru orantıda katkıda bulunuyor. Her şey yolunda gidiyor diye konuştu.

İyi çalışma olanağının yanı sıra, iyi tesislerin yapılması ve kaliteli antrenörlerin Türkiye'de çalışmasının da kadın voleybolunda ivme sağladığını kaydeden sarı-kırmızılı oyuncu, Alınan sonuçlar ortada. Artık dünyada bir ismimizin olması gurur verici dedi.