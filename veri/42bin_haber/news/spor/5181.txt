Sercan yeni takımıyla ilk antrenmanına çıktı
Spor Toto Süper Lig'de yarın Gaziantepspor ile karşılaşacak olan Sivasspor, maçın hazırlıklarını bugün yaptığı antrenmanla tamamlarken son çalışmaya Galatasaray'dan alınan yeni transfer Sercan Yıldırım da katıldı.
KULÜP TESİSLERİNDE ÇALIŞTILAR
Ara transfer döneminde Ankaragücü'nden Ümit Kurt, Samsunspor'dan Hakan Arslan'ı, bugün de Galatasaraylı Sercan Yıldırım'ı kiralayan Sivasspor, yarın oynayacağı Gaziantepspor için son çalışmayı kulüp tesislerinde gerçekleştirdi. Teknik direktör Rıza Çalımbay, ikinci yarıya iyi başlamak için Gaziantepspor maçını kazanmak istediklerini belirtti. Sercan'ın takıma katılmasının kendilerini memnun ettiğini dile getiren Çalımbay, takıma katkı yapacağına inandığını vurguladı.

SERCAN YILDIRIM:"BAŞARILI OLACAĞIMA İNANIYORUM"
Yeni takımı Sivasspor'la ilk çalışmasına çıkan Sercan Yıldırım ise şunları söşyledi:

"Belki buraya geleli birkaç saat oldu ama tüm arkadaşlarımız çok iyi niyetli. İnşallah burada başarılı olacağıma inanıyorum. Hem de Sivasspor'u üst sıralara taşımak istiyorum. Kırmızı beyazlı forma ile gol ya da goller atmak istiyorum. İyi çalışıp elimden gelenin en iyisini yapmaya çalışacağım. Ben gittiğim her takımda iddialı konuşmuşumdur. Takım olarak Türkiye Kupası'nda da iddialıyız . Ligde ise üst sıralarla ve alttakilerin puanları birbirlerine çok yakın. O yüzden her maç kritik ve her maçı final niteliğinde oynayacağız. İnşallah üst sıralarda bitirip belki de UEFA'ya gitme şansımız bile olabilir."

Futbolseverlerin 1.5 senedir kendisini izleyemediğini, çok fazla forma şansı bulamadığını hatırlatan Sercan Yıldırım, "Tabi burada iyi maçlar çıkartıp, onlara hem iyi bir seyir zevki yaşatmak hem de başarılara götürmek istiyorum." diye konuştu.