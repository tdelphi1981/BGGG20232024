Küçük yüzücü yorulunca...
Erzincan'da düzenlenen Cumhuriyet Yüzme Yarışmasında 50 metre serbest stilde yaklaşık 25-30 metre yüzdükten sonra yorulan 5 yaşındaki Zeynep Göktepe, havuzda ağladı. Dubalara tutunarak dinlenen küçük sporcu, yüzme öğretmeninin dışarıdan desteğiyle yarışı sırtüstü yüzerek tamamladı.Cumhuriyet'in kuruluşunun 89'ncu yıldönümü etkinlikleri kapsamında Erzincan Gençlik Hizmetleri ve Spor İl Müdürlüğünce Erzincan Olimpik Yüzme Havuzu'nda gerçekleştirilen Cumhuriyet Yüzme Yarışmasında, 50, 100 ve 200 metrede farklı stil ve yaş kategorilerinde 41 sporcu yarıştı.

Kız ve erkek sporcuların birincilik için kıyasıya mücadele ettiği yarışmada, 4-6 yaş gruplarında 50 metre serbest stilde yarışan 5 yaşındaki Zeynep Göktepe, yaklaşık 25-30 metre yüzdükten sonra yorulunca, havuzda ağladı. Kulvarındaki dubalara tutunarak bir süre ağlayan ve dinlenen Göktepe, daha sonra yarışı farklı stilde yüzerek tamamlayabildi. Yarışmada, dereceye giren sporcular, sertifikalarını Erzincan Belediye Başkanı Yüksel Çakır'dan aldı.

Erzincan'da yüzme branşında lisanslı 100 sporcu bulunduğunu ifade eden Çakır, bu gibi organizasyonların devam edeceğini belirterek, Bu tesis Ulaştırma, Denizcilik ve Haberleşme Bakanı Binali Yıldırım'ın destekleriyle bu noktaya geldi dedi.