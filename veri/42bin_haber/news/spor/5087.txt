Belhanda Fenerbahçe'ye geliyor
 
 Ara transferin ilk günlerinden beri Fenerbahçe’nin listesinde zirvede yer alan Belhanda konusunda her geçen gün yeni bir hareketlilik yaşanıyor... Müjde niteliğindeki son haber Fas’tan geldi. Fas Futbol Federasyonu, milli takım kampı için Afrika’da bulunan 22 yaşındaki oyuncuya ‘imza izni’ verdi. Yani, Belhanda bir kulüple anlaşır ve imza atmak durumunda olursa kendisine 48 saatliğine hak tanınacak. Gelişme kulislerde Fenerbahçe’nin, Belhanda’dan sonra Montpellier ile de anlaştığı, hatta imzanın an meselesi olduğu şeklinde yorumlandı. İşin bu noktaya gelmesinde genç yıldızın tavrı belirleyici oldu. “Ben kararımı verdim. Fenerbahçe’de oynamak istiyorum. Söyleyeceğim başka bir şey yok” diyen Belhanda’nın kararlılığı Fransızlar’a geri adım attırdı. Montpellier Başkanı Louis Nicollin’in negatif tavrına rağmen diğer yöneticilerin, “Oyuncunun bundan sonra bize faydalı olamayacağı kesin. Bu işi uzatmak yerine satıp para kazanalım” fikrinde birleştiği bildirildi.
 
 3 KATI FAZLA ALACAK
 
 Fenerbahçe’ye günler önce ‘evet’ diyen Belhanda, imzalar atılırsa kişisel kazancını 3 katına yükseltmiş olacak. Ülkesinde yaklaşık 800 bin Euro kazanan Faslı yıldız, Sarı-Lacivertli formayı giydiği her sezon için 2 milyon 400 bin Euro’ya hak kazanacak.
 
 Fanatik
 
  