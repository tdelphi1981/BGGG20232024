"Son 9 maç final havasında geçecek"
Beko Basketbol Ligi ekiplerinden Olin Edirne Yönetim Kurulu Başkanı Vedat Kumuşoğlu, Son 9 haftadaki her maç bizim için bir final havasında geçecek dedi.Kumuşoğlu yaptığı açıklamada, Aliağa Petkim karşısında şanssız bir mağlubiyet aldıklarını söyledi. Son dakikalara kadar önde götürdükleri maçı, uzatma dakikalarında kaybetmenin üzüntüsünü yaşadıklarını belirten Kumuşoğlu, Aliağa Petkim mağlubiyeti, bu sezon uzatmalarda aldığımız 4. mağlubiyetimiz oldu. Oyuncuların mücadelesi gerçekten çok iyiydi. Herkes elinden geldiğince mücadele etti ama şanssızlık yüzünden yenildik dedi.

Sezonun kalan maçlarına aynı ciddiyetle çıkacaklarını ifade eden Kumuşoğlu, Düşme hattındaki takımlarla aramızda 1 galibiyet fark var. Son 9 haftadaki her maç bizim için bir final havasında geçecek. Bu mağlubiyeti bugünden itibaren unutarak ileriye bakacağız. Bu durumdan bu oyuncular bizi çıkaracak. Hepsi çok yetenekli ve kazanma azmiyle dolu oyuncular. Bu hafta da THY Avrupa Ligi'nde başarıdan başarıya koşan Anadolu Efes ile zorlu bir maça çıkacağız diye konuştu.