Yeni yıl hediyesi Emenike ve Benat
Fener, 2013'e havai fişek değil, transfer bombaları patlatarak giriyor
 Sarı-Lacivertli yönetim, Nijeryalı golcüyü geri almak için kulübü Spartak Moskova ile prensipte anlaştı
 F.Bahçe, yeni yıla transfer bombalarıyla giriyor. Sarı-Lacivertli yönetim, sol bek, orta saha ve forvet transferlerinde son aşamaya geldi. Reto Ziegler'in yuvaya dönmesi için artık sadece resmi imzaların atılması bekleniyor. F.Bahçe, santrfor için de taraftarları heyecanlandıran bir isimle anlaşmaya vardı.
 BONSERVİSİ 50 MİLYON
 SARI-Lacivertli yönetim, Spartak Moskova'ya satmak zorunda kaldığı 3 Temmuz sürecinin sembol futbolcusu Emmanuel Emenike'yi geri getiriyor. Karabük'ten 9 milyona satılan Emenike için Rus kulübü 10 milyon euro bonservis bedeli ödedi. F.Bahçe, sözleşmesindeki serbest kalma maddesinde 50 milyon euro yazan Nijeryalı golcüyü geri almak için 15 milyon euro ödeyecek. Emenike, uzun vadeli bir yatırım olacak.
 10 NUMARA TRANSFER
 F.BAHÇE yönetimi, Emmanuel Emenike'yi lig ve Avrupa'da hedeflerine ulaştıktan sonra parlatıp, Avrupa'nın önde gelen 5 futbol ülkesine pazarlamayı planlıyor. Bu transferle hem Emenike'yi Sarı-Lacivertli formayla futbol oynadığını göremediği için üzülen taraftarların gönlü alınacak hem de geleceğe yatırım yapılacak. Golcü sorununun ardından Fener yönetimi, 10 numara krizine de son noktayı koymaya hazırlanıyor.
 VİYANA'DA DEV ZİRVE
 FRANSA'DA görüşmelerde bulunan İdari Menajer Hasan Çetinkaya, Viyana'ya geçerek ailesiyle tatil yapan Aykut Kocaman'a rapor verecek. Özellikle Real Betis'in 10 numarası Benat Etxebarria üzerinde yoğunlaşma var. Betis de İspanyol futbolcuyu satmak için can atıyor. Mali kriz içindeki İspanyol kulübü, Benat'ı F.Bahçe'ye satarak borçlarından kurtulmaya çalışıyor. İspanyollar, bu transferden 20 milyon euro bekliyor. Betis, Benat'ın satışından gelecek parayla borçlarının yaklaşık %25'ini kapatmayı hesaplanıyor.