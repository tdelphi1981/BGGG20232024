Theofanis Gekas varsa gol var
Akhisar Belediyespor'un ara transfer döneminde kadrosuna kattığı Gekas, ligde ikinci maçında da gol attı.Spor Toto Süper Lig'de Akhisar Belediyespor'un İstanbul Büyükşehir Belediyespor'u 2-0 mağlup ettiği müsabakada, takımının iki golünü de kaydeden Gekas, ligde takımıyla çıktığı ikinci maçında, üçüncü golüne ulaştı.

Geçen sezon Samsunspor formasıyla 11 maçta 8 gol atan Yunan golcü, bu yıl da ara transfer döneminde geldiği Akhisar Belediyespor'da, Kayserispor maçında attığı golün ardından İstanbul Büyükşehir Belediyespor kalesine de 2 gol gönderdi.

Süper Lig'deki 13. maçında 11 gole ulaşan Gekas, iki maçlık performansıyla ligin en az gol atan ekibi olan Akhisar Belediyespor için yararlı bir transfer olduğunu gösterdi. Attığı 16 golle ligin en az gol kaydeden ekibi olan Akhisar Belediyespor, 2-1 kazandığı Sivasspor ve 2-2 berabere kaldığı Bursaspor karşılaşmasının ardından, üçüncü kez bir karşılaşmada birden fazla gol sevinci yaşadı.

BELEDİYE'YE GEKAS DARBESİ

Deplasmanda bir kez daha kazandı

İstanbul Büyükşehir Belediyespor galibiyetiyle puanını 19'a çıkarmasına rağmen sıralamada son sırada yer alan Akhisar Belediyespor, ligdeki 4. galibiyetini aldı. Kendi evinde tek galibiyetini Medical Park Antalyaspor karşısında alan Ege temsilcisi, daha önce dış sahada Eskişehirspor ve Sivasspor'u mağlup etmişti.

İstanbul kabusu sona erdi

Ligin ilk devresinde İstanbul takımlarıyla oynadığı 5 karşılaşmada da rakiplerine mağlup olan Akhisar Belediyespor, İstanbul Büyükşehir Belediyespor galibiyetiyle İstanbul ekiplerine karşı ilk galibiyetini aldı. Ege temsilcisi, ligin ilk devresinde İstanbul Büyükşehir Belediyespor'a 4-0, Galatasaray'a 3-0, Fenerbahçe'ye 2-1, Kasımpaşa'ya 2-0 ve Beşiktaş'a da 3-1 yenilmişti. Ligde, düşme hattından kurtulma mücadelesini sürdüren Akhisar Belediyespor, 15 Şubat Cuma günü Galatasaray'ı konuk edecek.