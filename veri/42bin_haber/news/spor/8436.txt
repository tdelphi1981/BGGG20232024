Bate Borisov şifreleri Robben'den
 
 Fenerbahçe’nin yıldızı Dirk Kuyt, Hollanda Milli Takımı’ndan yakın arkadaşı Robben’i aradı, Bate şifrelerini aldı... Bayern Münih’in Belarus ekibine deplasmanda 3-1 yenildiği karşılaşmadan yola çıkan ve uzun bir telefon görüşmesi yaptığı öğrenilen Sarı-Lacivertli oyuncu, aldığı kritik bilgileri de teknik direktörü Aykut Kocaman ile paylaştı. Edinilen bilgiye göre Robben özellikle bazı noktaların altını çizdi ve “Bate bizi evinde mağlup etti ama bunda bizim de rakibi hafife almamızın rolü büyüktü. Zaten sonra grupta üst üste 4 maçını kaybetti. Yani bu da gösteriyor ki evinde, kendi seyircisi önünde yenilmeyecek bir takım değil. Fenerbahçe için hayati nokta sabır. 90 dakika boyunca sabırlı bir futbol oynarsa rakibi mutlaka hata yapacaktır. Bunu da değerlendirecek oyuncularınız var. O nedenle Fenerbahçe deplasmandan iyi bir sonuçla, hatta turu getirecek bir sonuçla bile dönebilir” ifadelerini kullandı.
 
 RÖVANŞI ALMIŞLARDI
 
 Teknik direktör Aykut Kocaman’ın da verdiği bilgiler için Dirk Kuyt’a teşekkür ettiği ve detayları kurmaylarıyla masaya yatırdığı bildirildi. Hatırlanacağı gibi Robben’in forma giymediği maçta sahadan 3-1 yenik ayrılan Bayern Münih, Almanya’daki rövanşta ise 4-1’lik net bir galibiyet almayı başarmıştı.                                 
 
 Mehmet Demircan/Fanatik