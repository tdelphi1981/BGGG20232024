Ferguson'dan Ronaldo'nun golüne ilginç yorum
Alex Ferguson, Real Madrid karşısında ilk maçta elde ettikleri sonuçla tura yaklaştıklarını düşünüyor.
Manchester United Menajeri Alex Ferguson, ilginç bir maçın sonunda Real Madrid karşısında nispeten avantajlı bir skor elde ettiklerini düşünüyor.

Kırmızı Şeytanlar, Bernabeu'da Danny Welbeck'in kafa golüyle öne geçmiş olsalar da Cristiano Ronaldo'yu durduramadılar ve mücadele 1-1 tamamlandı.

Maçın ardından basın mensuplarına değerlendirmelerde bulunan Ferguson, "İki takım da önemli şanslar yakaladı. Beni hayal kırıklığına uğratan şey ilk yarıda geriye çok yaslanmış olmamız. Bu nedenle bizim ceza sahamızın etrafında oynadılar. Bu bize göre bir durum değil. Topa sahip olan tarafın Real Madrid olması normal. Ben aldığımız sonuçtan memnunum. Old Trafford'da işi bitirebiliriz." şeklinde konuştu.



"Ronaldo'yu durdurmak zor"

Eski öğrencisi Cristiano Ronaldo'nun attığı gole de değinen Fergie, "İnanılmaz bir kafa vuruşuydu. Soyunma odasına giderken Patrice Evra'ya neden müdahale etmediğini sordum ama daha sonra golün görüntüsünü izleyince yapılacak bir şey olmadığını anladım. Onun bize karşı oynaması zordu. Neticede duygulu bir maç. Ama yine de başımıza büyük işler açtı. O topu ayağına aldığında dua etmekten başka çareniz kalmıyor." sözlerini kullandı.

Alex Ferguson, sözlerini "Önümüzde çok önemli bir görev var ama tur avuçlarımızın içinde. Evimizde bunu başarabileceğimize inanıyorum." şeklinde tamamladı.