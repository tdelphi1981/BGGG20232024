Ahmet Ayık: Güreş olimpiyatlardan çıkartılamaz
Uluslararası Olimpiyat Komitesi'nin (IOC), bugün yaptığı icra kurulu toplantısında, güreşi olimpiyatlardan çıkarması çeşitli tepkilere yol açarken, Uluslararası Güreş Federasyonları Birliği (FILA) Asbaşkanı Ahmet Ayık, 'Güreş olimpiyatlardan çıkartılamaz' dedi.
Konuyla ilgili AA muhabirine açıklamada bulunan Ayık, olimpiyatlarda atletizm ve güreşin en gözde branşlar olduğuna dikkati çekerek, 'Bu işler demeyle olmaz. İcra komitesi kendi aralarında konuşmuş. 2020 yılında çıkarılacak diyorlar. Olimpiyatların en gözde branşları atletizm ve güreş. Kolay mı bu iş. 15-18 Şubat tarihlerinde Tayland'ta FILA Yönetim Kurulu toplantısı var. Güreş olimpiyatlardan çıkartılamaz. Zor bir olay. Grekoromen için böyle söylenti uzun zamandır vardı. Yakında IOC Başkanı değişecek. Fakat güreşin çıkması mümkün değil' değerlendirmesini yaptı.

Avrupa Güreş Federasyonları Birliği (CELA) Yönetim Kurulu Üyesi Önder Yakşi ise güreşin olimpiyatlardan çıkartılmasına ihtimal vermediğini belirterek, 'Böyle bir şey mümkün değil. Güreş ailesi buna kesinlikle müsaade etmez. IOC başkanı değişir ama güreşin olimpiyatlardaki yeri değişmez' diyerek görüşlerini açıkladı.