"Emin adımlarla ilerlemeyi sürdüreceğiz"
Eskişehirspor, 10 günlük iznin ardından Spor Toto Süper Lig'in ikinci yarı hazırlıklarına yarın, Antalya'da başlayacak.Antalya'nın Serik ilçesine bağlı Belek beldesindeki Spice Hotel'de toplanacak Eskişehirspor kafilesinde yeni transferler Goran Causic ile Andrej Mrkela da yer alacak. Öte yandan Eskişehirspor, Antalya kampında Almanya'nın Bundesliga takımlarından Stuttgart ile hazırlık maçı yapacak.

Kırmızı-siyahlı takım, 11 Ocak'ta Mersin İdmanyurdu ile yapacağı Ziraat Türkiye Kupası maçı için Eskişehir'e dönecek.

Efsane taraftarımız, takımını desteklemelidir

Eskişehirspor Kulübü Sportif Direktörü Zafer Tüzün, yaptığı açıklamada, Eskişehirspor'un başarılı bir ilk yarının ardından yarın kampa gireceğini hatırlattı.

Spor Toto Süper Lig'in ikinci yarısında taraftarların takımı yalnız bırakmamasını isteyen Tüzün, şöyle konuştu: Efsane taraftarımız, her zaman olduğu gibi takımı desteklemelidir. Eskişehirspor, taraftarının desteğiyle hedeflerine doğru emin adımlarla ilerlemeye devam edecek. Teknik heyetimizin planı doğrultusunda Eskişehir'de Mersin İdmanyurdu ile yapacağımız kupa maçının ardından Antalya'ya döneceğiz.