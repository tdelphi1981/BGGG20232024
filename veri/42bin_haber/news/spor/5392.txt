Azarenka, zorda olsa 4'üncü tura çıktı
Avustralya Açık Tenis Turnuvası'nda tek bayanlarda 1 numaralı seribaşı Belarus Victoria Azarenka, ABD'li rakibi Jamie Hampton'ı zorlanarak da olsa 2-1 yenerek 4. tura adını yazdırdı.Sezonun ilk Grand slam turnuvası, Melbourne Park'ta tek erkekler ve tek bayanların 3'üncü tur maçlarıyla devam ediyor. Rod Laver Arena'da ABD'li rakibi Jamie Hampton ile karşılaşan Azarenka, rakibine 6-4, 4-6 ve 6-2'lik setlerle 2-1 üstünlük sağlayarak yoluna devam etti.

Azarenka, ilk sette 63 numaralı seribaşı rakibi karşısında biraz zorlanmasına rağmen 6-4 galip gelen taraf oldu.

Ancak Azarenka, ikinci sette karşısında bambaşka bir Hampton buldu. Sete hızlı başlayan ABD'li raket, Azarenka'nın ilk servisini kırarak durumu 1-0 yaptı. Azarenka da rakibine karşılık verip servisini kırdı ve set 1-1 oldu. Hampton, Azarenka'nın servisini yeniden kırarak durumu 2-1 yaptı. Rakibinden beklemediği bir direnişle karşılaşan Azarenka, bir ara topu geç verdiğini düşündüğü top toplayan çocuğa söylendi. Oyuna iyice konsantre olan ABD'li tenisçi ise kendi servisiyle oyunu 3-1'e taşıdı. Seyircilerin Jamie Hampton'a yoğun alkışları arasında, Azarenka servis sırasını iyi değerledirdi ve oyunu 3-2 yaptı. Servis sıralarında oyunu vermeyen tenisçiler, durumun 5-4'e gelmesini sağladı.

Oyun, 5-4 kendi lehine olduğu sırada, Hampton mola sırasında sakatlanma tehlikesi atlattı. Duruma müdahale eden sağlık ekipleri, hakemden izin alarak tenisçiyi tedavi odasına götürdü. Yaklaşık 5 dakika sonra tedavisi tamamlanan Hampton, korta geri döndü. Bu sırada oyundan soğumak istemeyen Azarenka, ısınma servisleri kullandı. Tedaviden sonra oyun yeniden dönen ABD'li Jamie Hampton, seti 6-4 kazandı. Hampton, Azarenka'ya karşı Avustralya Açık'ta set kazanan 
ilk kişi oldu.

Üçüncü sette ilk servisi kullanan Azarenka, iyi motive olduğu oyunu alarak 1-0 öne geçti. Hampton'ın servisleriyle aldığı oyun 1-1'e geldi. Üçüncü oyunda servis sırası kendisindeyken rakibi karşısında istediklerini gerçekleştiremeyen Azarenka, raketini birkaç kez yere vurarak kızgınlığını gösterdi. Azarenka'nın bu hareketi üzerine, tribünlerden uğultu yükseldi. Hampton, servisi kırarak durumu 2-1'e getirdi.
Seyirciler, Hampton'un öne geçmesini uzun süre alkışladı. Azarenka toparlanmaya çalışarak oyunda uzun süre sonra Hampton'ın servisini kırmayı başararak durumu önce 2-2'ye ardından kendi servisiyle 3-2 yaptı. Daha sonra Azarenka, Avustralya Açık'ta sürpriz yaşanmasına izin vermedi ve seti 6-2 alarak maçı 2-1 kazandı.

Maç sonunda ABD'li Hampton, Azarenka'dan çok daha fazla alkış aldı. Azarenka, maçın ardından yaptığı açıklamada, zor bir maç olduğunu ve bir çok topu dışarı vurduğunu söyledi. Rakibinin çok iyi bir oyun ortaya koyduğunu ifade eden Azarenka, Çok iyi oyuncu. Önünde çok parlak bir gelecek var dedi.
Maçtan sonra dinleneceğini söyleyen Azarenka, yarınki antrenmanla 21 Ocak Pazartesi günü yapacağı maça hazırlanacağını söyledi.