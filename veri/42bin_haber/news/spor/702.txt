Atatürk Adana'da anılacak
Motosiklette Atatürk'ü Anma Enduro Yarışı Adana'da yapılacak.Türkiye Motosiklet Federasyonu'nun desteğiyle Çukurova Enduro Motosiklet Kulübü'nün organize edeceği Atatürk'ü Anma Enduro Yarışı, 10-11 Kasım tarihlerinde Seyhan Baraj Gölü kıyısı Rüzgarlı Tepe Enduro yarış parkurunda düzenlenecek.

Çukurova Enduro Motosiklet Kulübü Başkanı Sırrı Küçükarslan, bunun, Çukurova bölgesinin ilk resmi yarışı olacağını belirterek, Özenle hazırlanan, her çeşit zemin yapısına sahip Rüzgarlı Tepe Enduro yarış parkuru, yarışçılara ve seyircilere muhteşem bir doğa manzarası sunarken, doyumsuz bir Enduro heyecanı da yaşatacak dedi.

Organizasyonda 10 Kasım Cumartesi günü Ulu Önder Atatürk'ü anma ve saygı duruşu, yamaç paraşütü gösterisi, Adana Extrem Bisiklet Akrobasi Grubu gösterileri, off-road resmi antrenman turları, magazin startı, sıralama turu, En Büyük Balığı Tutma Yarışmasının yanı sıra müzik gösterisi yapılacak ve kamp ateşi yakılacak.

Pazar günü ise yarışmanın yanı sıra yamaç paraşütü, paramotor ve model uçak gösterileri, Adana Extrem Bisiklet Akrobasi Grubu gösterisi gerçekleştirilecek.