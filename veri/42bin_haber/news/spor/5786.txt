Trabzonspor'da transfer çıkmazı
Ligde aldığı sonuçlarla şampiyonluk yarışının gerisinde kalan Trabzonspor, savunmaya takviye yapmaya yönelirken bu kez de yabancı oyuncularının fazlalığı sorun yarattı.
YİNE STOPERE DÖNDÜLER
Giray Kaçar'ın henüz tam kesinleşmeyen futbola dönüş tarihinin yanısıra Zokora ve Bamba'nın Afrika Kupası'na gitmesi nedeniyle defansa takviye yapmayı düşünen Trabzonspor, Antalya kampında 1461 Trabzon'dan Abdullah Karmil'i kadroya kattı. Ancak Karabükspor maçında da defansta yapılan hatalar, stoper transferini yeniden gündeme getirdi.

BAŞKAN GELDİ
Bordo mavili takım, Gençlerbirliği'nden Aykut ve Anderlecht'te forma şansı bulamayan Macar Roland Juhasz'ı transfer listesinin ilk iki sırasına aldı. Takımdaki 12 yabancı nedeniyle yeni bir yabancı oyuncu alma konusunda teknik direktör Şenol Güneş'i ikna edemeyen Başkan Sadri Şener, yönetimle bir toplantı yaptı. Şenol Güneş'le de görüşen Başkan Şener'in, "İhtiyacımız varsa yabancı da olsa takviye yapmalıyız" sözlerine karşılık Güneş'in kararsız kaldığı öğrenildi.

YÖNETİMDEN DE İTİRAZ VAR
Başkan Sadri Şener'in yabancı transferi yapma konusundaki eğilimine yönetim içinden de muhalefet olduğu vurgulandı. Aralık ayındaki kongrede kulübün borcunun yabancı transferlerden kaynaklandığı eleştirilerini göz önüne alan yönetimin özellikle Trabzon kanadının mevcut yabancı oyunculardan gönderilen olmadan yabancı oyuncu transferine sıcak bakmadığı belirtildi.

AVRUPA'NIN YOLU KUPADAN GEÇİYOR
Bu arada, Ziraat Türkiye Kupası'nda ilk üç maçını kazanan Trabzonspor, yarın akşam Mersin İdmanyurdu'nu Avni Aker'de ağırlayacak. Rakibini mağlup etmesi halinde büyük avantaj yakalayacak olan Trabzonspor, ligdeki kötü gidiş nedeniyle Avrupa kupalarına katılmak için Türkiye Kupası'nda en azından bir final oynamak istiyor. Son Karabükspor maçında kırmızı kart gören Serkan Balcı, cezası nedeniyle takımdaki yerini alamayacak.

Defansta revizyona gitmesi beklenen Şenol Güneş'in sağ bekte Zeki Yavru'ya, stoperde ise Abdullah Karmil'e şans vermesi bekleniyor. Karabük maçındaki performansıyla hayal kırıklığı yaratan Sapara'nın dinlendirilebileceği, Colman'ın da yeniden 11'e döneceği öğrenildi.

MERSİN İDMANYURDU İLE 12'İNCİ RANDEVU
Trabzonspor ile Mersin İdmanyurdu yarın yapacakları karşılaşmayla 13'üncü kez karşı karşıya gelecek. İki takım arasında bugüne dek yapılan 12 maçta, Trabzonspor'un galibiyetlerde 5-2 üstünlüğü bulunuyor. 5 karşılaşmada ise taraflar sahadan beraberlikle ayrıldı. Bordo mavililer söz konusu maçlarda 15 kez rakip fileleri havalandırırken, kalesinde 6 gol gördü.

TARAFTARA ÖNEMLİ UYARILAR
Trabzonspor yönetimi, Mersin İdmanyurdu maçı öncesi herhangi bir saha olayına karşı taraftarlarını uyardı. Bu sezon 4 maçını seyircisiz oynayan bordo mavililerin internet sitesinden yayınlanan "Tribünü meşaleyle değil, iyi tezahüratla aydınlat" başlıklı açıklamada, şu ifadeler kullanıldı:

"TFF ve UEFA Talimatları gereği stadyumlarda meşale yakmak, stadyumlara yanıcı, yakıcı maddeler sokmak, sahaya konfeti, su şişesi ve benzeri maddeler atmak, koltuk kırmak, merdiven boşluklarına oturmak ve kötü tezahüratta bulunmak kesinlikle yasaktır. Ayrıca takımımızın daha önce oynadığı müsabakalarda taraftarlarımızın yaktığı meşaleler ve rakip takım veya takımlara yönelik kötü tezahüratları kulübümüzün ciddi oranda ceza ödemesine neden olmuştur. Bu cezalar her tekrarda katlanarak artmakta ve sonuç olarak daha da ağır boyutlar kazanmaktadır. Ayrıca bu cezaların kulübümüze getireceği zararların yanı sıra, sebebiyet verenler de çok ciddi yaptırımlarla karşı karşıya kalacaklardır. Tüm taraftarlarımızdan konuya gereken hassasiyeti göstermelerini ve takımımızı maç boyunca centilmence desteklemelerini bekliyoruz."

ZOKORA VE BAMBA GALİP
Trabzonsporlu Zokora ve Bamba'nın formasını giydiği Fildişi Sahili Milli takımı, Afrika Uluslar Kupası'ndaki ilk maçında Togo'yu 2-1 yendi. Zokora ve Bamba'nın ilk 11'de başlayarak 90 dakika sahada kaldığı maçta Fildişi Sahili'nin gollerini 8'inci dakikada Yaya Toure ve 88'inci dakikada Cervinho kaydederken, Togo'nun tek golü 45'inci dakikada Ayite'den geldi. Bu sonuçla ilk maçlar sonunda grubunda lider olan Fildişi Sahili, ikinci maçında 26 Ocak'ta Tunus ile karşılaşacak.

TRABZONSPOR'UN MERSİN İY MUHTEMEL 11'İ:

Onur, Zeki Yavru, Mustafa, Abdullah, Cech, Colman, Adrian, Alanzinho, Olcan, Emre, Janko

SAKAT: Tolga
CEZALI: Serkan Balcı
BİLET FİYATLARI: Kale arkası: 5, Maraton: 10, Kapalı kenar: 20, Kapalı orta: 30, VIP: 75, VIP Özel: 500, Misafir Seyirci: 10 TL