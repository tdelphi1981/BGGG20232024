"Hatayspor bulunmak istediği yere ulaşacak"
Spor Toto 2. Lig Kırmızı Grup takımlarından Hatayspor'un teknik direktörü Ahmet Ertem, Hatayspor'un bulunmak istediği yere mutlaka ulaşacağını belirtti.
Ertem, Antakya Ticaret ve Sanayi Odası'nda düzenlediği basın toplantısında, geçen hafta zorlu deplasmanda oynadıkları Kahramanmaraşspor karşısında oynamak istedikleri oyunu sahaya yansıtarak, istediklerini aldıklarını söyledi.

Sahada çok koşarak görevini yapan takım hüviyetini 90 dakika boyunca sürdürdüklerini ifade eden Ertem, şöyle devam etti:

Kahramanmaraşspor karşısında 3 puan da kazanabilirdik ama bu futbol. Önemli olan istediğimizi alabilmektir. Bizde istediğimizi aldık. Yardımlaşmalı ve mücadeleci bir takım oyununu beraberce oynadık. Takım olarak gerek fiziksel gücümüz, gerekse taktiksel anlayışımızı sahaya sunduk. Öne geçtiğimiz bir oyunda da çok talihsiz bir gol yedik. Ama sabırlı, istekli ve coşkulu oyunumuzu son dakikaya kadar sürdürdük. Sağlam adımlarla yolumuza devam ediyoruz. Henüz faydalanamadığımız sakat oyuncularımız var. Onların da bir araya gelmesiyle daha iyi bir takım olacağımıza inanıyoruz. Şartlar ne olursa olsun niteliklerimizden asla vazgeçmeyeceğiz. Her haftanın iyimser bir başlangıç olduğunu düşünerek futbolcularımızla yolumuza devam edeceğiz. Hatayspor, teknik heyeti, yönetim kurulu, futbolcu kadrosu, seyircisi ve basını ile bulunmak istediği yere mutlaka ulaşacaktır.

Ertem, gidişatlarının iyi olduğunu ve önlerindeki Sakaryaspor maçında galip geleceklerini belirtti.

Hatayspor Yöneticisi Halil İbrahim Toysal ise, yeni oluşturulan Hatayspor takımının uyum sorunu yaşadığını kaydetti.

Geçen sezon takımda oynayan sadece 3 futbolcularının kaldığını ifade eden Ertem, yeni oluşan takımlarda bir arada oynama alışkanlığının çabuk oluşmadığını belirtti.

Toplantıya Hatayspor futbolcularınından Mehmet Balcı ve Enis Gül de katıldı.