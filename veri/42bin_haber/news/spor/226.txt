Ayaklarını kıracağım
Obi Mikel, maç sonunda hakem odasını bastı
 Mavilerin Nijeryalı yıldızı, M.United maçında 'maymun' dediğini öne sürdüğü Clattenburg'u 'Senin ayaklarını kıracağım' diye tehdit etti...
 Ada'da Chelsea-M.United maçının yankıları bitmek bilmiyor. 3 gün önceki maçta Nijeryalı Obi Mikel'in hakem odasını basarak Mark Clattenburg'u tehdit ettiği ortaya çıktı. Maç sırasında Clattenburg'un kendisine 'Monkey' (Maymun) dediğini öne sürüp, sinirlenen Obi, son düdükle birlikte soluğu hakem odasının önünde aldı. Nijeryalı yıldızın 'Seni s..keceğim, senin ayaklarını kıracağım' diye Clattenburg'u tehdit ettiği iddia edildi.
 KAPIYA TEKMEYLE SALDIRDI 
 MARK Clattenburg'un da yaşanılanları raporuna yazdığı öğrenildi. Daily Mirror'ın skandal haberine göre, olaylar şöyle gelişti: 'Chelsea Teknik Direktörü Roberto Di Matteo, onun asistanı Eddie Newton ve John Obi Mikel, hakem odasının önüne geldi. Hakem Clattenburg, Chelsea kurmaylarının görüşme talebini reddetti. O esnada kendini kaybeden Obi Mikel, Clattenburg'a hakaretler yağdırmaya başladı. Mikel'den korkan hakem kapıyı kilitledi. Nijeryalı yıldız, ırkçı söylemlerde bulunduğunu iddia ettiği Mark Clattenburg'a  'Seni s..keceğim. Senin ayaklarını kıracağım' diye yüksek sesle haykırarak hakem odasının kapısını tekmelemeye başladı.
 TERRY DE OLAYA KARIŞTI
 HAKEM odası önünde tansiyonun yükseldiğini gören Chelsea Kaptanı John Terry, 15 metrelik bir deparla olay yerine geldi ve Clattenburg'a yönelik ağır söylemlerde bulundu. Hakem odasının önündeki kargaşa yaklaşık 5 dakika sürdü. Skandal olay adeta bir bar kavgasını andırıyordu. Araya giren güvenlik görevlileri güç bela kızgın Chelsealileri oradan uzaklaştırarak olayların daha da büyümesinin önüne geçmeyi başardı.
 Dİ MATTEO HİÇ BAHSETMEDİ
 DAHA sonra basın toplantısına çıkan Di Matteo, soyunma odası koridorlarında yaşanılanlara hiç değinmedi. Chelsea Kulübü, maç sırasında Obi Mikel'e 'Monkey' (maymun) ve Juan Mata'ya 'Spanish twat' (İspanyol .mcığı) dediği için hakem Mark Clattenburg'u oyuncularına karşı uygunsuz dil kullandığı gerekçesiyle Futbol Federasyonu'na (FA) şikayet etmişti. FA'nın bu vahim olaylar karşısında nasıl bir karar alacağı merakla bekleniyor.
 İDDİALARI REDDETTİ
 Chelsea-M.United maçında Mikel ve Mata'ya ırkçı sözler söylediği iddia edilen Clattenburg, Ada'da manşetlerden inmiyor. Olayları araştıran FA de maç vermedi. Olay hakem ise 'ırkçı' iddiasını reddetti.