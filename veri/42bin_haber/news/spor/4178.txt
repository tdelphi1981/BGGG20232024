Koruyun bizi
F.Bahçe, devletten 1461 maçı için güvenlik önlemi alınmasını talep etti
 Genel Sekreter Yılmaz imzasıyla İçişleri Bakanlığı, Emniyet Genel Müdürlüğü ve Trabzon valiliğine resmi başvuru yapıldı
 F.Bahçe kafilesinin korunması için kentte her türlü tedbirin alınması istendi, daha önce yaşanan olaylar da ayrıca hatırlatıldı
 ALAATTİN METİN
 ŞENER TÜRKMENOĞLU
 F.Bahçe yönetimi, pazar günü Türkiye Kupası'nda 1461 ile yapılacak maç öncesi yaşanan güvenlik endişesini resmi yollardan devlete iletti. 
 SARI-Lacivertli yönetim, taraftar forumlarındaki Trabzon halkını galeyana getirmek için 'Sahaya girmek Trabzonspor'a zarar vermez' şeklindeki provokasyonlar ile yerel basında çıkan bazı yorumlar üzerine devletten güvenlik tedbiri istedi.
 GENEL Sekreter Talat Yılmaz imzasıyla İçişleri Bakanlığı, Emniyet Genel Müdürlüğü ve Trabzon valiliğine resmi yazı gönderildi. Maç öncesi gerilimin tırmandırıldığına dikkat çekildi. 
 YÖNETİM, devletten Trabzon'da çıkabilecek olaylara karşı hazırlıklı olunmasını, kafilenin korunması için her türlü tedbirin alınmasını resmen talep etti.
 CAN GÜVENLİĞİ İÇİN 
 F.BAHÇELİ taraftarlar da twitterdan endişelerini dile getirdi. Gençlik ve Spor Bakanı Suat Kılıç'a 'Pazar günü 1461 Trabzon karşılaşmasına gidecek olan F.Bahçe Futbol Takımı ve teknik heyetinin can güvenliği sağlanacak mı?' diye mesajlar attılar.
 Özel polis eskortu
 F.Bahçe yönetimi, Sarı-Lacivertli kafile için Trabzon'da güvenlik önlemi alınmasını isterken, bir taraftan da kulüp olarak kendi tedbirlerini almak için çaba harcıyor. Sarı-Lacivertli teknik heyet ve futbolculara Trabzon seyahati boyunca özel güvenlik ekipleri eskortluk edecek. Ayrıca İstanbul Emniyeti Spor Büro'dan uzman bir polis şefi de Trabzon'a giderek, koruma tedbirleri konusunda koordinasyona yardımcı olacak.
 Çocuklar gibi şenler
 Antalya ve ilçelerindeki F.Bahçe altyapı okullarından gelen yaklaşık 100 minik taraftar da antrenmanı izledi. Minikler teknik direktör Aykut Kocaman ve futbolculara yoğun sevgi gösterilerinde bulundu.
 Ambulansla idmana geldi
 6 yıl önce geçirdiği trafik kazası nedeniyle boynundan aşağısı felçli olan ve solunum cihazına bağlı olarak yaşamını sürdüren 27 yaşındaki Hüseyin Karaca'nın F.Bahçe sevgisi, Sarı-Lacivertli futbolculara duygu dolu anlar yaşattı. Karaca, Sarı-Lacivertliler'in akşam antrenmanını ambulans içerisinden izledi. 
 F.BAHÇELİ futbolcular, antrenman öncesi ambulanstaki Hüseyin Karaca'nın yanına giderek, geçmiş olsun dileklerini ilettiler. Karaca, 'Mutluluğumun tarifinin imkanı yok. 20 yıldır F.Bahçeli oyuncuları görmeyi hayal ediyordum' diye konuştu.