Ozan İpek'e kiralık formülü
Bursaspor'un kadro dışı bıraktığı Ozan İpek için yönetimin kiralama formülünü düşündüğü birkaç gün içinde kararın verileceği öğrenildi.
Bursaspor'da kadro dışı kalan ve uzun süredir çalışmalarını Antalya'da sürdüren Ozan İpek dün Bursa'ya geldi. Akşam saatlerinde alt yapı tesislerinde antrenmana çıkan Ozan, bugün de yönetimle görüşmek için haber bekledi. Yönetimle planlanan görüşmenin gerçekleşmemesi üzerine Ozan, Avukat Cem Papila'ya tüm yetkilerini verdi. Ozan'ın kendisine verilen 1 milyon 760 bin TL'lik cezanın kaldırılmasını, alacaklarının verilmesini ve takımda kalmaması durumunda transferi için kolaylık sağlanmasını istediği öğrenildi. 

YÖNETİM TOPLANDI

Öte yandan bugün İbrahim Yazıcı başkanlığında Özlüce Tesisleri'nde bir araya gelen yönetimin Ozan İpek ve transfer konusunu masaya yatırdığı belirtildi. Ozan İpek'in kiralık gönderilmesinin güdeme geldiği, kendisini isteyen kulüplerle görüşme yapılacağı ifade edildi. Ozan'ı Eskişehirspor, İstanbul Büyükşehir Belediyespor ve Antalyaspor'un kiralık olarak kadrosuna katmak istediği öğrenildi. 

SAĞLAM KARARLI 

Teknik Direktör Ertuğrul Sağlam da Ozan İpek konusunda bir televizyon kanalına konuştu. Sağlam, "Ben Ozan İpek'ten vazgeçtiysem bunun çok farklı haklı gerekçeleri vardır. Benimle ilgili söylenenler umurumda değil. Vicdanen rahatım. Ozan için elimden geleni yaptım. Ben bunu Ozan için açıklayamıyorum. Bunu açıklamam ahlaki anlamda uygun değil. Bizim şu anda takımımıza katkı sağlayacak oyuncuya hasret kaldığımız dönemde Ozan gibi bir oyuncuyu kenarda tutuyorsak bunun çok haklı gerekçeler olması lazım ki bu kararı ısrarla devam ettiriyoruz. Ozan'ın takımın içine dönmesini gerektirecek gibi bir durum söz konusu değil. Dönmesini gerektirecek şartlar oluşmadı ki böyle bir kararı almak zorunda kaldık. Bunu da ısrarla devam ettiriyoruz. Daha fazlasını açıklamayacağım" dedi.