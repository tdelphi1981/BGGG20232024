Kulüp doktoruydu başkan oldu
PTT 1'inci Futbol Ligi'nde mücadele eden TKİ Tavşanlı Linyitspor'un olağanüstü kongresinde 6 yıldan buyana kulüp doktoru olarak görev yapan Oktay Semih Koçyiğit kulüp başkanı seçildi.Alınan bilgilere göre TKİ Tavşanlı Linyitspor'un Kulüp Başkanı Zafer Atalay, sağlık sorunları nedeniyle görevinden istifa etti. Başkanın istifasının ardından olağanüstü kongre kararı alındı. 
TKİ Tavşanlı Linyitspor'n kongresi Kütahya'nın Tavşanlı ilçesine bağlı Tunçbilek beldesinde bulunan Garp Linyitleri İşletmesi (GLİ) Müessesesi sosyal tesislerinde yapıldı. Olağanüstü kongrede kulüp doktoru Oktay Semih Koçyiğit'in hazırladığı tek liste ile seçimlere gidildi. 

Kongreye katılan 60 delegenin tamamının oyunu alan Dr.Oktay Semih Koçyiğit, TKİ Tavşanlı Linyitspor'un kulüp başkanı oldu. Dr.Koçyiğit'in hazırladığı listede Ali Benli, Şenol Karagöz, Bilal Gül, M. Özgür Ergöçmen, Ümit Yaşar Kaleli, Kürşat Tabak, Kenan Ayaz ve Osman Uzuner yönetim kurulu üyeliğine getirildi. 

TKİ Tavşanlı Linyitspor'un 6 yıldan buyana kulüp doktorluğunu yapan yeni başkan Dr.Oktay Semih Koçyiğit, kulübün maddi sorunlarının olduğunu belirtti. Sorunları aşmak için çaba göstereceklerini söyleyen Koçyiğit şöyle konuştu: 

"Bu sorunları hep birlikte gayret göstererek aşmak istiyoruz. Hep birlikte hareket etmekte fayda var, çünkü tek başımıza yapacağımız bir şey yok. Devre arasından sonra bütçemizi ve hesaplarımızı gözden geçirerek yapılabileceğin en iyisini yapmak istiyoruz. Hedeflediğimiz ilk yarı puanlarını alırsak elimiz kolumuz rahat edecek ve istediğimiz oluşumu sağlayabileceğiz. Şu anda lige baktığımızda herkes herkesi yenebilir, yenilebilir de. Kötü bir takım değiliz ancak eksiklerimiz belli ve kaybettiğimiz motivasyonlar var. Takım olarak, yönetim ve halk olarak bir araya gelirsek inşallah çözüme kavuştururuz. Tabi en kısa laf da, önü laf sonu para. Bu çarkı döndürmek için biliyoruz ki şu an mevcut topçularımızın da epeyce uzun zamandır para almadığını biliyoruz. Bunların da gerçek performanslarını oluşturmak için nasıl bir kaynak bulacağımızı ve devre arası yeniliklerle yeni bir döneme başlayacağımıza inanıyoruz."