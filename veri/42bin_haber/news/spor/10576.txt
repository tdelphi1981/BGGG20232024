Hikmet Karaman'dan altyapı vurgusu
Bursaspor Teknik Direktörü Hikmet Karaman, U20 Dünya Kupası Gönüllüleri ile bir araya geldi. Karaman, toplantıda altyapı sistemlerinin değişmesine vurgu yapan teknik adam, "Federasyon bu işi ele almalı" dedi.
21 Haziran-13 Temmuz tarihleri arasında düzenlenecek olan ve Bursa'nın 9 maçla ev sahipliği yapacağı U20 Dünya Kupası için düzenlenen etkinlikler kapsamında, Bursaspor Teknik Direktörü Hikmet Karaman Uludağ Üniversitesi'nde turnuvada yer alacak gönüllülerle bir araya geldi. Öğrencilerin sorularını yanıtlayan Karaman önemli açıklamalarda bulundu. Altyapıya önem verilmesi ve doğru eğitimin aktarılması gerektiğini belirten Karaman, "A takıma almaya planladığım futbolcular var. Ancak taktik ve fiziksel gelişimlerini sağlamalıyız. Ama bu oyuncu ne zaman gelişecek? Ya turnuvaları oluyor ya da yaş gruplarında üst üste maçları. Bu trafikten dolayı da A takıma alamıyoruz. Türkiye Futbol Federasyonu'nun daha titiz çalışması lazım" diye konuştu. 

"300 KEZ MİLLİ OLMUŞ A TAKIMDA KADROYA GİREMİYOR"

Karaman, "Milli takımların alt yaş kategorilerinde başarı geliyor ama A takım başarısı yok, bunu nasıl değerlendiriyorsunuz?" sorusu üzerine şunları söyledi:

"Oyuncuya bakıyorum 300 kez milli olmuş. Ama A takımda kadroya girmemiş. Bizde de var. Manchester United, Chelsea gibi takımlar istiyor. Bu futbolcu A takım kadrosunda değil. Oyuncular milli takıma giriyor ama yukarısıyla irtibat sağlanmıyor. Burada sistemi ve kendimizi sorgulamalıyız. Teknik adamların üzerinde de maç kazanacaksın baskısı var. Böyle olunca da hazır olan futbolcuyu oynatıyorsunuz. Bazı cesaretli hocalar var. Genç oyunculara şans verebiliyor. Bu sayıların çoğalması lazım." 

"U-17 TAKIMINI KARANTİNAYA ALACAKSIN"

Bursaspor U-17 takımının başarısından bahseden Hikmet Karaman şöyle konuştu:

"Bizim U-17 takımımız Avrupa şampiyonu olmuş. U-17 takımını karantinaya alacaksınız. En az 10 tanesi 2 sene sonra takımda oynamaya banko başlar. 1 tane oyuncu yok. İşte bu sistemden kaynaklanıyor. Bugün A takımda pasın şiddetini, kalitesini, alan savunmasını nasıl yapılır onu tartışıyoruz. TFF'nin alt yapıları kesinlikle denetlemesi lazım. Alt yapı antrenörleri pro lisans sahibi olmalı. Gençler doğru eğitimi alıp yukarıya gelmeli."