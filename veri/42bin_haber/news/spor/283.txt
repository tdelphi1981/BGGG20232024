Gizli lider gerçek lider oldu
Spor Toto 2. Lig Beyaz Grup'ta, önündeki takımların maç fazlasının bulunması nedeniyle geçen hafta gizli lider olarak nitelendirilen Balıkesirspor, bu hafta aldığı galibiyetle gerçek lider oldu.
İkinci Lig'de 9. hafta geride kalırken Balıkesirspor, Beyaz Grup'ta namağlup tek takım olarak bu hafta liderlik koltuğuna oturdu. 
Hafta sonunda Altay'ı 2-1 yenen Balıkesir ekibi, ligde yaptığı 8 maçın 5'inden galibiyetle, üçünden de beraberlikle ayrılırken, topladığı 18 puanla en yakın rakibi İnegölspor'un 1 puan önünde bulunuyor. Rakip fileleri 12 kez havalandıran, kalesinde 5 gol gören Balıkesirspor, 7 averaja sahip. 
Teknik direktör Mesut Dilsöz, Altay maçının istedikleri gibi geçtiğini ve sonunda galibiyete uzanan taraf oldukları için mutlu olduklarını söyledi. 
Lider olmak kadar bunu devam ettirmenin de büyük önem taşıdığını vurgulayan Dilsöz, şunları kaydetti: 
Gelecek hafta pazardan pazara üç maçımız olacak. Pazar, çarşamba ve pazar günleri üç maça çıkacağız. Gönül 9 puan istiyor. İki maç deplasmanda yapacağız. Yorucu olacak ama kadromuz geniş, kendimize güveniyoruz. Liderliği herkese kabul ettirmemiz lazım. Bunun için liderliğimizin haftalar sürmesi gerekiyor. Takımımız kendine geldi. Arka arkaya üç maç kazandık. Oldukça iyi gidiyoruz.