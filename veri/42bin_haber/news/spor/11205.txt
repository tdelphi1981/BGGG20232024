Anadolu Efes'in rakibi Brose Baskets
Anadolu Efes Basketbol Takımı, THY Avrupa Ligi Top 16 turu E Grubu 11. hafta maçında yarın İstanbul'da, Almanya temsilcisi Brose Baskets ile karşılaşacak.
Abdi İpekçi Spor Salonu'ndaki karşılaşma saat 20.00'de başlayacak.

Lacivert-beyazlılar Brose Baskets'i mağlup eder, Unicaja Malaga da 15 Mart Cuma günü deplasmanda grup lideri Real Madrid'e kaybederse, Anadolu Efes, grup maçlarının bitimine 3 hafta kala çeyrek finale yükselmeyi garantileyecek.

Top 16 turu 10. hafta mücadelesinde Alba Berlin'i deplasmanda 91-86 mağlup eden Anadolu Efes, 8 galibiyet, 2 mağlubiyetle grupta ikinci sırada yer alıyor. Top 16 turunda Beşiktaş ile birlikte galibiyet alamayan iki takımdan biri olan Brose Baskets ise son maçında kendi evinde CSKA Moskova'ya 78-58 yenildi.

Bu arada, karşılaşmayı izleyecek basketbolseverlere kolaylık sağlamak amacıyla Abdi İpekçi Spor Salonu'na otobüs seferleri düzenlenecek. Cevizlibağ metrobüs istasyonu karşısı İETT durağından saat 18.30 ve 19.00'da kalkacak otobüsler basketbolseverleri salona götürecek.

-Özerhun: 'En büyük gücümüz, altıncı adamımız'-

Anadolu Efes Genel Menajeri Engin Özerhun, Top 16 turunda her maçı final havasında oynadıklarını belirterek, 'En büyük gücümüz de salonu inanılmaz bir atmosfere dönüştüren altıncı adamımız' dedi.

Lacivert-beyazlı kulübün internet sitesine Brose Baskets karşılaşmasıyla ilgili olarak görüşlerini açıklayan Özerhun, şu ifadeleri kullandı:

'Geçtiğimiz hafta Alba Berlin'i zorlu bir mücadeleden sonra mağlup ederek hedefimize yürümeye devam ettik. Rakiplerimizin sıralamada bulunduğu yere bakmadan ve küçümsemeden hedeflerimizi gerçekleştirmek için kalan maçlarımızdan galip ayrılmak istiyoruz. Brose Baskets'i mağlup edersek çeyrek finale bir adım daha yaklaşacağız. Ama tabii ki asıl hedefimiz grubu ilk iki sıra içinde tamamlayarak çeyrek finalde ev sahibi olma avantajını ele geçirmek. Her maçı bir final havasında oynayacağız. En büyük gücümüz de salonu inanılmaz bir atmosfere dönüştüren altıncı adamımız.'

-Mahmuti: 'Hedefimiz grubu ilk iki sıra içinde tamamlamak'-

Anadolu Efes Basketbol Takımı Başantrenörü Oktay Mahmuti, Brose Baskets maçını kazanmaları halinde çeyrek finale bir adım daha yaklaşacaklarını, ama asıl hedeflerinin grubu ilk iki sırada tamamlayarak çeyrek finalde ev sahibi olma avantajını ele geçirmek olduğunu ifade etti.

Mahmuti, maçla ilgili görüşlerini şöyle açıkladı:

'Top 16'nın son 4 haftasına girilirken evimizde Brose Baskets'i ağırlayacağız. Biz rakibimizin kim olduğuna bakmadan her maça ciddiyet ve disiplin ile çıkmalıyız. Nitekim geçtiğimiz hafta Alba Berlin deplasmanında maçın son düdüğüne kadar sahada bir savaş yaşandı. Brose Baskets maçını kazanırsak çeyrek finale bir adım daha yaklaşmış olacağız. Unicaja Malaga da Madrid'de kaybederse garantilemiş olacağız. Ama bizim asıl hedefimiz grubumuzu ilk iki sıra içinde tamamlayarak çeyrek finalde ev sahibi olma avantajını ele geçirmek. Kendi oyun planımızı ciddiyet ve disiplin içinde sahaya yansıtırsak galip geleceğimizi düşünüyorum.'

-Rakamlarla Anadolu Efes-

-THY Avrupa Ligi'nde bu sezon toplam 20 haftanın ardından Anadolu Efes, maç başına 7,6 top çalma ile bu kategoride zirvedeki yerini korudu.

-Anadolu Efes, Top 16 turunda evinde oynadığı 5 karşılaşmadan da galibiyetle ayrıldı.

-Anadolu Efes, Brose Baskets'i mağlup ettiği takdirde Oktay Mahmuti yönetiminde Avrupa kupalarındaki 100. galibiyetine imza atacak.

-Kerem Tunçeri, 11 asist daha yaptığı takdirde Avrupa Ligi tarihinde 500 asist barajını geçen 10. oyuncu olacak.

-Tunçeri ayrıca, sahaya ilk 5'te çıktığı takdirde Avrupa Ligi kariyerinde sahaya 100. kez ilk 5'te çıkmış olacak.

-Jamon Lucas, geçtiğimiz hafta Alba Berlin karşısında bir top çalarak 20 maç sonunda maç başına 1,90 ortalama ile top çalma kategorisinde ikinci sırada yer aldı. Lucas, Top 16'da oynanan 10 karşılaşmada ise maç başına 2,20 top çalma ile ilk sırada yer alıyor. ABD'li oyuncu ayrıca, Avrupa Ligi'nde oynadığı son 11 karşılaşmada en az bir top çalma ile mücadele etti.

-Jordan Farmar, Avrupa Ligi'nde kullandığı son 13 serbest atışı, Josh Shipp son 10 serbest atışı, Dusko Savanovic de son 9 serbest atışı sayıya çevirdi.