Şenol Güneş: "Gaipten bir ses geldi herhalde"
Trabzonspor Teknik Direktörü Şenol Güneş, Ziraat Türkiye Kupası'nda Kasımpaşaspor'la yapılan maçta verilmeyen gol için "Hakeme gaipten bir ses geldi herhalde. bu her her hafta bize oluyor" diye konuştu. 
Trabzonspor Teknik Direktörü Şenol Güneş, Ziraat Türkiye Kupası 5. turunda Kasımpaşa'yı penaltı atışlarıyla yenerek gruplara kaldıkları karşılaşmanın zor geçtiğini ama sonucun kendileri için olumlu olduğunu söyledi.

Karşılaşmadan sonra düzenlenen basın toplantısında açıklamalarda bulunan Güneş, kazandıkları için oyuncularını tebrik ederken, maçın hakemi Bülent Yıldırım'ı eleştirdi.

Maça iyi başladıklarını ve beklenmedik şekilde duran toptan gol yediklerini anlatan Güneş, "Daha sonra sürekli hamle yapmamıza rağmen golü çok geç bulduk. Gerçi gol bulduk ama hakem bir şeyler uydurdu. Ne karar verdi bilmiyorum. Gaipten bir ses geldi herhalde. Bu her hafta bize oluyor. Bizim hiç lehimize olmuyor, hep aleyhimize oluyor. Erken golü bulsaydık, bu kadar yorulmazdık. İki takım için de zor oldu ama turu geçmek olumlu" diye konuştu.

Kasımpaşa ile oynadıkları karşılaşmanın yorgunluğunun, Spor Toto Süper Lig'de 16 Aralık Pazar günü saat 13.30'da İstanbul Büyükşehir Belediyespor maçına nasıl yansıyacağını bilemedikleri dile getiren ve Futbol Federasyonu'na da eleştirilerde bulunan Güneş, sözlerini şöyle sürdürdü:

"Kupada bizden önce maç yapanlar hafta sonunda bizden sonra lig maçı yapıyorlar. Biz ise en son oynayan takım ve maç uzatmaya kalmasına rağmen lig maçını en erken yapıyoruz. Bunları hep söylememize rağmen dikkate almıyorlar. Alsalar iyi olur çünkü en azından tarafsız olurlar. Tarafsızlık ilkesi bozulduğu için maalesef... Şimdi bir an evvel toparlanıp, İstanbul Büyükşehir Belediyespor maçına takımı hazırlamaya çalışacağız."

-"Volkan ile ilgili benim bildiğim resmi teklif yok"-

Şenol Güneş, Beşiktaş'ın transfer listesinde olduğu ileri sürülen futbolcuları Volkan Şen ile ilgili kendilerine gelen resmi bir teklif olmadığını anlatarak, şunları kaydetti:

"Ben Volkan ile konuştum. Benim bildiğim resmi teklif yok. Volkan'ın aldığı para ve maliyeti belli. O paranın üstünde bir para veren kulüp varsa, Volkan da gitmek istediği zaman olabilir. Ama kendisiyle konuştuğum zaman öyle bir şey söylemedi. Beşiktaş Kulübü'nün parası yok diyorlar, nasıl 6-7 milyon verecek bilemiyorum. Veriyorsa o zaman pazarlık yapılır ama Volkan'ı bırakmayı düşünmüyorum. Volkan gitmek isterse ve kulüp ekonomik olarak ihtiyaç duyuyorsa o zaman belki konuşulur. Ama şu aşamada Volkan'ı alırken verdiğimiz parayı alamayacaksak, o zaman Volkan'ı niye veriyoruz."