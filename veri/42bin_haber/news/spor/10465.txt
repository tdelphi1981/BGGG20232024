Tacdin dünya üçüncüsü
Erzurum'da düzenlenen 7. Uluslararası Zihinsel Engelliler Spor Federasyonu (INAS) Dünya Kayak Şampiyonası'nda Kayaklı Koşu serbest sitilde Tacdin Ören dünya üçüncüsü oldu.Kandilli Kayak Merkezi'nde düzenlenen Kuzey Disiplini Kayaklı Koşu serbest sitil müsabakalarına Türkiye, Çek Cumhuriyeti, Fransa, İsveç, İtalya, Japonya, Rusya ve Polonya'dan 19 erkek, 5 bayan toplam 24 sporcu katıldı.

Çekişmeli geçen yarışlarda dereceye giren sporcular şöyle:

Erkeklerde:

1- Yuta Yamada (Japonya)
2- Dabibor Havelka (Çek Cumhuriyeti)
3- Tacdin Ören (Türkiye)

Bayanlarda:

1- Shchokino Elena (Rusya)
2- Danuta Poznanska (Polonya)
3- Cochet Nadia (Fransa)

Türkiye Özel Sporcuları Spor Federasyonu Yönetim Kurulu Üyesi Fatih Olgun, yarışların ardından AA muhabirine yaptığı açıklamada, Dünya Uluslararası Zihinsel Engelliler Spor Federasyonu tarafından düzenlenen INAS Dünya Kayak Şampiyonası'nın 7'incisinin Erzurum'da gerçekleştirildiğini belirtti.
Olgun, dün seremonisi yapılan şampiyonanın bugün Kandilli Kayak Merkezi'nde başladığını ifade ederek, şunları söyledi:
Kuzey Disiplini serbest sitilde Türkiye'nin sporcusu Tacdin Ören piste çıktı. Yapılan yarışta sporcumuz Ören, Türkiye'de bir ilki gerçekleştirerek dünya üçüncüsü oldu. Biz Özel Sporcular Spor Federasyonu olarak bu yılı engelsiz yaşam ve spor yılı ilan ettik. Bu şampiyonayı yapmamızda bize desteği olan Başbakanımız Recep Tayip Erdoğan, Gençlik Bakanı Suat Kılıç, Federasyon başkanımız ve emeği geçen herkese teşekkür ederiz.
Sporcu Ören de şampiyonanın ilk gününde üçüncülük elde ettiğini, yarın yapılacak olan kayaklı koşu klasik sitil yarışlarında birinci olmayı hedeflediğini kaydetti.