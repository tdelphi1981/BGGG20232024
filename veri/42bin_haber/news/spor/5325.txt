Kartal İnönü'de fırsat tepti
 
 Karşılaşmada, Beşiktaş'ın golleri Sivok ve Olcay Şahan'dan gelirken, İstanbul BŞB'nin golleribi Holmen ve Doka attı. 
 Bu sonucun ardından Beşiktaş puanını 31'e, İstanbul BŞB ise 22'ye yükseltti. 
 >>>MAÇIN CANLI ANLATIMI
  
 Beşiktaş’ta, yeni transfer Gökhan Süzen ile birlikte İsmail Köybaşı, Mustafa Pektemek ve Batuhan Karadeniz sakatlıkları nedeniyle kadroda yer almazken, İBB'de de Turgay Bahadır sebebiyle forma giymedi. 
 Maçtan notlar
  
 Beşiktaş’ın Spor Toto Süper Lig’in ikinci yarısının ilk haftasında İstanbul Büyükşehir Belediyespor ile yaptığı maçta sakatlıkları geçen İbrahim Toraman, Almeida ve Veli Kavlak görev aldı. Hafta içinde sakatlıklar yaşayan ve bu nedenle bazı antrenmanları kaçıran bu üç oyuncu, teknik direktör Samet Aybaba tarafından ilk 11’de sahaya sürüldü. 
 Aybaba, İstanbul Büyükşehir Belediyespor karşısında tecrübeli oyuncu Uğur Boral’ı yedek soyundururken, bu oyuncunun yerine genç Emre Özkan ilk 11’de forma giydi. Sakatlıkları süren Ersan Adem Gülüm, Mustafa Pektemek, Batuhan Karadeniz ve İsmail Köybaşı’nın yanı sıra kart cezası bulunan Gökhan Süzen de eski takımı İstanbul Büyükşehir Belediyespor karşısında forma giyemedi. 
 Fernandes yedek soyundu
  
 Siyah-beyazlı takımın en önemli oyuncularından olan ve sakatlığı nedeniyle ilk yarının son haftalarında forma giyemeyen Manuel Fernandes, karşılaşmada yedekler arasında yer aldı. Ligde son olarak 13. haftada Akhisar Belediyespor ile oynanan karşılaşmada forma giyen siyah-beyazlı oyuncu, sakatlığının ardından Orduspor, Eskişehirspor, Gençlerbirliği ve Kayserispor maçlarını kaçırmıştı. 
 Bu arada, Beşiktaşlı taraftarlar, takım sahaya çıkarken Fernandes’e sevgi gösterisinde bulundu. Taraftarlar, ayrıca ilk yarının formda oyuncusu Filip Holosko’yu da maç öncesi tribüne çağırarak alkışladı. İlk yarının büyük bölümünde sakatlıkla mücadele eden Mehmet Akgün ise uzun bir aradan sonra kadroda kendisine yer buldu. 
 Beşiktaş’ta bu oyuncuların yanı sıra Cenk Gönen, Escude, Mehmet Akyüz, Muhammed Demirci de ilerleyen dakikalarda şans bulmak için yedek kulübesinde yer aldı. Siyah-beyazlı ekipte, devre arasında kadroya dahil edilen Sinan Kurumuş ise teknik direktör Aybaba tarafından kadroya dahil edilmedi. 
 28 günlük hasret bitti
  
 Beşiktaşlı taraftarların, takımlarına yönelik 28 günlük hasreti İstanbul Büyükşehir Belediyespor maçıyla sona erdi. Ligin ilk yarısının son haftasında 21 Aralık 2012’de Kayserispor ile karşılaşan Beşiktaş, 28 günlük aranın ardından taraftarlarının önüne çıktı 
 Kapalı tribün yine boş kaldı
  
 Beşiktaş’ın İstanbul Büyükşehir Belediyespor ile yaptığı maçta kapalı tribün yine boş kaldı. Ligin ilk yarısından beri bu tribünde yaşanan boşluk ikinci yarıya da taşındı. Beşiktaş Kulübü yönetim kurulu, devre arasında kombine kart kampanyasıyla taraftarları bu tribüne çekmeye çalıştıysa da ikinci yarının ilk haftasında bu tribünde büyük boşluklar dikkati çekti. BJK İnönü Stadı’nın diğer tribünlerinin tamamı doldu. Mücadeleyi 25 bine yakın siyah-beyazlı taraftar izledi. Öte yandan, (A) Milli Futbol Takımı Teknik Direktörü Abdullah Avcı da mücadeleyi protokol tribününden takip etti. 
 Maçtan dakikalar
  
 18. dakikada ceza alanı dışında topla buluşan Holosko’nun sağ çaprazdan yaptığı vuruşta, meşin yuvarlak auta gitti. 
 20. dakikada İstanbul Büyükşehir Belediyespor savunmasının uzaklaştırmak istediği top, ceza alanı dışındaki Oğuzhan’ın önünde kaldı. Bu oyuncunun kontrol ederek yaptığı vuruşta, meşin yuvarlak yandan auta çıktı. 
 21. dakikada Holmen, Oğuzhan’dan kaptığı topu bekletmeden Visca’ya aktardı. Bu oyuncunun sol çaprazdan yaptığı vuruşta top, az farkla dışarı gitti. 
 22. dakikada İstanbul Büyükşehir Belediyespor, Holmen ile 1-0 öne geçti. Webo’nun pasıyla ceza alanına giren Holmen, penaltı noktası üzerinden plase vuruşla meşin yuvarlağı ağlara gönderdi: 1-0. 
 28. dakikada hızlı gelişen Beşiktaş atağında sağ çaprazda topu alan Holosko’nun sert şutunu Eduardo kornere çeldi. Oğuzhan’ın sağ taraftan kullandığı korner atışı sonrasında arka direkte kafayı Sivok vurdu. Kale çizgisinde konuk takım oyuncularının müdahalesi yetersiz kaldı ve top ağlara gitti: 1-1. 
 30. dakikada sol kanattan ceza alanına yapılan ortada, bir anda topu önünde bulan Cihan’ın volesinde meşin yuvarlak üstten auta çıktı. 
 40. dakikada Holosko’nun ceza alanı dışı sol çaprazından yaptığı vuruşta, top yan ağlarda kaldı. 
 Kalan sürede iki takım da önemli pozisyon üretemedi ve mücadelenin ilk yarısı 1-1 berabere tamamlandı.  
 53. dakikada ceza yayı gerisinden kazanılan çift vuruşu kullanan Geraldes’in şutunda, meşin yuvarlak yandan auta çıktı. 
 57. dakikada Beşiktaş, ikinci golü buldu. Almeida kendisine gelen topu, topuk pasıyla ceza sahası içine hareketlenen Olcay ile buluşturdu. Bu oyuncu, sol çaprazdan düzgün bir vuruşla meşin yuvarlağı ağlara gönderdi: 2-1. 
 65. dakikada, 5 dakika önce oyuna giren Doka skoru eşitleyen golü kaydetti. Orta sahada topla buluşan Doka, yaklaşık 30 metre topu sürdükten sonra ceza yayı üzerinden sert bir şut çıkarttı. Savunmada Sivok’a çarpan top, kaleci McGregor’u da yanıltarak, ağlarla buluştu: 2-2. 
 89. dakikada ceza alanı içinde topu alan Webo, geriden gelen Cihan’a topukla meşin yuvarlağı aktardı. Cihan’ın gelişine şutunda top yandan auta gitti. 
 90. dakikada sol kanattan kullanılan köşe vuruşunda, arka direkte müsait durumdaki Emre’nin kafa vuruşunda top farklı şekilde dışarı çıktı. 
 Karşılaşma 2-2 berabere tamamlandı.  
 Futbol: Spor Toto Süper Lig 
  
 Beşiktaş: 2 - İstanbul Büyükşehir Belediyespor: 2 
  
 Stat: BJK İnönü 
 Hakemler: Serkan Çınar, Tarık Ongun, Arkın Akgöl 
 Beşiktaş: McGregor, Hilbert, İbrahim Toraman, Sivok, Emre Özkan, Holosko, Necip Uysal, Oğuzhan Özyakup (Dk. 68 Fernandes), Olcay Şahan (Dk. 81 Uğur Boral), Veli Kavlak, Almeida 
 İstanbul Büyükşehir Belediyespor: Eduardo, Geraldes, Can Arat, Metin Depe, Ekrem Ekşioğlu, Tom Silva (Dk. 60 Doka, Dk. 83 Mahmut Tekdemir), Cihan Haspolatlı, Holmen, Zeki Korkmaz, Visca (Dk. 90 1 Zayatte), Webo 
 Goller: Dk. 22 Holmen, Dk. 65 Doka (İstanbul Büyükşehir Belediyespor), Dk. 28 Sivok, Dk. 57 Olcay Şahan (Beşiktaş) 
 Sarı kartlar: Dk. 35 Webo, Dk. 47 Geraldes, Dk. 70 Ekrem Ekşioğlu, Dk. 88 Can Arat, Dk. 90 4 Cihan Haspolatlı (İstanbul Büyükşehir Belediyespor), Dk. 48 Emre Özkan (Beşiktaş) 
 AA