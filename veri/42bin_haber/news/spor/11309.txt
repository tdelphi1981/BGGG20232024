Tekirova Ferhatoğlu ile yollarını ayırdı
Spor Toto 3. Lig 1. Grup'ta mücadele eden Tekirova Belediyespor yönetimi, teknik direktör Gürkan Ferhatoğlu ile yollarını ayırdı.Hafta sonu sahasında ligin alt sıralarında yer alan Bergama Belediyespor'a 2-1 yenilen Tekirova Belediyespor'da teknik direktör Gürkan Ferhatoğlu ile yolların ayrılmasına karar verildi. Tekirova Belediyespor Onursal Başkanı Yusuf Üras, gazetecilere yaptığı açıklamada, küme düşme hattındaki Bergama Belediyesipor'a kaybedilen 3 puanın çok önemli olduğunu, kaybedilen 3 puanın telafisi için çalışılması gerektiğini söyledi.

Herşeye rağmen play-off ve 2. Lig iddialarını sürdürdüklerini ifade eden Üras, şöyle konuştu: Deplasmanda kazandığımız bir takımı sahamızda yenmememiz için hiçbir neden yoktu. Maç esnasında eski ve yeni hocalarımızın saha içindeki tutum ve davranışları kabul edilemez bir durumdu. Yaşanılan durumu ihanet olarak değerlendiriyoruz. Ekmeğini yediği yere kimsenin ihanet etmeye hakkı yok. Play-off yolumuzda çok önemli bir virajdayken başımıza gelen bu kayıp hiç iyi olmadı. Ancak telafi de edilemeyecek bir durum değil. Şimdi her zamankinden daha fazla kenetlenip takımımıza sahip çıkacağız. Kalan maçlarımızı kazanıp, hedeflediğimiz play-off'a Tekirova'nın adını yazdıracağız.
Tekirova Belediyespor'un hafta sonu deplasmanda karşılaşacağı Kayseri Şekerspor maçına, takımın başında kimin çıkacağının yönetim kurulunun kararıyla belirleneceği bildirildi.