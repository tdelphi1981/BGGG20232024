Pınar Karşıyaka'da hedef dörtlü final
FIBA Erkekler Avrupa Challenge Kupası'nda yoluna devam eden tek Türk temsilcisi olan Pınar Karşıyaka, dörtlü finale yükselmek için çeyrek final ilk maçında salı günü İzmir'de Fransız temsilcisi Paris Levallois'i konuk edecek.Kazanılmış 2 maç üzerinden oynanacak çeyrek finalde ilk karşılaşmayı yarın saat 20.00'de Karşıyaka Spor Salonu'nda oynayacak Pınar Karşıyaka, ikinci müsabakayı 14 Mart Perşembe günü deplasmanda yapacak. Gerekirse üçüncü maç 19 Mart Salı günü yine İzmir'de oynanacak. Fransa Ligi'nde en son Cholet'i 84-70 mağlup eden Paris Levallois, 22. haftayı 12 galibiyet ve 10 mağlubiyetle 7. sırada geçti. Bu sezon 86,3 sayı ortalamasıyla Avrupa Challenge Kupası'nın en skorer ekibi olan Fransız ekibinde forma giyen eski Fenerbahçe Ülkerli Sean May, 20,5 sayı ortalamasıyla takımının en fazla sayı atan oyuncusu konumunda bulunuyor.

Bu sezonki performansı

Bu sezon üçüncü kez katıldığı Avrupa Challenge Kupası'nda (A) ve (I) Grubu'nu lider tamamlayan Pınar Karşıyaka, şimdiye kadar oynadığı 12 maçta 9 galibiyet ve 3 mağlubiyet aldı. Tüm yenilgilerini deplasmanda alan yeşil-kırmızılı ekip, Bursa'da TOFAŞ, Romanya'da Gaz Metan Medias ve Finlandiya'da Joensuun Kataja'ya mağlup oldu. Kupaya ilk katıldığı 2010-2011 sezonunda çeyrek finale yükselmeyi başaran Pınar Karşıyaka, Rus ekibi Saint Petersburg'a elenmişti. Pınar Karşıyaka, 2010-2011'de yüzde 62,5, geçen sezon yüzde 41,67 galibiyet oranıyla oynadığı kupada bu sezon ilk 12 maçlık periyotta yüzde 75 galibiyet oranıyla mücadele etti.

Avrupa'da 93. randevu

Avrupa kupalarında 93. maçına çıkacak Pınar Karşıyaka, şimdiye kadar 42 galibiyet ve 50 mağlubiyet aldı. Yeşil kırmızılı ekip, karşılaşmalarda 7282 sayı atarken, potasında 7291 sayı gördü.