NBA'de perde açılıyor
NBA 2012-2013 sezonu, 31 Ekim'de 02.00'de oynanacak Cleveland Cavaliers-Washington Wizards maçıyla başlıyor.
 Amerikan Ulusal Basketbol Ligi'nde (NBA) 2012-2013 sezonu, TSİ 31 Ekim'de 02.00'de oynanacak Cleveland Cavaliers-Washington Wizards maçıyla başlıyor.
 ABD saatiyle 30 Ekim'de başlayacak yeni sezonda ilk gün, Cleveland Cavaliers-Washington Wizards, Miami Heat-Boston Celtics ve Los Angeles Lakers-Dallas Mavericks maçları oynanacak.
 Ligde bu sezon Türkiye'den 4 basketbolcu mücadele edecek. Geçen sezonun Aralık ayında Phoenix Suns'dan Orlando Magic'e takas edilen milli basketbolcu Hidayet Türkoğlu, NBA'deki 13. yılında Magic formasıyla basketbolseverlerin karşısına çıkacak. Ersan İlyasova, Milwaukee Bucks takımıyla NBA'deki 5. sezonuna çıkmaya hazırlanırken, sezon öncesinde Batı Konferansı takımlarından Houston Rockets ile 3 yıllığına 25 milyon dolar karşılığında anlaşan Ömer Aşık, NBA'deki 3. sezonuna çıkacak. 2011 draftında Utah Jazz tarafından 3. sırada seçilen Enes Kanter ise 2. yılında da Jazz forması giyecek.
 Bu sezon Türk basketbolcuları karşı karşıya getirecek ilk maçta 20 Kasım'da TSİ 04.00'te Kanter'in forma giydiği Utah Jazz ile Aşık'ın takımı Houston Rockets mücadele edecek. Bu sezon NBA All-Star maçı 17 Şubat 2013'de Houston'da oynanacak. Normal sezon 17 Nisan 2013'de sona erecek ve 20 Nisan'da play-off'lar başlayacak. AA