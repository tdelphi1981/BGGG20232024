Hamit Altıntop attığı gol için ne dedi?
Şampiyonlar Ligi'nde Schalke 04'ü eleyerek çeyrek finale çıkan Galatasaray'da futbolcular büyük sevinç yaşadı.
Karşılaşmanın bitiminde basın mensuplarına açıklamalar yapan oyunculardan Selçuk İnan, "Gerçekten çok mutluyuz. Bu tur Galatasaray taraftarlarına armağan olsun. Biz buraya inanarak gelmiştik. Turu atlayıp gitmek istiyorduk bunu da başardık. Maça iyi başlamamıza rağmen beklemediğimiz anda golü yedik. Ardından golleri bulduk. Sonrasında belki skoru koruma psikoloji içine girdik. Böyle bir maçı kazanıp tur atlamak kolay değil." dedi. Çeyrek finalde hangi takımın çıkmasınının istediği sorulduğunda ise yıldız oyuncu, "Sezon başında gruptan çıkmak hedef konmuştu. Şimdi ilk 8'e kaldık. Yolumuza devam etmek istiyoruz. Benim gönlümden Borussia Dortmund geçiyor." diye konuştu. Selçuk İnan, sezon başından beri birçok topu direkten dönen Hamit'in bugün direğe çarparak golünü attığı için de çok mutlu olduğunu ifade etti. 

HAMİT: YARI FİNAL NEDEN OLMASIN 

Sezon başından beri birçok topu direkten dönen ve şanssızlıktan yakınan Hamit Altıntop, Schalke 04 takımına direğe çaparak bir gol attığı için mutlu olduğunu söyledi. Yıldız futbolcu, "Hedefimiz turu atlamaktı, iki maç da ofansif güzel geçti. Biraz daha şanslıydık. İnanıyorum ki güzel bir eşleşme olursa neden yarı final olmasın, bugün de bunu gösterdik." diye konuştu. Hamit, çeyrek finalde ise Bayern Münih ile eşleşmeyi istediklerini kaydettti. 

Schalke 04 karşısında Galatasaray'ın 3. golünü atan Umut Bulut ise "Söylenecek birşey yok. Bugün burada tarih yazdık ve Türkiye'nin gururu olduk. Bu anlamda çok mutluyuz. İnşallah çeyrek final, yarı finale kadar gideriz." diye konuştu. 

Basın mensuplarına açıklamalarda bulunan Amrabat ise "İyi oynadık. Son 8'e kaldığımız için çok mutluyuz. Çeyrek finalde takımların hepsi çok güçlü kim çıkarsa çıksın farketmiyor. Bir takım söylemenin anlamı yok. Bizim hedefimiz de büyük." dedi. Sabri Sarıoğlu da "Buraya inanarak gelmiştik. Bize yakışan bir oyun sergiledik. Turu geçtik artık çeyrek finaldeyiz. Daha iyi yerlere gideceğiz." diye konuştu.