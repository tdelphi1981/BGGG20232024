''Gladyatör'' Gençlerbirliği'ni sırtladı
Gençlerbirliği, "Gladyatör" lakaplı Belçikalı forveti Björn Vleminckx'in gol attığı 3 maçtan da galibiyetle ayrıldı. Devre arasında Belçika'nın Club Brugge takımından sezon sonuna kadar kiralık olarak başkent ekibine katılan Vleminckx, kırmızı-siyahlıları ligin ikinci yarısında sırtlayan isim olarak dikkati çekiyor. "Gladyatör", 3 maçta attığı 6 golle takımın en golcü futbolcusu oldu. Gençlerbirliği de bu maçlarda hanesine 9 puan yazdırdı.

İkinci devrenin açılış haftasında başkent temsilcisinin deplasmanda Medical Park Antalyaspor'u 5-3 yendiği maçta 4 gol birden atan Vleminckx, kırmızı-siyahlı formayla ligde çıktığı ilk karşılaşmada bütün dikkatleri üzerine toplamayı başardı.

Belçikalı golcü Vleminckx, Gençlerbirliği'nin sahasında Mersin İdman Yurdu'nu 3-1'lik skorla geçtiği maçta ise takımının ilk golüne imza attı. Kırmızı-siyahlıların bedelsiz olarak kadrosuna kattığı Vleminckx, dün de Türk Telekom Arena'da Galatasaray'ı yıkan isim olmayı başardı. "Gladyatör", maçtaki tek golü atarak kırmızı-siyahlıları Spor Toto Süper Lig'de düşme hattının bulunduğu tehlikeli bölgeden uzaklaştırdı.

-"Kafacı" Vleminckx-

Vleminckx, Spor Toto Süper Lig'de attığı 6 golün 4'ünü ise kafa vuruşuyla gerçekleştirdi. Medical Park Antalyaspor'a kafayla 2 gol kaydeden Belçikalı golcü, Mersin
İdman Yurdu ve Galatasaray maçlarında da "kafasını" çalıştırarak rakip fileleri sarstı.

-"Bedelsiz" gol kralı-

Vleminckx, N.E.C. takımında forma giydiği 2011 yılında Hollanda liginde attığı 23 golle, gol kralı oldu. Belçika doğumlu, 1.83 boyunda, 27 yaşındaki Vleminckx, geçen sezon ise Belçika Ligi'nde Club Brugge takımında top koşturdu. Club Brugge'la ligde 10 maçta 3 gol kaydeden Vleminckx, Avrupa Ligi'nde 3 maçta 1 gol attı. "Gladyatör", 3 kez de Belçika Milli Takımı formasını giydi.

Başkent ekibi, Belçikalı golcüyü ara transfer döneminde Club Brugge'den "bedelsiz" olarak sezon sonuna kadar kiraladı.