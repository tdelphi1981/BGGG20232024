İşte Sneijder'in Galatasaray'ı bekletmesinin sebebi
İngiltere'den Sneijder hakkında bomba bir iddia ortaya atıldı...
Galatasaray'ın uzun süredir gündemini meşgul eden Sneijder transferiyle ilgili olarak İngiltere basınından şok bir iddia ortaya atıldı.

İngiltere'de yayın yapan Daily Star gazetesi manşetinden 'Mersey Sneijd' şeklinde duyurduğu haberde Hollandalı yıldızın Liverpool'a geleceğini iddia etti. Haberin devamında Liverpool'la özdeşleşmiş efsane Kop tribününden bahsedilerek 'Kop Hollandalı Yıldızı Kaptı' denildi.

Sneijder ne demişti?

Kadroya alınmadığı için tribünden takip ettiği Inter - Pescara maçı öncesinde Galatasaray'a transferi konusunda soruları cevaplayan Sneijder, "Galatasaray mı? Zor bir karar. Bu yüzden Pazartesi günü kararımı verebileceğimi sanmıyorum. Transfer döneminin bitmesine daha iki hafta var. Acelem yok." ifadelerini kullanmıştı.

Moratti ne demişti?

Bu konudan çok sıkıldığını belirten Inter Başkanı Massimo Moratti ise "Sneijder transferini konuşmaktan sıkıldım. Ben de kendime bu belirsizlik ortamının ne zaman biteceğini soruyorum. Galatasaray bize iyi bir teklif sundu. Ya gidecek ya kalacak." şeklinde konuşmuştu.

Maliyeti ne kadar?

Sneijder'in yüksek ücreti nedeniyle Inter'den gönderilmek istendiği biliniyor. Galatasaray'ın Inter'e 10 milyon avro civarında bonservis bedeli ve oyuncuya da maç başı ve bonuslarla birlikte yıllığı 5.5 milyon avro civarında 3.5 senelik bir sözleşme önerdiği gelen bilgiler arasında.