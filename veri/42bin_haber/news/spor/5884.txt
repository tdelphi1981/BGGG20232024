Feda ruhunda var
Beşiktaş'ın geçtiği bu feda yolunu Corinthians ile tecrübe etti Tevez gittikten sonra takımda idol oldu. Çok özel bir yetenek
 Alper Öcal
 Beşiktaş kadrosuna Brezilya'da kendi jenerasyonunun en özel yeteneklerinden olan Dentinho'yu katarak önemli bir transfer yaptı. Dentinho, çizgiyi kullanan, pozisyon hazırlayan tipik bir kenar oyuncusundan ziyade topla ya da topsuz koşularla kaleye gitmeyi seven, atletik özellikleri yüksek, rahat adam eksiltebilen ve ceza sahasında iyi pozisyon alarak iki ayağını da iyi kullanan dinamik bir forvet. Dönem dönem ikinci santrfor gibi de oynasa, kariyerinin en parlak günlerini 4-3-3 dizilişinin solunda gole yönelik bir rolde geçirdi. Corinthians formasıyla 3 sezon oynadı ve 187 maçta 55 gol attı.
 Shakhtar döneminde ise fazla şans bulamadı. Avrupa futbolu için devamlılık ve dayanıklılık sorunları olması, taktik açıdan tam olgunlaşmaması, savunmada fazla inisiyatif almaması Teixeira, D.Costa, Willian gibi kendini kanıtlamış isimlerden süre çalmasını engelledi. Lucescu'nun takıma kazandırdığı her Brezilyalı oyuncu için uyguladığı sabıra yönelik hazırlık sürecinin de takıma birden entegre olamamasındaki payı yadsınamaz.
 PROBLEMSİZ BİRİ
 Dentinho'nun bu yüzden ülkesinden ilk kez Avrupa'ya gelen bir Brezilyalı futbolcunun yaşayacağı uyum sürecinden minimum etkileneceğini düşünüyorum. Kişilik olarak da problem yaratmayan, sakin bir mizaca sahip. Corinthians'ın ülkenin en popüler 3 kulübünden biri olması sebebiyle büyük kulüp atmosferini, tribününü gayet iyi biliyor.
 KARTAL İÇİN ŞANS
 Üstelik Beşiktaş'ın geçtiği bu feda yolunu da Corinthians ile daha evvel tecrübe etmişti. Fon, Gestifute, Jorge Mendes ve Beşiktaş ortaklığının çok daha kapsamlısı, MSI çatısı altında Corinthians'ta yaşanmış; ve fakat işler iyi gitmemişti. Tevez gibi yıldızlarını kaybeden ve maddi açıdan küçülen takımda şans bulan Dentinho ise tribünlerin gözünde idol mertebesine yükselmişti. Yine benzer bir ortam.
 Kariyerini parlatmak isteyen, Avrupa'da tutunmak isteyen, yetenekli, gelişime açık bir forvet olan Dentinho ile Beşiktaş'ın forvet rotasyonunda derinliğe ve kaliteye ihtiyacı olan yapısı iki taraf için de şans.
 Galatasaray'dan başlayacağım
 Kazanmak için geliyorum. Pazardan itibaren, derbiyle birlikte kazanmaya başlarız. Umarım ben de attığım gollerle takımın şampiyonluğuna katkıda bulunurum
 SAİM BOZER
 Dentinho geldi, Beşiktaş'ı heyecan fırtınası sardı. Sneijder'ın transferiyle derbi öncesi psikolojik olarak bir adım geriye düşen Beşiktaş, Dentinho'yla bu kritik maç öncesi yeni bir coşku kazandı. 
 İSTANBUL'A özel uçakla gelen ve Sabiha Gökçen Havaalanı'na iniş yapan Dentinho, Quaresma'nın 7 numaralı formasıyla poz verdi. Beşiktaş'a uğur getirdiğine inanılan 'kırmızı' formayı giyen Dentinho, ilk açıklamasını da BJKTV'ye yaptı: 
 KIRAN ETKİLEDİ
 'BURADA olduğum için memnunum. Taraftarın bana gösterdiği ilgiden memnunum. Sosyal medyadaki takipçi sayım son iki günde çok arttı. Bu da beni olumlu şekilde etkiledi. Özellikle teknik direktörümüzün ve Futbol Komitesi Başkanımız Tamer Kıran'ın Ukrayna'ya kadar gelip benimle ilgilenmeleri karar vermemi kolaylaştırdı. Başka teklifler de vardı ama ben bu nedenlerden dolayı Beşiktaş'ı tercih ettim. 
 HAFTA sonu G.Saray derbisinin olduğunu biliyorum. Derbi maçtan itibaren kazanmaya başlayacağız. Ben de umarım gollerimle takımın şampiyonluğuna katkıda bulunurum.'
 BİRKAÇ YIL KALIRIM
 DAHA sonra Lig TV'ye de konuşan Dentinho, 7 numaralı formanın kendisine önemli bir sorumluluk yüklediğini söyledi. İşte o sözleri: 'Quaresma çok önemli bir oyuncuydu. Onun formasını giymek sorumluluğumu artırıyor. bu formanın hakkını vereceğim. Lucescu'yla konuştum. Beşiktaş camiası hakkında övgü dolu sözler söyledi. Buraya gelmemde etkili oldu.'
 DENTİNHO twitter'dan da Beşiktaş'ta uzun soluklu bir kariyer mesajı verdi: 'Bugünden itibaren, yeni evim Türkiye ve bu Beşiktaş oldu. Şimdilik kısa süreli ama ben birkaç yıl burada kalma niyetindeyim.'
 Ornek mukavele
 BEŞİKTAŞ Dentinho'yla örnek bir sözleşmeye imza atarak bu konuda da diğer kulüplere örnek olacak bir adım attı. 'Performansa dayalı, şartlı sözleşme' şu şekilde:
 - Dentinho'ya bu sezonun 2. yarısı için 600 bin euro garanti para ödenecek. Önümüzdeki sezon sonuna kadar kalırsa da 1 milyon 200 bin euro garanti para alacak. Bu para her iki devre için eşit şekilde ödenecek. Diğer detaylar şöyle:
 - 2012-2013 ve 2013-2014 sezonu için futbolcu 15 maça ilk 11'de çıkarsa 100 bin euro ilave ücret ödenecek.
 - 15 maça ilk 11 olarak çıkmayıp sadece kadroda yer almayı başarırsa bu defa 50 bin euro ekstra ücret alacak. 
 - 25 maça ilk 11'de çıkarsa ek olarak 100 bin euro daha ödenecek.
 - 25 maça ilk 11 olarak çıkmayıp kadroda bulunursa ek olarak 50 bin euro ödenecek.
 - Toplamında futbolcuya maksimum 200 bin euro performans ödemesi yapılacak.
 Tapusu 9 mİlyon euro
 Yıldız futbolcunun Beşiktaş'a maliyeti de dün borsaya bildirildi. Kara Kartal, Shakhtar Donetsk'e 1 yıllık kiralama bedeli olarak 250'şer bin euroluk 4 eşit taksitle 1 milyon euro ödeyecek. Eğer Beşiktaş Brezilyalı'dan memnun kalırsa yıldız oyuncuyu 2014 yılının Haziran ayına kadar elinde tutabilecek. Buna karşılık Shakhtar'a yarım sezon için 700 bin euro daha ek ödeme yapacak. Bu ek ücret de 3 taksit halinde ödenecek. 
 HER şeyin yolunda gitmesi ve Beşiktaş'ın 2014 sonunda Brezilyalı oyuncu Dentinho'yu satın almak istemesi halinde ise ödeyeceği bonservis bedeli 9 milyon euro olarak sözleşmede yer aldı.