Fenerbahçe tarihine "Aziz Yıldırım" damgası
Fenerbahçe Kulübü Başkanı Aziz Yıldırım, sarı-lacivertli kulübün tarihine damga vuruyor.

İlk kez 15 Şubat 1998'de gerçekleştirilen olağan genel kurulda 1 oy farkla Fenerbahçe Kulübü Başkanlığı'na seçilen Yıldırım, 15 Şubat Cuma günü başkanlıkta 15. yılını dolduracak.

Aziz Yıldırım, 15 Şubat 1998'de yapılan genel kurulda, diğer başkan adayı Vefa Küçük'ü 1 oyla geçerek, Fenerbahçe'nin 36. başkanı olarak seçilmişti. Genel kurulda 3 bin 94 üye oy kullanırken, Aziz Yıldırım 1469, Vefa Küçük 1468, 3. aday Ömer Çavuşoğlu ise 157 oy aldı. Seçimde başkanlığı Aziz Yıldırım kazanırken, yönetim kurulu ve diğer kurullara Vefa Küçük'ün listesi seçildi.

Aynı yıl 13-14 Haziran'da yapılan olağanüstü genel kurulda tek aday olan Aziz Yıldırım, bir kez daha bu kez kendi yönetim kurulu listesiyle birlikte seçildi.

Yıldırım, 1999 yılında Fenerbahçe'nin üst üste kötü sonuçlar alması ve son olarak Pendikspor'a Türkiye Kupası'nda 2-1 yenilmesinin ardından kulüp başkanlığına yeniden aday olmayacağını açıkladı. 15 Ocak 2000'de olağanüstü genel kurul, grup liderleri Kazım Bayülken, Onur Kayador ve Aziz Yılmaz'ın yanı sıra genel kurul üyelerinin bazılarının verdiği 2 ayrı önergeyle, oy çokluğuyla iptal edildi ve Aziz Yıldırım, 19-20 Şubat 2000'deki olağan genel kurula kadar başkanlığını sürdürdü. Olağan genel kurulda yeniden aday olan Yıldırım 2 bin 657 oyla yeniden başkanlığa seçildi. 1998'de 1 oy farkla geçtiği diğer başkan adayı Vefa Küçük ise bu kez 1980 oy aldı.

-2 kez görevi bıraktığını açıkladı-
Aziz Yıldırım, 15 yıllık başkanlığı döneminde 2 kez görevi bıraktığını açıkladı.

Yıldırım, 2000-2001 sezonunda futbol takımının şampiyon olmasının ardından sezon sonunda 'Sağlık nedenleri ve ailesine yeterince vakit ayıramadığı' gerekçesiyle başkanlık görevini bıraktığını açıklamıştı. Ancak camianın ve sarı-lacivertli taraftarların baskısı üzerine devam etme kararı alan Aziz Yıldırım, güvenoyu için 30 Haziran-1 Temmuz 2001'de yapılan olağanüstü genel kurulda tek aday olarak seçime girdi ve 4. kez başkan seçildi.

Aziz Yıldırım, 3 Mart 2002, 7 Mart 2004 ve 5 Mart 2006'da yapılan olağan kongrelerde tek aday olarak seçime girdi ve başkanlığa seçildi. Futbol takımı 2005-06 sezonunda son maçta Denizlispor ile deplasmanda 1-1 berabere kalarak şampiyonluğu yitirince, Yıldırım bir kez daha görevi bıraktığını açıkladı. Ancak yine camianın baskısıyla bu kararından vazgeçen Aziz Yıldırım, 24-25 Haziran 2006'da yapılan olağanüstü genel kurula yine tek aday olarak girerek, bir kez daha Fenerbahçe Kulübü Başkanlığı'na seçildi.

Yıldırım, 23-24 Mayıs 2009'da yapılan olağan genel kurulda, geçerli 6 bin 335 oyun, 5 bin 53'ünü alarak, 1216 oy alan Şadan Kalkavan'ın önünde yer alıp, 9. kez Fenerbahçe'ye başkan seçildi. Kongrenin 3. başkan adayı Funda Sibel Pala'ya ise sandıktan 66 oy çıkmıştı.

-Son kongrede cezaevindeydi-
Futbolda şike iddialarına yönelik soruşturma kapsamında, 3 Temmuz 2011'de gözaltına alınan ve 10 Temmuz 2011'de tutuklanarak Metris Cezaevi'ne konulan Aziz Yıldırım, yaklaşık 1 yıl tutuklu kaldıktan sonra 2 Temmuz 2012'de tahliye edildi.

Aziz Yıldırım, başkan adayı olduğu 19-20 Mayıs 2012'de yapılan son kongreye 'Futbolda şike' iddialarına yönelik davada tutuklu yargılandığı için katılamadı. Başkanlığa aday olduğunu açıklayan kongre üyesi Murat Çelikel'in kongrenin ilk günü çekilmesiyle tek aday olan Yıldırım, cezaevinde olduğu dönemde girdiği seçimde kullanılan 5 bin 271 oyun 5 bin 269'unu alarak 10. kez Fenerbahçe Kulübü'ne başkan oldu.

Aziz Yıldırım, 15 yıllık dönemde 7 olağan, 3 kez de olağanüstü kongrede olmak üzere 10 kez başkan seçildi.

-Görev süresini tamamlarsa Saracoğlu'nu geçecek-
Aziz Yıldırım, 15 yıl başkanlık yaparak, sarı-lacivertli kulübün tarihinde en uzun süre görevde kalan 2. başkan oldu.

Eski başbakanlardan Şükrü Saracoğlu, 16,5 yıl ile Fenerbahçe Kulübü'nde en uzun süre görev yapan başkan durumunda bulunuyor. Saracoğlu, 16 Mart 1934 ile 15 Ekim 1950 yılları arasında aralıksız 16,5 yıl başkanlık görevini sürdürdü.

2012 yılının mayıs ayında yapılan kongrede yeniden başkanlığa seçilen Yıldırım, 3 yıllık görev süresini tamamlarsa 16,5 yıl ile Fenerbahçe tarihinde en fazla başkanlık yapan Şükrü Saracoğlu'nu geride bırakacak.

Üçüncü sırada bulunan Faruk Ilgaz ise 20 Mart 1966-24 Şubat 1974, 4 Temmuz 1976-10 Şubat 1980 ve 14 Aralık 1983-18 Mart 1984 olmak üzere yaklaşık 12 yıl kulüp başkanlığı görevinde bulundu.

-Başkanlar ve görev süreleri-
Fenerbahçe Kulübü'nün 106 yıllık tarihinde başkanlık yapanlar ve görev yaptıkları dönem şöyle:

1. Ziya Songülen (1907-1908)
2. Ayetullah Bey (1908-1909)
3. Tevfik Haccar Taşçı (1909-1910)
4. Hakkı Saffet Tarı (1910)
5. Galip Kulaksızoğlu (1910-1911)
6. Osman Fuat Efendi (1911-12)
7. Hamit Hüsnü Kayacan (1912-1914)
8. Hulusi Bey (1914-1915)
9. Sabri Toprak (1915-1916, 1923-1924)
10. Nazım Bey (1916-1918)
11. Nuri Sekizinci (1918-1919)
12. Ömer Faruk Efendi (1920-1923)
13. Nasuhi Baydar (1924-1925)
14. Ali Naci Karacan (1926-1927)
15. Muvaffak Menemencioğlu (1928-1932)
16. Sait Selahattin Cihanoğlu (1932-1933)
17. Hayri Celal Atamer (1933-1934)
18. Şükrü Saracoğlu (1934-1950)
19. Ali Muhiddin Hacıbekir (1950-1952)
20. Osman Kavrakoğlu (1952-1953, 1954-1955)
21. Bedii Yazıcı (1953-1954)
22. Zeki Rıza Sporel (1955-1958)
23. Agah Erozan (1958-1960)
24. Medeni Berk (1960)
25. Hasan Kamil Sporel (1960-1961)
26. Razi Trak (1961-1962, 1980-1981)
27. İsmet Uluğ (1962-1966)
28. Faruk Ilgaz (1966-1974, 1976-1980, 1983-1984)
29. Emin Cankurtaran (1974-1976)
30. Ali Şen (1981-1983, 1994-1998)
31. Fikret Arıcan (1984-1986)
32. Tahsin Kaya (1986-1989)
33. Metin Aşık (1989-1993)
34. Güven Sazak (1993-1994)
35. Hasan Özaydın (1994)
36. Aziz Yıldırım (1998-..)

-Futbolda 5 şampiyonluk yaşadı-
Aziz Yıldırım, Fenerbahçe'de futbolda 5 kez şampiyonluk yaşayarak, profesyonel dönemde en fazla şampiyonluk yaşayan başkan olarak tarihe geçti.

Yıldırım döneminde sarı-lacivertliler, 2000-01, 2003-04, 2004-05, kulübün 100. yılı olan 2006-07 ve 2010-2011 sezonunda şampiyonluğa ulaştı.

Kulüp başkanlığı döneminde sırasıyla Hırvat Otto Bariç, Alman Joachim Löw, Rıdvan Dilmen, İtalyan Zdenek Zeman, Turhan Sofuoğlu, Mustafa Denizli, Alman Werner Lorant, Oğuz Çetin, Tamer Güney, Alman Christoph Daum, Brezilyalı Zico, İspanyol Luis Aragones ve Aykut Kocaman ile birlikte 13 ayrı teknik adamla çalışan Aziz Yıldırım, Aykut Kocaman, Mustafa Denizli ve Zico ile birer, Daum ile de 2 kez şampiyonluk gördü.

Profesyonel Türkiye Ligi'nde Fenerbahçe Futbol Takımı, Faruk Ilgaz'ın başkanlığı döneminde 3, Ali Şen, Emin Cankurtaran, İsmet Uluğ 2'şer, Agah Erozan, Kamil Sporel, Fikret Arıcan ve Metin Aşık dönemlerinde de birer kez şampiyonluk yaşadı.

Aziz Yıldırım'ın kulüp başkanlığı döneminde Fenerbahçe'nin ligdeki dereceleri şöyle: Sezon Sıralama 1997-98 2. 1998-99 3. 1999-00 4. 2000-01 Şampiyon 2001-02 2. 2002-03 6. 2003-04 Şampiyon 2004-05 Şampiyon 2005-06 2. 2006-07 Şampiyon 2007-08 2. 2008-09 4. 2009-10 2. 2010-11 Şampiyon 2011-12 2. 

-Futbolda 10 kupası var-
Aziz Yıldırım döneminde futbol takımı 10 kupa kazandı.

Sarı-lacivertliler, Yıldırım döneminde 5 lig şampiyonluğu, 2 TFF Süper Kupa, 1'er Türkiye Kupası, Başbakanlık ve Atatürk Kupası'nı müzesine götürdü.

Futbolda Fenerbahçe, Aziz Yıldırım'ın başkanlığı döneminde 2011-2012 sezonunda Türkiye Kupası'nı kazanarak, 29 yıllık kupa hasretine son verdi.

Fenerbahçe tarihinde futbolda 21 kupayla en fazla kupa kazanan başkan Şükrü Saracoğlu olurken, Faruk Ilgaz 19, Ali Şen de 7 kupa kazandı.

-Dünya yıldızlarına Fenerbahçe forması giydirdi-
Aziz Yıldırım, 15 yıllık başkanlık döneminde dünyanın önde gelen futbol yıldızlarından bazılarına Fenerbahçe forması giydirdi.

Yıldırım'ın başkanlığı döneminde transfer edilen yıldız futbolcular arasında Hırvat Milan Rapaiç, Ukraynalı Sergei Rebrov, İsveçli Kennet Andersson, Arjantinli Ariel Ortega, Hollandalı Pierre van Hooijdonk, Brezilyalı Alex de Souza, İsrailli Haim Michael Revivo, Ganalı Stephen Appiah, Fransız Nicolas Anelka, Sırp Mateja Kezman, Brezilyalı Roberto Carlos, Senegalli Moussa Sow ve Mamadou Niang, Hollandalı Dirk Kuyt, Sırp Milos Krasic ve Portekizli Raul Meireles yer alıyor.

-Şampiyonlar Ligi'nde ilk kez gruptan çıktı-
Fenerbahçe, 5'i Aziz Yıldırım'ın başkanlığı döneminde olmak üzere 6 kez Avrupa Şampiyonlar Ligi'nde mücadele etti.

Şampiyonlar Ligi'nde 1996-97 sezonunda Ali Şen'in başkanlığı döneminde 7 puanla grup üçüncüsü olan sarı-lacivertliler, Yıldırım döneminde 2004-05 sezonunda 9 puanla grup üçüncüsü, 2001-02 sezonunda puansız ve 2005-06 sezonunda ise 4 puanla grup sonuncusu olmuştu. Fenerbahçe, 2007-08 sezonunda Aziz Yıldırım'ın 10. yılında, tarihinde ilk kez Şampiyonlar Ligi'nde çeyrek final oynadı. Sarı-lacivertliler, 2008-2009 sezonunda ise Şampiyonlar Ligi'nde 2 puanla grup sonuncusu oldu.

-Avrupa kupaları-
Fenerbahçe Futbol Takımı, UEFA Avrupa Ligi'nde BATE Borisov ile yapacağı mücadeleyle, kulüp başkanlığında 15. yılını dolduracak Aziz Yıldırım döneminin 95. Avrupa kupası maçına çıkacak.

Sarı-lacivertli takım, Yıldırım döneminde Avrupa arenasında çıktığı 94 maçın 35'ini kazandı, 22'sinde berabere kaldı, 37 maçta da yenildi.

Aziz Yıldırım dönemine kadar Avrupa kupalarında toplam 84 maç yapan Fenerbahçe, Yıldırım'ın başkanlığında geçen 15 yıllık sürede Avrupa arenasında bugüne dek 94 maça çıkarak toplamda 178 maça ulaştı.

Avrupa kupaları tarihinde başkan Yıldırım'dan önceki dönemde 27 sezon Avrupa kupalarına katılan, Yıldırım'dan sonra 12 sezon kupalarda mücadele eden Fenerbahçe'nin, iki dönemdeki performans tablosu şöyle: Dönem O G B M A Y Aziz Yıldırım öncesi 84 27 11 46 88 149 Aziz Yıldırım'dan sonra 94 35 22 37 137 133 Toplam 178 62 33 83 225 282 

-Voleybolda tarihi başarılar-
Fenerbahçe Kadın Voleybol Takımı, Aziz Yıldırım döneminde tarihi başarılara imza attı.

2010 yılında Katar'ın başkenti Doha'da düzenlenen Kulüplerarası Dünya Şampiyonası'nda dünya şampiyonu olan kadın voleybol takımı, 2012 yılında ise Azerbaycan'ın başkenti Bakü'de düzenlenen Kadınlar Avrupa Şampiyonlar Ligi 'Dörtlü Final'inde Avrupa Şampiyonluğu'na ulaştı.

2009 yılında CEV Kupası'nda 3. olan 'Sarı Melekler', Şampiyonlar Ligi'nde 2010 yılında 2., 2011 yılında 3. oldu. Sarı-lacivertliler bu sezon da CEV Kupası'nda finale yükseldi.

Fenerbahçe'nin erkek ve kadın voleybol takımları tarihlerindeki tüm şampiyonlukları Aziz Yıldırım döneminde yaşadı.

Ligde ilk kez 2008-2009 sezonunda şampiyon olan kadın voleybol takımı, 2009-2010 ve 2010-2011 olmak üzere üst üste 3 kez şampiyonluk kupasını müzesine götürdü. 2009-2010 sezonunda Türkiye Kupası ilk kez kazanan 'Sarı-Melekler', iki kez de (2008-2009 ve 2009-2010) Süper Kupa'yı aldı.

Ligde ilk kez 2007-2008 sezonunda şampiyon olan erkek voleybol takımı, son 3 sezondur üst üste şampiyonluk yaşadı. Erkeklerin ayrıca 2 Türkiye Kupası (2007-2008 ve 2011-2012) ve 2 Süper Kupası (2010-2011 ve 2011-2012) bulunuyor.

-Erkek basketbol takımı 16 yıl aradan sonra şampiyon oldu-
Aziz Yıldırım, döneminde erkek basketbol takımı da 16 yıl aradan sonra şampiyon oldu.

Ülker ile yapılan sponsorluk anlaşmasının ardından 2006-07 yılında Fenerbahçe Ülker olarak mücadele eden sarı-lacivertliler, play-off final serisinde Efes Pilsen'e 4-0 üstünlük kurarak, 16 yıl aradan sonra ligdeki 2. şampiyonluğuna ulaştı. 2007-2008, 2009-2010 ve 2010-2011 sezonlarında da ligde şampiyon olan sarı-lacivertliler, tarihindeki 5 şampiyonluğun 4'ünü Yıldırım döneminde elde etti.

Son 4 sezonda 3 kez Türkiye Kupasını kazanan Fenerbahçe Ülker, Yıldırım döneminde Türkiye Kupası sayısını 4'e çıkardı.

Fenerbahçe Ülker, 10 Ekim 2007'de 23. Cumhurbaşkanlığı Kupası'nda da Efes Pilsen'i 79-77 yenerek, 13 yıl aradan sonra 4. Cumhurbaşkanlığı Kupası'nı müzesine götürdü.

-Kadın basketbol takımı altın çağını yaşıyor-
Tarihinde bugüne kadar kazandığı 27 kupayı da Aziz Yıldırım döneminde elde eden Fenerbahçe Kadın Basketbol Takımı, Yıldırım döneminde adeta altın çağını yaşıyor.

Türkiye Kadınlar Basketbol Ligi'nde (TKBL) ilk şampiyonluğunu 1998-99 sezonunda kazanan sarı-lacivertliler, 2001-2002 ve 2003-2004 sezonlarında da mutlu sona ulaştı. TKBL'de son 7 sezonda üst üste şampiyon olan Fenerbahçe, toplam 10 lig şampiyonluğu yaşadı.

Türkiye Kupası'nda da ilk şampiyonluğunu 1998-99 sezonunda kazanan Fenerbahçe Kadın Basketbol Takımı, 1999-2000, 2000-01, 2003-04, 2004-2005, 2005-06, 2006-07, 2007-08 ve 2008-09 sezonlarında olmak üzere kupayı 9 kez müzelerine götürdü.

Fenerbahçeli kadınlar, 1998-99, 1999-2000, 2000-01, 2003-04, 2004-05, 2006-07, 2009-2010 ve 2011-2012 olmak üzere 8 kez Cumhurbaşkanlığı kupasını kazandı.

-Masa tenisinde de Avrupa'da kupa geldi-
Fenerbahçe, Aziz Yıldırım döneminde masa tenisinde de Avrupa'da kupa kazandı.

Fenerbahçe Kadın Masa Tenisi Takımı, Avrupa Masa Tenisi Birliği (ETTU) Kupası'nda 2012 yılında şampiyonluğa ulaştı.

Aziz Yıldırım döneminde diğer amatör branşlarda da sarı-lacivertli takımlar ve sporcular, elde ettikleri başarılı sonuçlarla dikkati çekti.

-Stadın kapasitesini arttırdı-
Aziz Yıldırım, başkanlık döneminde yaptırdığı tesislerle dikkati çekti.

Ali Şen döneminde başlanan Samandıra Tesisleri, Aziz Yıldırım döneminde hızlandırılarak tamamlanırken, Fenerbahçe Şükrü Saracoğlu Stadı da yenilenerek 50 bin 509 kişilik koltuk kapasitesine çıkarıldı.

Ataşehir'deki Fenerbahçe Uluslararası Spor Kompleksi Ülker Arena, Ankara Gölbaşı İncek mevkiindeki Fenerbahçe Kulübü Türk Telekom Ankara Tesisleri ve Düzce Topuk Yaylası Tesisleri de Yıldırım döneminde yapıldı.

Vefa Küçük tarafından Fenerbahçe Burnu'nda yaptırılan kulüp yönetim binası, yenilenerek 'Fenerbahçe Kulübü Konuk Evi' olarak 7 Ocak 2009 tarihinde hizmete girdi.

Fenerbahçe Şükrü Saracoğlu Stadı'ndaki Fenerbahçe Kulübü Müzesi de 19 Ekim 2005 günü hizmete açıldı.

-Sportif A.Ş., Fenerium, Taraftar kart ve Fenercell-
Fenerbahçe Sportif A.Ş., 20 Şubat 2004 tarihinden itibaren İMKB'de işlem görüyor.

10 Haziran 1998 tarihinde Fenerbahçe Spor Ürünleri Sanayi ve Ticaret A.Ş. olarak kurulan daha sonra adı 'Fenerium' olarak resmileştirilen kulübün lisanlı ürünlerinin satıldığı mağazalar da kulübe gelir sağlıyor.

'100. yılda 100.000 kart' projesi ile 2006 yılında başlanan Fenerbahçe Taraftar Kart, 23 Şubat 2009 yılında Fenercell, 1 Aralık 2010 yılında da hizmete giren FenerNet kulübe gelir kazandırıyor.