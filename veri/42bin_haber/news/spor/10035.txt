TBF'den Galatasaray M.P ve Olin Edirne'ye ceza
Türkiye Basketbol Federasyonu Disiplin Kurulu, Beko Basketbol Ligi'nde 23 Şubat Cumartesi günü yapılan Olin Edirne-Galatasaray Medical Park maçında yaşanan saha olayları nedeniyle her iki kulübe de para cezaları verdi.
Yapılan açıklamada, karşılaşmada Olin Edirne ve Galatasaray Medical Park taraftarlarının maç içinde karşılıklı küfürlü tezahüratlarda bulunmaları sonrası uyarı anonsu yapılması, Galatasaray Medical Park taraftarlarının sahaya yanıcı madde atmaları neticesinde ikinci kez uyarı anonsu yapılması ve müsabakanın duraksaması, ayrıca müsabakanın bitimini müteakip yine sarı-kırmızılı taraftarların rakip takım taraftarlarına yönelik küfürlü sataşmalarda bulunup, rakip takım tribününe doğru yabancı madde atmaları nedeniyle her iki takımın disiplin kuruluna sevk edildiği belirtildi.

Yaşananlardan dolayı Galatasaray Erkek Basketbol Şubesi'ne 8 bin lira, Olin Edirne Kulübü'ne ise 4 bin lira para cezası uygulandığı vurgulandı.