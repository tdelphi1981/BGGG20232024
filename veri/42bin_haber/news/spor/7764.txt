Trabzonspor'da 'ağabey'lik dönemi
Trabzonspor teknik direktörü Tolunay Kafkas, yaptığı toplantılarda futbolcularına her şeyden önce ağabeyleri olduğunu, bu yüzden de tüm sorunlarını kendisiyle paylaşmalarını istedi.
ÖZEL GÖRÜŞMELER YAPIYOR
Trabzonspor'da Avrupa'dan elenmeyle başlayıp ligdeki kötü sonuçlarla üst düzeye çıkan kötü hava Şenol Güneş'in ayrılma süreciyle doruk noktasına ulaştı. Futbolcuların öncelikle moral motivasyonlarını ve özgüvenlerini yerine getirmeyi amaçlayan Trabzonspor'un yeni teknik direktörü Tolunay Kafkas, tatlı-sert üslubuyla futbolcularıyla ağabeykardeş ilişkisi kurmaya çalışmaya başladı.

TEK TEK GÖRÜŞME
Tüm futbolcularla birebir özel görüşmeler yapan ve sorunlarını dinleyen Tolunay Kafkas'ın, oyuncuların psikolojisiyle de yakından ilgilendiği öğrenildi. Futbolcularına her türlü sorunlarını kendisine anlatmalarını isteyen Kafkas'ın takım kaptanlarına da talimat vererek takımdaki tüm rahatsızlıkların mutlaka kendisine iletilmesini istediği öğrenildi.

"ÖNCE AĞABEYLERİYİM"
Tolunay Kafkas, futbolcularıyla yaptığı görüşmelerde ve toplantılarda ağabeyleri olduğunu vurguladığını belirterek, "Oyuncularıma da söyledim; onları çok seviyorum. Teknik direktörden önce ağabeyleriyim. Teknik direktör olarak kurallarım ve prensiplerim de var. Buna uyanlar olur, uymayanlar olmaz" dedi.

KAFKAS'IN TAM KADRO MUTLULUĞU
Trabzonspor'da milli takımlarda bulunan oyuncuların tamamı bugün Trabzon'a döndü. Bordo mavili takımın sabah basına ve taraftara kapalı olarak yaptığı çalışmaya Afrika Kupası nedeniyle uzun zamandır takımdan ayrı olan Zokora ve Bamba ile milli takımlarda bulunan Onur, Janko, Adrian ve Sapara da katıldı.

Bordo mavililer takımda ayrıca zorlu Sivasspor ve Fenerbahçe maçları öncesi tam kadro çalışmalara başlamanın mutluluğu yaşandı. Söz konusu iki maçta oynama ihtimali bulunmayan tek oyuncunun kafatasındaki çatlak nedeniyle dinlendirilen genç sağ bek Zeki Yavru olduğu belirtildi.

YOLCULUK YARIN
Trabzonspor, pazar günü oynayacağı Sivasspor maçı için yarın özel uçakla Sivas'a gidecek. Taraftarlar ve basın mensuplarının da bulunacağı kafileyi taşıyacak uçak, saat 15.00'te Trabzon'dan havalanacak. Bordo mavili takım, pazar günü akşam saatlerinde ise Trabzon'a dönecek.