Bölge Karmaları Oyuncu Etkinliği başladı
Milli Takımlar tarafından düzenlenen Türkiye Futbol Federasyonu (TFF) Bölge Karmaları Oyuncu Etkinliği Antalya'da başladı.A Milli Takım Teknik Direktörü Abdullah Avcı, Manavgat ilçesindeki maçlar öncesinde İstanbul, Malatya-Diyarbakır, Ankara ve Adana bölge takımlarının soyunma odalarını tek tek ziyaret ederek, sporculara başarılar diledi.

Avcı, daha sonra Veli Yılmaz Sahası'nda Adana ile Ankara bölge takımlarıyla müsabaka öncesi fotoğraf çektirdi. A Milli Takım teknik heyeti, Futbol Gelişim Direktörü Tolunay Kafkas, alt yaş Milli Takım teknik direktörleri ve Milli Takım İzleme Komitesi ile maçları takip etti.

Organizasyonda, Avrupa Karması'nın da arasında olduğu 12 bölge karması birbiriyle maçlar yapacak. Her biri 20 oyuncudan oluşan bölge karmaları, maçlarını 4-6 Ocak arasında Side'de, Emirhan Spor Kompleksi'nde oynayacak. Her bölge günde bir karşılaşmaya çıkacak. 3 gün boyunca saat 10.30, 12.30 ve 15.30'da 2'şer maç yapılacak.

Maçlar 35 dakikalık devreler halinde toplam 70 dakika oynanacak ve devre araları 15 dakika olacak. Oyuncu değişikliği ise sınırsız olacak. İlk devrede ve karşılaşmanın 50. dakikasından sonra sakatlık haricinde oyuncu değiştirilmeyecek. Kırmızı kart uygulaması yapılmayacak. Bir oyuncu kırmızı kart gerektiren bir ihlal yaparsa, bu durum hakem tarafından bölge teknik sorumlusuna bildirilecek ve o oyuncu değiştirilecek.

Karşılaşmalar oyuncu odaklı olacağından maçların skorları internet sitesinde duyurulmayacak. Bölge karmaları kulüplerde futbol yaşantısını sürdüren, ancak şu ana kadar hiç milli takımlarda yer almamış ya da çeşitli sebeplerden dolayı uzun süredir milli formadan uzak kalmış 1992, 1993 ve 1994 doğumlu oyuncular arasından seçildi. Ayrıca Türkiye Futbol Federasyonu bünyesinde görev yapan bölge teknik sorumluları ve antrenörler tarafından Türkiye geneli taranarak oluşturuldu.

TFF Avrupa Ofisi de başta Almanya olmak üzere Avrupa'da futbol oynayan Türk oyuncularını belirleyerek Avrupa karması meydana getirdi.

Oyuncular, bölge teknik sorumluları ve bölge antrenörleri ile yaklaşık 300 kişinin yer aldığı organizasyonla milli takımlara ve Türk futboluna yeni yetenekler kazandırılması amaçlanıyor.

Organizasyon, 6 Ocak Pazar akşamı sona erecek.