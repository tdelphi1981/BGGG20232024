Trabzonspor'dan Galatasaray'a gönderme
Trabzonspor Kulübü Genel Sekreteri Hasan Yener, ligde her takımın hem performansının eşit hem de birbirini yenecek düzeyde olduğunu belirterek, "Daha önce söylemiştik rüya takım Galatasaray diye. Ama bu sadece söylemde kaldı" dedi. 
Basın mensuplarının sorularını yanıtlayan Yener, hafta sonu Orduspor ile yapacakları maçın bir "Karadeniz derbisi" olduğunu ifade ederek, "Ancak ben mücadelenin sahada cereyan edeceğini, futbolcu arkadaşların maçı kazanma adına her türlü mücadeleyi ortaya koyacağını düşünüyorum. Saha dışında da Orduspor ile olan dostluğumuz pekişecektir" dedi.

Orduspor'un bu sezon iyi bir kadro kurduğunu ifade eden Yener, "Başlarında Hector Cuper gibi dünyaca ünlü iyi bir hocaları var. Futbolcu kadroları son derece iyi. Lig'de de iyi sonuçlar alıyor. Geçen hafta Fenerbahçe maçında aldıkları mağlubiyet ölçü değil. Son derece zevkli, çekişmeli geçecek bir maç. Ama biz de özellikle bu sezon ilk deplasman galibiyetini Ordu'da almak istiyoruz. Çünkü artık hem içeride hem dışarıda kazanmaya ihtiyacımız var. Bundan sonra ligde zorlu haftaların bizi bekliyor. Umuyorum Ordu'dan 3 puanla döneriz" diye konuştu.

-"Her takım eşit düzeyde"-

Bundan sonraki maçların hem iklim şartları hem de puan mücadelesi olarak zor maçlar olacağını anlatan Yener, artık her takımın ligde sıralamada en iyi yere gelme adına daha iyi mücadele vereceğini kaydetti.

Yener, sezon başında sakatlıklar konusunda talihsizlik yaşadıklarını ancak şu anda ideal kadroyu yakaladıklarını vurgulayarak, bunun Trabzonspor için bir avantaj olduğunu belirtti.

Ligde hiçbir takımın diğerinden çok büyük artısının bulunmadığını anlatan Yener, şöyle devam etti:

"Her takımın performansı birbirine eşit düzeyde. O bakımdan daha önce söylemiştik rüya takım diye Galatasaray'a. Ama bu sadece söylemde kaldı. Her takım her takımı yenebilecek güçte. Oynanan futbolu gördüğümüzde bana göre bu son derece olumlu, ligin kalitesini, zevkini arttıran bir şey. Maçların sonucunu tahmin etmek çok zor. Lig yarışında daha çok şey değişebilir. Şu andaki sıralamanın lig sonunda kesinlikle böyle olmayacağını tahmin ediyorum."

-"Futbola ilgi azalıyor"-

Yener, ligde son olarak oynadıkları Akhisar Belediyespor maçında tribünlerin büyük bir kısmının boş olmasına ilişkin ise "Türkiye'de yaşadığımız 2010-2011 sezonu içerisindeki olayların getirmiş olduğu şike süreci bugün futbolun buralara gelmesinde en önemli neden. Geçen sezon seyirci sayısında oldukça azalma vardı ama bu sezon giderek bu azalmanın devam ettiği ve seyircinin futbola ilgisinin azaldığını görüyorum. Bu şekilde gitmemesi lazım. En azından bu camianın içinde olan herkesin bunu önleme adına gayretler içerisinde olması lazım" dedi.

Seyirci azalmasının sadece Hüseyin Avni Aker'de değil, Türkiye'deki birçok statta yaşandığını ifade eden Yener, "Bu sadece Avni Aker'de değil. Bizde de çok belirgin bir seyirci azalması var. Boş tribünlere oynadığınız maçların da zevki olmuyor. Futbolcu da maça motive olamıyor. Ama diğer statlara baktığımızda mesela Bursa'da, İstanbul'daki takımlarda da aynı şekilde düşüş görüyorum. Buna bir çözüm bulmamız lazım, yoksa yarın öbür gün tribünlerde seyirci bulamayacağız" diye konuştu.

-"Kupa müzemize gelene kadar mücadele sürecek"-

Hasan Yener, Kulüp Başkanı Sadri Şener'in Uluslararası Spor Tahkim Mahkemesine (CAS) başvuruda bulunacakları yönündeki açıklamalarıyla ilgili, "Süreç içerisinde hukuki çalışmalarımız devam ediyor. CAS da bunlardan biri. Sayın başkan bunu dile getirdi. Hukukçu arkadaşlarımız bunun çalışmalarını yapıyor. Hep söyledik, söylemeye devam edeceğiz. Trabzonspor hak ettiği 2010-2011 sezonun şampiyonluk kupasını müzesine götürene kadar bu mücadelemiz sürecek. Bundan hiç kimsenin şüphesi olmasın" dedi.