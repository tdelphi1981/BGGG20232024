"ERGO MIYC Kış Trofesi Üçüncü Ayak Yarışları"
Marmaris Uluslararası Yat Kulübü tarafından düzenlenen ve iki gün sürecek yarışlara 25 yelkenli yat ile yaklaşık 250 sporcu katıldı.Marmaris Uluslararası Yat Kulübü tarafından düzenlenen ve iki gün sürecek yarışlara Türkiye'nin değişik yerlerinden ve Rusya'dan 25 yelkenli yat ile yaklaşık 250 sporcu katıldı. Yarışlar, IRC-1 (Uluslararası Yarış Klasmanı), IRC-2 ve IRC-3 olmak üzere üç kategoride gerçekleştiriliyor.

Sabah saatlerinde yarış komitesini taşıyan teknenin denize açılarak yarış parkurunu belirleyen dubaları yerleştirmesinin ardından, Marmaris Netsel Marina'da bağlı bulunan yelkenli yatlar körfeze çıktı. Körfezde bir süre antrenman turları atan yelkenliler, yapılan anonsla koy içi yarışına başladı.

Dubaların etrafından dolaşarak bitiş noktasına ulaşmaya çalışan yatlar, açtıkları değişik renklerdeki yelkenleriyle güzel görüntüler oluşturdu. Yatlar, rüzgarın etkisiyle zaman zaman yan yattı. Marmaris Uluslararası Yat Kulübü Yönetim Kurulu Üyesi ve Basın Sözcüsü Halit Kesgin, gazetecilere yaptığı açıklamada, üçüncü ayakta rüzgar hızının şu ana kadar yarış için çok ideal düzeyde olduğunu söyledi. Yarışlara Marmaris, Bodrum, İstanbul, İzmir ve Ankara'nın yanı sıra Rusya'dan da bir ekibin katıldığını belirten Kesgin, yarışlara olan ilginin her geçen yıl arttığını kaydetti.

Bu arada, yaklaşık 50 kadın sporcuya Dünya Kadınlar Günü dolayısıyla karanfil verildi. Yarın koy dışı yarışının yapılmasının ardından ERGO MIYC Kış Trofesi Üçüncü Ayak Yarışlarının sona ereceği, sonuçların ise hakem heyetinin yapacağı değerlendirmenin ardından açıklanacağı bildirildi. Yat Kulübü tarafından Netsel Marina'da düzenlenecek geceyle ikinci ayak yarışlarında dereceye girenlere ödüllerinin verileceği belirtildi.