Mesut Bakkal imzaladı
Kardemir Karabükspor, Michael Skibbe ile yollarını ayırırken, teknik direktör Mesut Bakkal ile anlaştı.
Kardemir Karabükspor'da teknik direktörlüğe getirilen Mesut Bakkal, Metin Türker Tesisleri'nde düzenlenen törenle 1 yıllık sözleşmeyi imzaladı. Mesut Bakkal, Karabük'te omaktan dolayı mutlu olduğunu söyleyerek, "Çünkü çalıştığım oyuncular vardı. Hedeflere gidebileceğimiz bir kulüptü. Teklif geldiğinde düşünmeden kabul ettim. Bu takım iyi olacaktır. Çünkü kaliteli oyuncular var. Bu kaliteli kadro bu saatten sonra gerekeni yapacaktır ve yapmaları da gerekiyor" dedi. 
Takımın ligden düşmesinin aklından geçmediğini ifade eden Bakkal, "Tek başıma hiç bir şey yapamam. Bazı şeyleri birlikte yapacağız. Çünkü bu geminin içinde hepimiz varız. Batarsak hepimiz batarız ama batmayacağız. Coşkulu oynayacağız, takım olacağız. Üzülmeyi ve sevinmeyi hep birlikte bileceğiz. Çok sıkışık bir lig. Şu anda 9 puanımız var ama üstteki takımlarla da fazla bir fark yok. Kaliteli oyuncularımızla toparlanıp üst sıralarda yer alacağız" diye konuştu. 
SIKINTILI ORTAMLARDAN ÇIKARANLAR KAHRAMANDIR 
Karabükspor Başkanı Nevzat Şahin ise, "İnşallah Allah bizi mahçup etmez. Her iki tarafa da hayırlı olsun. Bize göre lig yeniden başladı. Şu anda zor bir süreç ama bizim için kolay bir süreç olacaktır. Biz ve hocamız buna inanıyoruz. Hocamızın aldığı her konuya saygı göstereceğiz. İşimiz zor, kolay değil. Sıkıntılı ortamlardan çıkaranlar kahramandır. Hocamız bu tecrübeye sahip. Sadece biraz sabır bekliyoruz. Hocamızı tercih etmemizin sebeplerinden bir tanesi de tüm oyuncularımızı tanımasıdır. Onlarla daha önce de çalışmış olmasıdır. Şu anda kaybedilmiş bir şey yok. Bu kadro bu lig için yeterlidir. Hedefimiz ligde kalıcı olmak, büyük kulüp olmak" dedi. 
 