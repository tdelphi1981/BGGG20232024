Çoban Zerda sonunda okullu oldu
Bitlis'teki Dideban Dağı'nda babası ile çobanlık yapan 10 yaşındaki Zerda, atletizmin ardından eğitime de kazandırıldı.
Atletizm Milli Takım Antrenörü ve Bitlis Temsilcisi Fadıl Kara'nın, babası ile dağda çobanlık yaparken keşfettiği Zerda Uluş, bir süre önce Kara'nın desteği ile atletizm sporuna kazandırılmıştı.

Çobanlık yaptığı için okula gidemeyen 10 yaşındaki Zerda'yla ilgili haberin basın yayın organlarında yer alması üzerine, küçük kızın eğitimine devam etmesi için Milli Eğitim İl Müdürlüğü ve antrenör Kara çalışma başlattı.    

Yapılan çalışmalarla Mustafa Kemal Atatürk İlköğretim Okulu'na kaydı yaptırılan küçük Zerda, okula gitmenin mutluluğunu yaşadı.
Kısa süre öncesine kadar çobanlık yaparken bir anda tüm yaşantısı değişen Zerda, şimdi hem okula gidiyor hem de kendisine sunulan malzeme desteğiyle antrenmanlara devam ediyor.

Milli antrenör Kara, yaptığı açıklamada, sporcularıyla dağda antrenman yaptığı sırada keşfettiği Zerda'yı, hem eğitime hem de atletizm sporuna kazandırmanın sevincini yaşadıklarını belirtti.

Milli Eğitim İl Müdürü Emin Korkmaz ve Mustafa Kemal Atatürk İlköğretim Okulu idarecilerinin çabasıyla Zerda'nın okula başladığını vurgulayan Kara, şöyle konuştu: Zerda, yetenekli bir kızımız. Eğer bir sponsor bulursak spora devam etmesini ve milli takıma girmesini hedefliyoruz. Aslı Çakır, Gamze Bulut ve Nevin Yanıt gibi çok yetenekli çocuklarımız var. Zerda'yı da bunlardan biri yapmayı düşünüyoruz. Sunulacak desteklerle Zerda'nın hem okul yaşantısında hem de atletizmde iyi bir yere geleceğine inanıyorum.

Kara, antrenmanlarına devam eden Zerda'ya spor malzemelerinin Batman Petrol Spor Kulübü tarafından gönderildiğini bildirerek, kentte yeni yetenekleri keşfetmek için çalışmalarının sürdüğünü kaydetti.

Zerda Uluş ise okula başlamanın sevinicini yaşadığına değinerek, Hedefim milli sporcu olmak. Okulumu ve sporu çok seviyorum. Bana destek veren herkese teşekkür ediyorum dedi. 
      