Cemal Saltık'ı kaybettik
Türkiye Futbol Federasyonu'nun (TFF) eski başkanlarından Cemal Saltık, 90 yaşında Ankara'da hayatını kaybetti. 
TFF'den yapılan açıklamada, 1923'te doğan Saltık'ın, PTT ve belediye özel kalem müdürlüğünde memurluk görevlerinin ardından Ulus Gazetesi'nde gazeteciliğe başladığı bildirildi. 
Spor müdürlüğüne kadar yükselen Saltık'ın, Türkiye Spor Yazarları Derneği'nin kurucuları arasında yer aldığı ve birçok mesleki ödülün sahibi olduğu kaydedildi.

Açıklamada, Saltık'ın 1979 yılında TFF Başkanlığı yaptığı belirtilerek, "Başkanımız merhum Saltık'a Allah'tan rahmet, yakınları, sevenleri ve spor camiasına başsağlığı dileriz" denildi.