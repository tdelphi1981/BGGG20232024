Mersin İdmanyurdu hazırlıkları sürdürdü
Mersin İdmanyurdu, Ziraat Türkiye Kupası'nda yarın deplasmanda Tokatspor ile yapacağı maçın hazırlıklarını sürdürdü.Macit Özcan Spor Kompleksi'nde Teknik Direktör Nurullah Sağlam gözetiminde yapılan ve yaklaşık 2 saat süren antrenman, ısınma koşularıyla başladı.

Kondisyon çalışmalarıyla devam eden antrenmanda, kırmızı-lacivertli futbolcular Teknik Direktör Sağlam'ın da katılımıyla çift kale maç yaptı.

Sağlam, antrenman sonrası gazetecilere yaptığı açıklamada, yarın Ziraat Türkiye Kupası'nda önemli bir rakip ile karşılaşacaklarını söyledi.

Tokatspor maçında yeni isimlere yer vereceğini belirten Sağlam, Yedeklerle çıkma gibi bir düşüncemiz yok. Ligde şans veremediğimiz bir kaç oyuncuya orada şans vereceğiz. Yedek soyunan kaleci Özden gibi oyuncularımıza bu maçta fırsat vermek istiyoruz. Savunmamızı sağlam tuttuğumuz sürece galibiyet bize uzak değil dedi.

Medical Park Antalyaspor hazırlıkları
Sağlam, Spor Toto Süper Lig'de Medical Park Antalyaspor ile oynayacakları maç ile ilgili olarak da şunları kaydetti:
Ligin ciddi çıkış yapan takımlarından birisi ile mücadele edeceğiz. Biz de iyi takımlara karşı iyi top oynadık. Antalyaspor maçının da iyi geçeceğine inanıyorum. Bu maçta da takım savunmasını ciddiye alıp galip ayrılan taraf olmak istiyoruz. 4 hafta kaldı ve 12 puan var. Biz bu 12 puana da talibiz. Antalya maçında galip gelen taraf olup yolumuza hız kesmeden devam etmek istiyoruz.