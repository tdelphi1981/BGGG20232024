Göksenin sezonu kapattı
Beko Basketbol Ligi takımlarından Galatasaray Medical Park'ta çapraz bağları kopan genç oyuncu Göksenin Köksal'ın sezonu kapattığı bildirildi.
Sarı-kırmızılı takımın, Sırbistan'ın Mega Vizura takımı ile deplasmanda 1,5 ay önce oynadığı hazırlık maçında dizine aldığı darbe nedeniyle sakatlanan ve tedavisi geçen hafta tamamlanan Göksenin Köksal, dün akşam yapılan antrenmanda yeniden sakatlandı. Yapılan kontrollerde çapraz bağlarının koptuğu tespit edilen Göksenin'in sezonu kapadığı belirtildi.

Galatasaray Basketbol Şubesi Koordinatörü Murat Özyer, AA muhabirine yaptığı açıklamada, Göksenin'in yakın bir zamanda ameliyat olacağını dile getirerek, Göksenin dün akşam yapılan antrenmanda yeniden sakatlandı ve çapraz bağları koptu. Yakın bir zamanda ameliyat olacak, muhtemelen sezonu kapattı dedi. Özyer, Göksenin gibi çapraz bağları kopan Henry Domercant'ın da uzun bir süre takımdan ayrı kalacağını dile getirerek, bu isimlerin yokluğunda kadrolarına, uygun oyuncuları bulduklarında, transfer yapabileceklerini dile getirdi.

Herkesin keyif alacağı bir derbi olacak

Murat Özyer, Beko Basketbol Ligi'nde yarın Fenerbahçe Ülker ile oynayacakları derbi karşılaşmasının çok güzel geçeceğine inandığını söyledi. Derbi için hazırlıklarını en iyi şekilde yaptıklarını anlatan Özyer, Deplasmanda oynayacağımız maçtan galip ayrılmak için gereken akıllı ve mücadeleci oyunumuzu sahaya koymaya çalışacağız. Avrupa'da da yollarına devam eden iki güçlü takım karşı karşıya gelecek. Herkesin keyif alacağı bir maç olacak diye konuştu.