İstanbul, Barcelona olur mu?
Marmara Belediyeler Birliği’nin organizasyonunda Barcelona Belediyesi’nden “Kentsel Dönüşüm” brifingi alındı. Barcelona Belediyesi Şehir Planlama ve Kentsel Dönüşüm Koordinatörü Jaume Barnadas, Barcelona'nın 1992 Olimpiyatları'nı kazanmasının ardından geçirdiği inanılmaz değişimi anlattı. 
Marmara Belediyeler Birliği tarafından düzenlenen teknik temas programlarına İspanya incelemesiyle devam edildi. İstanbul Valiliği ve Kocaeli Büyükşehir Belediyesi’nin yanı sıra Bağcılar, Büyükçekmece, Ümraniye, Kağıthane, Kadıköy, Bahçelievler, Beylikdüzü, Beykoz ve Adapazarı Belediyelerinden başkan yardımcısı, basın danışmanı, mühendis ve meclis üyesinin katıldığı programda ilk olarak Sevilla ve Granada’da tarihi ve kültürel mirasın korunması konusunda teknik inceleme yapıldı. 

Heyette bulunan Basın Danışmanları için Sevilla Belediyesi İletişim Müdürü Santiago Martinez, seçim kampanyaları ile Sevilla Belediyesi’nin genel iletişim çalışmaları hakkında bilgi verdi. Heyet adına Martinez’e teşekkür eden Ümraniye Belediyesi Başkan Yardımcısı Mesut Özdemir, basın ve halkla ilişkiler çalışmalarının yanında Sevilla’nın genel işleyişini de aktaran Martinez’e teşekkür ederken, Türkiye’deki belediyecilik sistemini aktardı.
 
Sevilla Belediyesi’nin ardından Endülüs Sur TV ziyaret edilerek İspanya’da yerel yönetimler ile medya kuruluşları arasındaki ilişkinin nasıl kurulduğuna dair bilgi alındı. Endülüs Sur TV Kurumsal İlişkiler Direktörü Miguel Vares’e ebru işlemeli tablo veren ve heyette bulunan basın danışmanları adına konuşma yapan Marmara Belediyeler Birliği Basın Yayın Danışmanı Fatih Sanlav, Türkiye’deki belediye-basın ilişkileri ile seçim kampanyaları ve propaganda süreci hakkında bilgi verdi.
 
SOKAKLARIN YAYALAŞTIRILMASIYLA ESNAFIN GELİRİ YÜKSELDİ

Program kapsamında kentsel dönüşümde bir dünya markası olan Barcelona Belediyesi de ziyaret edildi. Barcelona Belediyesi Şehir Planlama ve Kentsel Dönüşüm Koordinatörü Jaume Barnadas’ın yaptığı sunumda ağırlıklı olarak Barcelona’daki Kentsel Dönüşümün Halkla İlişkiler Boyutu üzerinde durulurken, teknik ve hukuki konularda da önemli bilgiler verildi. 

Bardanas, “Kentsel Dönüşüm plan ve projelerini hazırlarken en çok üzerinde durduğumuz konu meydanlardı. Bizim kültürümüzde meydanlar ve sokaklar yayalarındır. Yayalaştırılan sokak sayısı arttıkça, esnafın geliri de yükseldi. Tüm projelerimizde önce yayalaştırılacak sokakları ve meydanları belirledik, sonra yıkıma başladık. Sosyal donatı alanları da yaparak halkımızın hizmetine sunduk” dedi. Bardanas, açıklamalarının devamında, “Barcelona Belediye meclisinin kararı, bizde resmi kanundur. Kanunlarımızca, genişletilmiş yerel yönetim yetkileriyle kentsel dönüşüme karşı çıkan az sayıdaki vatandaşımızı mahkeme kanalıyla evlerinden çıkardık. Kentsel dönüşüm çalışmalarına 1966’da yapılan planla başladık ve 2050 yılına kadar devam edeceğiz. Kentsel dönüşümdeki amacımız genişlemek ve büyümek değil, iyileştirmek. 1966’da yapılan planlarda şehrimizin 1,5 milyon olduğu öngörülmüş, biz bugün 2 milyon nüfusa sahibiz ve bunu bir başarı olarak görüyoruz” diye konuştu.
 
DENİZLE DOĞRU İLİŞKİ KURULMALI

Dünyaca ünlü Barselona Limanı hakkında da bilgiler veren Barnadas, 40 kilometrelik limanla Akdeniz’in en büyük limanına sahip olduklarını anlatırken, “Denize kıyısı olan her şehrin, denizle doğru ilişkisi olmalı. Şehrimizin gelişmesini ve ilerlemesini sağlayan en önemli unsurlardan biri, tarihi ve kültürel mirasımız kadar Barcelona Limanı’dır” diyerek sözlerini tamamladı. Sunumun ardından Bardanas’a hediye takdim eden Bağcılar Belediyesi Başkan Yardımcısı Osman Güneş, “Türkiye’de son yıllarda artan bilinçlenme çalışmalarıyla gerek merkezi hükümet, gerekse yerel düzeyde önemli kentsel dönüşüm ve restorasyon çalışmaları yapılıyor. Yarınların İstanbul’una yönelik çalışmalarımızı her alanda olduğu gibi, kentsel dönüşüm konusunda da sürdüreceğiz” diye konuştu.
 
BARSELONA TEMSİLCİLER MECLİSİYLE DENEYİM PAYLAŞIMI YAPILDI

Barcelona Belediyesi’nin ardından son olarak Barcelona Temsilciler Meclisi’ni de ziyaret eden Türk Heyet, burada İletişim Koordinatörü Carles Sabater ve Uluslararası İlişkiler Müdürü Xavi Tiana ile görüştü. Sabater, “Barcelona Temsilciler Meclisi’nde, kurumsal iletişim ile basın birimleri ayrıydı. Bu ciddi bir sıkıntıydı ve paralel çalışma sağlanamıyordu. Biz her iki departmanı da birleştirerek çalışmaların tek bir kanaldan yapılmasını sağladık” dedi. Marmara Belediyeler Birliği heyetine son olarak Uluslararası İlişkiler Müdürü Xavi Tiana tarafından Barselona’daki belediyecilik sistemi ve eyalet sistemi hakkında 30 dakikalık sunum yapıldı.