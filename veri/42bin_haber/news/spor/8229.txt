' Bülent Korkmaz'a hakkımı helal etmiyorum'
Genclerbirliği'nin tecrübeli başkanı İlhan Cavcav, beraber çalıştığı teknik direktörler Bülent Korkmaz ve Thomas Doll'ün kendilerine zarar ettirdiğini, Bülent Korkmaz'a hakkını helal etmediğini söyledi.
Gençlerbirliği Başkanı İlhan Cavcav, "Son yıllardaki kart rekorunun bu sezon kırılması üzerine Hoca ve futbolcularla bir toplantı yaparak Haksız yere, keyfi olarak kırmızı veya sarı kart gören oyuncuların canını yakacak uygulamaya gitmeyi düşünüyorum" dedi.

Trabzonspor başkanı Sadri Şener'in kupa ısrarına ilginç bir öneride bulunan İlhan Cavcav, 3 Temmuz süreciyle başlayan şike ve teşvik iddiaları, İstanbul Büyükşehir Belediyespor Teknik Direktörü Bülent Korkmaz'a, Spor Toto Süper Lig'de alınan Orduspor ve Eskişehirspor mağlubiyetlerinden, hakem hatalarına ilişkin çarpıcı açıklamalarda bulundu. Cavcav, Gençlerbirliği futbolcularının bu sezon Spor Toto Süper Lig'de şu ana kadar toplam 5 kırmızı ve 38 sarı kart görmesini değerlendiren Cavcav, geçen sezon Digiturk Centilmen Lig şampiyonu olduklarını ve fair-play ödülü aldıklarını hatırlattı. "Centilmenlik kupasını alan bir takım olarak, bu durumu oyuncularıma yakıştıramıyorum" diyen Cavcav, geçen yıl kazanılan centilmenlik şampiyonluğu nedeniyle ödül olarak aldıkları 4 milyon TL'nin bir kısmını futbolculara dağıttığını belirtti.

"TAKIMIMDA KEYFİ KART GÖRENE CEZA VERECEĞİM"

Teknik Direktör Fuat Çapa ile bir görüşme yapacağı dile getiren Cavcav, "Kırmızı veya haksız yere sarı kart gören oyuncularımız, paralarını almaya geldiğini takır takır alıyorlar. Bu oyunculara 'kırmızı veya sarı kart gördü' diye herhangi bir para cezası vermiyoruz. Dolayısıyla sporcu arkadaşlarımıza bu durumu bir bildiriyle ileteceğim. Kırmızı kart gören veya haksız yere sarı kart gören oyuncuya bir ceza uygulaması yapmayı düşünüyorum" diye konuştu. Cavcav, Spor Toto Süper Lig'in 21. haftasında Eskişehirspor'a 2-1'lık skorla kaybedilen karşılaşmaya ilişkin, "Bu kadar kötü oynamak ve sahada bu kadar bilinçsizce oynamak, bu kadar transfer yapan bir kulübün başkanı olarak, bu durumu sporcularıma yakıştıramadım" dedi. Cavcav, ayrıca karşılaşmanın orta hakemi Mustafa Kamil Abitoğlu'nun karşılaşmanın 89. dakikasında Azofeifa'ya verdiği kırmızı kartın ağır olduğunu belirtti.

"BAŞKAN OLARAK RAHAT DEĞİLİM, TAKIMIMDAN ENDİŞE EDİYORUM"

Yabancı transferlere yaklaşık 20 milyon TL harcadıklarını kaydeden Cavcav, "Acıdır ama gerçek, şu anda 10 yabancı oyuncumuz var. Bunların bir tanesi kiralık ama 9'u Gençlerbirliği'nin mukaveleli oyuncuları" dedi. Yurt dışından transfer edilen oyuncuların 3-5 ay adaptasyon geçirdiklerini ifade eden Cavcav, "Ligin ilk yarısında 30 puanı bulmamız gerekirdi ama maalesef bu hedefi yakalayamadık. Ben başkan olarak rahat değilim, endişe ediyorum. Bugün hocayla görüşüp, futbolcularla toplantı yapacağım. Onlara Gençlerbirliği'nin ne olduğu, bu takımın Ankara'yı temsil eden bir takım olduğunu söyleyeceğim. Yapacağım toplantının ardından haksız yere, keyfi olarak kırmızı veya sarı kart gören oyunculara belli ancak onların da canını yakacak uygulamaya gitmeyi düşünüyorum" diye konuştu. Cavcav, Eskişehirspor maçını "hiç mücadele etmeden" kaybettiklerini belirterek, "Orta sahamız hiç yoktu. Kiralık bir santrafor aldık, tuttu Medical Park Antalyaspor maçında 4 gol attı. Fakat son 3 lig maçında çok kötü" dedi.

Hakem hataları konusunda Türkiye Futbol Federasyonu (TFF) Başkanı Yıldırım Demirören'le görüştüğünü anlatan Cavcav, "Bana 'bakacağız, bakacağız' şeklinde telkinde bulundu ancak hakem hataları hala aynı" dedi.

"BEN SADRİ ŞENER'İN YERİNDE OLSAM..."

3 Temmuz sürecinin ardından yaşananları değerlendiren Cavcav, Trabzonspor'un kupa ısrarına yönelik ise, "Sadri Şener, aslında çok iyi bir insan, kendisine saygım var. Ama bundan 2-3 ay önce Kulüpler Birliği toplantısı öncesi Sadri Bey'i aradım, 'Biz Anadolu kulüplerini kuran insanlarız. Siz de Trabzonspor olarak bizim simgemizsiniz, toplantıya gelin' dedim. '17 kulüp var. İmza verin, Trabzonspor'un kupasını verin. Ben o zaman geleceğim, bundan sonra ağzımı açarsam Sadri değilim' dedi. Benim buna diyebileceğim bir şey yok. 3 Temmuz olaylarından sonra Fenerbahçe gibi büyük bir camianın insanı 4-5 ay hapis yattı. Bizim federasyona 'Trabzon'un kupasını verin' dememizin mantığı yok. Ben Trabzonspor'un yerinde olsam, -tamam kardeşim kupayı aldın- seni Avrupa'ya gönderdiler, Avrupa'da elendin ama bu yüzden Trabzonspor'un kasasına 34 milyon 500 bin euro para girdi. TFF'nin vermiş olduğu bu kararı biz Kulüpler Birliği olarak bozamayız. Sadri Bey, her gün 'vay kupam da kupam' deyip, Aziz Yıldırım da konuşmalarıyla Trabzonspor ve Fenerbahçe seyircisini karşı karşıya getirdiler" ifadelerini kullandı.

Eskiden oynanan maçlarda en basit hakaretin 'yuh' kelimesi olduğunu hatırlatan Cavcav, "Şimdi millet molotof kokteyli atıyor, silah atıyor, adam bıçaklıyor bu şekilde futbolumuzun bir yere gelmesi mümkün değil. Madem kupa bu kadar değerli ben Sadri Bey'in yerinde olsam 34 milyon lira para almışsın, 'ben katıldığım kupalardan dolayı şu kadar para aldım, al kardeşim şu kadar parayı, kupamı ver bana' desin. Buna da her halde federasyon da, UEFA da, FIFA da bir şey diyemez" diye konuştu.

"ESKİDEN TEŞVİK PİRİMİ VARDI"

"Bugüne kadar şikeye ben şahit olmadım" diyen Cavcav, "Eskiden teşvik primi vardı, herkes veriyordu. Galip gel sana 100-200 lira vereceğim diyordu. Ama 'sen mağlup ol, sana bu parayı vereyim' diye hiçbir kulübün veya sporcunun böyle bir şey yapacağını ihtimal vermiyorum" dedi.

"THOMAS DOLL VE BÜLENT KORKMAZ'DAN ZARAR ETTİM"

Bugüne kadar en fazla hangi teknik direktörden zarar ettiğini açıklayan Cavcav, "En çok Bülent Korkmaz ve Alman Thomas Doll'den zarar ettim. Diğer hocalardan her hangi bir zarar görmedik. Türkiye'de de en büyük sorun olarak, teknik direktörler gözükse de ülkemizde çok başarılı olmuş arkadaşlar var. Gençlerbirliği olarak, en fazla antrenör transferi biz yaptık. Çok antrenörümüzü futbola kazandırmış bir kulübüz. Ben de futbolun içinde olan bir arkadaşınızım, futbol da oynadım. İnanın elimde bir diploma olsa en iyi teknik direktör kadar, teknik direktörlük yapabilirim" diye konuştu.

"BÜLENT KORKMAZ VE MEHMET KULAKSIZOĞLU'NA HAKKIMI BİR ŞARTLA HELAL EDERİM"

Başkan Cavcav, spor hayatı boyunca kendisini en çok zorlayan teknik direktörün ise İstanbul Büyükşehir Belediyespor Teknik Direktörü Bülent Korkmaz olduğunu belirtti. Cavcav, şöyle devam etti:

"Bülent Korkmaz, bize iki hata yaptı. Bize geldiğinde Kayseri Erciyesspor'u şampiyon yapmıştı ve bir sözleşme imzaladık. Bir de Mehmet Kulaksızoğlu vardı, o da onun yardımcı antrenörüydü. Dolayısıyla o dönem Bülent Korkmaz'la 350 bin TL'ye 3 senelik mukavele imzaladık... Bülent Hoca gelir gelmez, bizim elimizde olan bir sürü değerli oyuncuları gönderdi. Sonra aldığımız oyunculara baktık, gördük ki gene iş kötüye gidiyor. O zaman Bülent Korkmaz'ın işine son vermek durumundaydım aksi halde kümeye gidecektik. Ben Bülent Hoca'nın parasını verdiğim halde federasyon bizden 270 bin lira daha para tahakkuk ettirdi. Bu durumu biz Tahkim Kurulu'na götürdük. Bir de baktık ki biz Bülent Hoca'nın çalışmadığı günleri tahakkuk ettirdiler. O dönemde Sayın Bülent Korkmaz'a 270 bin lira ödedim, hayatımda kimsenin hakkını yemedim ama Gençlerbirliği'nin verdiği parayı ona helal etmiyorum. Aynı olayda Mehmet Kulaksızoğlu da Tahkim'e gitmiş. Ona da kulübümüzden 156 bin lira verdik. Ben bu arkadaşlarımıza -ölüm var, kalım var- bir türlü hakkımı helal ederim; Bülent ve Mehmet haksız yere aldığı parayı getirirler Gençlerbirliği kulübüne verirler, ben de hakkımı helal ederim."

"BAŞKANLIĞI ÖMRÜMÜN SON NEFESİNE KADAR GÖTÜRECEĞİM' İDDİASINDA DEĞİLİM'

Gençlerbirliği yönetiminde İki oğlu bulunan Başkan Cavcav, Gençlerbirliği başkanlığını kime bırakacağına yönelik ise, "28 kişilik yönetim kurulumuzu 18 kişiye indirdik. Böyle olduğu halde 4-5 tane bir fiil koşan arkadaşımız var, diğerleri maçtan maça geliyorlar. Hatta çoğu maça bile gelmiyor. Allah bana sağlık versin. Ben 'başkanlığı ömrümün son nefesine kadar götüreceğim' diye bir iddia içerisinde değilim. Eskişehir maçının ardından gözüme uyku girmedi. Sanki birisi kulağıma, 'iki sıfır, iki sıfır' diye üflüyor. Bu heyecan beni götürüyor. O bakımdan bir ameliyat geçirdim ama inşallah devam ederim" dedi.