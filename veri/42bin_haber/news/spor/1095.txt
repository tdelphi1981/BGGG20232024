Gururlu ve mutlu Avcı
(A) Milli Takım Teknik Direktörü Abdullah Avcı, milli takımın 89 yıllık tarihindeki 500. maçını oynamanın gururunu yaşadıklarını söyledi. 
Avcı, Le Meridyen Otel'de milli takım kadrosunda bulunan Ersan Adem Gülüm ile birlikte düzenlediği basın toplantısında, "89 yıllık tarihimizde milli takımın 500. maçı bizim teknik ekibe ve bu oyuncu grubuna nasip oldu. Bunun onurunu yaşıyoruz" diye konuştu.

Milli takımın 89 yıllık tarihinde hizmet vermiş herkese teşekkür eden Avcı, "İlk golümüzü atan Zeki Rıza Sporel'e, 643 futbolcumuza, (A) Milli Takım formasını 120 kez giymiş Rüştü Reçber'e, bütün teknik direktörlere ve milli takım teknik direktörlüğünü 92 kez yapmış Fatih Terim ile idari kadromuza teşekkür ediyorum" ifadelerini kullandı.

-"Bu bayrak ve forma çok önemli"-

Teknik direktör Avcı, 500. maçın bu oyuncu grubuna denk geldiğini ifade ederek, milli formayı giymenin önemine dikkat çekti.

Romanya ve Macaristan ile yapılan karşılaşmalar öncesi 1960'lı yıllarda Milli Takım'da yer alan İsmet Yurtsü'nün kampı ziyaret ederek, kanlı formasını hediye ettiğini kaydeden Abdullah Avcı, sözlerini şöyle sürdürdü: 

"Futbolcuların gönlünde ay-yıldızın çarpması inanılmaz güzel duygu. Romanya ve Macaristan maçları arasında eski futbolcu ağabeyimiz, 51 yıl önce bu formayı giymiş bir kişi kampa ziyarete geldi. İnanılmaz duygu ve düşünceleri vardı. O formayı 51 yıl önce Rusya karşılaşmasında giymiş. 1961 yılındaki maçta aldığı darbeler sonucu, kan lekelerinin olduğu formasını saklamış. Sakladığı bu formayı bize hediye etti. O andaki, 'Milli takım forması yüreğini ortaya koyanlara layıktır' ifadesi çok önemli. Bu bayrak ve forma çok önemli. Formayı getiren İsmet Yurtsü, 51 yıl boyunca bu formayı saklamış. Kan lekelerinin olduğu bu formayı güzel duygularla bize teslim etti."

-Danimarka maçı-

Danimarka ile oynayacakları karşılaşmaya değinen tecrübeli teknik adam, "Yarın akşam Danimarka ile yapacağımız karşılaşma için federasyon güzel bir organizasyon yapıyor. Milli takıma hizmeti geçmiş teknik adamları ve oyuncuları davet ediyor. Onları yanımızda görmekten son derece mutlu olacağız" diye konuştu.

Yarınki rakipleri Danimarka'yı değerlendiren Avcı, "Danimarka son Avrupa Şampiyonası'na katılmış, disipline sadık ve çok dengeli bir takım. Eylül ve ekim aylarındaki karşılaşmaların ardından yarınki maç bundan sonraki mücadeleler için öz güvenle ileriye bakmamızı sağlayacak. İyi oyun ve sonuç bekliyoruz. Güzel bir organizasyonla beraber yarınki müsabakaya hazırız" ifadelerini kullandı.

Avcı, milli takımın 89 yıllık tarihindeki anılarıyla ilgili soruya, "Çok eski maçları başkalarından dinledik. 2002 ve 2008'deki maçlar, finaller Türk insanını hareketlendirdi. Birçok maç çok önemliydi. Ancak 2002 ve 2008 duyguları bizim için çok önemliydi" diye yanıt verdi.

(A) Milli Takım Teknik Direktörü Avcı, 16 Kasım Cuma günü Kardemir Karabükspor ile lig maçına çıkacak Galatasaray'ın futbolcularını dinlendirip dinlendirmeyeceği yönündeki soru üzerine ise, "Kulüplerimizin Avrupa kupalarında bizi temsil etmesi çok önemli. Bu yarışın içinde olmaları önemli. Bunun yanında sporcu sağlığı da önemli. Kulüpleri düşünerek hareket edeceğiz. Onun için milli takım hocası olarak cumartesi öğle saatlerinde oynaması daha sağlıklı olurdu diye düşünüyorum. Bu konuyu sağlıklı bir şekilde sahada değerlendireceğiz" diye cevap verdi.

-Ersan'ın görüşleri-

Basın toplantısına katılan Ersan Adem Gülüm ise yarın iyi futbolla 500. maçı kazanmak istediklerini dile getirdi.

Milli takımın 500. maçını Danimarka'ya karşı oynayacaklarına dikkati çeken milli oyuncu, "Gerçekten önemli bir karşılaşma. İyi prova olacak. İyi bir şekilde hazırlanıyoruz. Yarın hocanın isteklerini yerine getirmeye çalışacağız. İnşallah kazanırız" şeklinde konuştu.

-İsmet Yurtsü'nün forması basın toplantısında-

Abdullah Avcı, konuşmasında değindiği İsmet Yurtsü'nun 1961 yılında SSCB maçında giydiği formasını basın toplantısına getirdi.

Avcı ve Ersan Adem Gülüm, Yurtsü'nun çerçevelenmiş formasıyla basın mensuplarına görüntü verdiler.