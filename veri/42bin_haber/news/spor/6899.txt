TKİ Tavşanlı Linyitspor'a yeni patron
TKİ Tavşanlı Linyitspor'da, Arif Peçenek'in vefatı nedeniyle boşalan teknik direktörlük görevine Ümit Erol Tok getirildi.Kulüp Başkanı Oktay Semih Koçyiğit, Tavşanlı ilçesine bağlı Tunçbilek beldesindeki kulüp tesislerinde düzenlenen törende, Tok ile sezon sonuna kadar anlaştıklarını söyledi.

Peçenek'in vefatından sonra takımın kaldığı yerden mücadelesine devam edeceğini belirten Koçyiğit, Şimdilik sezon sonuna kadar anlaştık. Yeni hocamızla sezon bitiminde yeniden bir değerlendirme yapacağız. Hem camiamıza, hem de kendisine hayırlı olmasını dilerim dedi.

Koçyiğit, Peçenek'in başında bulunduğu teknik heyette yer alan yardımcı antrenörler Salih Yorulmaz ve Özgür Doğramacı ile kaleci antrenörü Günay Eren'in, görevlerine devam edeceği bildirdi.
Tok da takımın başına acılı bir dönemde geldiğini dile getirerek, bu zor dönemi yönetici, teknik kadro ve futbolcularla birlik, beraberlik içinde atlatacaklarını kaydetti.
Böyle bir günde gelmek istemezdim ama şartlar bunu gerektirdi diyen Tok, zor dönemi geçirip takımı iyi bir yere getirmek istediklerini anlattı.
Tok, daha önce PTT 1. Lig'de takım çalıştırdığı için TKİ Tavşanlı Linyitspor'a yabancı olmadığını kaydederek, kulübün iyi bir yönetim yapısına sahip olduğunu sözlerine ekledi.
Daha sonra Tok, kendisini sezon sonuna kadar kırmızı-siyahlı kulübe bağlayan sözleşmeyi imzaladı.

İlk antrenmana çıktı

Tok, imzayı attıktan sonra kulüp tesislerinde futbolcular ve çalışanlarla tanışarak, ilk antrenmanına çıktı.

Babası vefat ettiği için Ankara'ya giden yardımcı antrenör Yorulmaz'ın yer almadığı antrenmanda, Boluspor'dan geçen hafta transfer edilen Nijeryalı Akeem Oriyomi Agbetu ilk kez takımla çalıştı.
Teknik direktörlük kariyerine, 1998-2000 yıllarında Dardanelspor'u çalıştırarak başlayan Tok, 2000-2001 sezonunda Ankaraspor, 2001-2002'den itibaren 3 sezon Sanica Boru Elazığspor, 2004-2005'te İstanbulspor, 2005-2006 ve 2006-2007'de Sanica Boru Elazığspor, 2009-2010 sezonunun ikinci yarısında Hacettepe kulüplerinde teknik direktörlük yaptı. Tok, son olarak 2010-2011 sezonunun ikinci yarısı ve 2011-2012 sezonunda Şanlıurfaspor'u çalıştırdı.