"Vettel rekorlar kıracak"
Motor sporlarının efsane yorumcusu Murray Walker, Sebastian Vettel'in kariyerinin geri kalan bölümünde, Michael Schumacher'in rekorlarını egale etmesinin "yüksek ihtimal" olduğunu söyledi.
Murray, 25 yaşında üst üste üç dünya şampiyonluğu yaşayan ve bu başarıyı yakalayan en genç pilot ünvanını alan Vettel'in önünde daha uzun yıllar olduğuna dikkat çekti. 
İngiliz Metro gazetesine konuşan 89 yaşındaki Walker, "Yüksek ihtimalle Schumacher'in rekorlarını kıracak. Bu son yıllara kadar hayal bile edilemezdi ancak rekorlar da kırılmak için vardır ve genelde kırılırlar" yorumunda bulundu. 
Murray, "Vettel 25 yaşında, Michael'ın o yaşta yaptığından çok daha fazlasını başardı. Önünde en az bir 10 sene daha var, belki de 15 sene" diye konuştu. 
Murray, "Eğer bu rekorları kıramazsa, bu, kullandığı araç konusunda çok iyi bir tercih yapmamış manasına gelir. Ancak o oldukça açıkgöz biri, yanlış tercihler yapacağını sanmıyorum" ifadelerini kullandı.