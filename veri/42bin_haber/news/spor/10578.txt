Galatasaray'dan bilet açıklaması
Galatasaray Kulübü, UEFA Şampiyonlar Ligi'nde Almanya'nın Schalke 04 takımı ile 12 Mart Salı günü deplasmanda yapılacak 2. tur rövanş maçına ilişkin, 'bilet kontenjanının artırılması taleplerinin sonuçsuz kaldığını' bildirdi.
Kulübün internet sitesinden, 'Taraftarımızın Bilgisine' başlığıyla yapılan açıklamada, sarı kırmızılı taraftarların karşılaşmanın biletlerine yoğun talep gösterdikleri belirtilerek, şu ifadeler yer aldı:

'Günlerce önce belli olan bu talep fazlası karşısında ev sahibi kulüpten yüzde 5'lik kontenjanı arttırması ricamız ne yazık ki olumlu bir sonuç vermemiştir. Sonuç olarak bu yoğun talebi karşılama imkanımız olamamış ve konu çeşitli yayın organlarında spekülatif haberlerin yer almasına yol açmıştır. Öncelikle belirtelim: Schalke 04'ün kulübümüze tahsis ettiği bilet sayısı bazı organlarda yer aldığı gibi 7 bin adet değil sadece 2 bin 700 adettir. Bu biletlerin tümü turizm acentesi vasıtasıyla ve doğrudan kulübe yapılan başvurular sonucu taraftarlarımıza intikal ettirilmiştir. 2 bin 700 bilet içinde tek bir biletin bile parasız verilmediğini özellikle belirtmek isteriz.

Galatasaray'ın başarılarının tüm Galatasaray taraftarlarını eskiden olduğu gibi yeniden heyecanlandırmış olması kulübümüz adına bizleri sevindirmiş olmakla birlikte bizim elimizde olmayan nedenlerle de olsa bizi orada desteklemek isteyen daha binlerce taraftarımıza bu imkanı sağlayamamış olmak işin üzücü tarafıdır. Galatasaray yönetiminin ilk önceliğinin vefakar taraftarını memnun etmek olduğu herkes tarafından bilinmelidir.'