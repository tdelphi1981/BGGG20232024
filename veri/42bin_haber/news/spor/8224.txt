Teknik direktörlükte Galatasaray modası
Türkiye'deki profesyonel futbol liglerinde bu sezon en çok, geçmişte Galatasaray'da forma giymiş teknik adamlar görev yapıyor.
Türk futbolunun önde gelen kulüpleri Galatasaray, Fenerbahçe, Beşiktaş ve Trabzonspor'da geçmişte forma giymiş oyuncuların bir bölümü futbolu bıraktıktan sonra teknik adam olarak yollarına devam etti.

Toplam 124 takımın mücadele ettiği Spor Toto Süper Lig, PTT 1. Lig, Spor Toto 2. Lig ve Spor Toto 3. Lig'de, 4 takımda daha önce forma giymiş toplam 27 teknik adam bulunuyor.

Bu alanda lider durumda bulunan Galatasaray'da eski futbolcularının 10'u teknik adam olarak liglerde görev aldı. Trabzonspor, 6 teknik adamla sarı-kırmızılıları izledi. Beşiktaş ve Fenerbahçe forması giymiş 5'er teknik adam, bu sezon liglerde takımlarının başarısı için mücadele ediyor. Geçmişte 4 ekip içinde birden fazla takımda forma giyen 1 teknik adam da şu an teknik direktör olarak liglerde görev yapıyor.

-Süper Lig'de 10 teknik adam 'Dört Büyükler'den-
Spor Toto Süper Lig'de mücadele eden 18 takımın 10'unun başında 'Dört Büyükler' olarak adlandırılan Galatasaray, Fenerbahçe, Beşiktaş ve Trabzonspor'da geçmişte forma giymiş teknik adam yer alıyor.

Galatasaray ve Beşiktaş'tan 3'er teknik adam Süper Lig'de görev yapıyor. Fenerbahçe ve Trabzonspor'un ise 2'şer eski futbolcusu, şimdi teknik adam olarak Süper Lig'de çalışıyor.

-'Dört Büyükler', kendi çocuklarına emanet-
'Dört Büyükler'de şu an teknik adam olan isimlerin hepsi eskiden futbol oynadıkları takımlarının başında yer alıyor.

Galatasaray'da Fatih Terim, Beşiktaş'ta Samet Aybaba, Fenerbahçe'de Aykut Kocaman, Trabzonspor'da ise Tolunay Kafkas, geçmişte futbolcu olarak hizmet ettikleri takımlarına, bu kez teknik adam olarak faydalı olmak için uğraş veriyor.

-Galatasaray'dan çıkan 10 teknik adam-
Eski Galatasaraylı futbolcuların 3'ü bu sezon Spor Toto Süper Lig'de, 4'ü PTT 1. Lig'de, 2'si Spor Toto 2. Lig'de, 1'i de Spor Toto 3. Lig'de görev yapıyor.

Süper Lig'de, Galatasaray'da Fatih Terim, İstanbul Büyükşehir Belediyespor'da Bülent Korkmaz ve Akhisar Belediyespor'da ise Hamza Hamzaoğlu çalışıyor.

PTT 1. Lig'de ise eski Galatasaraylı futbolculardan Mustafa Denizli Çaykur Rizespor, Cihat Arslan Karşıyaka, Uğur Tütüneker Torku Konyaspor ve Suat Kaya da Gaziantep Büyükşehir Belediyespor'un teknik direktörlüğünü yapıyor.

Bu arada, Spor Toto 2. Lig'de Ergun Penbe Giresunspor'da, Murat Sözkesen Ünyespor'da, Spor Toto 3. Lig'de ise Mehmet Gönülaçar Adıyamanspor'da teknik direktörlük görevini sürdürüyor.

-Trabzonspor 6'ladı-
Trabzonspor'un eski 6 futbolcusu teknik adam olarak profesyonel liglerde mücadelesini sürdürüyor.

Bordo-mavili formayı giymiş futbolculardan 2'si Spor Toto Süper Lig, 1'i PTT 1. Lig, 1'i Spor Toto 2. Lig, 2'si de Spor Toto 3. Lig'de görev yapıyor.

Süper Lig'de Trabzonspor'da Tolunay Kafkas, Kasımpaşa'da Şota Arveladze, PTT 1. Lig'de Kayseri Erciyesspor'da Osman Özköylü, Spor Toto 2. Lig'de İstanbul Güngörenspor'da Metin Altınay, Spor Toto 3. Lig'de de Anadolu Üsküdar 1908'de Selim Özer ve Arsinspor'da Soner Boz çalışıyor.

-Beşiktaş'tan çıkan 5 teknik direktör-
Profesyonel liglerde eski Beşiktaşlı 5 teknik adam görev yaparken, bunların 3'ü Spor Toto Süper Lig'de, 1'i PTT 1. Lig'de 1'i de Spor Toto 3. Lig'de takım yönetiyor.

Süper Lig'de Beşiktaş'ın başında Samet Aybaba, Medical Park Antalyaspor'da Mehmet Özdilek, Sivasspor'da ise Rıza Çalımbay takımlarını başarıya taşımak için mücadelelerini sürdürüyor. PTT 1. Lig'de Göztepe'nin başında bulunan Kemal Kılıç ve Spor Toto 3. Lig'de Dardanelspor'un başındaki Tamer Tuna da, teknik adam olarak görev yapan eski siyah-beyazlı futbolcular arasında yer alıyor.

-Fenerbahçe'den 5 teknik adam-
Eski Fenerbahçeli futbolculardan 5'i profesyonel liglerde teknik direktörlük görevini sürdürüyor.

Spor Toto Süper Lig ve PTT 1. Lig'de 2'şer, Spor Toto 3. Lig'de ise 1 eski Fenerbahçeli futbolcu teknik adam olarak mücadele ediyor

Süper Lig'de, Fenerbahçe'de Aykut Kocaman, Gaziantepspor'da ise Bülent Uygun görev yaparken, PTT 1. Lig'de Boluspor'da Oğuz Çetin, Şanlıurfaspor'da Bahri Kaya, Spor Toto 3. Lig'de de Hacettepe'de Tarık Daşgün çalışıyor.

-Ahmet Yıldırım 3 takımda forma giydi-
Spor Toto 2. Lig takımlarından Körfez Futbol Kulübü'nde teknik direktörlük yapan Ahmet Yıldırım, 3 takımda birden forma giydi.

Fenerbahçe, Galatasaray ve Beşiktaş'ta forma giyen Ahmet Yıldırım, kariyerini Körfez Futbol Kulübü'nde teknik direktör olarak sürdürüyor.

-Takımlar ve teknik direktörler-
Daha önce Galatasaray, Fenerbahçe, Beşiktaş ve Trabzonspor'da forma giymiş teknik direktörler ve takımları şöyle:

GALATASARAY (10)

Spor Toto Süper Lig:

Fatih Terim: Galatasaray
Bülent Korkmaz: İstanbul Büyükşehir Belediyespor
Hamza Hamzaoğlu: Akhisar Belediyespor

PTT 1. Lig:
Mustafa Denizli: Çaykur Rizespor
Cihat Arslan: Karşıyaka
Uğur Tütüneker: Torku Konyaspor
Suat Kaya: Gaziantep Büyükşehir Belediyespor

Spor Toto 2. Lig:
Ergün Penbe: Giresunspor
Murat Sözkesen: Ünyespor

Spor Toto 3. Lig:
Mehmet Gönülaçar: Adıyamanspor

TRABZONSPOR (6)

Spor Toto Süper Lig:
Tolunay Kafkas: Trabzonspor
Şota Arveladze: Kasımpaşa

PTT 1. Lig:
Osman Özköylü: Kayseri Erciyesspor

Spor Toto 2. Lig:
Metin Altınay: İstanbul Güngörenspor

Spor Toto 3. Lig:
Selim Özer: Anadolu Üsküdar 1908
Soner Boz: Arsinspor

BEŞİKTAŞ (5)

Spor Toto Süper Lig
Samet Aybaba: Beşiktaş
Mehmet Özdilek: Medical Park Antalyaspor
Rıza Çalımbay: Sivasspor

PTT 1. Lig:
Kemal Kılıç: Göztepe

Spor Toto 3. Lig:
Tamer Tuna: Dardanelspor

FENERBAHÇE (5)

Spor Toto Süper Lig
Aykut Kocaman: Fenerbahçe
Bülent Uygun: Gaziantepspor

PTT 1. Lig:
Oğuz Çetin: Boluspor
Bahri Kaya: Şanlıurfaspor

Spor Toto 3. Lig:
Tarık Daşgün: Hacettepe

-Milli takımlarda 'Dört Büyükler'den 15 teknik adam-

Futbol milli takımlarında da 'Dört Büyükler'de forma giymiş 15 teknik adam görev yapıyor.

(A) Milli Futbol Takımı'nda Okan Buruk ve Tayfun Korkut antrenör olarak görev yaparken, A2 ve alt yaş takımlarında da Gökhan Keskin, Feyyaz Uçar, Zeki Önatlı, Metin Akçevre, Hakan Tecimer, Nurettin Yıldız, Turan Sofuoğlu, Altay Dağdelen, Güngör Şahin, Bekir Gür, İlyas Tüfekçi, Emre Aşık ve Şenol Ustaömer görev aldı.

Milli takımlarda 4 Fenerbahçeli, 3 Beşiktaşlı, 1'er de Galatasaray ve Trabzonspor eski futbolcusunun yanı sıra 6 da 'Dört Büyükler' içinde birden fazla takımda forma giyen oyuncu, teknik alanlarda çalışıyor.

Milli takımlardaki teknik adamların görevleri ve futbolculuk dönemlerindeki takımları şöyle:

Okan Buruk: (A) Milli Takım Antrenörü (Galatasaray-Beşiktaş)

Tayfun Korkut: (A) Milli Takım Antrenörü (Fenerbahçe-Beşiktaş)

Gökhan Keskin: A2 Milli Takım Teknik Direktörü (Beşiktaş)

Feyyaz Uçar: 20, 19 ve 18 Yaş Altı Milli Takımlar Teknik Direktörü (Beşiktaş-Fenerbahçe)

Hakan Tecimer: 17 ve 16 Yaş Altı Milli Takımlar Teknik Direktörü (Fenerbahçe)

Zeki Önatlı: A2 Milli Takımı Antrenörü (Beşiktaş)

Emre Aşık: 19 ve 18 Yaş Altı Milli Takımlar Antrenörü (Galatasaray-Fenerbahçe-Beşiktaş)

Bekir Gür: 15 ve 14 Yaş Altı Milli Takımlar Antrenörü (Galatasaray)

Nurettin Yıldız: A2 Milli Takımı Kaleci Antrenörü (Fenerbahçe)

Altay Dağdelen: 19 ve 18 Yaş Altı Milli Takımlar Kaleci Antrenörü (Fenerbahçe)

Güngör Şahinkaya: Genç Milli Takımlar İzleme Oluşturma Departmanı (Trabzonspor)

İlyas Tüfekçi: Genç Milli Takımlar İzleme Oluşturma Departmanı (Fenerbahçe-Galatasaray)

Şenol Ustaömer: Rakip İzleme Departmanı (Trabzonspor-Fenerbahçe)

Turan Sofuoğlu: Rakip İzleme Departmanı (Fenerbahçe)

Metin Akçevre: Kadın Milli Takımları Kaleci Antrenörü (Beşiktaş)

-Faal olmayan teknik adamlar-
Geçmişte 'Dört Büyükler'de forma giymiş, ancak şu an faal olarak çalışmayan da birçok teknik adam bulunuyor.

Sezona Trabzonspor'da başlayan bordo-mavililerin efsane ismi Şenol Güneş, Bursaspor'dan ayrılan Beşiktaş'ın eski futbolcusu Ertuğrul Sağlam'ın da aralarında bulunduğu birçok teknik adam, şu anda profesyonel liglerde görev yapmıyor.

Profesyonel liglerde teknik direktör olarak görev almayan teknik adamlar ve futbolculuk dönemlerindeki takımları şöyle:

Beşiktaş: Ertuğrul Sağlam, Ziya Doğan, Tayfur Havutçu, Güvenç Kurtar, Rasim Kara, Fatih Uraz, Fuat Yaman.

Galatasaray: Arif Erdem, Vedat İnceefe, Bülent Ünder, Serhat Güller.

Fenerbahçe: Metin Diyadin, Rıdvan Dilmen, Ümit Özat, Engin İpekoğlu, Abdülkerim Durmaz, Özcan Kızıltan, Ömer Kaner, Ali Nail Durmuş.

Trabzonspor: Lemi Çelik, Hami Mandıralı, Ünal Karaman, Hamdi Aslan.

Bu arada, Tanju Çolak ve Raşit Çetiner (Galatasaray-Fenerbahçe), Engin İpekoğlu (Beşiktaş-Fenerbahçe), Abdullah Ercan (Trabzonspor-Fenerbahçe-Galatasaray), Hasan Vezir de (Trabzonspor-Fenerbahçe-Galatasaray) birden fazla takımda forma giydi.

-Yardımcılar da eski futbolcu-
'Dört Büyükler'de görev yapan teknik adamların yardımcılarının büyük bölümü de eski futbolculardan oluştu.

Galatasaray'da, sarı-kırmızılıların eski futbolcuları Hasan Şaş, Ümit Davala ve Claudio Taffarel, Beşiktaş'ta Recep Çetin ve Ulvi Güveneroğlu, Fenerbahçe'de İsmail Kartal, Trabzonspor'da da Muzaffer Bilazer yardımcı antrenör oldular.