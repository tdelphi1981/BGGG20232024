Taraftar derneklerinden Kızıl'a ziyaret
Gaziantepspor ve Şanlıurfaspor'un taraftar dernekleri, Kamil Ocak Stadyumu'nun bakıma alınması nedeniyle Şanlıurfa'da oynanacak Gaziantepspor-Gençlerbirliği maçı öncesinde Kulüp Başkanı İbrahim Kızıl'ı ziyaret etti.Gaziantepspor Taraftarlar Derneği'nden yapılan açıklamaya göre, İbrahim Kızıl, ziyaretten duyduğu memnuniyeti belirterek, Gaziantep ve Şanlıurfalıları Gaziantepspor-Gençlerbirliği maçına beklediğini belirtti.

Gaziantepspor Taraftarlar Derneği Başkanı İrfan Karakuzulu da Şanlıurfaspor'un taraftar dernekleriyle birlikte ortak hareket etmek için kolları sıvadıklarını anlattı. Karakuzulu, Şanlıurfalı hemşehrilerimizin gerekli misafirperverliği göstereceklerinden şüphemiz yok. Şanlıurfa'ya maça gider gibi değil, karnavala, düğüne gider gibi gideceğiz. Gaziantepliler ve Şanlıurfalılar el ele verip, Gaziantepspor'u destekleyeceğiz. Herkesi 11 Kasım Pazar GAP Arena Stadı'na bekliyoruz dedi.
Genç Şanlıurfaspor Taraftarlar Derneği Başkanı Abdullah Tuğbay da Gaziantepspor'un Kamil Ocak Stadı'nın bakımı nedeniyle maçlarını Şanlıurfa'da oynamak istemesinin kendilerini mutlu ettiğini, Gaziantepspor'un kardeş takımları olduğunu ifade etti. Tuğbay, Gaziantepspor bizim kardeş takımımızdır. Bu yüzden pazar günü Gaziantepli kardeşlerimizi Şanlıurfa'ya bekliyoruz. Şanlıurfa-Gaziantep ayrımı yapmadan hep birlikte omuz omuza verip, Gençlerbirliği karşısında Gaziantepspor'un kazanması için elimizden gelen yapacağız görüşünü dile getirdi.

63 Şanlıurfaspor Taraftarlar Derneği Başkanı Ali Çiçek ise Gaziantepspor'un maçlarını Şanlıurfa'da oynamasının kendilerini onurlandırdığını belirterek, Bize en yakın şehir Gaziantep'tir. Bölgemizin gururu, Spor Toto Süper Lig temsilcisi Gaziantepspor'u, Şanlıurfa'da ağırlayacak olmanın mutluluğunu yaşıyoruz. Gençlerbirliği karşılaşmasında Gaziantepspor'un gerekli taraftar desteğinin sağlanması için elimizi taşın altına koyacağız dedi.