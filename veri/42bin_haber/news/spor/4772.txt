Hawkins'den Ataman'a övgü dolu sözler
 
 Galatasaray Medical Park'ın ABD'li yıldız oyuncusu David Hawkins, Türkiye'nin, Avrupa'nın en iyi basketbol liglerinden birine sahip olduğunu söylerken, Ergin Ataman'dan da övgüyle bahsetti.
 
 ABD'li basketbolcu, Beko Basketbol Ligi'nin kalitesinden övgüyle bahsetti. Ligdeki her takımın birbirini yenmek için çaba gösterdiğine dikkati çeken Hawkins, ''Beko Basketbol Ligi, şu anda Avrupa'nın en iyi liglerinden. Bence ilk sırada İspanya var ve ardından da Türkiye ile belki İtalya ligleri gelir. Avrupa'nın en iyi 3 liginden birinde oynuyoruz. Her takım bizi yenmek için mücadele ediyor. Biz de hedeflerimize ulaşmak için tüm maçlarımızı kazanmak istiyoruz. Zaten üst seviye olan ligin, alt sıradaki takımları da sizi yenmek için uğraştığında, hiçbir maçta dinlenemiyorsunuz. Tüm karşılaşmaları kazanmak için en iyi şekilde sonuna kadar oynamak zorundasınız'' dedi.
 
 ''UMARIM GEÇEN SEZONDAKİ BAŞARILI SONUÇLARI YİNE ALIRIZ''
 
 Beşiktaş takımının geçen sezon kazandığı FIBA EuroChallenge Kupası, Türkiye Kupası ve lig şampiyonluğunda büyük pay sahibi olan, sezon başında ise yine siyah-beyazlı kulüpten Galatasaray Medical Park'a gelen başantrenör Ergin Ataman'ın isteğiyle sarı-kırmızılı ekibin kadrosuna dahil olan David Hawkins, Beşiktaş'ta forma giydiği geçen sezon ile bu sezon arasında bir kıyaslama yapamayacağını belirtti.
 
 Yıldız basketbolcu, ''Sezon devam ediyor. Ben en iyi performansımı sahaya yansıtmaya çalışıyorum. Takımımın her maçta kazanabilmesi için üzerime düşeni yapmaya çalışıyorum. Umarım Beşiktaş ile şampiyonluklar yaşadığımız geçen sezondaki başarılı sonuçları yine alırız'' ifadelerini kullandı.
 
 ''ATAMAN ÇOK BAŞARILI"
 
 ABD'li oyuncu, son iki sezonda birlikte çalıştığı başantrenör Ergin Ataman'ın çok başarılı bir teknik adam olduğunu söyledi.
 
 Ataman'ın kendisi için ayrı bir yeri olduğuna vurgu yapan Hawkins, ''Ergin hoca kazanmayı seven, kazanmak için takıma baskı yapan bir çalıştırıcı. Onun yönetiminde oynamaktan büyük keyif alıyorum. Ayrıca bana takımıma yardımcı olmam adına yeteneklerimi sahada gösterebileceğim fırsatları sağlıyor. Sonuçta çok başarılı bir çalıştırıcı'' diye konuştu.
 
 "EKSTRA BASKI OLDUĞUNU DÜŞÜNMÜYORUM"
 
 Beşiktaş'ın geçen sezonu üç kupayla tamamladığı kadrosundan antrenör ve oyuncu olarak bir çok ismin Galatasaray Medical Park'ta olması ve beklentilere de değinen Hawkins, ''Bir başarı bekleniyor ve tabi ki baskı var. Geçen seneki başarıları tekrar etmemiz bekleniyor. Sonuçta basketbol oynuyoruz ve bu baskı normal. Ekstra bir baskı yaşadığımızı ise düşünmüyorum'' dedi.
  