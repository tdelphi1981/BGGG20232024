"Milli takım formasını giymek istiyorum"
Sivasspor'un genç savunma oyuncusu Ümit Kurt, Milli takım formasını giymek istiyorum. Bunun için de elimden gelenin en iyisini yapmaya çalışıyorum dedi.Devre arasında PTT 1. Lig takımlarından Ankaragücü'nden transfer edilen 22 yaşındaki defans oyuncusu Ümit Kurt, yaptığı açıklamada, futbola ilkokul 3. sınıftayken babasının desteğiyle Osmaniye'de amatör bir kulüpte başladığını söyledi.

Daha sonra Ankaragücü A2 takımına transfer olduğunu belirten Kurt, 2010 yılında Ümit Özat döneminde profesyonelliğe geçtiğini kaydetti. Babasının da amatör olarak futbol oynadığını anlatan Kurt, Babamın futbola karşı merakı vardı. Hocam da babamın arkadaşıydı. Ama annem futbol oynamama çok sıcak bakmıyordu diye konuştu.

Çocukluğundan beri başka bir meslek düşünmediğini, sürekli futbola odaklandığını aktaran Kurt, örnek aldığı bir oyuncu olmadığını ancak İspanya'nın Barcelona takımının savunma oyuncusu Pique'yi beğendiğini kaydetti.

Sivasspor'a yeni transfer olduğunu anımsatan Kurt, Öncelikle Sivasspor camiasına çok büyük katkı sağlamak istiyorum. Sivasspor camiası gerçekten çok büyük bir camia. Hedefleri olan bir camia dedi.

Hedefi (A) Milli Takım forması giymek

Her futbolcunun bir hayali olduğunu anlatan Kurt, Sivasspor'da başarılı olduktan sonra kariyerini yurt dışında sürdürmek istediğini belirterek, İspanya Ligi olursa çok iyi olur. Ama öncelikle Sivasspor'un başarısında katkım olmasını istiyorum. Milli takım formasını giymek istiyorum. Bunun için de elimden gelenin en iyisini yapmaya çalışıyorum diye konuştu.

Takıma kısa sürede uyum sağladığını belirten Ümit Kurt, Ocak ayında transfer olduğum için bir uyum süreci yaşayacağımı düşünüyordum ama takımdaki ortam o kadar sıcak, o kadar iyiler ki gerçekten ben bu uyum sürecini 1 hafta gibi kısa bir sürede atlattığımı düşünüyorum. Burada gerçekten çok disiplinli, saygılı insanlar topluluğu var. Birbirlerini çok seven insanlar var. O yüzden herhangi bir sıkıntı yaşamadım ifadelerini kullandı.

Transferinde kulüp başkanı Mecnun Otyakmaz ve teknik direktör Rıza Çalımbay'ın büyük emek harcadığını söyleyen Kurt, Otyakmaz ve Çalımbay'a teşekkür etti.

Çalımbay'ın hem takımda hem de camiada sevilen bir isim olduğunu vurgulayan Kurt, Özellikle de Türk sporunda çok büyük bir etkisi var. Yeni geldiğimde sağ olsun benimle çok ilgilendi. Çok büyük emeği oldu. Bu uyum sürecini atlatmamda Rıza hoca büyük bir avantaj oldu dedi.

Ligde geçen hafta Fenerbahçe deplasmanından 3 puanla döndüklerini hatırlatan Kurt, Bu 3 puanın daha çok önemli kılınması için Trabzonspor maçından da galibiyetle ayrılmamız lazım. Ligde konumumuz ortada. Daha üst sıralara çıkmak istiyoruz. Bu yüzden de Trabzonspor maçında gereğini yapacağımızı düşünüyorum diye konuştu.