Gakgoşlar'ın 47 gündür bileği bükülmüyor
Spor Toto Süper Lig'in ikinci yarısında oynadığı 3 maçtan 1 galibiyet ve 2 beraberlikle ayrılan Sanica Boru Elazığspor, yarın oynayacağı Beşiktaş maçında galip gelerek 47 günlük yenilmezlik serisini sürdürmek istiyor.
Ligin İlk yarısındaki 17 maçta 3 galibiyet, 7 beraberlik ve 7 mağlubiyet alan bordo-beyazlılar, 16 puanla 16. sırada yer aldı. İlk yarının son haftasında 23 Aralık 2012'de deplasmanda Sivasspor'a 3-1'lik skorla yenilen Sanica Boru Elazığspor, bu tarihten sonra aradan geçen 47 günde yenilgi yüzü görmedi.

Ligin ikinci yarısına hızlı başlayan Sanica Boru Elazığspor, oynadığı ilk üç maçta Fenerbahçe, Trabzonspor ve Kasımpaşa karşılaşmalarından 1 galibiyet 2 beraberlikle ayrıldı. Gakkoşlar, ligin ikinci yarısının ilk haftasında deplasmanda 2-0 öne geçtiği maçta, son dakikalarda yediği golle galibiyeti kaçırdı ve Fenerbahçe ile 2-2 berabere kaldı.

Bir sonraki hafta Trabzonspor'u sahasında 3-1 mağlup eden bordo-beyazlılar, deplasmanda Kasımpaşa ile de 0-0 berabere kalarak 3 maçta 5 puan topladı.

-Genel Menajer Öztürk-

Sanica Boru Elazığspor'un Genel Menajeri Özgür Öztürk, AA muhabirine yaptığı açıklamada, ligin ikinci yarısında yapılan transferlerin takıma uyumu ve taraftarlarla olan bütünlüğünün maçlara ve skora yansıdığını söyledi.

Gelecek karşılaşmalarda da aynı mücadeleyi sürdüreceklerini ifade eden Öztürk, 'Birlik ve beraberlik içerisinde, şehir olarak da kenetlenip ligde kalacağımızın sinyallerini verdik. Beşiktaş büyük bir camia. Büyük keyif duyuyoruz bu ligde onlarla oynamaktan. Son derece önemli bizim için bu karşılaşma. Umarım kazanacağımız bir oyun sergileyerek taraftarımıza 3 puan hediye edip yenilmezliğimizi sürdürürüz' dedi.

Özgür Öztürk, yarın Atatürk Stadyumu'nda saat 19.00'da başlayacak Sanica Boru Elazığspor-Beşiktaş maçına tüm taraftarları davet etti.