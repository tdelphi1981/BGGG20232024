"Birkaç sene sonra bırakma zamanı geldi"
Dünya Süpersport Şampiyonu milli motosikletçi Kenan Sofuoğlu, birkaç sene sonra profesyonel yarış kariyerini noktalayacağını ve yeni sporcular yetişmesi için mücadele edeceğini söyledi.2012 yılında Dünya Süpersport Şampiyonluğuna 3. kez ulaşan Kenan Sofuoğlu, geçtiğimiz sezon, kariyeri, 2013 yılından beklentileri ve Türkiye'deki genç sporcular hakkında AA muhabirine açıklamalarda bulundu.

Dünya şampiyonu unvanını aldıktan sonra yapması gereken görevler olduğunu belirten Kenan Sofuoğlu, birçok şeyi aynı anda götürmekte zorlandığını ve birkaç yıl içinde yarışları bırakacağını ifade etti. Sofuoğlu, Türkiye Motosiklet Federasyonu'na elinden geldiğince destek olamaya çalıştığını aktararak, şöyle konuştu:
Türkiye'de gitmem gereken birçok program ve yer var. Federasyonumuzla beraber birçok planımız var. Bazı şeylerin peşinden benim koşturmam lazım. 
Yorulmuyor değilim. Belki de birkaç sene içinde bırakma zamanı geldi. Çünkü her şeyi bir arada takip edemiyorum. Benden önde Türkiye'de bu işi, bu seviyeye getiren başka bir isim yoktu. Bu iş konusunda bilgisi olan insanlar da yoktu. Ben hepsini bir arada götürmekte zorlanıyorum. Federasyonumuzun da desteğe ihtiyacı olduğunu biliyorum. Onun için elimden geldiği kadar destek olmaya çalışıyorum. Şimdiki en büyük amacım, 31-32 yaşına kadar yarışıp, sonra da genç sporcuların Avrupa'da yarışması için mücadele etmek.

2012 yılı gurur yılı oldu

Geride bırakmaya hazırlandığımız 2012 yılını değerlendiren Kenan Sofuoğlu, sezon başında seçtiği Kawasaki markasını 11 yıl sonra şampiyonluğa taşıdığını hatırlatarak, şunları kaydetti: "2012 yılı benim için gerçekten iyi geçti. Önümüzdeki sezona başlayacağımız Kawasaki markasını seçtim. Bu markayı sezon sonunda şampiyon yaptım ki 11 yıldır şampiyon olamamış bir markaydı. Bu sene Türkiye'deki yarışçıların ve federasyonumuzun da gurur yılı oldu. Başarılı bir sezon geçirdik. Ben dünya şampiyonluğuna ulaştım. Federasyonumuz, birçok genç sporcu yetiştirdi.

İlk testlerim iyi geçmedi

Mahi Racing Team Hindistan takımıyla yeni sezon hazırlıklarına başladıklarını dile getiren şampiyon motosikletçi, İlk testlerim iyi geçmedi. Çünkü motosikletim henüz hazır değildi. Ocak ayının 15'ine kadar test yasağı var. O yüzden şimdi dinlenme zamanındayız. Zaten takımımın da buna ihtiyacı vardı. Eksiklerimizi en son testimizde gördük. İnanıyorum ki ocak ayında testlere başladığımda motorum da istediğimiz duruma gelecek. Asıl testleri o zaman yapacağım. Çünkü yeni bir takımda yarışacağım. Geçmiş testleri, takımla tanışma olarak görüyorum şeklinde konuştu.

Yeni sezonda en ciddi rakibinin yine Yamaha'nın İngiliz pilotu Sam Lowes olacağını bildiren Kenan Sofuoğlu, Çok zorlu bir sezon olacağını zannetmiyorum. Sonuçta Kawasaki'yi biliyorum ve tecrübeliyim. İyi bir sezon olacağına inanıyorum. İnşallah bir sakatlık yaşamam. Rakiplerimin birçoğunu tanıyorum. En ciddi rakibim, geçen seneki gibi Sam Lowes olacak. Kendisi çok zorlu bir rakip ifadelerini kullandı.

MotoGP hakkında

Motosiklette en önemli yarış olarak gösterilen MotoGP'de yarışıp yarışmayacağıyla alakalı bir soru üzerine Kenan Sofuoğlu, bu durumun sadece kendi elinde olmadığını anlatarak, sözlerini şöyle sürdürdü: MotoGP'de yarışmak, ülkenin ve sponsorların elinde olan bir şey. O, destekler geldikten sonra mümkündür. Bence, sponsor desteği ve ülkede yarış yapılması gibi etkenlerin bir araya gelmesi lazım. Maliyetler çok yüksek olduğu için bir anda olamıyor. Benden sonraki sporcular için çok daha kolay olacaktır ama benim için buna cevap vermek biraz zor.

Son olarak Türkiye'de kendisinden sonra gelen neslin çok yetenekli olduğunu belirten Sofuoğlu, Benden sonra gelen genç sporcuların sayısı çok fazla. Bunlar çok yetenekli çocuklar. İnanıyorum ki ilerleyen yıllarda birden fazla sporcu ile dünya şampiyonasında yarışacağız. En başta Toprak ve Harun olmak üzere yetişen sporcularımız var. Bir de onlardan sonra gelen nesil var. Onlar da henüz 8-10 yaşlarındalar. O sporcular çok iyi. Kendilerinden çok umutluyum diyerek sözlerini noktaladı.