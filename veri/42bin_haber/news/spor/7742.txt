Beşiktaş moral arıyor
Spor Toto Süper Lig'de yarın Sanica Boru Elazığspor'a konuk olacak Beşiktaş'ta tek hedef galibiyet.
2013 yılında galibiyetle tanışamayan, Süper Lig'deki son 6 maçında sadece 1 kez galip gelerek lider Galatasaray'ın 5 puan gerisine düşen siyah-beyazlılar, teknik direktör Yılmaz Vural yönetiminde sezonun ikinci yarısına iyi başlangıç yapan bordo-beyazlı rakibi karşısında galibiyeti amaçlıyor.

Elazığ Atatürk Stadı'nda saat 19.00'da başlayacak maçı hakem İlker Meral yönetecek.

Hazırlıklarını bu sabah yapacağı antrenmanla tamamlayacak Beşiktaş, öğleden sonra özel uçakla Elazığ'a gidecek.

Yarınki karşılaşma öncesi Beşiktaş, 32 puanla, lider Galatasaray'ın 5 puan gerisinde, 3. sırada bulunuyor. Sanica Boru Elazığspor ise 21 puan ve gol averajıyla 16. sırada yer alıyor.

Siyah-beyazlılar son maçında kendi evinde Kardemir Karabükspor ile 2-2, bordo-beyazlılar ise deplasmanda Kasımpaşa ile golsüz berabere kaldı.

İki takım arasında sezonun ilk yarısında İstanbul'da yapılan maçı Beşiktaş 3-0 kazandı. Beşiktaş ayrıca, rakibiyle ligde yaptığı 5 maçtan da galip ayrıldı.

-Son 6 maçta tek galibiyet-
Süper Lig'de uzun süre sonra liderliğe yükselme fırsatını sezonun ikinci yarısının ilk 2 maçında değerlendiremeyen Beşiktaş'ta puan kayıplarının önüne geçilemiyor.

2013 yılındaki ilk 3 maçında galip gelemeyen siyah-beyazlı ekip, ligin son 6 haftasında ise sadece 1 kez 3 puan alabildi. Beşiktaş, bu süre içinde toplam 11 puan yitirdi ve lider Galatasaray'ın 5 puan gerisinde, 3. sıraya geriledi.

14. haftada deplasmanda Orduspor'u 2-1 yenen 'Kara Kartallar', daha sonraki 6 haftalık süreçte Eskişehirspor (2-2), Gençlerbirliği (1-1), İstanbul Büyükşehir Belediyespor (2-2) ve Kardemir Karabükspor (2-2) ile berabere kalıp, Galatasaray'a 2-1 yenildi, sadece Kayserispor'u (3-1) mağlup edebildi.

-Sanica Boru Elazığspor ikinci yarıya iyi başladı-
Beşiktaş'ın yarınki rakibi Sanica Boru Elazığspor ise teknik direktör Yılmaz Vural yönetiminde sezonun ikinci yarısına iyi başlangıç yaptı.

Geride kalan 20 haftada topladığı 21 puanla 16. sırada yer alan Sanica Boru Elazığspor, sezonun ikinci yarısındaki ilk 3 maçta yenilmedi.

Düşme hattından kurtulma mücadelesi veren bordo-beyazlı ekip, Kadıköy'de 2-0 öne geçtiği Fenerbahçe maçında son dakika golüyle 2-2 berabere kaldı. Kendi evinde Trabzonspor'u 3-1 yenen 'Gakkoşlar', deplasmanda ise Kasımpaşa ile golsüz eşitliği bozamadı.

-Cezalılar dönüyor-
Beşiktaş'ta sarı kart cezaları nedeniyle son Kardemir Karabükspor maçında forma giyemeyen Veli Kavlak, Sivok ve Hilbert, yarınki maçın kadrosunda olacak.

Bu arada, 3 sarı kartı bulunan Necip Uysal ile Kardemir Karabükspor maçında bu sezonki 7. sarı kartını gören takım kaptanı İbrahim Toraman, yarınki maçta da sarı kart görmeleri durumunda cezalı duruma düşecek ve 22. haftadaki Gaziantepspor maçında forma giyemeyecek.

-Sakatlıklar can sıkıyor-
Beşiktaş'ta, Sanica Boru Elazığspor maçında 5 futbolcu sakatlıkları nedeniyle forma giyemeyecek.

Siyah-beyazlı takımda ciddi sakatlıklar geçiren İsmail Köybaşı, Mustafa Pektemek ve Uğur Boral'ın yanı sıra, Kardemir Karabükspor maçının hemen başında sakatlanan Almeida, bu maçın ardından yapılan ilk antrenmanda sakatlanan yeni transfer Dentinho, yarınki maçta oynayamayacak.

Sakatlığı nedeniyle (A) Milli Futbol Takımı'nın hafta içinde Çek Cumhuriyeti ile yaptığı özel maçın aday kadrosundan son anda çıkarılan ve kulüp doktorları tarafından dinlendirilmesi kararlaştırılan Necip Uysal'ın durumu ise bugün netleşecek.

-Gözler Niang'da-
Beşiktaş'ta Sanica Boru Elazığspor maçında gol yollarında gözler yeni transfer Mamadou Niang'ın üzerinde olacak.

Siyah-beyazlı kulübün ara transfer döneminin son gününde renklerine kattığı Senegalli forvetin, Almeida ve Dentinho'nun yokluğunda Elazığ'da zorunlu olarak forma giymesi gündemde.

Katar'daki takımında son dönemde forma giymeyen ve maç eksiği bulunan deneyimli futbolcu, forvetteki sıkıntı nedeniyle yarın büyük olasılıkla ilk 11'de sahaya çıkacak. Kardemir Karabükspor maçında Almeida'nın sakatlığı sonrası oyuna dahil olan genç forvet Sinan Kurumuş'un da maçın gidişatına göre süre alması bekleniyor.

-Ligin en golcü takımı-
Beşiktaş, sezonun en çok gol atan takımı olarak dikkatleri çekiyor.

Süper Lig'de geride kalan 20 maçta toplam 43 gole imza koyan siyah-beyazlılar, bu istatistikte en yakın rakibi Galatasaray'dan 5 gol daha fazla atarak zirvede yer aldı.

Maç başına gol ortalaması 2.15 olan 'Kara Kartallar', gol atma bakımından 20. haftalar itibariyle son 8 sezonun en başarılı dönemini geçiriyor.

-Tarihin en kötü savunması-
Süper Lig'de geride kalan 20 maçta toplam 31 gol yiyen Beşiktaş, 20. haftalar itibariyle tarihinin en çok gol yediği dönemi geçiriyor.

Maç başına 1.55 gol yiyen siyah-beyazlılar, ligde 14 takımdan daha fazla, 1 takımla aynı sayıda gol yedi, sadece 2 takımı geride bırakabildi.

Beşiktaş, bu sezon oynadığı 20 maçın 17'sinde kalesinde gol gördü, sadece 3 maçta gol yemedi.

-10 maçtır kalesini kapatamıyor-
Beşiktaş, Süper Lig'de son 10 maçta da kalesini gole kapatamadı.

Siyah-beyazlılar, ligin 10. haftasında 3-0 kazandığı Mersin İdmanyurdu maçının ardından oynadığı son 10 karşılaşmada da en az 1 gol yedi.

-Deplasman performansı-
Beşiktaş, Süper Lig'de bu sezon deplasmanlarda oynadığı 9 maçta 14 puan topladı.

Rakip sahadaki maçlarda 4 galibiyet, 2 beraberlik alan siyah-beyazlılar, 3 kez de rakiplerine yenildi. Toplam 18 gol atıp, 15 gol yedi.