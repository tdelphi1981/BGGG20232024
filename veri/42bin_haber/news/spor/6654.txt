Sercan Yıldırım: Kendimi ispatlayacağım
Bursaspor'da şampiyonluk yaşadıktan sonra Galatasaray'a transfer olan, ancak Galatasaray'da tutunamayan ve Sivasspor'a kiralık olarak gönderilen Sercan Yıldırım, "Sivasspor'da kendimi ispat edeceğim." dedi.
Galatasaray'da gerektiği gibi forma şansı bulamadığı için maç eksikliğinin olduğunu belirten Sercan Yıldırım, Radyospor'a önemli açıklamalarda bulundu. Sivasspor'a transfer olmasının kendisinin içinde sürpriz olduğunu belirten Yıldırım şöyle konuştu:

"Sezon ortasında Antalya'da kampa girdik. Kampı çok iyi geçirdim. Ancak menajerim maç eksikliğimin olduğunu düşünüp böyle bir karar alındı. Benim için de sürpriz oldu. Sivas'a gitmem o günün akşamı belli oldu. Sonrasında Abdürrahim Albayrak ile konuştuk, bana durumu anlattı. Ben de bir şey demedim ve kabul ettim. Sadece oynamak istediğimi belirttim. Sonra anlaşmaya varıldı. Mecnun Odyakmaz başkanla konuştuk. Sivasspor'la da anlaşılınca ertesi gün Sivas'a geçtim. Bir sonraki gün maça çıktım."

"ŞARTLARA HIZLA ALIŞMAYA ÇALIŞIYORUM"
Sivas'ın havası konusunda oldukça şanslı olduğunu söyleyen Yıldırım, "Hava konusunda oldukça şanslıyım. Geldiğim günden beri Sivas'ın o bilindik katı havası yok. Ama yine de Sivas soğuk. Ancak, ben şartlar ne olursa olsun, şartlara hızlıca alışmaya çalışıyorum. Çünkü ligde 17 maçlık mücadelemiz var. Aynı zamanda da kupada da devam ediyoruz. Bugün Fenerbahçe ile kupa maçımız var. O maçı kazanırsak gruptan çıkmayı garantileyeceğiz ve yarı final oynayacağız. Benim açımdan ve Sivasspor açısından çok önemli bir maç. Kupada yarı finale kalmak çok önemli. Hem Sivasspor'un hem de benim kariyerim açısından. Kupada kayıpsız atlatıp, ligde de puan ve puanlar almak istiyoruz." şeklinde konuştu. 

"HEM CAMİA HEM DE TAKIM ADININA GÜZEL TRANSFER"
Wesley Sneijder ve Didier Drogba transferleri hakkında Galatasaray için güzel transfer olduğunu vurgulayan Yıldırım, "Bu iki transfer hem Galatasaray camiası hem de takım adına güzel transferler. İnşallah Galatasaray'a faydalı olur. İnşallah sezon sonunda gülen taraf Galatasaray olur." dedi. 

Takım içinde buna benzer transferler nasıl karşılanıyordu şeklinde gelen soruya Yıldırım, "Ben bu süreçte Sivas'ta olduğumdan dolayı fazla bilgi sahibi değilim. Sneijder transferi ben kamptayken konuşuluyordu. Ancak burada önemli olan Galatasaray'a olan faydadır." şeklinde cevap verdi.

"KENDİMİ KANITLAYACAĞIM"
Galatasaray'a geri dönüp başarılara imza atmak istediğini dile getiren Yıldırım, "Ben Bursaspor'da çok maç oynadım, gol attım. Bir çok başarılara imza atmıştım. Galatasaray'a geldiğimde ilk sezonda oynadım. Ancak; çok maç eksiğim vardı. Amacım Sivasspor'da çok maç oynamak, kendimi ve öz güvenimi toparlayıp, Galatasaray'a geri döndüğümde daha iyi hizmet etmek. Kendimi Galatasaray'a borçlu hissediyorum. İnşallah bu borcu ödeyeceğim. Seneye gelip kendimi kanıtlayacağım. Umarım bunu başarırım." dedi.

Bursaspor'da Ertuğrul Sağlam'ın görevi bırakması hakkında konuşmak istemeyen Yıldırım, "Umarım Bursa için en hayırlısı olur." diyerek konuşmasını bitirdi.