Umut Bulut'tan 'Kalmak istiyorum' mesajı
Galatasaray'ın Toulouse'dan kiraladığı Umut Bulut, sezon sonunda sarı-kırmızılı takımda kalmak istediğini açıkladı.
 Galatasaray'ın golcü oyuncusu Umut Bulut, Mersin idmanyurdu maçı öncesinde basın mensuplarının karşısında çıktı.
 Florya Metin Oktay Tesisleri'nde açıklamalar yapan Umut Bulut, kiralık olarak forma giydiği Galatasaray'da kalmak istediğini ifade etti.
 Sarı-kırmılı takımın performansı hakkında konuşan Umut, "Takım olarak iyi bir ivme yakaladık. Oynadığımız futbol ve gelen galibiyet bunun sonucudur. Kaybettiğimiz puanlar vardı ve artık kaybetme lüksümüz yok. Ardı ardına galibiyetler almamız lazım" dedi.
 "BURAK OLSUN, SELÇUK OLSUN BİRBİRİMİZİ SEVİYORUZ"
 Takımdaki arkadaşlık ortamından bahseden golcü isim, "Arkadaşlık ve ortam çok güzel. Başarımızın en büyük olayı arkadaşlık. Burak olsun, Selçuk olsun birbirimizi seviyoruz. Aynı şekilde çalışmalarımıza devam ediyoruz" diye konuştu.
 "GALATASARAY'DA KALMAK İSTİYORUM ANCAK..."
 Son olarak sezon sonunda kiralık sözleşmesinin biteceği hatırlatılan milli golcü Umut Bulut "Galatasaray çok büyük bir camia ve çok büyük bir kulüp. Ben Galatasaray'da devam etmek istiyorum ancak bunun kararını Fatih Terim verecek." ifadelerini kullandı.