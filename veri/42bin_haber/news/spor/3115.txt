Türk olmak istiyorlar
Aralarında dünya ve olimpiyat şampiyonlarının da bulunduğu 18 yabancı sporcu, Türk vatandaşı olmak istiyor.Atletizm Federasyonu Başkanı Mehmet Terzi, Türk vatandaşlığına geçen Fenerbahçe'nin Azeri atleti Ramil Guliyev ile ilgili, Ramil, Nisan ayından itibaren süper ligde ve Dünya Atletizm Şampiyonası'nda Türk sporcusu olarak koşabilecek dedi.
Dünyanın en yetenekli genç sprinterleri arasında gösterilen milli atlet Ramil Guliyev, Nisan ayından itibaren ay-yıldızlı formayı giyebilecek.
Mehmet Terzi, AA muhabirine yaptığı açıklamada, Azerbaycan Atletizm Federasyonu'nun izni olmadığı için Londra Olimpiyatları'nda Türkiye adına yarışamayan Ramil Guliyev'in yasaklı süresinin dolmasına az bir süre kaldığını belirtti.
Guliyev'in, Nisan ayından itibaren Türkiye adına yarışabileceğini söyleyen Terzi, Süper ligde koşabilecek, Dünya Atletizm Şampiyonası'nda koşabilecek diye konuştu.
Milli atletin, Türk atletizmine büyük katkıları olacağını ifade eden Mehmet Terzi, 100 ve 200 metrelerdeki sporcularımızın, onunla birlikte çalışma imkanı olacak. Antrenörüyle birlikte zaten 3 yıldır Türkiye'de çalışıyor ifadelerini kullandı.
Guliyev'in, 100 ve 200 metrelerde getireceği madalyaların bulunduğunu dile getiren Terzi, Bundan daha önemlisi de 4x100 bayrak takımımızla birlikte elde edeceği dereceler. Bu derecelerin, Avrupa ve dünya şampiyonaları ile olimpiyatlara katılmamıza bir katkısı olacağını düşünüyorum. Olimpiyatlara erkeklerde bayrak takımımızla katılamadık. Olimpiyatlara erkeklerde böyle bir, iki sporcumuzun desteğiyle diğer sporcularımızın da katılma imkanı katılacağını düşünüyorum diye konuştu.

Devşirme sporcular
Mehmet Terzi, devşirme sporcuların sayısına bakıldığında; 2000'de bu rakamın 11 olduğunu, kendi dönemlerinde ise bunun 5-6 sporcuya düştüğünü söyledi. Kendi evlatlarımıza daha iyi imkanlar tanıyıp, onları bir yerlere getirmeye çalıştık diyen Terzi, Madalyalarımıza bakarsanız, çoğunluğunun Türk vatandaşlığına geçen sporculardan gelmediğini görürsünüz dedi.
Türk atletizminde lokomotif sporcu sayısının çok olması gerektiğini dile getiren Terzi, şunları kaydetti:
Lider ve örnek alınacak sporcuların olması lazım ki gençlere örnek olsun. Bunu en iyi şekilde götürenlerden birisi, Elvan Abeylegesse. Hem başarısıyla, hem profesyonel yaşamıyla, hem de Türk atletizmine kattığı değer yönünden de önemli. Böyle değer yönünden önemli, eksik branşlarımızı tamamlayacak veya diğer sporcularla birlikte çalıştıklarında bizim sporcularımızın da gelişmesini sağlayacak iyi sporcular olursa neden düşünmeyelim?
Fakat biz bunu belirli sayıda tutmak istiyoruz. Türkiye'ye gelmek isteyen, olimpiyat şampiyonluğu ve dünya şampiyonluğu bulunan sayısı 18'in üzerinde sporcular var. Fakat biz onları Türk vatandaşı yapmıyoruz, belirli seviyede tutuyoruz. Esas projemiz, kendi evlatlarımızı daha iyi yerlere getirmek. İhtiyaç duyulduğunda da hiçkimse yadırgamasın, 1-2 sporcu olabilir. Onu da biz büyük bir hedef olarak görmüyoruz zaten.

Eksik branşlarımız var
Mehmet Terzi, Süper Lig'de yarışan Türkiye'nin, bazı eksik branşlarının bulunduğunu belirtti.
Terzi, şöyle konuştu:
Sırıkla yüksek atlamada ve üç adım atlamada iyi bir seviyeye gelemedik. Uzun atlamada eksiğimiz var. Bu eksiklerimizi tamamlamak için yurtdışından sözleşmeli antrenörler getiriyor, bilimsel çalışmalar yapıyoruz. Şu an süper ligde 5'inci, 6'ncı sıradayız. Fakat ilerleyen yıllarda Avrupa'da takım halinde kadınlarda ve erkeklerde 20 branşta katılıp, oralarda alacağımız puanlarla Avrupa'da ilk 3 arasına girmeye çalışacağız.