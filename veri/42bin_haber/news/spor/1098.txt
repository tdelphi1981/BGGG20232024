Eyvah Fernandes'in dizi ağrıyor!
Spor Toto Süper Lig'in 12. haftasında deplasmanda Medical Park Antalyaspor ile yapacağı maçın hazırlıklarını sürdüren Beşiktaş'ta Manuel Fernandes'in dizinde ağrı hissettiği ve çekilen MR'ında sağ dizinde kıkırdak lezyonu ve şişme tespit edildiği belirtildi. 
Spor Toto Süper Lig'in 12. haftasında deplasmanda Medical Park Antalyaspor ile yapacağı maçın hazırlıklarını sürdüren Beşiktaş'ta Manuel Fernandes sıkıntısı yaşanıyor. 
Bu sezon gösterdiği performansla takımına önemli katkı sağlayan Portekizli futbolcunun, dün akşam yapılan antrenmanın ardından dizinde ağrı hissettiği ve çekilen MR'ında ise sağ dizinde kıkırdak lezyonu ve şişme tespit edildiği ifade edildi.

Fernandes'in tedavisine hemen başlandığı ve Medical Park Antalyaspor maçına yetiştirilmeye çalışıldığı bildirildi.

-Medical Park Antalyaspor maçı hazırlıkları-

Siyah-beyazlılar, Medical Park Antalyaspor maçı hazırlıklarını yaptığı antrenmanla sürdürdü. Teknik direktör Samet Aybaba yönetiminde BJK Nevzat Demir Tesisleri'nde gerçekleştirilen 1,5 saatlik antrenmanda siyah-beyazlılar istasyon çalışmalarının ardından yarı sahada çift kale maç yaptı.

Kaptan İbrahim Toraman'ın, kaleci Cenk Gönen, Batuhan Karadeniz, Necip Uysal, Olcay Şahan, Mehmet Akyüz, Koray Yıldız ve Emre Özkan'dan oluşan takımı, antrenman maçını 6-5 kazandı. Kazanan takımın futbolcuları saha içinde sevinç gösterisi yaptı.

Bu arada tedavisi süren Mustafa Pektemek'in yanı sıra milli takım kamplarında bulunan Ersan Adem Gülüm, Almeida, Holosko, Sivok, Veli Kavlak, Hasan Türk, Kadir Ari ve Oğuzhan Özyakup antrenmanda yer almadı.

Öte yandan antrenmanı izleyen ve hastalığı bulunan Berke Batuhan Meydan isimli 9 yaşındaki Beşiktaş taraftarı, teknik direktör Samet Aybaba ile hatıra fotoğrafı çektirdi.

Beşiktaş, Medical Park Antalyaspor maçının hazırlıklarını yarın yapacağı antrenmanla sürdürecek.