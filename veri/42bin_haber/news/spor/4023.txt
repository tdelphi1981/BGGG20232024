Chelsea'den 5'lik tarife
İngiltere FA Cup 3. Tur karşılaşmasında Chelsea, deplasmanda Southampton'ı 5-1'le geçti 
 İngiltere FA Cup 3. Tur karşılaşmasında Southampton, Chelsea'yi konuk etti. Maviler, Southampton karşısına ideale yakın bir 11'le çıktı. Rafael Benitez, kötü bir sürprizle karşılaşmamak adına, Hazard, Moses, Demba Ba ve Mata gibi yıldızlarını ilk 11'de sahaya sürdü. Karşılaşmayı izlemeye gelen futbol severler gole doydular. İngiltere Premier Lig'de zirvenin bir hayli gerisinde kalan Maviler, Southampton'ı 5-1'lik skorla geçerek bir üst tura yükseldi. Chelsea'ye galibiyeti getiren golleri 36. ve 61. dakikalarda yeni transfer Demba Ba, 45. dakikada Mosses, 52. dakikada İvanovic ve 83. dakikada kaptan Lampard kaydetti. Southampton'ın tek golü 22. dakikada Jay Rodriguez'den geldi.
 
 DEMBA BA GOLLE BAŞLADI
 
 Uzun süre Galatasaray'ın transfer gündemini meşgul eden Demba Ba, hafta içinde Chelsea'ye imzayı atmış ve transfer dedikodularına son noktayı koymuştu. Benitez'in, Southampton karşısında görev verdiği Senegalli futbolcu, hocasının güvenini boşa çıkarmadı ve Southampton ağlarına iki gol birden gönderme başarısını gösterdi.
 
 Fanatik
  