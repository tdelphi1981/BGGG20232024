Bogdanovic ilk sırada
Top 16 turunda Fenerbahçe Ülker'in Hırvat oyuncusu Bogdanovic, en skorer ve en değerli oyuncu sıralamasında ilk sıradaki yerini korudu.Basketbol THY Avrupa Ligi Top 16 turu 10. hafta maçlarının ardından Fenerbahçe Ülker'in Hırvat oyuncusu Bojan Bogdanovic, bu turun en skorer ve en değerli oyuncusu sıralamasında ilk sıradaki yerini korudu.
Son oynanan Maccabi Electra karşılaşmasında da rakip potaya 26 sayı bırakan 24 yaşındaki Bogdanovic, Top 16'da geride kalan 10 maç sonunda maç başına attığı 21,80 (Toplam 218) sayı ile en skorer oyuncu sıralamasında ilk sırada yer aldı.

Bogdanovic ayrıca, Top 16'da maç başına elde ettiği 23,20 index puan ortalamasıyla bu alanda da zirvedeki yerini bırakmadı. Hırvat oyuncu ayrıca 67 atışın 60'ını sayıya çevirerek, serbest atışlarda en çok sayı üreten sporcu olarak da dikkati çekti.

Top çalmada Anadolu Efes ve Lucas

Top 16 turunda top çalmada Anadolu Efes'ten Jamon Lucas maç başına 2,20 (Toplam 22) ile ilk sırada yer alırken, Fenerbahçe Ülker'den Bo McCalebb de 2,10 (Toplam 21) ortalamayla ikinci oldu. THY Avrupa Ligi'nde tüm sezonda en fazla top çalan ekip olan Anadolu Efes, Top 16 turunda da Zalgiris Kaunas ve Maccabi Electra ile birlikte zirvede bulunuyor. Tüm sezonda maç başına 7,6 top çalmayla zirvede yer alan lacivert-beyazlılar, Top 16'da da 6,6 ile birinciliği paylaştı.

Vidmar serbest atışta 107. sırada

THY Avrupa Ligi'nde özellikle serbest atışlarda sıkıntı yaşayan Beşiktaş'ın Sloven oyuncusu Gasper Vidmar, bu alanda değerlendirmeye tabi tutulan 108 oyuncu içinde 107. sırada yer aldı. Vidmar, serbest atışlarda yüzde 44,44'lük (45-20) başarı oranıyla mücadele etti. Bu alanda Anadolu Efes'ten Semih Erden de yüzde 45,16 ile (31-14) 105. sıraya yerleşti. Serbest atış yüzdelerinin en düşük olduğu oyuncu ise yüzde 41,67 (12-5)ile Real Madrid forması giyen Marcus Slaughter oldu.

Fenerbahçe Ülker maç başına 90,2 sayı yedi 

Top 16 turunda F Grubu'nda mücadele eden iki Türk temsilcisinden Beşiktaş, bu turun en az sayı atan, Fenerbahçe Ülker ise en fazla sayı yiyen takımı durumunda bulunuyor. Bu turda henüz galibiyeti olmayan Beşiktaş, geride kalan 10 haftada rakip potaya ortalama sadece 62,2 sayı (Toplam 622) gönderebildi. Fenerbahçe Ülker ise, rakiplerinden maç başına ortalama 90,2 sayı (Toplam 902) yedi. Fenerbahçe Ülker ayrıca, hem tüm sezonun, hem de Top 16 turunun en az ribaunt alan takımı konumunda bulunuyor. Beşiktaş ise yüzde 27,3 ile (235-64) 3 sayılık atışların en kötü istatistiğe sahip takımı durumunda.

MVP Real Madrid'den Mirotic

Top 16 turunda 10. haftanın En Değerli Oyuncusu (MVP), Real Madrid'de forma giyen Nikola Mirotic oldu. Mirotic, takımının uzatmada 105-104 kazandığı Zalgiris Kaunas maçında 31 sayı, 11 ribaunt, 2 asist ve 2 blokla toplam 37 index puanına ulaşıp ilk sırada yer aldı. Mirotic, Zalgiris Kaunas karşısında kullandığı 18 serbest atışın tamamını sayıya çevirerek, bir rekora da imza attı. Fenerbahçe Ülkerli Bojan Bogdanovic, 26 sayı, 5 ribaunt, 1 asist ve 3 top çalma ile 29 index puanı toplayıp, ikinci sıraya yerleşti.