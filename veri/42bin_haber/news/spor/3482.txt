İBB, Gökhan Süzen'i satmaya istekli değil
İstanbul Büyükşehir Belediyespor Kulübü Başkanı Çağatay Kalkancı, futbolcuları Gökhan Süzen'e transfer tekliflerinin geldiğini ancak oyuncuyu satmaya çok da istekli olmadıklarını söyledi. 
Lacivert-turunculu takımdaki transfer çalışmaları hakkında AA muhabirine açıklamalarda bulunan Kalkancı, oyuncularına gelen tekliflerin şu an netleşmediğini belirterek, "Oyuncularımızın talipleri var. Özellikle Gökhan Süzen için son değerlendirmelerimizi yapacağız, ama Gökhan'ı satma konusunda çok da istekli değiliz" diye konuştu.

Çağatay Kalkancı, ligin ikinci yarısı için transfer çalışmalarının devam ettiğini kaydederek, "Bülent Hocanın bazı talepleri olabilir. Kendisi transferle ilgili bazı değerlendirmeler yapıyor. Özellikle ileriye yönelik genç isimleri transfer edebiliriz" ifadelerini kullandı.