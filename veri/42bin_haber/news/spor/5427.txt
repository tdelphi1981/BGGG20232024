Samsunspor futbol şehitlerini andı
Samsun'da, 1989 yılında Malatyaspor deplasmanına giderken trafik kazasında hayatını kaybedenler, kazanın 24. yılında kabirleri başında anıldı.
Deplasmana giden Samsunspor kafilesinde yer alan ve trafik kazasında hayatını kaybederek Türk spor tarihine futbol şehitleri olarak geçen 5 kişi için, ilk tören teknik direktör Nuri Asan'ın Asri Mezarlık'taki kabri başında yapıldı. Duaların okunması ve çiçek bırakılmasının ardından, törene katılanlar Kıranköy Mezarlığı'nda bulunan şoför Asım Özkan'ın kabrini ziyaret eti. Burada da dualar okunduktan sonra, Özkan'ın kabrine çiçek bıraktı.
 
Kazanın olduğu dönemde Kulüp Başkanlığı yapan Hakkı Tomaç, 24 yıl önce yaşanan feci kazayı halen yüreklerinde taşıdıklarını söyledi. Tomaç, kazanın üzerinden yıllar geçmesine rağmen ölenlerin anılarının tazeliğini koruduğunu belirterek, Acı olayın üzerinden 24 yıl geçti ama anılar hala taze. 20 Ocak Samsunspor ve Türk futbol tarihine kara bir sayfa olarak girdi dedi.

Hocamı ve arkadaşlarımı çok özledim
Samsunspor Kulübü Başkanı Emin Kar ise, kazada kendisinin de sakatlanarak felç kaldığını ifade ederek, 24 yıl sonra ilk kez kulüp başkanı olarak bu anma programına katılıyorum. 20 Ocak bana ölen hocamı ve arkadaşlarımı hatırlatıyor, onları çok özledim diye konuştu. İnternet haber portallarında, hayatını kaybedenlerin üzerinden bazılarının rant sağlamaya çalışmasına tepki gösteren Kar, Samsunspor'un var olduğu sürece şehitlerini asla unutmayacağını sözlerine ekledi.
 
Anma törenine, Samsunspor Yönetim Kurulu üyeleri, eski yöneticiler, Samsunspor'da oynamış eski futbolcular ile çok sayıda taraftar katıldı.
Bu arada, kazada ölenlerden Muzaffer Badaloğlu'nun Zonguldak'ta, Mete Adanır'ın KKTC'de, Zoran Tomiç'in de Yugoslavya'daki mezarları başında anıldığı bildirildi.

Kazadan sonra renklerine siyah eklemişti
Samsunspor kafilesi, 55 DU 637 plakalı kulüp otobüsüyle 20 Ocak 1989'da Malatyaspor ile oynayacağı 1. Futbol Ligi (Süper Lig) müsabakasına giderken, Havza ilçesinde kafileyi taşıyan otobüs, 61 AC 535 plakalı kamyonla çarpıştı. Samsunsporlu futbolcular Muzaffer Badalıoğlu, Mete Adanır, Zoran Tomic, teknik direktör Nuri Asan ve otobüs şoförü Asım Özkan, kazada hayatını kaybetmişti. Futbolcular Emin Kar, Erol Dinler, Şanver Göymen, Orhan Kılınç, Kasım Çıkla, Fatih Uraz, Burhanettin Beadini, Yüksel Öğüten, Uğur Terzi ile menajer Yüksel Özan yaralanmıştı.
 
Bu trafik kazasından sonra Samsunspor, kırmızı-beyaz olan forma renklerine, kaybettiği isimlerin anısına 'siyah' rengini de ekledi.