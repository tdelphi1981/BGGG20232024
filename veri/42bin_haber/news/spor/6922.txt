Galatasaray Melo için Tahkim'e gidiyor
Galatasaray Kulübü İkinci Başkanı Ali Dürüst, Beşiktaş derbisinde rakip sporcuya tükürdüğü gerekçesiyle 4 maç ceza alan Brezilyalı oyuncu Felipe Melo için Türkiye Futbol Federasyonu (TFF) Tahkim Kurulu'na itiraz edeceklerini söyledi.
Sarı-kırmızılı kulüpten yapılan açıklamada, kulüp ikinci başkanı Ali Dürüst'ün, Felipe Melo için Profesyonel Futbol Disiplin Kurulu'na (PFDK) gerekli savunmayı yaptıklarını aktardığı belirtilerek, 'Zaten oyuncumuzun da beyanı var. Onun dışındaki süreç de herkesin gözü önünde oldu. Ancak, PFDK böyle bir karar verdi. Biz Galatasaray Kulübü olarak bütün hukuksal imkanlarımızı zorlayacağız. Onun için gerekli girişimleri yapacağız. Bu girişimlerin başında da Tahkim Kurulu geliyor. Tahkim Kurulu'na başvurup, gerekli savunmamızı delillerle yapacağız. Ona göre sonucu bekleyeceğiz' ifadelerine yer verildi.

Ali Dürüst ayrıca, benzer bir olay nedeniyle ceza alan ve sonra cezasında indirime gidilen Fenerbahçeli futbolcu Meireles'in durumuna gönderme yaparak, 'Geçen haftalarda olan uygulama, bugünü daha da kaos haline getirmiştir. Dolayısıyla başka takımlara verilen cezalar bizi ilgilendirmiyor. Ancak oyuncumuzun ifadesi, görüntüler ve bizim savunmamız açık olarak oyuncunun böyle bir eylemde bulunmadığı şeklindedir. PFDK böyle bir karar vermiştir. Bir üst kurul olarak da Tahkim Kurulu vardır. Biz de gerekli girişimleri yapıp savunmamızı yapacağız' şeklinde görüş belirtti.