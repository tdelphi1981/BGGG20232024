Drogba'nın müthiş kariyeri
Galatasaray'ın 1,5 yıllığına anlaştığı Didier Drogba, Avrupa'nın önemli takımlarında forma giydi. 
Galatasaray Kulübü'nün yeni transferin kariyeriyle ilgili internet sitesinde yer verdiği bilgilere göre, Fildişi Kıyısı'nda 11 Mart 1978'de doğan yeni transferin yıldızı Fransa'da parladı. 
Ülkesinin Levallois Kulübü'nde kariyerine başlayan Drogba, 1997 yılında Fransa ikinci lig takımlarından Le Mans'a transfer oldu. 1997 yılında ilk profesyonel kontratını imzalayan Didier Drogba, 1998 yılında Fransa birinci lig ekiplerinden Guingamp'a geçti.

İlk sezonunda bu takımda istediği başarıyı yakalayamayan sarı-kırmızılı takımın yeni transferi, ikinci sezonunda ise önemli başarılar elde etti.

2002-2003 sezonunda ligde 34 maçta 17 gol, Fransa Kupası'da 3 maçta 4 gol atan yetenekli oyuncu, Fransa'nın önemli takımlarından Marsilya'ya transfer oldu.

Tecrübeli oyuncu, Marsilya formasıyla ligde 35 maçta attığı 19 golle ve Avrupa Şampiyonlar Ligi ile Fransa Kupası'nda attığı gollerle yılın futbolcusu seçildi. 

Marsilya'da gösterdiği performansla dikkatleri üstüne çeken tecrübeli futbolcu, Fransa'dan sonra kariyerine İngiltere'nin Chelsea Kulübü'nde devam etti. İngiliz ekibiyle gollerine devam eden Drogba, 2006-2007 sezonunda Premier Lig'in gol kralı oldu. Bu sezonda ligde 20 gol atan Didier Drogba, Şampiyonlar Ligi'nde 6, FA Cup'ta 3, Lig Kupası'nda 4 gol buldu. Toplam 60 maçta 33 gol kaydeden sarı-kırmızılı takımın yeni oyuncusu, Chelsea tarihinde 1984-1985 sezonunda Kerry Dixon'un ardından 30 gol barajını geçen ilk isim unvanını aldı.

Sakatlığı nedeniyle zaman zaman Chelsea formasından uzak kalan tecrübeli golcü, İtalyan teknik direktör Carlo Ancelotti'nin görev yaptığı dönemde 32 maçta 29 gol atarak, bir kez daha gol krallığını elde etti.

Chelsea'deki kariyerinin ardından Çin Süper Lig takımlarından Shanghai Shenhua takımına geçen Drogba, burada Chelsea'de beraber top koşturduğu Nicolas
Anelka ile beraber oynadı.

Öte yandan, Levallois Kulübü, Marsilya'dan Chelsea'ye transferi sırasında eski futbolcusundan gelen transfer payıyla geliştirme imkanı bulduğu stadına Drogba'nın adını verdi.

Didier Drogba'nın kariyeri boyunca aldığı ödül ve unvanlar şöyle:

UEFA Kupası Gol Kralı: 2003-2004
Premier Lig Altın Ayakkabı: 2007, 2010
Afrika Uluslar Kupası Gol Kralı: 2012
Afrika'da Yılın Futbolcusu: 2006, 2009
Fildişi Kıyısı Yılın Oyuncusu: 2007, 2012
BBC-Afrika'da Yılın Oyuncusu: 2009
Chelsea Yılın Oyuncusu: 2010
Time Dergisi Top 100: 2010
UEFA Şampiyonlar Ligi Finali Maçın Adamı: 2012