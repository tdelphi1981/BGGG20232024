Miami Heat, Lakers'ı da geçti
NBA'de Miami Heat, Los Angeles Lakers'ı 107-97 mağlup etti. 
Gecenin dikkat çeken maçında Miami Heat, LeBron James ve Dwyane Wade'in üstün oyunuyla Los Angeles Lakers'ı 107-97 yenerek, galibiyet serisini 5 maça
çıkardı.

Heat'de James, 32 sayı, 7 ribaund, 3 top çalma, Wade ise 30 sayı, 5 asist, 3 top çalma ile skor yükünü çekti. İki oyuncu da yüzde 67 gibi yüksek bir isabet oranıyla geceyi tamamladı. Takımın diğer yıldızı Chris Bosh ise 12 sayı ve 11 ribaundla "double double" yaptı.

Lakers cephesindeyse Kobe Bryant'ın 28 sayı, 6 ribaund ve 9 asistlik performansı yenilgiyi önleyemedi. Earl Clark, 18 sayı, 9 ribaund, Dwight Howard da 15 sayı, 9 ribaundla Bryant'a destek olmaya çalıştı.

Los Angeles şehrinin diğer takımı Clippers ise yıldız oyun kurucusu Chris Paul'ün sakatlıktan dönerek, 25 sayı, 6 ribaund, 7 asist ve 4 top çalmayla oynadığı maçta, New York Knicks'i deplasmanda 102-88 yendi.

Clippers'da oyuna kenardan giren Jamal Crawford, 27 sayıyla takımının en skorer ismi olurken, All-Star forvet Blake Griffin, 17 sayı ve 12 ribaundla "double double yaptı.

Knicks'in yıldız oyuncusu Carmelo Anthony'nin 42 sayı ve 8 ribaundluk gayreti mağlubiyeti önlemek için yeterli olmadı. Raymond Felton, 20 sayı ve 5 asistle Knicks'i ayakta tutmaya çalışırken, sakatlıktan döndüğü 2 Ocak tarihinden beri yedek soyunan Amare Stoudemire ise 9 sayı ve 6 ribaundla maçı tamamladı.

-Celtics, üst üste 7'nci maçını kazandı-

NBA'in en formda iki takımı 6 maçtır kazanan Boston Celtics ile 9 maçtır bileği bükülmeyen Denver Nuggets, Boston'daki TD Garden'da kozlarını paylaştı.

Son anlara evsahibi Celtics'in önde girdiği maç, Nuggets'ın oyun kurucusu Ty Lawson'ın bitime 2 saniye kala attığı turnikeyle 92-92 uzatmaya gitti. İlk uzatmada iki takım da 7'şer sayı üretti ve maç bir kez daha uzadı. Celtics, ikinci uzatma periyodunun bitimine 19 saniye kala Lawson'ın basketiyle 107-104'lük üstünlük yakalayan Nuggets'a, All-Star oyuncusu Paul Pierce'ın bitime 5.2 saniye kala bulduğu 3 sayılık basketle yanıt verince maçın galibini belirlemek için üçüncü defa uzatmaya gidildi. Celtics, yedek guard Jason Terry'nin etkili olduğu üçüncü uzatma sonunda sahadan 118-114 galip ayrıldı.

Üst üste 7'nci maçını kazanan Celtics'de Pierce, 27 sayı, 14 ribaund ve 14 asistle iki hafta içinde ikinci kez "triple duoble"a imza atarken, Kevin Garnett de 20 sayı, 18 ribaund, 6 asist ve 3 blokla galibiyetin mimarlarından oldu. Yedek oyuncular Jason Terry, 26 ve Jeff Green, 17 sayıyla galibiyette önemli rol oynadı.

9 maçlık galibiyet serisi noktalanan Nuggets'da ise 29 sayı, 6 ribaund ve 9 asist üreten Lawson'ın çabası galibiyeti getirmedi. Danilo Gallinari, 18 sayı, 10 ribaund ve Kenneth Faried, 14 sayı, 12 ribaundla "double double" yaparken, yedek oyun kurucu Andre Miller ise 15 sayı, 5 ribaund ve 6 asistle oynadı.

NBA'e 8 maçla devam edilecek.

Toplu sonuçlar şöyle:

New York Knicks-Los Angeles Clippers: 88-102
Miami Heat-Los Angeles Lakers: 107-97
Boston Celtics-Denver Nuggets: 118-114 (3 uzatmada)
Toronto Raptors-New Orleans Hornets: 102-89
Orlando Magic-Portland Trail Blazers: 110-104
Memphis Grizzlies-Minnesota Timberwolves: 105-88
Brooklyn Nets-San Antonio Spurs: 86-111
Phoenix Suns-Oklahoma City Thunder: 69-97
Sacramento Kings-Houston Rockets: 117-111