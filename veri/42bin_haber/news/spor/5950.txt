Casillas ve Ramos da yalanladı
Real Madrid Kulübü Başkanı Florentino Perez'in ardından, takımın 1. kaptanı İker Casillas ve 2. kaptanı Sergio Ramos da bir İspanyol gazetesinin teknik direktör Jose Mourinho'ya ilişkin ortaya attığı iddiayı yalanladı. 
Perez'in, basın karşısına çıkarak, yalanlama ihtiyacı duyduğu iddiaya ilişkin, Casillas ve Ramos da Real Madrid Kulübü'nün resmi internet sitesinden açıklama yaptı.

Casillas ve Ramos imzalı açıklamada, geçen salı günü başkan Perez ve genel direktör Jose Angel Sanchez ile yenilen yemeğe atıfta bulunularak, "Bu toplantı sırasında bizim tarafımızdan, teknik direktörümüze yönelik hiçbir ültimatom olmamıştır" denildi.

Açıklamada, teknik direktör Mourinho'ya çok saygı duyduklarını ve onu desteklediklerini belirten İspanyol futbolcular, "Mükemmel bir takımın kaptanları olarak adımızın bu şekilde geçmesine karşı çıkıyoruz ve haberi yalanlıyoruz" ifadesi kullanıldı.

Real Madrid kaptanları, kulüp üyelerine de seslenerek, "sadece birlik içinde olunarak sezon içinde karşılaşılan sorunlara göğüs gerilebileceğini" belirtti.

İspanyol spor gazetesi Marca'nın manşetten verilen haberinde, Real Madrid kaptanları Iker Casillas ve Sergio Ramos'un, kulüp başkanı Perez ile görüştüğünü ve bu sezon sonundan itibaren "Başkan, ya biz ya Mourinho" diyerek, rest çektikleri iddia edilmişti.