"Hızlı oyunla farkı açtık"
Anadolu Efes Başantrenörü Oktay Mahmuti, 104-71 kazandıkları Mersin Büyükşehir Belediyesi maçında iyi savunma ve hızlı oyunla farklı bir galibiyet aldıklarını söyledi.Mahmuti, maçtan sonra yaptığı açıklamada, farklı bir galibiyet elde ettiklerini belirterek, Bütün oyuncularımın şans bulduğu bir maç oldu. Özellikle ikinci yarıda savunmaya yönelik hızlı oyunla farkı açtık. Böyle farklı bir maçın ardından söylenecek çok fazla bir şey yok diye konuştu.

Lacivert-beyazlı takımın genç oyuncularından Birkan Batuk ise TED Kolejliler ve Zalgiris Kaunas mağlubiyetlerinin ardından kazanmaları gereken bir maça çıktıklarını vurgulayarak, Bu maçta iyi bir performans sergilememiz gerekiyordu. Rakibimiz bütün maçlarını deplasmanda oynuyor. İkinci yarıda iyi mücadele ettik ve farklı galip geldik. Umarım perşembe günü ligde oynayacağımız Beşiktaş maçında da aynı şekilde galip geliriz ifadelerini kullandı.

-Mersin Büyükşehir Belediyesi cephesi-

Mersin Büyükşehir Belediyesi Başantrenörü Mete Babaoğlu, Anadolu Efes maçının zor geçeceğini bildiklerini kaydederek, Anadolu Efes, son 2 maçını kaybederek buraya geldi. Özellikle maçın ilk 2 periyotunda 43 sayı bulduk. Ancak yediğimiz 51 sayı son maçlarda gördüğümüz bir sayı değil. Özellikle son periyotta fark çift hanelere çıkınca savunma konsantrasyonumuzda düşüş oldu. Dolayısıyla böyle bir sonuç çıktı diye konuştu.

Akdeniz temsilcisinin oyuncusu Umutcan Erol da maç genelinde kötü savunma yaptıklarını, bu sezon ilk defa 100'ün üzerinde sayı yediklerini söyledi.