Elvan Abeylegesse yeni sezondan umutlu
Milli atlet Elvan Abeylegesse, yeni sezona umutla bakıyor.Sakatlık haberleriyle gündeme gelen ve Avrupa Şampiyonası, 2012 Londra Olimpiyatları ve Dünya Yarı Maraton Şampiyonası gibi önemli organizasyonlarda yarışamayan milli atlet, yeni sezon öncesi umutlu konuştu.
İstanbul'da 11 Kasım'da yapılacak 34. İstanbul Avrasya Maratonuna Bolu Aladağ'daki Gençlik Hizmetleri ve Spor İl Müdürlüğü Kamp Eğitim Merkezi'nde hazırlanan Abeylegesse, Geçen sezonu istediğim gibi geçiremedim ama bu yıl büyük başarılara imza atacağım dedi.

Bolu kampına kızı Arsema'yı da getirdiğini ve moral motivasyonunun çok yüksek olduğunu vurgulayan Abeylegesse, Ayağımın durumu çok iyi, sakatlığım tamamen geçti. Erzurum kampının ardından Bolu'ya geçtik. Burada antrenörüm Nikola Boric ve masörümle birlikte hazırlıklarımı sürdürüyorum diye konuştu.

Arsema'nın burada olması beni motive ediyor

Elvan Abeylegesse, geçen yıl sakatlığı yüzünden bir çok yarışı kaçırdığını, ancak pistlere dönüş yaptığı Paris'teki 20 kilometre yol yarışında 1:05.41'lik derecesiyle 2. olduğunu anımsatarak, Paris'teki derecem uzun bir aradan sonra bana moral oldu. Şimdi önümde Avrasya Maratonu var. 15 kilometre koşacağım. Güzel bir antrenman dönemi geçiriyorum. Avrasya Maratonu'nda iyi bir derece yapmayı düşünüyorum. Aladağ benim için uğurlu bir yer. Buraya kızımla birlikte geldim. Arsema'nın burada olması beni motive ediyor. Antrenmandan sonra onunla bol bol zaman geçiriyorum dedi.
Abeylegesse, 2013 takviminde Haziran ayında Mersin'de yapılacak Akdeniz Oyunları'nın ardından Ağustos ayında Moskova'daki Dünya Şampiyonası'nın olduğunu anımsatarak, 2012 istediğim gibi geçmedi, ama bu yıl hedeflediğim tüm yarışlarda iyi dereceler almak istiyorum. Türk bayrağıyla en iyi başarılara imza atmak istiyorum diye konuştu.
Londra Olimpiyatları'na katılamadığı için üzgün olduğunu belirten 30 yaşındaki milli atlet, Olimpiyatlar benim için bitmedi, 2016 Rio'da mutlaka madalya kazanacağım. 2012 Türk atletizmi için başarılı geçti. Avrupa ve dünyada ilkleri yaşadık. Aslı Çakır Alptekin ve Gamze Bulut yüzümüzü güldürdü. Nevin'in olimpiyat beşinciliği ise çok büyük bir başarı dedi.