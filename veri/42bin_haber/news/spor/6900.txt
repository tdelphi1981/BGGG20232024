Emre ve Ziegler, sağlık kontrolünden geçti
Fenerbahçe'nin İspanya'nın Atletico Madrid takımından transfer ettiği Emre Belözoğlu ve İtalya'nın Juventus ekibinden sezon sonuna kadar kiralık olarak kadrosuna kattığı İsviçreli Reto Ziegler, sağlık kontrolünden geçti.
Liv Hospital'da gerçekleşen sağlık kontrolüne ilk önce Ziegler, daha sonra da Emre geldi. Her iki futbolcuyu hastanede sarı-lacivertli takımın idari menajeri Hasan Çetinkaya karşıladı. Hastanede bir araya gelen ve geçen sezon olduğu gibi yine Fenerbahçe forması altında buluşan Emre ile Ziegler, birbirlerine sarıldıktan sonra kısa bir süre sohbet etti.

İki oyuncu ardından bir dizi sağlık muayenesinden geçti. Emre ve Ziegler'in, sırasıyla, cerrahi, dahiliye, ağız-diş, kulak-burun-boğaz ve göz muayenesi ile efor testinden geçtiği bildirildi.

Sağlık kontrolünün ardından Liv Hospital Medikal Direktörü ve Genel Cerrahi Uzmanı Prof. Dr. Oktar Asoğlu, her iki oyuncunun da titizlikle bütün tetkiklerinin yapıldığını söyledi.