Galatasaray'a İzmir'de coşkulu karşılama
Spor Toto Süper Lig'de yarın Akhisar Belediyespor ile karşılaşacak Galatasaray, İzmir'e geldi.
Galatasaray'ın son olarak kadrosuna kattığı golcü oyuncu Didier Drogba ile birlikte 20 futbolcunun yer aldığı 20 kişilik kafile, özel uçakla Adnan Menderes Havalimanı'na geldi.

Sarı-kırmızılı kafile, havalimanı çıkışında çok sayıda taraftar tarafından karşılandı. Taraftarlar, kafileye başkanlık eden Galatasaray Kulübü Yönetim Kurulu Üyesi Abdurrahim Albayrak ve futbolculara çiçek verdi.

Özellikle yeni transfer Drogba'ya yoğun sevgi gösterisinde bulunan taraftarlar, kafileyi İzmir'de konaklayacağı otele götüren otobüsü, havalimanı çıkışına kadar tezahüratlar ve meşalelerle uğurladı.

Manisa'da yarın saat 20.00'de oynanacak karşılaşma için bugün İzmir'de konaklayacak sarı-kırmızılı kafile, yarın Manisa'ya geçecek.