Orman 'Şükrü Saracoğlu' dedi
 
 Beşiktaş Başkanı Fikret Orman, İnönü Stadı yıkıldığında maçlarını Kadıköy’de oynamalarının daha yüksek ihtimal olduğunu söyledi. TRTSPOR’daki Futbol Gecesi programına konuk olan Orman, gündemdeki konularla ilgili açıklamalar yaparken, stat konusunda da ipucu verdi. “İnönü Stadı’nın inşaatı sürerken iki alternatifimiz var” diyen Kartal’ın patronu şöyle devam etti: “Maçlarımızı ya Türk Telekom Arena’da ya da Şükrü Saracoğlu’nda oynayacağız. Kadıköy’e daha yakınız. Yeni stadımız 38-42 bin kapasite aralığında olacak. Üstünün açılır-kapanır olmasını düşünüyorum. İnönü Stadı’nın ismi de değişecek. Bir sponsorla anlaşma durumumuz var.”
 
 CARVALHAL HOCA DEĞİLMİŞ!
 
 Yıldırım Demirören’in son döneminde teknik direktörlük görevine getirilen Carlos Carvalhal’la ilgili çarpıcı bir gerçeği de açıklayan Fikret Orman, “26 Mart’ta başkan oldum, 28 Mart’ta menacer Jorge Mendes’le görüştüm. Bana Carvalhal’ı Türkiye’ye teknik adam olarak göndermediğini, futbolcu izleme komitesi için yolladığını söyledi!” dedi. Demirören dönemi için de konuşan Orman, “8 senedir yapılan bu icraatlar ortada olmasına rağmen genel kurulda hesap sorulmadı. Şimdi benden hesap sorulması bekleniyor. Ben hesap sormam, hesap görürüm. Mahkemeler hesap sorar. Biz bu konudaki hukuksal çalışmalarımızı tamamladık” ifadesini kullandı.
 
 MHK’YA GÖZDAĞI VERDİ
 
 Galatasaray derbisinde kırmızı kart gören Felipe Melo’nun hareketini de yorumlayan Orman, “Bizim oyuncularımızda böyle bir şey olmaz. Bizim futbolcularımızda böyle bir format yok” diyerek Brezilyalı oyuncuyu eleştirdikten sonra hakem hatalarına dikkat çekip, MHK’ya gözdağı verdi: “Beşiktaş maçlarında çok fazla hata oluyor. Centilmenliğimizden dolayı böyle bir şey oluyorsa bu bizim dikkatimizi çeker. Biz işi üslubuyla götürmeye çalışıyoruz ama bu üslubu değiştirmemiz de mümkün!” 
 
 Fanatik