Tavşanlı Linyit Finlandiyalı oyuncu deniyor
PTT 1. Lig ekiplerinden TKİ Tavşanlı Linyitspor, Antalya'da dün başlayan kampta, Finlandiyalı oyuncular Drilon Shala ve Alexander Coco'yu denemeye aldı.
Kulüp Genel Menajeri Abdullah Duran, yaptığı açıklamada, Antalya'nın Serik ilçesine bağlı Belek beldesinde dün başlayan kampın, 12 Ocak'ta sona ereceğini bildirdi. Teknik direktör Arif Peçenek ve yardımcıları gözetiminde devam eden kamp süresince 4 hazırlık karşılaşması oynamayı planladıklarını belirten Duran, takımın moral ve motivasyonunun iyi olduğunu söyledi. Duran, Ümit Tütünci ve İbrahim Yavuz'un ardından Mustafa Emre Horoslu'nun da sözleşmesini feshettiklerini belirterek, kadro dışı bırakılan Faruk Bayar, Serkan Özsoy ve Eser Yağmur'un kulüp arayışlarının sürdüğünü ifade etti.
 
Kaleci Fatih Kaldan'ın Spor Toto 2. Lig Beyaz Grup ekiplerinden Altay ile anlaştığını, feda anlamında yürütülen çalışmalar kapsamında aldığı ücrette indirim yapmayı kabul eden kaleci Yavuz Eraydın'ın ise takımda kaldığını dile getiren Duran, daha önce Medical Park Antalyaspor'dan Deniz Aslan ile sezon sonuna kadar kiralık olarak sözleşme imzaladıklarını hatırlattı.

Forsell ile ilgili gelişmeler yüzde 90 olumlu
Duran, 3 yabancı oyuncu transfer etme hedefi doğrultusunda çalışmalarının sürdüğünü dile getirerek, Finlandiyalı oyuncular santrfor Drilon Shala (26) ile Alexander Coco'nun (26) kampta denenmeye başlandığını ve bu futbolcularla ilgili kararın teknik heyet tarafından verileceğini anlattı.
 
Bursaspor'un Finlandiyalı futbolcusu Peteri Forsell'i sezon sonuna kadar kiralamak için girişimlerinin sürdüğü bilgisini veren Duran, şöyle konuştu: Forsell ile ilgili gelişmeler yüzde 90 olumlu. Görüşmeler çok kısa bir sürede sonuçlanacak. Forsell ile denemeye aldığımız iki Finlandiyalı oyuncuyu transfer edersek kadromuzdaki eksiklikler büyük ölçüde tamamlanacak. Bunların dışında yerli ya da yabancı diğer oyunculardan çok yüksek bedeller talep ediliyor. Bunları karşılamamız mümkün değil ama şartlarımızı kabul edip bizi isteyen oyuncu olursa kapılarımız her zaman açık.