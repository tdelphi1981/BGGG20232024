Duvara çarpmayız
Her türlü eleştiriye açık olduğunu vurgulayan Şener bir de güvence verdi.
Bordo mavili kulübün başkanı, Gelirleriniz sağlamsa borçtan çekinmenize gerek yok. Hiçbir şekilde duvara vurmayız ama bunun şartlarını oturduğunuz yerden sağlayamazsınız dedi. 
TRABZONSPOR Başkanı Sadri Şener, eskiye oranla çok büyüdüklerini belirterek, Gelirleriniz sağlamsa borçtan çekinmenize gerek yok. Hiçbir şekilde duvara çarpmayız ama bunun şartlarını oturduğunuz yerden sağlayamazsınız dedi. Yönetimiyle ilgili her türlü eleştiriye açık olduğunu vurgulayan Başkan Şener, Trabzonspor, hiçbir şekilde duvara vurmaz. Ancak sürekli proje üretmek zorundayız. Görev yaptığımız 5 yıllık sürede hayata geçirdiğimiz projelerle ciddi gelirler elde ettik ve çarkı çok iyi yürüttük diye konuştu. 
ENGELLEMELER ŞEVKİMİZİ KIRIYOR 
BUNA karşılık gerçekleştirmeye çalıştıkları projeler konusunda zaman zaman engellemelerle karşılaştıklarının da altını çizen Şener, şöyle devam etti:
Başta HES (Hidro Elektrik Santralı) projesi olmak üzere zaman zaman karşılaştığımız engeller, ister istemez şevkimizi kırıyor, moralimizi bozuyor ve bizleri bu projelerle ilgili farklı kararlar almanın eşiğine getiriyor. Kulübümüzün çapı fazlasıyla büyüdü ve geçmişe göre çok değişti. Önümüzdeki gerçeğe göre adımlar atmalı, vizyonumuzu her zaman yukarılarda tutmalıyız. 
GALİBİYET SERİSİ BEKLİYORUM 
LİGİN 2. yarısında takımından galibiyet serisi beklediğini de söyleyen Şener, Rakiplerimizden geride kalmadan aynı mücadeleyi sürdüreceğiz. Transfer döneminde birkaç takviye gerekebilir. Burada önceliğimiz elimizdeki fazla sayıda yabancıdan uygun olanlarını göndermek ve yerlerine 1-2 yeni isim katmak olacak. Teknik heyetimizin görüşleri doğrultusunda bunları gerçekleştirmeye çalışacağız. 2. yarıya kupa maçlarıyla iyi bir giriş yaptık. Ligde üst üste galibiyetler alırsak olumsuz havayı dağıtmış oluruz ifadelerini kullandı.