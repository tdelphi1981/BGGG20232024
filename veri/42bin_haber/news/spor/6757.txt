Galatasaray eski futbolcusunu geri çağırdı
Galatasaray'da Muslera'nın yedeğine takviye geldi! Sarı kırmızılı kulüp geçtiğimiz transfer döneminde sözleşme uzatmayıp, serbest bıraktığı Aykut Erçetin ile yeniden nikah tazeliyor.
Muslera'nın birinci yedeği olan Ufuk Ceylan'ın formsuzluğu ve özel hayatındaki düzensizlik yüzünden gözden düşmesi, Galatasaray'da ikinci kaleciyi arayışını başlatmıştı. Teknik direktör Fatih Terim, kaleci antrenörü Claudio Taffarel'in raporu üzerine ikinci kaleci için Aykut Erçetin'i yeniden göreve çağırdı. 

Galatasaray'ın devre arası kampında hazırlık maçlarında şans bulan ancak bu şansı hiç de iyi kullanamayan Ufuk Ceylan tamamen gözden düşerken, Beşiktaş derbisinde Muslera'nın yedeği olarak Eray İşcan kulübede oturmuştu.

Ancak Eray'ın da çok tecrübesiz oluşu göz önüne alınarak, Fatih Terim'in isteği üzerine Aykut Erçetin ile yeniden anlaşılmasına karar verildi. Aykut Erçetin geçtiğimiz transfer ayında serbest kalmış ancak hiçbir kulüple anlaşmayıp, sezonun ilk yarısını boş geçirmişti.