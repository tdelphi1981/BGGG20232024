Trabzonspor'un golcüsü Adrian
Trabzonspor'da ilk sezonunda hayal kırıklığına uğratan Polonyalı oyuncu Adrian Mierzejewski'nin bu sezon forma şansı bulmaya başlamasıyla gösterdiği performans, bordo-mavili takıma önemli katkı sağlıyor.
Adrian, geçen sezon başında 5 milyon 250 bin avro bonservis bedel ile transfer edildi. Başarısız bir dönem geçiren ve gol atma başarısı gösteremeyen Polonyalı oyuncu, bu sezon 10'uncu haftadan itibaren bulduğu forma şansını iyi değerlendirirken gollerine de devam ediyor.

Ligde 10'uncu haftadaki Medical Park Antalyaspor maçında 1, 11'inci haftadaki Akhisar Belediyespor maçında 2 gol atan Adrian, dünkü Gaziantepspor maçında da attığı ile gol sayısını 4'e yükseltti. Adrian, Olcan Adın ile birlikte bordo-mavili takımın ligdeki en golcü oyuncusu durumunda bulunuyor.

Adrian, Ziraat Türkiye Kupası'nda attığı gollerle takımına adeta hayat verdi. Bordo-mavili futbolcu, Ziraat Türkiye Kupası'nda Kasımpaşa ile deplasmanda oynanan ve bordo-mavili takımın 1-0 yenik götürdüğü karşılaşmanın 88. dakikasında attığı golle skoru 1-1 yaparak maçın uzatmalara gitmesini sağladı. Daha sonra geçilen seri penaltı atışlarında rakibini eleyen Karadeniz ekibi, gruplara kaldı.

Polonyalı oyuncu, bordo-mavili takımın grupta 2-0 galip geldiği Eskişehirspor maçında 1 gol, 3-2 kazanılan Medical Park Antalyaspor maçında 2 gol, 3-0 kazanılan Mersin İdmayurdu maçında da 1 gol attı. Kupada 5 gol atan Adrian, takımının başarısında da önemli rol oynadı.