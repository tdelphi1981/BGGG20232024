Bursaspor'a altyapıdan takviye
Bursaspor Futbol Kulübü, altyapıdan yetişen Ertuğrul Ersoy ile 3 yıllık profesyonel sözleşme imzaladı.
Vakıfköy Orhan Özselek Sosyal Tesisleri'ndeki imza töreninde Divan Başkanlık Kurulu Başkanı Kadir Şankaya, Altyapıdan Sorumlu Yönetim Kurulu Üyesi Necmettin Kocaman, yöneticiler İsmet Demirel ve Nejat Çölek hazır bulundu.

Kocaman, imza töreninde yaptığı konuşmada, Ertuğrul'u 3 yıl önce Gölcükspor'dan transfer ettiklerini söyledi.

Ertuğrul'un pek çok altyapı oyuncuları gibi Avrupa'daki çok sayıda kulüp tarafından yakından takip edildiğini dile getiren Kocaman, 'Ertuğrul'a ciddi teklifler geliyordu. Ancak biz altyapıdan yetiştirdiğimiz oyuncuyu satmayı değil (A) takımımıza kazandırmayı düşünüyoruz. O nedenle kendisiyle 3 yıllık profesyonel sözleşme imzaladık' dedi.

Bursaspor altyapısının adeta bir futbol eğitim yuvası olduğunu anlatan Kocaman, şunları kaydetti:

'Bursaspor'un altyapısı bazı kesimler tarafından çiftlik gibi gösteriliyor ama ben burada bunu net bir şekilde söyleyebilirim ki Bursaspor'un altyapısı bir çiftlik değil bir eğitim yuvasıdır. Tam gün çalışan doktorumuzla, fizyoterapistimizle, diyetisyenimizle ve psikologumuzla Bursaspor'un altyapısı Türkiye'nin en iyi altyapılarından biridir. Ben her platformda bahsettiğim gibi bizim altyapımızdan sadece Türkiye'nin değil Avrupa'nın bahsettiği oyuncular çıkacak. Ben taşın altına elimi değil vücudumu koyuyorum. Ben yine şu iddiamı yineliyorum; 3 yıl içerisinde Bursaspor'un (A) takımında altyapıdan gelen ve direkt oynayan 5-6 oyuncu olacaktır. Ben bunları söylerken öncelikle altyapıdaki oyuncularıma ve hocalarıma güveniyorum. Bizim yöneticilik yaptığımız dönemde çiftlik denilen Bursaspor'un altyapısında biz Türkiye ve Avrupa şampiyonlukları yaşadık.'

Ertuğrul Ersoy da Bursaspor formasını en üst seviyede terletmek istediğini belirterek, 'Beni bugünlere getirenin Bursaspor olduğunu çok iyi biliyorum. Bursaspor'a olan borcumu ileride terleteceğim formayla ödemek istiyorum' diye konuştu.

Daha sonra Ertuğrul Ersoy, 3 yıllık profesyonel sözleşmeyi imzaladı.