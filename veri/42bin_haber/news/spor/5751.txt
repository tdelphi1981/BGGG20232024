Bianchi India'nın kararını bekliyor
Jules Bianchi, India'da bu sezon Paul di Resta'nın takım arkadaşı olma umudunun yüksek olduğunu belirterek takımdan cevap beklediğini söyledi.
Di Resta hafta sonundaki bir konuşmasında Force India'nın, ikinci pilotun kim olacağı konusunda hala karar vermemesinin şaşırtıcı olduğunu dile getirmişti. 

Takımın yedek pilotu Biachi, aday listesinin başında yer alıyor.

Auto Plus'da yazan Fransız yorumcu Jean-Louis Moncet, Force India'nın, 2014'de Mercedes'i bırakıp Ferrari motoruna geçeceğini hatırlatarak, bunun aynı zamanda Ferrari'nin pilotu olan Nicolas Todt menajerliğindeki Bianchi'nin şansını hayli artırdığına dikkat çekti.

Hafta sonu Felipe Massa'nın karting turnuvasına katılan Bianchi, burada RMC Sport'a yaptığı açıklamada, "Bu kez kış dönemi hayli zor geçiyor, çünkü ne yapacağımı bilemiyorum. Bir şansım var, iyi bir şans... Force India'nın ne karar vereceğini bekleyip göreceğiz" dedi.