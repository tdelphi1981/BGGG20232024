Anadolu Efes 270. galibiyet peşinde
Anadolu Efes Basketbol Takımı, THY Avrupa Ligi'nde yarın İstanbul'da İtalya temsilcisi EA7 Emporio Armani ile yapacağı (C) Grubu 6. hafta maçıyla birlikte Avrupa kupalarında 457. karşılaşmasına çıkacak.Lacivert-beyazlılar, 1979-1980 sezonundan itibaren mücadele ettiği Avrupa kupalarında, bugüne dek yaptığı 456 maçın 269'unu kazandı, 187'sinde ise salondan yenilgiyle ayrıldı.

Mahmuti ile Avrupa'da 144. randevu

Anadolu Efes, başantrenör Oktay Mahmuti ile Avrupa kupalarında 144. maçına çıkacak. Bugüne kadar Avrupa Ligi'nde Mahmuti yönetiminde 143 karşılaşma yapan lacivert-beyazlılar, 89 galibiyet, 54 mağlubiyet aldı.

Avrupa kupalarındaki başarıları

Anadolu Efes, 33 yıllık Avrupa kupaları serüveninde müzesine 1 Avrupa kupası götürdü, 1 kez final oynadı, 2 kez de dörtlü finalde yer alarak üçüncü oldu. Lacivert-beyazlılar, 1995-1996 sezonunda Avrupa Radivoj Koraç Kupası'nda şampiyonluğa ulaştı. Takım sporlarında Avrupa'da kupa kazanan ilk Türk ekibi unvanını alan Anadolu Efes, finalin ilk maçında İstanbul'da 76-68 yendiği İtalya'nın Stefanel Milano takımına rövanşta 77-70 yenilmesine rağmen, sayı averajıyla kupayı müzesine götürdü.

Anadolu Efes, 1992-1993 sezonunda Avrupa Kulüpler Kupası'nda finale yükseldi. İtalya'nın Torino kentindeki final maçında Yunanistan temsilcisi Aris'e 50-48 yenilerek, çok yaklaştığı kupayı kazanamadı.
Lacivert-beyazlılar ayrıca, 1999-2000 sezonunda Avrupa Ligi'nde dörtlü finale kaldı. Yunanistan'ın Selanik kentindeki dörtlü finalin ilk günü ev sahibi ülke temsilcisi Panathinaikos'a 81-71 kaybeden Anadolu Efes, üçüncülük maçında İspanya'nın Barcelona takımını 75-69 yendi ve üçüncü oldu.

Anadolu Efes, 2000-2001 sezonunda da bu kez Suprolig'de dörtlü final oynadı. Fransa'nın başkenti Paris'teki organizasyonda ilk gün yine Yunanistan'ın Panathinakos takımına 74-66 yenilen lacivert-beyazlılar daha sonra Rusya'nın CSKA Moskova takımını 91-85 yendi ve bir kez daha üçüncülüğü elde etti.

Efes'in, EA7 Emporio Armani'ye büyük üstünlüğü

İstanbul'da EA7 Emporio Armani ile karşılaşacak Anadolu Efes, İtalyan temsilcisiyle tarihinde 14. kez mücadele edecek. İki takım arasında Avrupa kupalarında daha önce yapılan 13 maçtan 10'unu Anadolu Efes, 3'ünü EA7 Emporio Armani kazandı. Lacivert-beyazlılar, rakibi ile deplasmanda yaptığı 7 maçtan 4'ünü kazanıp, 3'ünü yitirdi, İstanbul'da ise İtalyan ekibine karşı 6 maçta da üstünlük kurdu.

Anadolu Efes, İtalyan temsilcisiyle Avrupa kupalarındaki ilk temaslarını 1995-1996 sezonunda tarihe geçen maçlarda yaptı. Avrupa Radivoj Koraç Kupası finalinde karşılaşan her iki ekip arasında gülen taraf Anadolu Efes oldu. Türk temsilcisi, o dönemdeki sponsoru Stefanel olan İtalyan takımını finalin ilk maçında İstanbul'da 76-68 yendi. Milano'daki rövanşı 77-70 kaybeden lacivert-beyazlılar, sadece 1 sayı averajla rakibini geçerek, kupayı müzesine götürdü.

Efes Pilsen olan adını geçen sezon öncesi Anadolu Efes olarak değiştiren Türk ekibi ayrıca, Avrupa Ligi'nde 2005-2006, 2007-2008, 2008-2009, 2010-2011 ve geçen sezon aynı grupta yer aldığı İtalyan rakibini son 11 maçın 9'unda yenmeyi başardı.

Maçlar

Anadolu Efes ile eski adlarıyla Stefanel Milano, Armani Jeans Milano, son 2 sezonki adıyla EA7 Emporio Armani takımları arasında Avrupa kupalarında yapılan maçlarda alınan sonuçlar şöyle:
1995-1996 Sezonu: Avrupa Radivoj Koraç Kupası Finali

Efes Pilsen - Stefanel Milano: 76 - 68
Stefanel Milano - Efes Pilsen: 77 - 70

2005-2006 Sezonu: ULEB Avrupa Ligi
Armani Jeans Milano - Efes Pilsen: 66 - 71
Efes Pilsen - Armani Jeans Milano: 85 - 57

2007-2008 Sezonu: ULEB Avrupa Ligi
Efes Pilsen - Armani Jeans Milano: 80 - 70
Armani Jeans Milano - Efes Pilsen: 73 - 76

2008-2009 Sezonu: ULEB Avrupa Ligi
Armani Jeans Milano - Efes Pilsen: 71 - 81
Efes Pilsen - Armani Jeans Milano: 74 - 67

2010-2011 Sezonu: THY Avrupa Ligi
Efes Pilsen - Armani Jeans Milano: 82 - 74
Armani Jeans Milano - Efes Pilsen: 84 - 70

2011-2012 Sezonu: THY Avrupa Ligi
EA7 Emporio Armani - Anadolu Efes: 54 - 62
Anadolu Efes - EA7 Emporio Armani: 84 - 70

2012-2013 Sezonu: THY Avrupa Ligi
EA7 Emporio Armani - Anadolu Efes: 80 - 75