Havaalanında Drogba heyecanı
Afrika Uluslar Kupası'nda geçtiğimiz pazar günü Nijerya'ya 2 - 1 yenilerek kupaya veda eden Fildişi kafilesi Güney Afrika'da ayrıldı. Galatasaray'ın süper transferi Drogba'nın bugün Johannesburg Oliver Tambo Havaalanı'na girmesi ile alanda büyük heyecan yaşandı.
Aralarında Galatasaraylı Eboue, Trabzonlu Bamba'nın da olduğu oyuncular dün ülkeyi terk ederken, Fildişi Futbol Federasyonu yöneticileri Tambo'dan bugün ayrıldı. Önce Johannesburg'tan özel uçakla ayrılacağı söylenen Drogba, kafilenin aksine dün geceyi de maçların oynandığı Rustenburg şehrinde geçirdi. 

Bugün TSİ 11:30'da Oliver Tambo'ya gelen Drogba'ya geniş güvenlik uygulandı. Havaalanı çalışanlarının ve yolcuların sevgi gösterileri arasında check-in işlemlerini tamamlayan Drogba, diğer futbolcuların aksine VIP salonuna alındı. 

Cihan'ın ve Fildişi medyasının sorularını yanıtsız bırakan Drogba, VIP girişinde Cihan muhabirine gülümseyerek, "Seninle Türkiye'de röportaj yapacağım, şimdi yorgunum." dedi. 

Drogba Güney Afrika Havayolları ile Gana aktarmalı olarak Fildişi'ne uçtu. Drogba'nın Cuma günü İstanbul'da olması bekleniyor.