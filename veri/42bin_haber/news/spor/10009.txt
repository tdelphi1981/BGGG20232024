Beşiktaş Saracoğlu'nda oynayacak mı?
Fenerbahçe Asbaşkanı Abdullah Kiğılı, Beşiktaş'a Şükrü Saracoğlu Stadı'nın kapılarını açıp açmayacakları konusunda önemli açıklamalar yaptı.
Beşiktaş Kulübü ile iyi ilişkiler içerisinde olduklarını dile getiren Abdullah Kiğılı; "Dost ve kardeş kulüp Beşiktaş'ın ziyaretine geleceğiz. Onlarla son derece sıcak ve iyi ilişkiler içerisindeyiz. Beşiktaş camiasını severiz ve saygı duyarız. Dosthane bir karşılaşma olmasını temenni ediyorum. İnşallah iyi oynayan kazanır" dedi.

'Beraberlik, Galatasaray'a yarıyor'

Her iki takımın da mutlaka kazanması gereken bir karşılaşma olduğunu ifade eden Kiğılı; "Derbiler, her zaman önem verdiğimiz karşılaşmalardır. Hem bizim hem de Beşiktaş için çok önemli ve hayati bir maç. 1 puan fark ile bu derbiye giriyoruz. Beraberlik Galatasaray'a yarıyor. Beşiktaş da iyi bir takım. Her iki takımın da galip gelmesi lazım. Beraberlik sıkıntı yaratır" dedi.

'Fizibilite raporuna göre karar vereceğiz'

Beşiktaş'ın gelecek sezon Şükrü Saracoğlu Stadı'dan oynamak istemesine değinen Abdullah Kiğılı "Şu anda her şey havada. Ne olacağı belli değil. Resmi bir durum olursa stadın zemini konusunda bir fizibilite çalışması yapacağız. Çünkü bizim stadımızın altı ıslak. Çok maç kaldıracak durumu var mı yok mu? Buna iyi bakmamız lazım. Stadımızın zeminine uzun yıllardır çok paralar harcadık. Bu kadar ağırlığı kaldırabilir mi? Önemli olan bu. Fizibilite raporuna göre bir karar vereceğiz" dedi.

'Bu tür şeyler olabilir' Son olarak ise taraftarlar arasında bir sorun olup olmayacağı ile ilgili ise "Bu tür şeyler olabilir. Ama ortada henüz bir şey yok. Bugünden bir laf söylemek yanlış olur" diyerek sözlerini tamamladı.

(HABER1903)