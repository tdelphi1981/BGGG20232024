Cüneyt Çakır'a 8.2 puan verildi iddiası
Manchester United - Real Madrid maçının gözlemcisi Pierluigi Collina'nın hakem Cüneyt Çakır'a 8.2 puan verdiği iddia edildi. 
Milliyet'te yer alan habere göre, UEFA tarafından maça gözlemci olarak atanan Pierluigi Collina, Türk hakem Çakır'a 8.2 puan verdi. Başta Manchester United ve Sir Alex Ferguson olmak üzere İngiltere basınının büyük tepkisini çeken Cüneyt Çakır'a yapılan yegane uyarınınsa, maç sonunda kendisini alkışlayarak tepki gösteren Rio Ferdinand'a çıkarmadığı kart olarak gösterildi. 
Çarşamba akşam saatlerinde İstanbul'a gelen FIFA kokartlı hakem, basın mensuplarının sorularını yanıtsız bıraktı. 3 senedir UEFA'nın Türkiye'den sorumlu eğitmeni Jaap Uilenberg ise Şampiyonlar Ligi'nde iki Türk hakemin birden görevde olmasının gurur verici olduğunu söyledi. 

Çakır ve Fırat Aydınus'un performanslarını alkışladığını belirten Uilenberg, "Bundan sonra ne olur bilemeyiz, ama Şampiyonlar Ligi'nde tur mücadelelerinde görev alan hakemler genelde daha sonra daha üst düzey mücadeleleri yönetiyorlar. Türk hakemliğinin son yıllarda yaptığı çıkış da buna örnek gösterilebilir." dedi. 
Cüneyt Çakır, geçtiğimiz yıl da Şampiyonlar Ligi yarı finalinde John Terry'i kırmızı kartla oyun dışı bırakmıştı.