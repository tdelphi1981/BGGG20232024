Bursaspor'dan 'Ertuğrul Sağlam' açıklaması
Bursaspor Kulübü, eski teknik direktör Ertuğrul Sağlam'a gönderilen ihbarnameye ilişkin, 'Sağlam, istifasını 28 Ocak 2013 tarihinde sadece medyaya beyan etmiş, kulübümüze ise maalesef herhangi bir yazılı istifa beyanın vermemiştir. Kulübümüz bu anlamda kanuni olarak prosedürler karşısında zorda kalmıştır' görüşünü iletti.
Kulübün Yönetim Kurulu adına yapılan açıklamada, Sağlam'ın 9 Şubat 2013 Cumartesi akşamı bir televizyon kanalına canlı telefon bağlantısında birtakım açıklamalar yaptığı anımsatıldı. Sağlam'ın, açıklamasının içeriklerinde kulübü töhmet altında bırakabilecek ve yanlış algılara sebebiyet verebilecek 'talihsiz' ifadeler yer aldığı belirtildi.

-'Sıradan bir prosedür işlemi'-

'Sayın Ertuğrul Sağlam söz konusu bu bağlantıda, özetle 28 Ocak 2013 tarihinde istifasını açıkladıktan bir hafta sonra kendisine kulüpten ihbarname geldiğini, ihbarnamede istifa hususu ile birlikte antrenmanlara çıkılmadığının noter tutanakları ile saptandığı ifadelerinin yer aldığını belirtmiş, açıklama sonunda kulüpten 700 bin avro civarı alacağı bulunduğunu da beyan ederek kulüp yönetimine karşı sitemkar ifadeler kullanmıştır' denilen açıklamada şunlar kaydedildi:

'Öncelikle Sayın Ertuğrul Sağlam'a gönderilen ihbarname kanuni bir zorunluluktur. Zira sözleşme feshini kulübümüze yazılı olarak bildirmemiş, bu konudaki sözlü talebimizi yerine getirmemiş ve TFF talimat ve kurallarına göre kulübümüzün sözleşme feshini gerek TFF'ye gerekse kendisine yazılı biçimde bildirmesi zorunluluğu doğmuştur. Her kulüpte yaşanan sıradan bir prosedür işleminin kulübümüzün, ailenin içerisinde kalmasını ve basına yansımamasını arzu ederdik. Bu tartışma veya konunun ulusal basında yer almış olması, imajımız ve değerlerimiz açısından şüphesiz ki olumsuz hal yaratmıştır. Polemik yaratacak açıklama ve cevaplardan özenle kaçınmak, herhangi bir tartışmayı başlatmak veya herhangi bir tartışmanın içinde olmamak için de azami özeni göstermek bir yerde eski teknik direktörümüze manevi borcumuzdur. Başta kulüp başkanımız ve yönetimimiz olmak üzere de bu kadar gereksiz polemik içerisinde olmak hiçbir Bursalının ve Bursasporlunun tat almayacağı bir durumdur.'

-'Kulübe yazılı istifa beyanı yok'-

Sağlam'ın istifasını 28 Ocak 2013 tarihinde sadece medyaya beyan ettiği, kulübe ise yazılı istifa beyanında bulunmadığı savunulan açıklamada, şu ifadeler kullanıldı:

'Kulübümüz bu anlamda kanuni olarak prosedürler karşısında zorda kalmıştır. Kulübün TFF'ye istifa ile ilgili bildirim yapması talimatlar/kurallar gereği kaçınılmaz ve süreye tabi bir zorunluluktur. Bu bildirimin bir nüshasının ise istifa eden teknik direktöre gönderilmesi yine kanuni bir zorunluluk, gerekliliktir. Bu zorunluluk için toplam 8 gün beklenmiş, 8. gün olan 05.02.2013 tarihinde TFF ile Sayın Ertuğrul Sağlam'a feshin gerçekleştiğini bildiren ihbarnamenin birer örneği gönderilerek tebliğ edilmiştir. Sözleşme, 28.01.2013 tarihinde Sayın Ertuğrul Sağlam tarafından, istifa ile sona erdirildiğinden bu tarihten sonra Ertuğrul Sağlam için noter de dahil olmak üzere antrenmanlara çıkmama ile ilgili herhangi bir tutanak tutulmamıştır. Böyle bir iddianın hukuki zeminde yeri de yoktur. Bu konuda kendi ifadelerine göre federasyon ilgilileri tarafından kendisine yanlış bilgi verilmiştir. Yine kendisine herhangi bir tutanak da gönderilmemiştir. Maalesef sitem kaynağı olarak ileri sürülen bilgi veya algı yanlıştır.'

-'Görev süresi içinde 14 milyon 500 bin TL ödeme yapıldı'-

Ayrıntılı harcama cetvellerinin, her zaman olduğu gibi 18 Şubat'taki olağan mali genel kurulda üyelere sunulacağı vurgulanan açıklamada, şöyle denildi:

'Kulübümüz, görev süresi içerisinde Sayın Ertuğrul Sağlam'a, ekibi hariç çalışmaları için toplam 14 milyon 500 bin TL civarı ödeme yapmıştır. Ayrıca kendisinin istifası sonrası kulüple alacağı/borcu için bir araya gelinerek, sözleşme ve kanundan kaynaklanan maddi hükümlerin görüşülmesi ile maddi konularda düzenlenecek karşılıklı ibraname düzenlenmesi şansı olmadan sıcağı sıcağına bu talihsiz açıklama olayı yaşanmıştır. Kulübümüzün hiçbir futbolcusuna ve teknik ekibe ihtilafsız bir kuruş borcu bulunmamaktadır. Sayın Ertuğrul Sağlam ile de gereken maddi mutabakat yapılmamıştır. Ancak şampiyonluk apoletli, manevi açıdan da her zaman gönül bağı ile bağlı olmayı arzu ettiğimiz kendisi ile bu tarz bir ihtilafı yaşamamaya azami ihtimam ve özeni göstermek, bize düşen önemli bir manevi sorumluluktur.'

Kulübün açıklamasında, 'Bursaspor Kulübü'nün kurumsal yükümlülükleri ve zorunlulukları, her kim olursa olsun kişilerden önce gelir' denilerek, camia ve taraftarın, bu kurumsal zorunluluk ve yükümlülüklerin yerine getirilmemesi durumunda ilgililerine hesap sorması gerektiği vurgulandı.

-'Yerinde olmayan biçimde acele ve aşırı tepki'-

Açıklamada, ayrıca şunlar kaydedildi:

'Altı çizilerek belirtilmelidir ki Sayın Ertuğrul Sağlam, istifa kararını açıkladıktan günler sonra birçok televizyon kanalına ve şahsen bizlere, yönetimle çok iyi ilişkiler içerisinde ayrıldığını, yönetimden ve Bursa'dan gayet memnun olduğunu çalıştığı süreçte hemen hiçbir sorun yaşamadıklarını, ayrılış sebebinin sadece sportif gerekçeler olduğunu defalarca dile getirmiştir. Ancak Sayın Ertuğrul Sağlam, kendisine talimatlar gereği göndermeye mecbur bırakıldığımız ihbarnameye, bizce yerinde olmayan biçimde acele ve aşırı tepki göstererek, noter kanalı ile kulübümüze cevap ihtarnamesi göndermiş, bu ihtarnamede talihsiz biçimde özetle ayrılış nedeni olarak, 'Ücretlerinin bir kısmını alamadığı için sözleşmesini feshettiğini' belirtmiştir ki bu şaşırtıcı tavır ve durum bizi derinden üzmüştür. Bazı çevrelerce de konu tek taraflı ve kasıtlı ele alınmakta, ileri sürülen istifa veya feshin yönetimle sorunlar varmış veya istifanın ardında maddi hususlar varmış gibi suni kavram kargaşası, kasıtlı algı yaratılmaya gayret edilmektedir. Dikkatle bu gayretleri de izliyor, hakikatler ışığında maksatlı ve kötü niyetli yaklaşımları kınıyoruz.'

Açıklamada ayrıca, 'İçten ve dıştan hiçbir art niyetli kişi veya kuruluşun bu tarz sportif hayatın olağan akışına uygun prosedürleri, kendi amaç ve hevesleri için kullanmamasını, taraftarlarımızın ve camiamızın da bu heveslilere prim vermemesini özenle rica ediyoruz' denildi.