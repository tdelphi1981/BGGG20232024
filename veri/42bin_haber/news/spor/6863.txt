Emre Belözoğlu İstanbul'da
Fenerbahçe'nin, İspanya'nın Atletico Madrid takımından transfer ettiği eski futbolcusu Emre Belözoğlu, İstanbul'a geldi. 
Sarı-lacivertli kulüple 2,5 yıllık sözleşme imzalayan Emre ve ailesini taşıyan özel uçak, Sabiha Gökçen Havalimanı'na indi.

Genel Havacılık Terminali'nden çıkış yapan Emre'yi, alanda Fenerbahçeli taraftarlar karşıladı.

Emre, havalimanında yaptığı açıklamada, "Çok güzel duygular bunlar. Çok teşekkür ederim. Elimden geldiğince bu kulübü daha önce temsil ettiğim gibi yine aynı şekilde temsil etmeye çalışacağım" dedi.

Taraftarın kendisine gösterdiği ilgiyi hak edecek bir şey yaptığını hiç düşünmediğini anlatan Emre, "Onlara buraya kadar gelip bana destek verdikleri için teşekkür ediyorum. Daha önce nasıl duygulara sahipsem bugün de aynı duygularla geldim. Buraya kadar gelen herkese teşekkür ederim. Beni çok duygulandırdılar. Bunları hak ettiğimi düşünmüyorum" diye konuştu.

Transfer süreciyle ilgili soru üzerine, gelişmelerin 3 gün önce başladığını kaydeden Emre, şunları söyledi:

"Yarın daha geniş kapsamlı, hocamla beraber bir basın toplantısı yaparız ve her şeyi orada da söylerim. Benim için verilecek karar çok zor değildi. Nasıl buradan giderken hem benim adıma hem kulübüm adına hayırlı olacaktı. Gelmem de hem benim adıma hem kulübüm adına böylesi hayırlıydı. Şimdi birliktelik ve
birbirimize sarılma zamanı. Elimden geldiğince bu kulübün başarısı için mücadele edeceğim. Benden beklenen neyse onu vermeye çalışacağım."

Aykut Kocaman ile aralarında sıkıntı olduğu söylemleriyle ilgili olarak Emre, "Bir şey yok. Birbirimize sarılma zamanı. Ben hocamla zaten konuştum. Onunla görüştükten sonra bunlar oldu" dedi.

-Taraftarlar karşıladı-

Havalimanından çıkışta Genç Fenerbahçeliler taraftar grubunun lideri Sefa Kalya, boynuna sarı-lacivertli atkı taktığı Emre Belözoğlu'nu alanın dışında bekleyen taraftarların yanına götürdü.

Emre, meşaleler yakıp kendisine tezahüratlar yapan taraftar grubuna yaklaştığında bariyerlerin üzerinden atlayan taraftarlar, adeta sarı-lacivertli futbolcuya hücum etti.

Alanda önlem alan polis ekipleri, sarı-lacivertli futbolcunun çevresinde oluşan kalabalığı açmaya çalışsa da Emre bir süre kalabalığın ortasında kalarak, zor anlar yaşadı.

Emre, alandan ayrılacağı araca getirildikten sonra taraftarlar, bu kez aracının etrafını sardı. Polis ekiplerinin müdahalesiyle Emre, kendisine büyük sevgi gösterilerinde bulunan taraftar yoğunluğundan çıkarak, alandan ayrıldı. Bu arada, sarı-lacivertli taraftarların "Yönetim istifa" tezahüratları dikkat çekti.

Emre Belözoğlu, yarın sabah Liv Hospital'da sağlık kontrolünden geçtikten sonra akşam da Fenerbahçe Futbol Takımı'nın antrenmanına katılacak.