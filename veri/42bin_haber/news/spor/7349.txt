"Hedefim Avrupa'da oynamak"
(A) Milli Futbol Takımı'nın 6 Şubat Çarşamba günü Manisa'da Çek Cumhuriyeti ile yapacağı hazırlık maçının aday kadrosunda bulunan futbolcular Ahmet İlhan Özek ve Necip Uysal, kazanmak için sahaya çıkacaklarını söyledi.
Milli takımın Türk Telekom Arena'daki antrenmanından önce basın mensuplarının sorularını yanıtlayan iki futbolcu, aday kadroda bulunmaktan mutluluk duyduklarını ifade etti.

İlk kez (A) Milli Futbol Takımı'nın aday kadrosuna çağrılan Kardemir Karabüksporlu Ahmet İlhan, heyecanlı olduğunu belirterek, şöyle konuştu:

'Beni buraya layık gören Abdullah hocama ve ekibine teşekkür ediyorum. Bu benim için gurur verici. Burada bulunduğum için çok mutluyum. Ne kadar hazırlık maçı olsa da her maçın kazanılması gerektiğini düşünüyorum. Maçın Manisa'da olması da benim için önemli. Çünkü beni Türkiye'ye tanıtan takım Manisaspor'du.'

FIFA 2014 Dünya Kupası'na katılma şansını da değerlendiren Ahmet İlhan, 'Biraz durumumuz zor olsa da matematiksel olarak şansımız bitmedi. Kalan maçlarımızı da kazanarak, 2014 Dünya Kupası'na gideceğimize inanıyorum' dedi.

Hedefinin Avrupa'da oynamak olduğunu da kaydeden Ahmet İlhan, Arda Turan gibi başarılı olmak istediğini dile getirdi.

-Necip Uysal: 'Tekrar milli takıma çağrılmaktan mutluyum'-
Daha önce 1 kez (A) Milli Takım forması giyen Beşiktaşlı futbolcu Necip Uysal, tekrar ay-yıldızlı takıma çağrıldığı için mutlu olduğunu ifade etti.

Çek Cumhuriyeti'ni yenmek için sahaya çıkacaklarını vurgulayan milli futbolcu, 'Talihsiz sakatlıklar yaşadım. Bu sezon iyi olduğumu düşünüyorum ve Abdullah hoca da bunu görerek, beni yeniden milli takıma çağırdı. Tekrar milli takıma çağrıldığım için çok mutluyum. Gruptan çıkarak, dünya kupasına gideceğimize inanıyorum. Elimizden gelen her şeyi yaparak, milli takıma katkıda bulunmak istiyoruz' şeklinde konuştu.

Genç futbolcu, son olarak Beşiktaş'la şampiyonluklar yaşadıktan sonra yurt dışında bir takımda oynamak istediğini belirtti.