Kocaman: Düşündüğümüzden daha rahat geçtik
Fenerbahçe Teknik Direktörü Aykut Kocaman, Ziraat Türkiye Kupası'nda Bursaspor'u 3-0 yendikleri maçta, düşündüklerinden daha rahat bir galibiyet aldıklarını ifade etti.
Kocaman, maçtan sonra düzenlenen basın toplantısında yaptığı konuşmada, gruptan çıkmayı garantilediklerini, bundan sonra Sivasspor ile yapacakları maçta da grup birinciliğini garantilemek için mücadele edeceklerini belirterek, şunları kaydetti:

'Genel olarak son oynadığımız Sanica Boru Elazığspor maçına göre biraz daha topun akışını hızlandırmayı başardık. Özellikle savunma oyuncularımız ön tarafla bağlantı kurmaya başlayınca, zaman zaman inişler, çıkışlar olsa da genel olarak topun hızını artırmayı başaran bir takım vardı sahada. Düşündüğümüzden biraz daha rahat geçmiş olduk Bursaspor'u. Bursaspor'a başarılar dilerim.'

Genelde tribünlerin Fenerbahçe'de teknik direktörleri, genç oyunculara görev vermediği için eleştirdiği ancak bugün kendisi genç oyuncuları sahaya sürerken tribünlerin Alex de Souza tezahüratı yaptığı ifade edilerek yöneltilen soruya Kocaman, özetle şöyle yanıt verdi:

'Bunun için fazla yorum yapmayayım. Ama Fenerbahçe teknik direktöründen de diğer teknik direktörlerden de hem gençler hem tecrübeliler oynasın istenir. Pek çok şey istenir. Bütün bunları biraz da yapmak zorunda teknik adamlar. Biz de bunu yapmaya çalışıyoruz. Şans buldukları anda bunu değerlendirebilenler, bu formayı daha uzun süre taşımaya devam edecekler.'

-Belhanda transferi-

Kocaman, Belhanda'nın transfer çalışmasıyla ve '2-3 transfer olmazsa Aykut Kocaman düş kırıklığına uğrar' gibi yorumlarla ilgili soruya, 'Belhanda ile resmi görüşmelere başlanmış olması, transferin biteceği anlamına gelmiyor. Görüşmeler her zaman her şeye açık. Hiçbir şekilde hayal kırıklığım olmaz. Transferle ilgili sadece benim değil, aynı zamanda kulübün ve takımın beklentisi oluyor. Bu ihtiyaç olduğu gibi, psikolojik ihtiyaç gibi görünüyor' şeklinde yanıt verdi.

Transferin yapılamamasının takıma nasıl yansıyacağı sorusu üzerine Kocaman, 'Transfer beklentisi herkeste var. Olursa sevindirici olur, olmazsa da karalar bağlayacak halimiz yok' diye konuştu.

Belhanda'nın alternatifinin bulunmadığı yönünde bir algı olduğu ifade edilerek, yöneltilen '2. pozisyon için de çalışmalar devam ediyor mu?' şeklindeki soruyu Kocaman, '2. pozisyon için de tabii ki seçenekler var. Bunu biraz daha hayatın ve kulübün gerçekleriyle paralel götürmek daha doğru gibi görünüyor' şeklinde yanıtladı.

Kocaman, Belhanda'nın alternatifinin olup olmadığının sorulması üzerine ise 'Salih orada çok kuvvetli bir alternatif olmanın da ötesine geçebileceğini gösterdi' dedi.

Galatasaray'ın Sneijder'i transfer etmesinin kendileri açısından transfer zorunluluğunu getirip getirmediği sorulan Kocaman, spekülasyon olmaması için yorum yapmak istemediğini belirtti.