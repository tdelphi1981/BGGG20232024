Galatasaray'a küfür içeren atkılar Twitter'ı salladı
Uşak Sportif Olta Balıkçıları Federasyonu (OBAF) ve Uşak Milli Eğitim Müdürlüğü tarafından, öğrencilere dağıtılan atkıların bazılarının Galatasaray'a küfür içerdiği ortaya çıkmasına sosyal medyadan sert tepki geldi.(DHA) -- 
Uşak Sportif Olta Balıkçıları Federasyonu (OBAF) ve Uşak Milli Eğitim Müdürlüğü tarafından, geçen ay Banaz İlçesi'ne bağlı Çamsu ve Hatiplar köylerine öğrenim gören öğrencilere dağıtılan eldiven, bere ve atkılardan bazılarının Galatasaray'a küfür içerdiği ortaya çıktı. 
MHP Uşak İl Başkanı Alpay Özgür, parti binasında düzenlediği basın toplantısında, 'Minik Eller Üşümesin' projesi kapsamında dağıtılan atkılardan bazılarının üzerlerinde Galatasay'a yönelik küfürlü ifadelerin yer almasından rahatsızlık duyduklarını belirtti. Atkılardan bazılarının toplandığını duyduklarını anlatan Özgür, "Üzerinde küfür bulunan atkılardan biri elimize yeni ulaştı. Kontrolü yapılmadan OBAF Başkanı İsmail Atalay ve Milli Eğitim Müdürü Ömer Bulut tarafından eldiven, atkı ve bere dağıtılmasını kınıyoruz. Umarım yetkili makamlar, bununla ilgili gerekli işlemi yaparlar" diye konuştu.

İl Milli Eğitim Müdürü Ömer Bulut da konudan dolayı çok üzgün olduğunu ifade ederek, "Atkıların bulunduğu paketleri OBAF yaptı. Olayı öğrendikten sonra atkıların bir kısmını toplattık" dedi.

Galatasaray taraftarı kızgın

Açıklamalara rağmen Galatasaray taraftarının olaya gösterdiği tepki dinmedi. Sosyal medyada özellikle Twitter'da Uşak Milli Eğitim Müdürü istifaya davet edildi.

Gelen tepkilerin artması nedeniyle "Uşak Milli Eğitim Müdürü İstifa" sözcükleri kısa sürede trend oldu.