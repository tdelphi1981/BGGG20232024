Kulüplere vergi affı
Yeni yasanın çıkmasından önce bir daha vergi affı isteyen kulüplerin talebi büyük oranda karşılanıyor Borçların bır kısmı silinecek kalanı taksit yapılacak
 MURAT TARHAN
 Kulüplerin, önümüzdeki yıldan itibaren uygulanacak UEFA'nın mali kriterlerine uyumunu kolaylaştırmak için hazırlanan destek projesine AKŞAM ulaştı. Uzun süredir kulüplerin vergi borçlarının affedilmesi için Gençlik ve Spor Bakanı Suat Kılıç ve maliye bakanının kapısını aşındıran kulüplerin istediği oluyor.
 KONUYLA bizzat ilgilenen Başbakan Recep Tayyip Erdoğan'ın talimatları doğrultusunda Maliye Bakanlığı bu konuda iki önemli yol haritası hazırladı. 
 BİRİNCİSİ kulüplerin Maliye Bakanlığı'na olan vergi borçlarının büyük bölümü silinecek. Bu şekilde borçlar makul ve ödenebilir seviyeye çekilecek. 
 AVRUPA YOLU AÇILACAK
 İKİNCİ aşamada da kalan borçların taksitler halinde ödenmesi için kulüplere kolaylık sağlanacak. Bu projeyle kulüplerin öncelikle Avrupa Kupaları'na katılım konusunda yaşadığı sıkıntılar ortadan kaldırılacak. Yeni yasal düzenlemeyle de kulüplerin böyle yüklü borçlar altına girmesi önlenecek. Burada çok önemli bir mali yük daha kulüplerin sırtından alınacak. Yeni dönemde yapılacak transferlerde vergi yükü Avrupa'daki gibi futbolculara yüklenecek. Bu şekilde kulüpler, önemli bir avantaj kazanmış olacak. Ancak bunun transfer maliyetlerini yükseltecek olması da kulüplerin yıldız oyuncu getirmesini zorlaştıracak. 
 UEFA MALİ KRİTERLERİ
 ÜLKEMİZDE uygulanması sürekli ertelenen UEFA kriterleri, finansal yapıların disipline edilmesini hedefliyor. Kulüpler, bundan sonra gelirlerinin üzerinde harcama yaparak, bütçe açığı veremeyecekleri gibi; kulüp sahipleri ve yöneticileri de ellerini ceplerine atamayacak. Yöneticiler yeni dönemde kulüplere verecekleri parayı bilançolarda 'borç' hanesine yazamayacaklar. 
 BÖYLECE kulüpler arasında dengesiz ve haksız rekabete izin verilmeyecek. Kulüpler, transferde gelirlerinden fazla harcama yapamayacak. Bütçelerini aşan ve borçlanmada aşırıya kaçanlar, UEFA'nın organizasyonlarına katılamayacak. Düzenlemelere uymayan kulüplere başta transfer yasağı olmak üzere önemli cezalar verilecek.
  