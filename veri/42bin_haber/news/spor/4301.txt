Almeida'nın kaderi Liverpool'a bağlı
Liverpoool, Paraguaylı golcü Oscar Cardozo için 10 milyon euroluk bonservis bedelini öderse Benfica rotasını Hugo Almeida'ya çevirecek.
İspanya La Liga takımlarından Sevilla'nın transfer listesinde olan Beşiktaşlı Hugo Almeida'ya sürpriz bir talip daha çıktı. Adı son dönemde Sevilla ve Palermo ile anılan Portekizli golcü için Benfica devreye girdi.

Sözleşmesi 2014 sezonunun sonunda sona erecek olan Oscar Cardozo'yı sezon sonunda kesin olarak elden çıkartmanın planlarını yapan Benfica, Paraguaylı oyuncu için gelecek olan tekliflere açık olduğunu duyurdu. Paraguaylı golcü için 13 milyon euroluk bonservis bedeli talep eden Portekiz temsilcisi, transfer sürecinde Liverpool ile pazarlık masasına oturdu.

Liverpool'un 29 yaşındaki oyuncu için 7 milyon euroluk bonservis bedeli önermesinin ardından transfer sürecini askıya alan Benfica, İngiliz ekibinden teklifini yükseltmesini istedi. Cardozo'nun da Liverpool'a transfer olmak istemesinden dolayı zor durumda kalan Benfica, teklifin 10 milyon euro seviyesine gelmesi durumunda 'evet' diyecek ve transfer gerçekleşecek.

Liverpool'un Cardozo için 10 milyon euroluk bonservis bedelini ödemesi durumunda rotasını Hugo Almeida'ya çevirecek olan Benfica, Portekizli futbolcunun transferi için Beşiktaş'ın kapısını çalacak.

Sözleşmesinde "10 milyon euroya serbest kalır" maddesi bulunan 29 yaşındaki Hugo Almeida için siyah-beyazlı kulübün transfer kapısını 6.5 milyon eurodan açması bekleniyor.

(Sporx)