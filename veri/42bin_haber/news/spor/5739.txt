Hawkins'in B Numunesi de incelenecek
Galatasaray Kulübü, doping numunesinde yasaklı maddeye rastlanan ABD'li basketbolcu David Hawkins'in B numunesinin incelenmesi için talepte bulundu. 
Sarı-kırmızılı kulüpten yapılan açıklamada, Beko Basketbol Ligi'nde 22 Aralık 2012'de Galatasaray Medical Park'ın Royal Halı Gaziantep Büyükşehir Belediyesi ile oynadığı karşılaşmada, David Hawkins'ten alınan idrar örneğinde WADA'nın yasaklı maddeler listesinde yer alan bir maddenin tespit edildiğinin, Türkiye Basketbol Federasyonu tarafından kulübe bildirildiği kaydedildi. 
Açıklamada, yapılan değerlendirmelerin ardından Hawkins'in söz konusu karşılaşma sonrasında alınan B numunesinin de incelenmesi için talepte bulunulduğu, Almanya'daki Köln Doping Merkezi'nde yapılacak incelemenin ardından gereken kararın verileceği belirtildi.