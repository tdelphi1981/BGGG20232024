Beşiktaş'ın yıldızları düşüşte
Spor Toto Süper Lig'in ikinci yarısına kötü başlayan Beşiktaş'ta, yıldız oyuncuların düşük performansı bu sonuçlarda etkili oldu.
'FEDA' mesajıyla sezona başlayan ve ilk yarı sonunda averajla ikinci sırada yer almayı başaran siyah-beyazlı futbol takımı, ikinci yarıda henüz galibiyet alamadı. Manuel Fernandes, Hugo Almeida, Filip Holosko ve Oğuzhan Özyakup'un formsuzluğu kötü sonuçları beraberinde getirdi.

Teknik direktör Samet Aybaba'nın da şikayetçi olduğu yıldız oyuncuların formsuzluğu sonrası Beşiktaş, ikinci yarıda henüz galibiyet sevinci yaşayamadı. Bu oyuncuların düşüşte olduğu dönemde siyah-beyazlı ekip 2 galibiyet ve 1 yenilgi aldı. Beşiktaş, bu 3 karşılaşmada sadece 2 puanı hanesine yazdırdı, lider Galatasaray'ın 5 puan gerisine düştü.

-İlk yarıda etkiliydiler-
Süper Lig'in ilk yarısında Beşiktaş toplam 38 gole imza attı. Bunların 24'ünü Fernandes, Almeida, Holosko ve Oğuzhan rakip filelere gönderdi.

Portekizli golcü Almeida, ligin 17 haftası sonunda takımına 9 gol kazandırırken, Holosko da 8 kez rakip fileleri havalandırdı. Bu dönemde Fernandes 5 kez, Oğuzhan ise 2 kez gol sevinci yaşadı. Ancak siyah-beyazlı takımın yıldız oyuncuları, ikinci yarıda henüz golle tanışamadı.

-Almeida sakatlıklarla boğuşuyor-
Beşiktaş'ın ilk yarıda hücumdaki en etkili oyuncularından biri olan Almeida, ikinci yarıda sakatlıklarla mücadele etmek zorunda kaldı.

İkinci yarıdaki ilk maçta İstanbul Büyükşehir Belediyespor karşısında forma giyen Portekizli oyuncu, sakatlığı nedeniyle Galatasaray derbisinde oynayamadı. Son olarak Kardemir Karabükspor maçında ilk 11'de sahaya çıkan siyah-beyazlı futbolcu, 14. dakikada sakatlanınca oyunu terk etmek zorunda kaldı. Yapılan kontrollerin ardından sağ ayak arka adalesinde kısmi yırtık olduğu tespit edilen Almeida'nın tedavisinin 4-6 hafta arasında süreceği açıklanmıştı.

-Fernandes, sakatlık sonrası toparlanmaya çalışıyor-
Siyah-beyazlı takımın bir diğer Portekizli oyuncusu Fernandes ise sakatlığının ardından form tutmaya çalışıyor.

Ligin ilk yarısında attığı goller ve asistleriyle takımına zirve mücadelesinde büyük katkı veren Fernandes, ilk yarıdaki son 4 maçta takımını yalnız bıraktı. Sakatlığının geçmesinin ardından görev almaya başlayan tecrübeli oyuncu, İstanbul Büyükşehir Belediyespor, Galatasaray ve Kardemir Karabükspor maçlarında etkisiz bir görüntü ortaya koydu.

-Holosko 'sustu'-
Almeida ile birlikte takımının en golcü oyuncusu olan Filip Holosko, sezonun ikinci yarısına sessiz başladı.

Spor Toto Süper Lig ve Ziraat Türkiye Kupası'nda toplam 10 gole imza atan Slovak oyuncu, ikinci yarıdaki 3 maçta takımına gol kazandıramadı.

-Oğuzhan da düşüşte-
Genç yaşına rağmen sezonun ilk yarısındaki karşılaşmalarda takım arkadaşlarına hazırladığı gol pozisyonlarıyla dikkatleri üstüne çeken Oğuzhan Özyakup da ikinci yarının etkisiz oyuncularından biri oldu.

Sezonun ilk yarısında ligde 2 gol atan ve 3 asist yapan genç futbolcu, ikinci yarıda ise henüz gol sevinci yaşayamadı.