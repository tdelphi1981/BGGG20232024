Galatasaray'da sıra geldi savunmaya!
 
 Çilek ihtiyacını Wesley Sneijder ile giderince dünya çapında yankı uyandıran Galatasaray, şimdi pastanın diğer unsurlarını da daha lezzetli hale getirebilmek adına çalışmaları yoğunlaştırdı. Bu doğrultuda savunma hattına ağırlık veren Sarı-Kırmızılılar, ilk iş olarak stoper sorununu çözmek istiyor. Son olarak transfer listesindeki iki oyuncuyla görüşmelere geçen Cim Bom, Kolo Toure ve Aurelien Chedjou’dan birini renklerine bağlamayı planlıyor. Bu isimlerden Manchester City forması giyen Toure, Fildişi Sahili Milli Takımı’nın kampında bulunuyor. En büyük avantajı, İngiliz devinde 4. stoper konumuna gelmesi ve Şampiyonlar Ligi’nde oynama şansı bulunması. 31 yaşındaki futbolcunun maliyetinin 7-8 milyon Euro civarında olması bekleniyor.
 
 İKİSİ DE EL YAKIYOR
 
 Lille’de görev yapan Chedjou ise bu sezon Şampiyonlar Ligi’nde sahne aldı. Buna karşın 27 yaşındaki oyuncu, takımı turnuvadan elendiği için Galatasaray tarafından 25 kişilik listeye eklenebilir. Ancak bu kuralı kullanmak için sadece tek bir kontenjan hakkı tanınıyor. Kamerunlu stoperin maliyeti ise 10 milyon Euro civarında.
 
 Toure kimdir?
 
 Tam adı: Kolo Habib Toure
 Doğum tarihi: 19 Mart 1981
 Yaşı: 31
 Boyu: 1.83
 Ülkesi: Fildişi Sahili
 Pozisyonu: Stoper
 Takımı: Manchester City
 Geldiği takım: Arsenal (18.7 milyon Euro)
 
 Chedjou kimdir?
 
 Tam adı: Aurelien Bayard Chedjou Fongang
 Doğum tarihi: 20 Haziran 1985
 Yaşı: 27
 Boyu: 1.84
 Ülkesi: Kamerun
 Pozisyonu: Stoper, ön libero
 Takımı: Lille
 Geldiği takım: Rouen