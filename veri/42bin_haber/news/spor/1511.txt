Zirveyi korumak istiyorlar
Lider Kayseri Erciyesspor, Kartalspor ile yapacağı maçın hazırlıklarına devam etti.Teknik direktör Osman Özköylü yönetiminde, Hacı Boydak Tesisleri'nde yapılan antrenmana sakatlıkları bulunan Ufukhan Bayraktar, Hüseyin Yoğurtçu ve kaleci Onur Bilgin dışındaki tüm futbolcular katıldı.

Isınma hareketleriyle başlayan antrenmanda koşunun ardından topla çalışma yapıldı.

Antrenmandan önce gazetecilere konuşan Özköylü, Kartalspor maçını kazanarak ligin zirvesindeki yerlerini korumak istediklerini belirtti.

İstanbul'da kendilerini zorlu bir maçın beklediğini dile getiren Özköylü, şöyle devam etti: Kartalspor deplasmanı her zaman zorlu olmuştur. Kartalspor, bu ligin en az gol yiyen takımlarından biri. Özelikle sahasının küçük olması sebebiyle rakip üzerinde etki kurabilen bir takım. Bu anlamda çok dikkatli olmamız gerekiyor. Çok zor bir deplasman. Belki bizim açımızdan ligin en kritik maçlarından birini oynayacağız. Özelikle üst üste ikinci deplasmanı oynayacak oluşumuz bunu etkileyecek.

İyi bir kadroya sahip olduklarını ifade eden Özköylü, Biz güçlü bir takımız. Arkadaşlarımızın da gayretiyle hep beraber tüm zorluklara şimdiye kadar göğüs gerdik. Bundan sonra da germeye devam edeceğiz. Başarılı olmak için yolumuza emin adımlarla devam etmeyi arzu ediyoruz. Bundan önce olduğu gibi bundan sonra da en iyisini yapacağız. İnşallah Kartalspor deplasmanından 3 puanla ayrılmak için tüm gücümüzü ortaya koyacağız. Takımıma güveniyorum. İnşallah Kayseri'ye güzel bir sonuçla döneriz diye konuştu.