Drogba, Galatasaray'da ilk antrenmanına çıktı
Galatasaray'ın yeni transferi Didier Drogba, sarı-kırmızılı takımda ilk antrenmanına çıktı.
Florya Metin Oktay Tesisleri'nde antrenman öncesinde takım arkadaşlarıyla tanışan Fildişi Sahilli oyuncu, daha sonra takımla ilk çalışmasını yaptı.

Drogba, antrenmana çıkarken saha kenarında bulunan Galatasaray Kulübü İkinci Başkanı Ali Dürüst ve yönetim kurulu üyesi Abdurrahim Albayrak'la da tokalaştı.

-Terim antrenmana katılmadı-

Galatasaray, Spor Toto Süper Lig'de yarın Medical Park Antalyaspor ile oynayacağı maçın hazırlıklarını tamamladı.

Florya Metin Oktay Tesisleri'nde basına kapalı yapılan antrenmana teknik direktör Fatih Terim'in katılmadığı bildirildi. Terim'in UEFA Şampiyonlar Ligi'ndeki rakipleri Schalke 04'ün Bayern Münih ile bu akşam oynadığı maçı izlemek için Almanya'da bulunduğu kaydedildi.

Antrenmanın ilk bölümünde üç gruba ayrılarak dar alanda pas ve pres çalışması yapan futbolcuların, daha sonra performans uzmanı Scott Piri yönetiminde çalıştığı belirtildi.

Sağ arka adalesinde sertleşme olan Elmander ve milli takım dönüşünde sağ arka adalesinde zorlanma meydana gelen Eboue'nin durumlarının maç saatinde belli olacağı ifade edildi.

Sarı-kırmızılılar antrenmanın ardından kampa girdi.