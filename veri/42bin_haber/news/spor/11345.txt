Sneijder: Galatasaray doğru tercih
Hollandalı yıldız, Şampiyonlar Ligi'nde gelen başarının Galatasaray tercihinin ne kadar doğru olduğunu gösterdiğini söyledi.
Galatasaray'ın devre arasında kadrosuna kattığı Wesley Sneijder, Türkiye'ye geldiği için oldukça mutlu olduğunu söyledi.

Sarı kırmızılı ekip, Schalke 04 deplasmanında aldığı 3-2'lik zaferle adını çeyrek finale yazdırmayı başarmıştı.

De Telegraaf'a konuşan yıldız oyuncu, "Schalke galibiyeti zaten benim bildiğim bir şeyi de ispatlamış oldu: Galatasaray'a gelerek doğru tercih yaptım. Benim için en önemli şey, İtalya'da geçirdiğim zorlu dönemin ardından yeniden düzenli forma şansı bulmak ve Galatasaray için önemli biri olabilmek oldu." ifadelerini kullandı.

Cuma günü yapılacak kura çekimine de değinen Sneijder, herhangi bir tercihinin bulunmadığının altını çizerek, "Cuma günü kiminle eşleşeceğimiz konusunu gerçekten önemsemiyorum." dedi.

Sneijder ile ilgili basında geçtiğimiz günlerde Türkiye'de mutsuz olduğu ve geldiği için pişman olduğu yönünde haberler çıkmıştı. Bu açıklamasıyla yıldız oyuncu bu iddiaları da yalanlamış oldu.