Vleminckx: Tek kelimeyle savaşçıyım
Spor Toto Süper Lig'de çıktığı ilk maçta Medical Park Antalyaspor'a 4 gol birden atarak yıldızlaşan Gençlerbirliği'nin yeni transferi Belçikalı Björn Vleminckx, 'Tek kelimeyle savaşçıyım' dedi.
Björn Vleminckx yaptığı açıklamada, iyi performans sergilemek için Türkiye'de olduğunu belirterek, Gençlerbirliği'nin önemli bir parçası olmak istediğini söyledi.

'Tabii ki ilk maçımda 4 gol atmayı beklemiyordum' diyen Vleminckx, gol atmaktan çok takıma faydalı olmanın daha önemli olduğunu vurguladı.

Türkiye'de çıktığı ilk maçta en hızlı hat-trick yapan futbolcu unvanını da ele geçiren Vleminckx, 'Spor Toto Süper Lig için çok şey söyleyemem. Daha bir maça çıktım, fakat yüksek hızda oynanan, mücadelenin ön planda olduğu bir lig diyebilirim. Bu da bana uygun, benim sevdiğim bir şey. Tek kelimeyle savaşçıyım' diye konuştu.

-'Bir şey söylemek için erken'-
Vleminckx, 'Gençlerbirliği'nde kalıcı olmak istiyor musun?' sorusuna, 'Henüz Gençlerbirliği formasıyla bir maça çıktım. 4 aylık bir süreç için buradayım. İkinci yarıda, 16 müsabaka daha var. Bu müsabakalardan sonra daha net bir şey söyleyebilirim. Bir şey söylemek için erken' cevabını verdi.

-Uyum süreci-
Başkent temsilcisine transfer olmadan önce Fuat Çapa ile görüştüğünü anlatan Vleminckx, sözlerini şöyle sürdürdü:

'Ankara'ya 2 Ocak'ta geldim. Uyum sürecini aşmam da Fuat hocanın bana çok etkisi oldu. Benimle aynı dili konuşuyor. Fuat hocanın yardımcısı Edward Sturing ve bir çok futbolcu da benimle aynı lisanı konuşuyor. Motivasyon ve adaptasyon sürecinde bu faktörlerin bana çok faydası oldu.'

-'Gollerime devam etmek istiyorum'-
Vleminckx, hafta sonunda Akhisar Belediyespor ile karşılaşacaklarını hatırlatarak, şunları söyledi:

'Tabii ki Akhisar Belediyespor maçında da gollerime deva etmek istiyorum. Asist de yapmak istiyorum. Öncelikle takıma faydalı olup, iyi oynamayı amaçlıyorum. Kanatlarda oynayan Hurşut ve Zec, arkamda oynayan Azofeifa ve Jimmy çok önemli futbolcular. Onların katkısı olmadan gol atamam. Takımı daha üst seviyelere taşımak istiyoruz. Akhisar Belediyespor maçın da da iyi oynayacağım.'

-'Kuyt'a benzetiyorlar'-
Hem fizik, hem de oyun anlayışı olarak kendisini Fenerbahçeli Kuyt'a benzettiklerine işaret eden Vleminckx, 'Kuyt, çok büyük bir futbolcu. İngiltere'de oynadı. Türkiye'de de çok büyük bir kulüpte futbol hayatını sürdürüyor. Bu kıyas mutluluk verici' dedi.

Vleminckx, Hollandalı Wesley Sneijder'in Galatasaray'a tranfer olmasına da değinerek, 'Sneijder, gerçekten büyük futbolcu. Türkiye'ye gelmesi de hem bizim, hem de Türkiye ligi için çok önemli. Bu, Türkiye liginin kalitesini ve büyüklüğünü gösteriyor' değerlendirmesinde bulundu.

-'Vleminckx'i 7 sezondur tanıyorum'-
Belçikalı golcünün transferinde önemli pay sahibi olan teknik direktör Fuat Çapa ise, 'Vleminckx'i yaklaşık 7 sezondur tanıyorum. Belçika 2. Ligi'nde oynadığı günden beri takip etiğim futbolcuydu' dedi.

Vleminckx'i, yeteneğinin yanı sıra karakterli olduğu için tercih ettiklerini anlatan Çapa, 'Bizim onu, onun da bizi tanıması, aynı lisanı konuşması adaptasyonu kolaylaştırdı. İlk karşılaşmada, beklentileri fazlasıyla karşıladı. Önemli olan takıma katkısıydı. Onu da fazlasıyla yaptı. Takımdaki rekabeti artırması, bizim için en önemli artımız' diye konuştu.

Çapa, basında 'karşılıklı oynadıkları' yönünde çıkan haberlerin ise gerçeği yansıtmadığı belirterek, 'Benim çalıştırmış olduğum takım, onun oynamış olduğu takımla iki defa karşılaştı. İki maçta da biz galip geldik' diyerek sözlerini tamamladı.