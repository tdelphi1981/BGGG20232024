Milli boksör Bursaspor'da
Türkiye'yi 2008 Pekin ve 2012 Londra Olimpiyatlarında temsil eden Milli Boksör Bahram Muzaffer Bursaspor'a transfer oldu 
 Kulübün resmi internet sitesinde yapılan açıklamaya göre, 1986 doğumlu Ahıska Türkü Bahram Muzaffer, Bursaspor’u seçmesindeki en büyük nedeninin boks antrenörü Abdülkadir Ünsal olduğunu belirtti. 
 Bahram Muzaffer, Bursaspor gibi büyük bir camiaya gelmekten dolayı çok mutlu olduğunu belirterek, 
 "İnşallah bundan sonra yeşil-beyazlı forma ile büyük başarılara imza atarız. Hocalarımızla beraber Bursa’yı ve Bursaspor’u en iyi şekilde temsil etmek istiyoruz. İlk olarak hedefim bu ay Erzurum’da düzenlenecek olan Türkiye Şampiyonası. Ardından Akdeniz Oyunları ve Avrupa Şampiyonası’na hazırlanacağız" dedi. 
 Antrenör Abdülkadir Ünsal ise, Bahram Muzaffer’in Bursa’nın yetiştirmiş olduğu önemli sporculardan birisi olduğunu ifade ederek, 
 "Kendisi ile 12 yaşından bu yana birlikteliğimiz var. Çok önemli dereceleri var. İstanbul’dan Fenerbahçe ve Beşiktaş gibi kulüpler kendisini istedi ancak o Bursaspor’u tercih etti. Bahram, Bursaspor’u ve ülkemizi en iyi şekilde temsil edecektir" şeklinde konuştu. 
 AA