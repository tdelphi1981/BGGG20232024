Akdeniz Oyunları için geri sayım
2013 Akdeniz Oyunları'na ev sahipliği yapmaya hazırlanan Mersin'de, organizasyon için yapılan tesisler büyük oranda tamamlandı.Organizasyona 100 günden daha az bir süre kalırken, koordinatörlük çalışanları da çalışmalarını aralıksız şekilde sürdürüyor. Akdeniz Oyunları Genel Koordinatörlüğü'nden alınan bilgiye göre, 20-30 Haziran tarihlerinde yapılacak organizasyon için hazırlanan tesislerin hemen hepsi büyük oranda tamamlandı. Tesislerin en kapsamlı ve en masraflısı olan, etkinliklerin açılış ve kapanış seremonilerinin yapılacağı Mersin Stadyumu'nda ise sıkıntılar geride kaldı ve işler hızla yürüyor. Mersin'de 30 Mayıs'ta tamamlanması beklenen 25 bin kişilik stadyum, 70 kişilik ekiple sürdürülen çalışmalar sayesinde yüzde 74 oranında tamamlandı.

Akdeniz Köyü 1 diye adlandırılan ve Akdeniz Oyunları'ndan sonra öğrenci yurdu olarak kullanılacak, 3 bin 500 kişinin aynı anda konaklayabileceği tesis yüzde 90 civarında, 3 bin seyirci kapasiteli tenis kortu ise yüzde 98 oranında tamamlandı. Tenis kortundaki çalışmaların bir kaç güne kadar bitmesi bekleniyor. İnşaat çalışmaları aynı oranda biten bir diğer tesis ise 1000 seyirci kapasiteli olimpik yüzme havuzu.

Basketbol müsabakalarına ev sahipliği yapacak 7 bin 500 kişi kapasiteli Servet Tazegül Spor Salonu'nda da işler yüzde 96 oranında bitti. Erdemli ilçesinde yapılan ve bin 550 kişinin aynı anda müsabakaları izleyebileceği atış poligonu da yüzde 72 oranında tamamlanan diğer bir tesis olarak dikkati çekiyor.  Restorasyon çalışmalarıyla atletizm sporuna büyük bir ivme kazandıracak Nevin Yanıt Atletizm Pisti'ndeki çalışmalar ise yüzde 79 civarında tamamlanırken, bin kişilik jimnastik salonundaki inşaat ise yüzde 77 seviyesine geldi. Toroslar ilçesinde voleybol müsabakalarına ev sahipliği yapacak bin kişilik spor salonunda da işler yüzde 87 oranında tamamlanmış durumda.
Ayrıca, boks maçlarının yapılacağı 500 kişilik spor salonu ile bin kişilik Akdeniz Köyü 2 adlı konaklama tesisi ise tamamlanarak kullanıma hazır hale getirildi.

Akdeniz Oyunları'nın en iyisini Mersin'de yapacağız

2013 Akdeniz Oyunları Genel Koordinatörü Bekir Korkmaz, Akdeniz Oyunları'na 100 günden az bir süre kaldığına dikkati çekerek, ihaleleri peyderpey tamamladıklarını söyledi. İnşaatların birçoğunun Nisan sonu itibariyle teslim edileceğini anlatan Korkmaz, Bir sıkıntımız yok. Ama sürekli yoğunlaşarak artan bir tempomuz var. Büyük bir finale doğru hızla ilerliyoruz. Bütün komitelerimiz çalışmalarını tamamladılar. Önümüzde çok yoğun bir ihale süreci var. Onlar da tamamlandığında büyük finale hazır olacağız dedi.

Korkmaz, tesislerle ilgili herhangi bir sorunun olmadığına işaret ederek, Biz Akdeniz Oyunları'nın en iyisini Mersin'de yapacağız. Tesislerdeki sıkıntı söylentileri konusuna gelirsek, sadece açılış seremonisinin yapılacağı stadyumda bir sıkıntı vardı. Orada da bir yüklenici değişikliği yapıldı. Mayıs sonu itibariyle stadyum bizlere teslim edilecek. 20 Haziran'da çok görkemli bir açılış olacak. 30 Haziran'da da çok görkemli bir kapanış yapılacak. Ardından yüz akıyla tamamlayacağımız Akdeniz Oyunları'nın 18'incisi İtalya'ya göndereceğiz diye konuştu. Akdeniz Oyunları'nın 2020 yolunda Türkiye'nin önemli bir sınavı olduğuna dikkati çeken Korkmaz, şunları kaydetti:

Avrupa'nın 6 yılda yapamadığını biz çok kısa bir sürede başaracağız. Tüm dünya da buradaki başarımızı takdirle karşılayacak. Bizler de, Akdeniz Oyunları'nı referans olarak gösterip, Olimpiyat Oyunları'nı İstanbul'a kazandıracağız. Bir zamanlar, Akdeniz Oyunları'nı yetiştiremeyeceğimize inanlar, şimdi işin nasıl başarıldığını, tesislerimizi gezerek görebilir. Çünkü biz Mersin'de Türk mucizesini tüm dünyaya gösteriyoruz.