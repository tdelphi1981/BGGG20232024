Samsunspor seri yakalamak istiyor
PTT 1. Lig ekiplerinden Samsunspor'un basın sözcüsü Mehmet Yılmaz, hafta sonu sahalarında karşılaşacakları Şanlıurfaspor maçıyla bir seri yakalayıp yükselişe geçeceklerini söyledi.Yılmaz yaptığı açıklamada, ligde sırasıyla Şanlıurfaspor, Ankaragücü ve Bucaspor ile karşılaşacaklarını anımsattı.

Şanlıurfaspor maçıyla bir seri yakalayıp yükselişe geçeceğiz diyen Yılmaz, Üç maçlık galibiyet serisi yakalayabilecek güçteyiz. Şanlıurfaspor maçının da bizim galibiyet serimizin başlangıç maçı olmasını arzuluyoruz dedi.

Taraftarların takıma büyük destek verdiğini hatırlatan Yılmaz, Şanlıurfaspor maçını kazanarak onlara hediye etmek istiyoruz. 3 oyuncumuz dışında eksiğimiz yok. Sahamızda 5 maçta 5 beraberlik aldık, yenilmiyoruz ama galip de gelemiyoruz. Umarım üzerimizdeki şanssızlığı bu maçla atacağız diye konuştu.

Bu arada Samsunspor, Şanlıurfaspor maçının hazırlıklarını sürdürdü. Nuri Asan Tesisleri'nde teknik direktör Erhan Altın yönetiminde yaklaşık 1,5 saat çalışan kırmızı-beyazlı futbolcular, iki gruba ayrılarak taktik ağırlıklı bir çalışma yaptı. İdmanın son bölümünde ise çift kale maç oynandı.

Antrenmanda, sakatlıkları süren Musa Sinan Yılmazer ile Nsumbu takımdan ayrı düz koşu yaptı.