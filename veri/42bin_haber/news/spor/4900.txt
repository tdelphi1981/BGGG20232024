Cüneyt Çakır'a bir unvan daha
FIFA kokartlı Türk hakem Cüneyt Çakır, 2012 yılının dünyada en iyi ikinci futbol hakemi olarak gösterildi.

Uluslararası Futbol Tarihi ve İstatistikleri Federasyonu'nun (IFFHS), dünyada futbolda ileri gitmiş ülkelerdeki spor yazarları ve otoritelerin oylarıyla belirlediği 2012'nin en iyi futbol hakemi raporu açıklandı.

Portekizli Pedro Proença Oliveira Alves Garcia'nın 174 puanla ilk sırada bulunduğu listede Cüneyt Çakır, 73 puanla ikinci sırada yer aldı. Üçüncü sırada ise 72 puanla İngiliz Howard Melton Webb bulunuyor.

EURO 2012'de biri yarı final olmak üzere 3 karşılaşmada düdük çalan Cüneyt Çakır, İspanya ile İtalya arasında oynanan final maçında ise dördüncü hakem olarak görev yaptı. Geride kalan yılda UEFA Şampiyonlar Ligi'nde kritik maçlarda görev alan Çakır, uluslararası arenada son olarak Japonya'da düzenlenen FIFA Dünya Kulüpler Kupası'nda Brezilya'nın Corinthians ile İngiltere'nin Chelsea takımları arasındaki final maçını yönetti.

Cüneyt Çakır ayrıca, dünyada en önemli hakem blog sitesi olarak kabul edilen 'www.footballrefereeing.blogspot.com' tarafından, UEFA Şampiyonlar Ligi yarı finalinde yönettiği Barcelona-Chelsea maçı, 2012 Avrupa Şampiyonası'nın en iyilerinden biri olması ve FIFA Dünya Kulüpler Kupası finalini yönetmesi nedeniyle 2012 yılının en iyi hakemi seçilmişti.

-2012'nin en iyi 10 hakemi-
IFFHS'nin 2012 değerlendirmesinde dünyada en iyi 10 futbol hakemi şöyle sıralandı: Hakem Ülkesi Puan 1-Pedro Proença Oliveira Alves Garcia Portekiz 174 2-Cüneyt Çakır Türkiye 73 3-Howard Melton Webb İngiltere 72 4-Viktor Kassai Macaristan 50 5-Wolfgang Stark Almanya 40 6-Ravshan Irmatov Özbekistan 35 7-Damir Skomina Slovenya 26 8-Wilmar Roldan Kolombiya 20 9-Felix Brych Almanya 15 10-Stephane Lannoy Fransa 13