"En büyük dileğimiz 3 puanla ayrılmak"
Spor Toto 2. Lig Beyaz Grup takımlarından İnegölspor'un teknik direktörü Mehmet Bulut, Bu haftaki Kırklarelispor maçı oldukça zor geçecek dedi.Hafta sonu evinde Kırklarelispor'u ağırlayacak olan bordo-beyazlı ekip, sakatlığı bulunan Özgür ile gribal enfeksiyon geçiren Bayram dışında tam kadro çalışmalarını sürdürdü.

Çift kale yapılan maç sonrası gazetecilere açıklamalarda bulunan Bulut, Kırklarelispor'un ligde tek mağlubiyetinin bulunduğunu hatırlattı.

Ligin en güçlü ekiplerinden biri ile karşılaşacaklarını ifade eden Bulut, Hele kazandığınız maç sonrası taraftarın, İnegöl halkının beklentileri artıyor. Sorumluluğumuz artıyor. Bunun bilincindeyiz. Bu haftaki Kırklarelispor maçı oldukça zor geçecek. Rakibimiz dirençli, genç, koşan bir ekip. İç saha da bazı sıkıntılar yaşıyoruz ama şuan da sahamız da zeminde güzel. İnşallah pazar günü bizi izlemeye gelen taraftarımıza iyi futbol izlettireceğiz. Onun neticesinde de sahadan en büyük dileğimiz 3 puanla ayrılmak diye konuştu.

Taraftarın desteğine ihtiyaç duyduklarını söyleyen Bulut, şunları kaydetti: Şu anda takımımızda Özgür'ün ufak bir sakatlığı var. Bayram'da da gribal bir durum var. Onun dışında herhangi bir eksiğimiz yok. İnşallah pazar günü bu futbolcu kardeşlerim, geçmiş maçlarda göstermiş oldukları arzu, isteği, coşkuyu yine sahaya yansıtırlar. Burada taraftarın desteğine ihtiyacımız var. İnşallah tribünleri doldururlar. Onlar maçın sonuna kadar bize destek olurlar. İnşallah biz de bunun neticesinde sahadan galibiyetle ayrılırız. En büyük dileğimiz, taraftarımızın tribündeki yerlerini almaları, bizi 90 dakika desteklemeleridir. Taraftarsız bu iş olmuyor. İnşallah muhteşem bir atmosferde güzel bir galibiyeti hep birlikte yaşarız.