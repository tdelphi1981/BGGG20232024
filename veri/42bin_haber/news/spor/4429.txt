"Ataman'ın felsefesini öğrenmeye devam ediyorum"
Galatasaray Medical Park Erkek Basketbol Takımı'nın ABD asıllı oyuncusu Ersin Dağlı (Erwin Dudley), sarı-kırmızılı ekibe katkı sağlamak için mücadele ettiğini söylerken, başantrenör Ergin Ataman için de övgü dolu ifadeler kullandı.
Türkiye'de Türk Telekom, Anadolu Efes ve Beşiktaş formaları giydikten sonra sezon başında Galatasaray Medical Park'ın kadrosuna dahil olan Ersin Dağlı, gündemdeki konular hakkında açıklamalarda bulundu. Türk vatandaşlığı bulunan ve Türkiye liginde 8. sezonunu geçiren Ersin Dağlı, sporcu olarak her geçen gün daha iyi olmaya çalıştığını aktararak, Sporcu olarak bizim görevimiz, hep daha iyi oynamak için çaba sarf etmek. Şu anda da bunun için çalışıyorum dedi.
Geride kalan sezonda Beşiktaş formasıyla yine Ergin Ataman yönetiminde FIBA EuroChallenge Kupası, Türkiye Kupası ve lig şampiyonluğu kazandıklarını hatırlatan oyuncu, bunun önemli başarı olduğunu vurgularken, Geçen sezon Ergin Ataman'la sürekli kendimizi geliştirdik. Onun felsefesini anladıkça da daha iyi basketbol oynadık. Beşiktaş'la büyük başarılara imza attık. Bu sezon da Ergin hocayla Galatasaray Medical Park'ta birlikteyim. Onun felsefesini öğrenmeye, uygulamaya devam ediyorum. Onunla birlikte daha iyi basketbol oynadığıma inanıyorum diye konuştu.

Geçen sezonki başarıları tekrar etmek için çalışıyoruz
Ersin Dağlı, Beşiktaş'ta geçen sezon elde ettikleri başarıları bu sezon Galatasaray Medical Park'la tekrar etmek istediklerini dile getirdi. Takımdan beklentilerin yüksek olduğunu, ancak bunun baskı yarattığına inanmadığını söyleyen ABD asıllı oyuncu, Sonuçta takım olarak hep böyle başarılar için çalışıyorsunuz. Geçen sezon Beşiktaş'ta elde ettiğimiz başarılar önemliydi. Biz de bu sezon aynısını tekrar etmek için uğraşıyoruz. Sonuçta büyük bir rekabet var ve bu rekabet içinde en başarılı takım olmak için çaba sarf edeceğiz ifadelerini kullandı.
 
Türkiye'de 8. sezonunu geçiren Ersin Dağlı, ilk geldiği günden beri Türkiye'de basketbolun hep gelişme gösterdiğini vurgulayarak, Burada bulunduğum süre içinde Türk takımları ve ülke basketbolu sürekli gelişim gösterdi. Avrupa'da başarılar kazanıldı. Ben de böyle bir ligde ve takımda oynadığım için çok mutluyum şeklinde görüş belirtti.