'Sneijder'i almaya gücümüz yetmedi'
G.Saray'ın Şampiyonlar Ligi'nde 20 Şubat günü Arena'da Alman devi Schalke 04'le karşı karşıya gelecek. Tarihi karşılaşmaya bir hafta kala Schalke'nin Onursal Başkanı Gerhard Rehberg, Büyükçekmece Belediye Başkanı Hasan Akgün'ün daveti üzerine İstanbul'a geldi.
Önümüzdeki hafta oynanacak maç öncesi Gerhard Rehberg ile Beyoğlu'nda buluştu. İstiklal Caddesi'ni gezdi. Rehberg, çarpıcı açıklamalarda bulundu. G.Saray Lisesi'nin kapısına vurup meydan okudu. Turu geçen tarafın kendi takımı olacağını söyledi. İşte Gerhard Rehberg'in mesajları...

SNEIJDER'I ALMAYA PARAMIZ YETMEDİ

'Biz Drogba'yı hiç istemedik. Sneijder'ı alsak enterasan olurdu bizim için. Ama çok yüksek fiyatı vardı. Yapabileceğimiz transferler bütçemize göre olmalı. Drogba bizi zorlamaz. Onu iyi tanıyoruz. 1 yıl Çin'de oynadı. Çin ligi tiyatro gibi. Takıma entegre olması lazım. Bunun için de zaman ihtiyacı var. Geçen sene Bayern Münih-Chelsea maçında 90 dakika sahada yoktu. Ama olması gerektiği anda da ortaya çıktı. Bu da onun kalitesini gösteriyor.

G.SARAY BİZİ KOLAY BİR RAKİP GÖRMÜŞ

Kurada G.Saray'la eşleştiğimizde çok sevinmiştim. Duydum ki onlar da çok sevinmişler. (Schalke çıktığında Ceo Lutfi Arıboğan'ın tebessüm etmesini kastediyor.) Bizi kolay rakip görmüşler. Unutmasınlar ki biz uluslararası tecrübeli bir takımız. Hiçbir maçımızı kaybetmedik. Burada Şampiyonlar Ligi'nde hiç yenilmemiş bir takım olduğumuzu hatırlatmak isterim.'

BURAK İYİ OYUNCU TERİM İYİ HOCA

G.Saray-Antalyaspor maçının 20 dakikasını televizyondan izleyen Rehberg'in Türk futbolu hakkında da bilgisi son derece iyi. Şampiyonlar Ligi'ndeki rakiplerinin golcüsü Burak Yılmaz ve Fatih Terim'i yakından takip eden Alman spor adamı bu konuda da şu değerlendirmeyi yaptı: 'Galatasaray-Antalya maçını 20 dakika seyrettim. Oyun kötü değildi ama çok da iyi bir oyun değildi. Burak Yılmaz çok iyi bir oyuncu. Terim iyi bir antrenör.'

SOYUNMA ODASINA ASLA İNMEM

Türk futbolunda son dönemde en çok tartışılan bir konuda da, yöneticilerin devre arasında ve maç sonunda soyunma odasına inmeleri. Alman futbol adamı bu konuda ne düşünüyordu? Bunu son derece net ifadelerle açıkladı, bizimkilere örnek olacak mesajlar verdi:

'Maçlarda çok sinirlendiğim zamanlar oldu. Ama biz asla soyunma odasına inmeyiz. Rakip takımın yöneticileri VİP tribününde oturur. Kimseyle dalaşmayız, tartışmayız. Sakin sakin maçları izleriz.'

BİLET İSTEYENLER G.SARAY'A GİTSİN

'Almanya'daki maça büyük ilgi var. Bizim Arena Stadı'nda 44 bin kombine biletimiz var. Toplam 62 bin kişi geliyor. Biletlerimiz tükenmiş durumda. Yani bizim elimizde hiç kart yok, yardımcı olamıyoruz. Onlara 'G.Saray'dan bilet isteyin' diyoruz.'

ONLAR ASLANSA BİZ DE SEVİMLİ KEDİ DEĞİLİZ!

Gerhard Rehberg, G.Saray yöneticilerinin ve oyuncuların kura çekimi sırasında, sürekli 'Schalke'yi istedikleri' şeklinde açıklama yapmasına da bir hayli içerlemiş. Alman spor adamı bu konudaki rahatsızlığını da şu sözlerle dışa vuruyor:

'G.Saray iyi bir takım. Bizim ilacımız G.Saray. Bizi krizden kurtaracak! Onlar aslansa bizim oyuncular sevimli kediler değil. Biz de aslan olmaya çalışıyoruz Eğer G.Saray'ı yenersek küllerinden doğan bir kral olacağız.

Çok eksiğimiz var. Ama bu bizim için bir mazeret olamaz. Son haftalardaki kötü gidişimizin nedenini bulmalıyız ve bunun önüne geçmeliyiz. Son dönemdeki sakatlıklar bizi çok üzdü.

MART'TA ÇIKIŞ OLUR

OyuncularImIz hem kendi sahamızdaki hem de buradaki maça iyi konsantre olmalı ve ellerinden geleni yapmalı. Marttan sonra da tekrar takımımız toparlanmış olacak ve o sırada biz yine aynı eski gücümüzle bütün maçlara kazanmak için çıkacağız. G.Saray maçı bizim için çok kritik.'

ŞİKE YAPANIN ŞEREFİ YOKTUR

'Şike futbol dünyasının bir sorunu. Bu tür davranışta bulunan hakemleri, futbolcuları uyarsınlar kimler varsa o insanları gerçekten ciddi bir şekilde cezalandırmak gerekir. Milyonlarca insanlar kalpleriyle takımlarına gönül veriyorlar. Böyle bir şey yapanların şerefleri yoktur. Yapanlar ceza alsın.

Bizde öyle bir şey hissedersek anında çıkarırız en iyi oyuncumuz olsa bile. G.Saray-F.Bahçe arasında ne kadar sert bir savaş var. Taraftarın parası yok, son parasını o maça girebilmek için verebiliyor. '

CASSIO LINCOLN BANA AĞLADI

Rehberg 2007'de G.Saray'a sattıkları yıldız oyuncu Lincoln konusunda da bugüne kadar kimseyle paylaşmadığı bir anısını paylaştı. Brezilyalı oyuncunun Florya'da kendisini görünce ağladığını anlattı:

BURADA RAHAT DEĞİLDİ

'Lincoln iyi bir oyuncuydu ama istikrarsız bir oyuncuydu. Burada kendini gösteremedi. İstanbul'da kendini rahat hissedemedi. Florya'daki antrenman sahasında karşılaştık. Çok üzgündü ve ağladı. Ruhen kendinizi bulunduğunuz yerde iyi hissedemezsiniz bu performansınızı etkiliyor.'

ALTINTOPLAR KARAKTERLİDİR

Türkiye'de sıkıntılı günler yaşayan Halil ve Hamit Altıntop'a da Rehberg mesaj yolladı: 'Hamit Altıntop'un çok samimi dostuyum. Schalke'nin alt yapısından yetiştiği için eski dostluğumuz var. Halil de her ikisi de gerçekten iyi karakterli insanlar, sporcular.'

FUTBOL HAYAT GİBİDİR

'G.Saray maçının iki taraf açısından da adil ve güzel bir oyun oynanmasını diliyorum. Futbolda tabi gerçek hayattaki gibi kazanmak ve kaybetmek var. Bunu kabullenmeliyiz. En önemlisi dürüst bir oyunun ortaya çıkması, Fair Play ruhu olması. Skor ile ilgili genelde yorum yapmıyorum. Tabi bunları biliyorsunuz benim dileğim G.Saray'ın karşısındadır o manada. Özhan Canaydın ile çok samimi dosttuk.'