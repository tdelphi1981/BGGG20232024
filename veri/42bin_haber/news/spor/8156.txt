Fenerbahçe'de gözler UEFA Avrupa Ligi'ne çevrildi
Spor Toto Süper Lig'in 21. haftasını deplasmanda aldığı 1-0'lık Mersin İdmanyurdu galibiyetiyle kapatan Fenerbahçe'de gözler UEFA Avrupa Ligi'ne çevrildi.
Sarı-lacivertliler, Belarus'un Bate Borisov takımıyla 14 Şubat Perşembe günü deplasmanda oynayacakları UEFA Avrupa Ligi 2. tur ilk maçının hazırlıklarına başladı.

Teknik direktör Aykut Kocaman yönetiminde Can Bartu Tesisleri'nde basına kapalı olarak gerçekleştirilen antrenmanda, Mersin İdmanyurdu maçına ilk 11'de başlayan futbolcuların yenileme çalışmaları yaptığı bildirildi. Diğer oyuncuların ise koşu, ısınma ve koordinasyon hareketlerinin ardından top kapma ve pas çalışmaları yaptığı, antrenmanın dar alanda oynanan çift kale maçla tamamlandığı kaydedildi.

Nijerya Milli Takımı ile birlikte Afrika Uluslar Kupası'nı kazanan Joseph Yobo, henüz İstanbul'a dönmediği için antrenmanda yer almadı. Sol arka alt adalesinde sertleşme bulunan Mehmet Topuz'un, tedbir amaçlı olarak antrenmana çıkmadığı, Sezer Öztürk'ün ise takımdan ayrı bir program dahilinde yaptığı çalışmalarla antrenmanı tamamladığı ifade edildi.

Sarı-lacivertliler, yarın yapacakları antrenmanla Bate Borisov maçı hazırlıklarını sürdürecek.