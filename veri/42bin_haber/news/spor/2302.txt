Fenerbahçe, Galatasaray derbisinin hazırlıklarını sürdürdü
Fenerbahçe, Spor Toto Süper Lig'de 16 Aralık Pazar günü Galatasaray ile yapacağı derbi karşılaşmasının hazırlıklarını sürdürdü.
Teknik direktör Aykut Kocaman yönetiminde Can Bartu Tesisleri'nde basına kapalı gerçekleştirilen antrenmanda, ısınma bölümünün ardından dayanıklılık çalışmaları yapılıp, dar alanda çift kale maç oynandığı kaydedildi.

Sarı-lacivertli ekipte, Göztepe ile Ziraat Türkiye Kupası'nda yapılan maçta ağzına dirsek darbesi alan ve ön dişlerinden ikisinin kökünde kırık tespit edilen Egemen Korkmaz ile yine Göztepe maçında sağ üst ön adalesine darbe alan Recep Niyaz'ın, takımdan ayrı olarak özel program dahilinde çalıştıkları aktarıldı.

Takıma destek için tesislere gelen bir grup taraftarın ilk bölümünü izlediği antrenmanı, Fenerbahçe Kulübü Başkanı Aziz Yıldırım ve yönetim kurulu üyelerinin de takip ettikleri ifade edildi.

Fenerbahçe, yarın akşam gerçekleştireceği çalışmayla Galatasaray derbisinin hazırlıklarını tamamlayacak.