Sivasspor, Trabzonspor'u da devirdi
Süper Lig'de Sivasspor, Trabzonspor'u 2-0 mağlup etti. 
Spor Toto Süper Lig'in 21. haftasında Sivasspor, Trabzonspor'u 2-0 mağlup etti. 4 Eylül Stadı'nda oynanan karşılaşmada Sivasspor'un gollerini 21. dakikada Hakan Arslan ve 57. dakikada Aatif kaydetti. Karşılaşmanın 74. dakikasında Trabzonspor'dan Zokora kırmızı kartla oyun dışı kaldı.

20. dakikada sağ kanattan ceza alanına hareketlenen Erman, Zokora ile girdiği ikili mücadelede yerde kaldı. Maçın hakemi, Sivasspor lehine serbest vuruşa karar verdi. Erman'ın kullandığı serbest vuruşta, kale alanında iyi yükselen Hakan, kafayla meşin yuvarlağı filelerle buluşturdu: 1-0

31. dakikada Erman'ın ceza alanı dışından sağ çapraz pozisyonda şutunda, top direğin üstünden farklı auta gitti.

40. dakikada Erman'ın soldan kullandığı serbest vuruşta, Navratil'in kafa vuruşunda meşin yuvarlak direğin üstünden auta çıktı.

43. dakikada Adrian'ın sağ kanattan kullandığı korner atışında, Cech topu kafayla kale alanına indirdi. Halil'in etkisiz vuruşunda, kaleci Borjan topu kontrol etti.

44. dakikada topla rakip kaleye hareketlenen Grosicki'nin uzak mesafeden sert vuruşunda meşin yuvarlak direğin üstünden az farkla auta gitti.

Karşılaşmanın ilk yarısı, Sivasspor'un 1-0 üstünlüğüyle sona erdi.

48. dakikada Cech'in Sivasspor ceza alanına doğru gönderdiği topu Navratil ıskalayınca, Halil meşin yuvarlağı önünde buldu. Bir anda kaleci Borjan ile karşı karşıya kalan Halil, istediği vuruşu yapamayınca top auta gitti. 
53. dakikada Grosicki'nin kullandığı serbest vuruşta, kaleci Onur meşin yuvarlağı son anda direğin dibinden kornere çeldi.

57. dakikada Pedriel'in ara pasında sağdan topla ceza alanına giren Aatif'ın, çapraz pozisyonda plase vuruşunda meşin yuvarlak filelerle buluştu: 2-0

59. dakikada ani gelişen Sivasspor atağında Grosicki'nin pasında Pedriel kaleciyle karşı karşıya kaldı. Pedriel topu ayağından açınca, kalesini terk eden Onur meşin yuvarlağı kontrol etti.

63. dakikada Olcan'ın ceza alanı dışından çapraz pozisyondan şutunda, top direğin yanından auta çıktı.

67. dakikada sağdan ceza alanına giren Grosicki'nin sert şutunda, meşin yuvarlak direğin üstünden az farkla auta gitti.

71. dakikada Serkan'ın sağdan ceza alanına ortasında arka direkte topu kontrol eden Halil'in vuruşunda kaleci Borjan meşin yuvarlağı uzaklaştırdı.

72. dakikada Olcan'ın ara pasında ceza alanında topla buluşan Halil'in vuruşunda, meşin yuvarlak direğin üstünden az farkla auta çıktı.

74. dakikada Zokora'nın Erman ile orta alanda girdiği ikili mücadelede, hakem Sivasspor lehine serbest vuruşa karar verdi. Bu pozisyonda ikinci sarı kartı gören Zokora, kırmızı kartla oyun dışı kaldı.

77. dakikada Cech'in ceza alanı dışından şutunda kaleci Borjan'ın güçlükle çıkardığı topa Henrique dokundu. Direkten dönen meşin yuvarlağı savunma uzaklaştırdı.

90 2. dakikada kaleci Borjan ile karşı karşıya kalan Yasin'in yakın mesafeden vuruşunda top direğin üstünden auta çıktı.

Karşılaşma Sivasspor'un 2-0 üstünlüğüyle sona erdi.