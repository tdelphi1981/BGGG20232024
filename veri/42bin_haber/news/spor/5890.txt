Fenerbahçe Ülker 85-82 Khimki Moskova
Fenerbahçe Ülker, THY Avrupa Ligi Top 16 turu (F) Grubu'nda Rusya'nın Khimki takımını 85-82 yenerek, bu turda 5. maçında ilk galibiyetini aldı.
Ülker Sports Arena'da oynanan maçta Fenerbahçe Ülker, Ömer Onan ve Emir Preldzic gibi önemli oyuncularından yoksun bir şekilde mücadeleye çıktı. İtalyan koç Pianigiani'nin Euroleague'de fazla şans tanımadığı Kaya Peker ve yeni transfer Tripkovic'in kritik katkıları ile sarı lacivertli ekip Top 16'daki ilk galibiyetine ulaşmış oldu. 

KARŞILAŞMADAN KARELER - SÜLEYMAN ARAT'IN OBJEKTİFİNDEN 

Fenerbahçe'de galibiyetin baş mimarları arasında yer alan isim ise son maçlardaki yükselen performansı ile Bojan Bogdanovic oldu. Hırvat basketbolcu rakip potalara bıraktığı 26 sayı ile rakibin savunmasını tek başına çökertti.

Rus temsilcisinde ise yıldız oyuncuları Zoran Planinic, Fenerbahçe potasına 25 sayı bıraktı ama bu sayılar takımının galibiyeti için yeterli olmadı. 
Salon: Ülker Sports Arena
Hakemler: Jose Martin (İspanya), Antonio Conde (İspanya), Joseph Bissang (Fransa)
Fenerbahçe Ülker: McCalebb 16, Bogdanovic 26, Sato 4, Batiste 2, Andersen 18, Kaya Peker 5, Oğuz Savaş 4, Tripkovic 8, Barış Ermiş, İlkan Karaman 2
Khimki: Vyaltsev, Planinic 25, Rivers 7, Nielsen, Loncar 10, Koponen 9, Davis 12, Monya 8, Fridzon 11
1. Periyot: 17-19
Devre: 36-40
3. Periyot: 56-54
5 Faulle Çıkanlar: 39.04 Rivers, 39.42 Monya (Khimki), 39.40 Bogdanovic (Fenerbahçe Ülker)

MAÇIN AYRINTILARI

Maça kötü başlayan Fenerbahçe Ülker, pota altında Loncar'ı durduramayınca, 4. dakikada 8-4 geriye düştüğü mücadelede, üst üste üç hücumda Andersen, Batiste ve McCalebb ile bulduğu sayılarla 5. dakikanın içinde 10-8 öne geçti. 5. dakikası 10-10 eşitlikle geçilen maçta inişli çıkışlı bir grafik çizen sarı-lacivertliler, tekrar geriye düştükten sonra 8. dakikada Oğuz Savaş ile 14-14 eşitliği sağladıysa da konuk ekip, 1. periyodu 19-17 önde tamamladı.
İkinci çeyreğe daha farklı başlayan sarı-lacivertli ekip, savunmadaki dikkatli oyunuyla 2 dakika sayı attırmadığı Khimki karşısında 7-0'lık seri yaparak, 12. dakikada 24-19 öne geçti. Bu dakikadan sonra Fenerbahçe Ülker karşısında 2,5 dakikalık sürede Monya'nın üç sayılık basketleriyle etkili olan Rus ekip, 10-0'lık seriyle 15. dakikada 29-24 üstünlüğü geri aldı. Sarı-lacivertliler, Bogdanovic, İlkan ve Andersen'in sayılarıyla farkı erittiyse de Kihmki, devreye 40-36 önde girdi.

PIANIGIANI: "SİSTEMİ DEĞİŞTİRDİK" 
KURTINAITIS: "BÜYÜK BİR KAYIP DEĞİL" 
Üçüncü periyodun ilk 6 dakikalık bölümünde rakibine 12-8'lik üstünlük kuran sarı-lacivertliler, 26. dakikada Andersen'in basketiyle skoru 48-48 eşitledi. 28. dakikada Sato'nun faul atışlarından kazandırdığı sayılarla 54-52'lik üstünlüğü yakalayan Fenerbahçe Ülker, son periyoda 56-54 önde girmesini bildi.

Başa baş bir mücadeleye sahne olan maçın son saniyeleri çekişme içinde geçti. İki ekibin de taktik faullere başvurduğu maçı Fenerbahçe Ülker, 85-82 kazanarak Top 16 turundaki ilk galibiyetine ulaştı.

Ömer Onan ve Emir Preldzic forma giyemedi

Fenerbahçe Ülker'de Caja Laboral maçında sol ayak bileği burkulan Ömer Onan ile sağ ayak parmağının kırıldığı bildirilen Emir Preldzic, Khimki karşısında forma giyemedi. Maç öncesi ve sırasında takım arkadaşlarının yanından ayrılmayan Ömer Onan, sarı-lacivertli ekip için önemli olan maçta takımına destek verdi. Bu arada Fenerbahçe Ülkerli oyuncular, maç öncesi sahaya İstanbul'un 2020 olimpiyat adaylığına destek vermek için İstanbul 2020 tişörtleriyle çıktı.