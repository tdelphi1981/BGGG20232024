Ankara'da kırmızı siyah rekabet
Spor Toto Süper Lig'in kırmızı-siyahlı iki ekibi, Ankara'da yarın saat 16.00'da başlayacak karşılaşmada 3 puan için mücadele edecek.Kırmızı-siyahlı takımlar arasında bugüne kadar oynanan 35 resmi maçta taraflar, 12'şer galibiyet alırken, 11 karşılaşma ise beraberlikle sonuçlandı. Yarın Ankara 19 Mayıs Stadı'nda oynanan maçın da beraberlikle sonuçlanması durumunda, taraflar arasında berabere biten karşılaşma sayısı da 12 olacak. Gençlerbirliği, evinde ağırlayacağı Eskişehirspor kalesine bugüne kadar oynanan 35 maçta 43 gol atarken, 35 kez de meşin yuvarlağı filelerinden çıkardı.

Ankara'da tek yenilgi

Başkentin temsilcisi evinde oynadığı 16 maçta Eskişehirspor'a sadece 1 kez yenildi. Gençlerbirliği, Ankara'da renktaş rakibine karşı 10 kez sahadan galibiyetle ayrılan taraf olurken, 5 karşılaşma ise beraberlikle sonuçlandı.
Toplam 16 maçta Gençlerbirliği futbolcuları rakip fileleri 30 kez havalandırırken, kalesinde ise 12 gol gördü.

Ligdeki galibiyet sayıları

Ankara temsilcisi Eskişehirspor'a karşı ligde oynadığı toplam 27 karşılaşmanın 10'unda kazanırken, 9 maçta ise rakibine yenilmekten kurtulamadı. Tarafların ligde oynadığı 8 maç berabere biterken, toplamda 29 kez taraftarına gol sevinci yaşatan Gençlerbirliği, 25 kez ise meşin yuvarlağı başlama noktasına götürdü.

Ankara'da skor: (9-1)

Gençlerbirliği, Ankara'da oynanan 13 Spor Toto Süper Lig maçının 9'unda 3 puan mutluluğu yaşarken, sadece 1 maçta puan hanesindeki rakamı değiştiremedi. Ligde Ankara'da 3 maçta yenişemeyen takımlardan Gençlerbirliği, misafir kaleye 22 gol bırakırken, 9 kez ise Eskişehirsporlu futbolcuların gol sevincini izledi.