12 Mayıs derbisi davası sürüyor
Spor Toto Süper Lig'de 12 Mayıs'ta oynanan ve şampiyonu belirleyen Fenerbahçe-Galatasaray maçının ardından çıkan olaylara ilişkin davanın görülmesine devam edildi. 
Kadıköy 3. Asliye Ceza Mahkemesi'ndeki duruşmaya, tutuksuz sanıklardan Muhammet Mustafa Yakışan, Atakan Tan, Bilal Yakışan, Hasan Cem Çiçek, Deniz Çelik, Batuhan Tuncay ve müşteki Başkomiser İsmail Çetin katıldı.

Fenerbahçe Kulübü vekili tarafından dün mahkemeye sunulan, müdahillik talebinin geri alınması isteğini içeren dilekçe dosyaya eklendi. İstanbul Emniyet Müdürlüğü'nden 24 Kasım'da gönderilen, sanıklardan Troy Tarkan Coody'nin 16 Mayıs 2012 tarihinde Atatürk Havalimanı'ndan çıkışının sağlandığı ve 1 yıl giriş yasağı kapsamına alındığının bildirildiği yazı okundu.

Duruşmada dinlenilen Başkomiser İsmail Çetin, daha önce verdiği ifadeyi tekrar ederek, "Ben olay tarihinde Opet istasyonunda görevliydim. Yakalanan şahıslardan 6-7 kişi benim görevli olduğum grup tarafından yakalandı. Bu şahısları teşhis edemem. Kamera kayıtları varsa zaten bellidir" dedi.

Sanık Deniz Çelik'in avukatı Barış Çabuk'un, olaylar esnasında "TOMA (Toplumsal Olaylara Müdahale Aracı) denilen araca tekme veya kafa atan birini gördünüz mü?" şeklindeki sorusu üzerine Başkomiser Çetin, "Ben TOMA aracına tekme veya kafa atan birini görmedim" diye cevap verdi.

Duruşmada söz alan sanık Troy Tarkan Coody'nin avukatı, müvekkiline 1 yıl ülkeye giriş yasağı konduğunu belirterek, "Kendisi bu gerekçe ile Türkiye'ye gelemiyor. Şu anda kendisi İngiltere'dedir. Yasak bittiğinde duruşmada hazır edeceğiz" diye konuştu.

Duruşma dosyadaki eksikliklerin giderilmesi için ertelendi.

Kadıköy Cumhuriyet Başsavcılığı'nca hazırlanan iddianamede, 10 sanığın "görev yapan polise görevi yaptırmamak için direnmek" ve "kamu malına zarar vermek" suçlarından 6 aydan 10,5 yıla kadar değişen hapisle cezalandırılmaları isteniyor.