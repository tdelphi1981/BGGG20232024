İşte Red Bull Racing'in yeni adı
Japon otomobil üreticisi İnfiniti, gelecek yıldan itibaren Red Bull Racing'in isim sponsoru olacağını açıkladı.
Bu sezon üst üste üçüncü dünya şampiyonluğunu kazanan Red Bull ile İnfiniti arasında dört yıllık sözleşme imzalandı. İnfiniti'nin takımın isim hakkını almasıyla birlikte, Red Bull gelecek yıldan itibaren "İnfiniti Red Bull Racing" olacak. 
Anlaşma aynı zamanda Red Bull ile Renault'nun sahibi olduğu İnfiniti arasındaki teknik işbirliğine de yeni bir ivme kazandıracak. Bu çerçevede taraflar, 2014'e yönelik enerji geri dönüşüm sistemleri dahil, birçok mühendislik projelerinde ortak çalışma yürütecek. 
Red Bull'un teknik patronu Adrian Newey konuya ilişkin yaptığı açıklamada, Formula 1'de her gün çok büyük tasarım ve mühendislik zorluklarıyla karşılaştıklarını belirterek, "İnfiniti gibi teknik bir ortakla işbirliği, 2014 sezonu için Enerji Geri Dönüşüm Sistemleri gibi teknik projelerde birlikte çalışmak için harika bir platform sunuyor" dedi.