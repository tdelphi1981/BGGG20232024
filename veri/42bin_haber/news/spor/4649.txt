Samet Aybaba'dan sakatlık raporu
Beşiktaş Teknik Direktörü Samet Aybaba, sakatlık nedeniyle uzun bir süredir takımdan ayrı olan forvetleri Mustafa Pektemek'in tedavisinin 1,5 ay daha devam edeceğini söyledi.
Siyah-beyazlı takımın, BJK Nevzat Demir Tesisleri'nde yaptığı antrenmanda basın mensuplarıyla sohbet eden Aybaba, ligin 2. haftasında Galatasaray ile oynanan karşılaşmada dizinden geçirdiği sakatlık sonrası ameliyat olan Mustafa Pektemek'in tedavisinin sürdüğünü anlatarak, 'Mustafa'nın 1,5 aylık tedavi süreci var. Bu konuda doktorların raporları doğrultusunda hareket ediyoruz' diye konuştu.

Aybaba, sakatlıktan yeni çıkan Portekizli oyuncuları Manuel Fernandes'in ise eksikliklerinin bulunduğunu dile getirerek, 'Fernandes'in eksikleri çok ama İstanbul Büyükşehir Belediyespor maçının kadrosunda olacak' ifadelerini kullandı.

Renklerine katmak istedikleri Brezilyalı futbolcu Nene'nin Katar'ın Al-Gharafa ekibine transfer olduğunun belirtilmesi üzerine, 'Son dönemini, emeklilik dönemini orada geçirecek' değerlendirmesinde bulunan Samet Aybaba, Beşiktaş'tan ayrılan Ricardo Quaresma'nın Birleşik Arap Emirlikleri ekiplerinden Al-Ahli'ye gitmesiyle ilgili olarak da 'Öyle düşünenler daha çok oraları tercih ediyorlar' diye konuştu.

Aybaba, siyah-beyazlı takımda transferle ilgili yeni bir gelişmenin olmadığını da dile getirdi.