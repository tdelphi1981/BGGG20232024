Mustafa Denizli iddialı
Çaykur Rizespor Teknik Direktörü Mustafa Denizli, ne kadar zorlu bir ekip olduklarını herkese göstermeleri gerektiğini söyledi.
Mustafa Denizli, gazetecilere yaptığı açıklamada, zorlu takımların bulunduğu ligde kendilerinin de iddialı olduğunu belirterek, Türk futboluna girdiğim dönemden bu yana iddialı olmuşumdur. İddialı olmak önemli. İddialı olacağım ortamı Rize'de buldum. Zor bir dönemde, bir çok iddialı ekibin olduğu ligde bu mücadelenin içinde olacağız dedi.
 
İkinci yarıya galibiyetle başlamanın değerli olduğunu ifade eden Denizli, şöyle konuştu: Gaziantep Belediyespor deplasmanından 4-1'lik bir galibiyetle dönmek önemli. Ancak oynadığımız futbol skorun gerisindeydi. Sadece yakaladığımız pozisyonları iyi değerlendirdik. Her geçen hafta beklentinin artacağını biliyoruz. Hedeflerimizi ona göre şekillendiriyoruz. Ne kadar zorlu bir ekip olduğumuzu herkese göstermeliyiz. Bu lige Karadeniz'in bu köşesinden renk katacağız. Türkiye'nin bütün bölgelerinin dikkatini bu lige çekmeye çalışıyoruz.
 
Her takımda en fazla zorluğu teknik direktörlerin yaşayacağını vurgulayan Denizli, Nereye giderseniz gidin, Süper Ligde dört büyük takımda zorluklar hemen hemen aynıdır. İnsanlar değişmediği müddetçe zorluk derecesi değişmez. Türkiye'nin her bölgesinden futbola bakış açısı aşağı yukarı aynı. Dolayısıyla zorluk derecesi çok fark etmiyor. Ben de zorlanmıyorum diye konuştu.
 
Denizli, 1461 Trabzon'dan kadrolarına oyuncular katma düşünceleri olduğunu, ancak bunun ne kadarının gerçekleşip gerçekleşmeyeceğinin belirsiz olduğunu sözlerine ekledi.