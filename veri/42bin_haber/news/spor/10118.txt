Buca taraftarına güveniyor
PTT 1. Lig'de yarın Ankaragücü'nü konuk edecek Bucaspor'da kulüp basın sözcüsü Cumhur Kaynar, Taraftarımızın desteğiyle Ankaragücü'nü yenip üst sıralar için mücadelemizi sürdüreceğiz dedi.
Kaynar yaptığı açıklamada, ligde geçen hafta deplasmanda aldıkları Şanlıurfaspor galibiyetinin ardından yarın Ankaragücü'nü konuk edeceklerini söyledi. Ankaragücü'nün ligdeki konumuna rağmen iyi futbol oynadığını kaydeden Kaynar, sözlerini şöyle sürdürdü: Ligin başından beri oyuncularımızın gösterdiği mücadele, geçen hafta Şanlıurfaspor maçında bir kez daha ortaya çıktı. Deplasmanda uzun süre galip gelemememize, Şanlıurfaspor maçıyla son verdik. Yarın Ankaragücü maçını da kazanmak istiyoruz. Takımımızın kalitesi ortada, taraftarımızın desteğiyle Ankaragücü'nü yenip üst sıralar için mücadelemizi sürdüreceğiz.
 
Yeni Buca Stadı'nda yarın saat 15.00'te başlayacak müsabakayı Mustafa Öğretmenoğlu yönetecek. Bucaspor'da kart cezalıları Mehmet Batdal ve Umut Gündoğan'ın yanı sıra sakatlığı bulunan Emre Şahin yarınki maçta forma giyemeyecek. Erkan Taşkıran'ın durumu ise maç saatinde belli olacak.