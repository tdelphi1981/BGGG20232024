Çağla'nın son durağı Hindistan
Milli tenisçi Çağla Büyükakçay, Hindistan'ın Pune kentinde oynayacağı bu sezonki son turnuvasında perdeyi yarın açıyor.Turkcell ve Türkiye Tenis Federasyonu desteğinde turnuvalara devam eden Club İstanbul @ ENKA Tenis Akademisi oyuncusu Çağla Büyükakçay, bu sezonun son turnuvasını oynamak üzere Hindistan'ın Pune kentine varırken, 125 bin Dolar para ödüllü turnuvadaki ilk maçına yarın çıkacak. 

Son olarak TED Spor Kulübü'nde düzenlenen Cumhuriyet Kızları Turnuvası'nda teklerde ikincilik, çiftlerde ise şampiyonluk ödüllerine uzanan Çağla, kadınlar tenis takvimine bu yıl dahil olan WTA Challenger serisi Hindistan Açık'taki ilk maçında elemelerden gelen ev sahibi tenisçi Nidhi Chilumula ile karşılaşacak. 

Çağla, güçlü bir katılım listesine sahip olan turnuvada ilk turu geçmesi halinde ise 8 numaralı seribaşı Taylandlı Tamarine Tanasugarn ile Tayvanlı Çin-Wei Çan maçının galibiyle, çeyrek finale yükselebilmek için kozlarını paylaşacak. 