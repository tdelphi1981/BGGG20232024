'Mourinho'ya verin bir Anadolu takımını...'
Gaziantepspor Teknik Direktörü Uygun: Jose Mourinho anlatıla anlatıla bitirilemedi. Götürün verin bakayım Anadolu takımlarından birini çalıştırsın"
Bülent Uygun, Celal Doğan Tesisleri'nde düzenlenen basın toplantısında, hafta sonu karşılaşacakları Akhisar Belediyespor maçının kendileri için çok önemli olduğunu söyledi.

Rakip takımı yenerek tekrar çıkışa geçmek istediklerini belirten Uygun, şöyle konuştu:

'Dün dünde kalmıştır cancağızım, bugün yeni maçlara bakmak lazım. Bu da Mevlana'nın futbola versiyonu. O yüzden dünü bırakıp bugüne bakıyoruz. Akhisar Belediyespor, ligde kadrosunu çok fazla bozmadan gerekli takviyelerle çok doğru yönetilen ve saygı duyulacak bir takım. Belki de en önemli maç bizi bekliyor. Bu zor süreçte kazanma adına herkesin desteğine ihtiyacımız var. Kazanmak istiyoruz, kazandığımız takdirde göstereceğimiz performans bizi rahatlatacak ve çok daha iyi yerlere getirecektir.'

Konuşmasında 5-2 mağlup oldukları Medical Park Antalyaspor maçına değinen Uygun, ilk 15 dakikasında 5-1 önde götürecekleri maçtan 5-2 mağlup ayrıldıklarını ifade etti.

'Tam 'kurtaracağız' dediğimiz sırada hakem Süleyman Abay devreye giriyor' diyen Uygun, 'Hiçbir zaman başka takıma veremeyeceği penaltıyı size veriyor. Neden verdiğini de bilmiyorum. Yardımcı hakemlerin bir an önce ata binme sevdası var. Dördüncü hakemlerin kendini kanıtlama aşkı var. Bunu da anlamış değilim. Bir an önce bu sıkıntıları atmamız lazım' dedi.

-Yedek futbolcular-

Maçlarda yedek futbolcuların ısınma problemi olduğunu vurgulayan Uygun, şunları kaydetti:

'Futbolcular, nabız yükseltip indirmediği sürece sahaya girdiğinde gerçek performansını sergileyemiyor. Hazırlanamadığı için iki depar attığında kesiliyor. Yapacağı işleri de yapamıyor. İyi ısınmadığı zaman sıkıntı yaşanıyor. Bu sefer hoca oyuncu değiştirme konusunda son dakikayı bekliyor. Yardımcı hocanın yedek futbolcuların hepsini ısıtacağı ortam oluşturulması gerektiğini düşüyorum.'

Türkiye'de teknik direktörlerin uzun süreli çalışmadığına dikkati çeken Uygun, şöyle devam etti:

'Kimsenin bu ülkede 'Alex Ferguson olmak' gibi bir hayali yok. Hiçbir hocanın zaten böyle bir hayali olamaz. Jose Mourinho anlatıla anlatıla bitirilemedi. Götürün verin bakayım Anadolu takımlarından birini çalıştırsın. Antrenmanda futbolculara bir şeyler göstermeye çalışsın. Öyle bir dünyası yok. Avrupa ve dünya şampiyonluğu yaşamış hocalar sistemsizliğin sistem olduğu ortamda mantarlıyorlar. Sonra adamın arkasına tenekeyi bağlıyoruz, nasıl gittiği belli değil. Omuzlarda geliyor, nasıl gönderdiğimiz belli değil. Niye? Çünkü bu işlerin görüntüsü bu. Siz bizim Türk hocalarının yaptığı başarıların farklı olduğunu düşünüyorsanız yanılırsınız. Türk hocalarının başarıları da küçümsenecek bir başarı değil.'

Futbol takımlarının altyapılarıyla ilgili düşüncelerini dile getiren Uygun, Türkiye'de yönetici anlamında altyapıya verilen değerin 'rezil ötesi' olduğunu savundu.

Uygun, 'Altyapıda çalışan hocaların ne doğru düzgün giyecek eşofmanı, ne topu, ne sahası, ne imkanı, ne de tesisi var. Zihniyet değişmediği sürece Türk futbolu bu şekilde devam edecektir' ifadelerini kullandı.

-Akhisar Belediyespor maçı hazırlıkları-

Basın toplantısının ardından kırmızı-siyahlı takım, Aksihar Belediyespor maçının hazırlıkları sürdürdü. Teknik direktör Bülent Uygun nezaretinde gerçekleşen antrenman ısınma koşusuyla başladı. Futbolcular, antrenmanın basına açık bölümünde top sürme çalışması, kapalı bölümde de taktik çalışması yaptı.