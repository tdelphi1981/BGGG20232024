Lionel Messi adeta bir serveti reddetti
Barcelona'nın yıldız futbolcu Lionel Messi'yi gözden çıkartacağını hiç kimse düşünmezdi. Ancak İspanyol basınındaki bir iddia gündeme bomba gibi düştü. Adı kamuoyuna açıklanmayan bir Rus kulübü, ki bunun büyük ihtimalle Anzhi olduğu tahmin ediliyor; Messi için Barça'ya 250 milyon Euro bonservis bedeli önerdiği konuşuluyor.İşin ilginç tarafı Katalanlar'ın bu teklifi kabul etmesi... Kulübüyle henüz yeni bir sözleşme imzalayan ve serbest kalma meblağı 250 milyon Euro olarak belirlenen Arjantinli'yi tutmak için yeni bir sözleşme önermeyen Barcelona Kulübü'nün Messi'yi bu denli kolay gözden çıkartması ve serbest kalması için ödenecek tutarı yukarıya çekmemek için herhangi bir çaba sarf etmemesi dikkat çekiyor.  
 Mundo Deportivo'da yer alan habere göre kulüp başkanı Sandra Rosell, Messi'nin babası Jorge Messi ve yıldız oyuncu dün bir araya gelip teklifi değerlendirdi. Rosell eğer isterse Messi'ye izin verebileceğini ve 250 milyon Euro'nun hayır denilebilecek bir tutar olmadığını söyledi. Ancak Messi ve babası Jorge bunu nazik bir dille geri çevirdi.  
 MESSI'NİN TEKLİFE 'HAYIR' DEME SEBEPLERİ 
 1- Baba Messi, oğluna, "Eğer bu Rus kulübüne gidersen şu an takım arkadaşlarından gördüğün desteği göremezsin. Başarının büyük bir payı da onlara bağlı" dedi.  
 2- İkinci sebep ise Leo'nun nişanlısı Antonella'nın yeni doğan çocuğunu Barselona'da yetiştirmek istemesiydi.  
 3- Yıllık 30 milyon Euro maaşı elinin tersiyle iten Messi'nin Barcelona'ya olan minnet borcu bir başka sebepti.  
 Barcelona'nın gelmez diye beklediği 250 milyon Euro'luk teklifi Rosell'i düşündürüyor mu bilinmez. Ancak yakın bir zamanda, Messi'nin serbest kalması için belirlenen tutarın 1 milyar dolara çıkarılması bekleniyor. Sürekli yıldız oyuncuyla kıyaslanan Real Madrid'li Ronaldo'nun serbest kalma bedeli de 1 milyar dolar. 