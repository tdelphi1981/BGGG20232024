"En çok Zidane destek oldu"
 
 1,5 yıllık aranın ardından eski kulübü Borussia Dortmund'a geri dönen Nuri Şahin, Almanya'nın en çok takip edilen gazetelerinden Bild'e özel bir röportaj verdi.
 
 Real Madrid ve Liverpool'da şanssız bir şekilde geçen dönemin ardından yeniden yuvasına kavuşan milli oyuncu; sarı-siyahlı taraftarların kendisini görkemli bir şekilde karşılamasından büyük mutluluk duyduğunu söyledi.
 
 Bild muhabirinin kendisine yönelttiği "kariyerinin sonuna dek Dortmund'da kalır mısın?" şeklindeki soruya, "neden olmasın" yanıtını veren Nuri, teknik direktör Jurgen Klopp'un kendisi için çok önemli bir futbol adamı olduğunu ifade etti. Klopp'un insan ilişkilerinde çok başarılı bir antrenör olduğunu belirten Nuri Şahin; Alman çalıştırıcının sürekli gülen yüzüyle oyunculara büyük moral sağladığını dile getirdi.
 
 Real Madrid'de birlikte çalıştığı Jose Mourinho'yu öven Nuri, "takımdaki ikinci idmanımda sakatlandım. Ama Mourinho bana karşı hep dürüst oldu. Hakkımda hiç kötü konuşmadı" ifadelerini kullandı. 
 
 Real Madrid'de kendisine en çok yardımcı olan ismin eski sportif direktör Zinedine Zidane olduğunun altını çizen Nuri, Cristiano Ronaldo'nun da sakatlığı döneminde kendisine büyük destek verdiğini kaydetti.
 
 Maç tecrübesi elde etmek için İngiltere'den gelen teklifleri değerlendirdiğini söyleyen milli oyuncu, en ciddi teklifi veren Liverpool'a transfer olduğunu ancak Kırmızılar’da istediği ortamı bulamadığını sözlerine ekledi. 
 NTV Spor