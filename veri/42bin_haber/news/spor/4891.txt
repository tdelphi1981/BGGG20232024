Almeida'dan çelişkili açıklama
Beşiktaş'ta ligin ilk devresinde oynadığı futbolla adından söz ettiren ve Avrupa'dan bir çok kulübün talip olduğu Hugo Almeida, transfer söylentileriyle ilgili açıklamalarda bulundu.
İtalyan basınına konuşan Portekizli yıldız, Palermo'nun iyi bir takım olduğunu; fakat ligde iyi durumda olmadıklarını belirterek, "Palermo iyi bir takım; fakat bu sezon iyi bir yerde değiller. Beşiktaş ise ligde ikinci sırada. Neden takımımı değiştireyim? Beşiktaş'ta mutluyum ama... Neler olacağını hep birlikte göreceğiz" ifadelerini kullanarak çelişkili açıklamalarda bulundu.

Yaz ayında yine Serie A ekiplerinden Siena'nın kendisiyle ilgilendiğini doğrulayan Almeida, "Bu doğru, ama gitmedim" diye konuştu.

Adı şu sıralar İspanya La Liga ekiplerinden Sevilla ve Palermo ile anılan 28 yaşındaki yıldızın Beşiktaş ile 2014'e kadar sözleşmesi bulunuyor. Ayrıca Almeida'nın sözleşmesinde '10 milyon Euro'ya serbest kalır' maddesi mevcut.

Geçtiğimiz günlerde transfer teklifleri hakkında açıklamalar yapan Fikret Orman, Kartalın yıldızlarına çok sayıda ülkeden talipler olduğunu dile getirerek; En son Fernandes'e gelen 18 milyon Euroluk teklifi reddettik. Ne Fernandesi ne de Almeidayı satmak gibi bir düşüncemiz yok diye konuşmuştu.