Trabzonspor taraftarı FIFA önüne gidiyor
Trabzonspor taraftarı, 14 Şubat 2013'te FIFA önünde "Temiz Futbol Eylemi" gerçekleştirecek. 
Trabzonspor taraftarının, FIFA önünde "Temiz Futbol Eylemi" gerçekleştireceği bildirildi.

Temiz Futbol Eylem Komitesi'nin bordo-mavili kulübün internet sitesinde yayımlanan açıklamasında, 14 Şubat'ta saat 11.00'de Zurih'te yapılacak "Temiz Futbol Eylemi"ne gidecekler için uçak kaldırılacağı, eylem için Trabzonsporlulara "sefer görev emri çıkarıldığı" belirtildi.

43 haftadır Türkiye ve dünyanın dört bir yanında Türkiye'de yaşanan şike olaylarıyla hukuksuzlukları protesto etmek için organizasyonlar yapıldığı ifade edilen açıklamada, şöyle devam edildi:

"Şimdiki hedefi 14 Şubat Zurih olarak belirledik ve Türkiye'de futbolda adalet sağlanana kadar dünyanın her yerini eylem alanına döndürmeye kararlıyız. Avrupa'nın farklı ülkelerinden bine yakın futbolseverin katılması beklenen eylemde, FIFA'ya Türkiye'de örtbas edilmeye çalışılan şike olayıyla ilgili 'gerekeni yap' mesajı verilecek.

Geçtiğimiz sene UEFA önünde gerçekleştirdiğimiz eylemin ardından önümüzdeki ay da dünya futbolunun sahibi FIFA'nın Zurih'teki binasının önünde büyük bir eylem gerçekleştirmeyi planlıyoruz. Bu eylem için bir uçak tutuldu.

Vizesi, pasaportu olan tüm Trabzonsporluları Zurih'e davet ediyoruz. 14 Şubat günü sabah erken saatte İstanbul'dan kalkacak olan uçak 160 kişi kapasiteli olacak. Vize ve pasaportu olup Zurih'e gidebilecek olanların 'dozercemilgmail.com' mail adresine mail atıp isimlerini bildirmeleri yeterli."

Bordo-mavili taraftarlar, daha önce de İsviçre'nin Nyon kentinde bulunan UEFA binası önünde "Temiz Futbol Eylemi" gerçekleştirmişti.