Dopingde Pandora'nın kutusu açıldı!
İspanya'da 2006 yılında jandarmanın yaptığı bir baskınla ortaya çıkan son yılların en büyük doping skandalıyla ilgili davanın bir numaralı sanığı doktor Eufemiano Fuentes, "Müşterilerim sadece bisikletçi değildi, başka sporcular da vardı" dedi. 
"Puerto operasyonu" olarak bilinen, 7 yıl önce İspanya'nın Madrid, Zaragoza, Barcelona kentlerinde düzenlenen operasyonlarda, doktor Eufemiano Fuentes'in ofisi ile babasının ve kız kardeşinin evlerinde toplam 185 kan torbası ve 39 dondurulmuş plazma bulunmuştu. Birçok ünlü bisikletçi, doping skandalından dolayı zan altında kalsa da o yıllarda İspanya'da doping suç sayılmadığından hiçbir ceza verilmeyip, dava rafa kaldırılmıştı.

Hükümet adına dava açma yetkisi olan Devlet Avukatlığı Kurumu ve savcılığın girişimiyle tekrar açılan davada, Fuentes, kız kardeşi Yolanda ve bazı bisiklet takımlarının eski direktörleri Manuel Saiz, Jose Ignacio Labarta ve Vicente Belda, sadece kamu sağlığına zarar verdikleri iddiasıyla suçlanıp, haklarında 2'şer yıl hapis talep ediliyor.

Mahkemeye ifade vermeye başlayan sanıklardan Dr. Fuentes'in, "Müşterilerim sadece bisikletçiler değildi, başka sporcular da vardı. Futbolcular, atletler, boksçular hatta tenisçiler... Her daldan sporcu ile çalışıyordum. Fizik kondisyon çalışmalarına danışmanlık yapıyordum. Elbette 2006 yılında en çok müşterilerim bisikletçilerdi" yönündeki sözleri dikkati çekti.

Birlikte çalışan bisikletçilerin kendi arzularıyla geldiklerini belirten Fuentes, "Kendileri geliyordu, direktörleri göndermiyordu. Benimle çalıştıklarından takımların haberinin olup olmadığını bilmiyorum" dedi.

Fuentes, Madrid'deki ofisinde bulunan doping ilaçlarının kendisine değil, eski bisikletçi Alberto Leon'a ait olduğunu iddia etti. Puerto ve onun ardından yapılan Galgo operasyonunda adı geçen Dr. Fuentes'in, "mesajcısı" olarak çalıştığı ileri sürülen Leon, 2011 yılında intihar etmişti.

Doping skandalıyla ilgili davanın, mart ayında tamamlanması beklenirken, sonuçta sportif anlamda hiçbir yükümlülük bulunmayacak.

Bu arada, İstanbul ve Tokyo ile 2020 Yaz Olimpiyat Oyunları'na aday olan Madrid, dopingle ilgili bu davayı bir bakıma koz olarak kullandığı düşünülüyor.

Doping skandallarının Madrid'in 2016 yılındaki adaylığını olumsuz etkilediği bilinirken, bu davayla dopinge karşı İspanyol devletinin ne kadar hassas olduğunun gösterilmek istendiği yorumları yapılıyor.

Uluslararası Olimpiyat Komitesi'nin, 2020 adaylığı için gelecek 16 Mart'ta Madrid'e yapacağı ziyaret sırasında dopingle ilgili davanın sona ermesi ve kurallara aykırı bir durumdan dolayı 3 ay kadar kapatılan Madrid Anti Doping Laboratuarı'nın yeniden açılması öngörülüyor.