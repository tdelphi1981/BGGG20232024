"Hakem Adana'da yağmurla bizi boğdu"
PTT 1. Lig'de deplasmanda Adanaspor'a 2-0 yenilen Çaykur Rizespor'da futbol şube sorumlusu Mustafa Baltacı, Hakem, Adana'da yağmurla birlikte bizi boğdu dedi.Baltacı, yaptığı açıklamada, Adanaspor deplasmanına çok sayıda eksik futbolcu ile gittiklerini belirterek, Buna rağmen oyuna iyi başladık. Mücadelemiz çok iyiydi. Ancak artan yağmurla orantılı olarak hakemin de ciddi hataları oldu. Hakem, Adana'da yağmurla birlikte bizi boğdu. Maçın gidişatını ciddi şekilde etkiledi. Verilen penaltıyı yan hakeme danışarak iptal etti. Son kararların orta hakemler tarafından verildiğini, verilen kararların değişmediğini biliyorduk. Demek ki her şey değişebiliyormuş diye konuştu.

Kenetlenen ve iyi giden bir Çaykur Rizespor olduğunu ifade eden Baltacı, şunları söyledi: Kimseyi kırmak, incitmek istemiyoruz. Saygı kuralları içinde Süper Lig yarışını sürdürmek istiyoruz. Ancak birileri iyi giden Çaykur Rizespor'un tekerine çomak sokuyor. Susuyorsak uysal koyun değiliz, suskunluğumuzu kimse teslimiyet olarak değerlendirmesin. Bütün camiaları futbol kuralları içinde yarışmaya davet ediyoruz. Futbol kuralları içindeki bir yarışta Çaykur Rizespor'un Süper Lig'e yükseleceğinden endişemiz yok. Biz camia olarak bu yola baş koyduk ve inancımızı asla kaybetmeyeceğiz. Kimse bizi bu yoldan alıkoyamaz.

Baltacı, Kayseri Erciyesspor maçı sonrasında teknik direktör Osman Özköylü'nün açıklamaları ile fair-play kurallarının dışına çıktığını savunarak, şunları kaydetti:
Geçtiğimiz hafta kendi sahamızda oynanan Kayseri Erciyesspor maçı sonrası rakip takımın teknik direktörü Osman Özköylü'nun yaptığı açıklama, futbol kuralları dışında tehdit içeriyordu. Herkes açıklamalar sonrası yaptırım uygulanacağını beklerken hiç bir şey yapılmadı. Gelinen noktada gördük ki Adanaspor maçında açıklamalar bizim aleyhimize döndü. Birilerinin açıklamaları ile camialar etki altında kalacaksa ilerleyen haftalarda sorunlar artar. Amacımız sorunların artması değil, camiaların görevlerini layıkıyla yerine getirmesi. Kimseden destek beklemiyoruz. Tek destekçimiz, taraftarımız ve camiamızın önde gelenleridir. Spor teşkilatlarından tek beklentimiz adaletli olmalarıdır.