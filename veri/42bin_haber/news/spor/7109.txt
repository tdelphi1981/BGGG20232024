Güreşte ikinci adama da ödül verilmeli
Milli güreşçi Cenk İldem, ikinci adamın da ödüllendirilmesinin milli takımın başarısını olumlu yönde etkileyeceğini söyledi.2012 Londra Olimpiyat Oyunları'nda grekoromen stil 96 kiloda mücadele eden milli güreşçi Cenk İldem, beraber antrenman yaptıkları sıkletlerindeki ikinci adamın da ödüllendirilmesinin milli takımın başarısını olumlu yönde etkileyeceğini söyledi.

Sorularını yanıtlayan 1986 doğumlu güreşçi Cenk, ödül yönetmeliğinde bazı eksikler olduğunu savunarak, Üst düzey sporcuların sosyal statüsü her zaman yüksek. Bir sporcuyu şampiyonluğa taşıyan yanındaki partnerleridir, antrenman yaptığı arkadaşlarıdır. Şampiyon olan sporcu teşviklendiriliyor, bunun partneri iyi şartlarda olmuyor. Bu bir eksiklik dedi.

Sıkletinde ikinci olan güreşçide motivasyon kaybı yaşandığını anlatan Cenk, İkinci olduğu zaman gelecek seneye bakması gerekiyor. Önündeki senede biraz gevşeklik oluyor. İkinci adam ne kadar kaliteliyse, birinci adam da o kadar kaliteli olur. Her şeyi bizim partnerlerimiz de hak ediyor. Bu eksikliğin giderilmesi gerekiyor diye konuştu.

Milli güreşçi, güreşte ikinci adamlara da ödül verilmesi önerisinde bulunarak, şöyle devam etti:

Bir şampiyon sporcu 300 altın alacaksa, 200 altın alıp da 100 altın ikinci adama verilebilir. Geçmişte mesela bu vardı. Şampiyon olan sporcunun kulüp antrenörü, kulübü belli pay üzerinden ödül alıyordu. Bunu sporcular üzerinden yaparlarsa sporu olumlu etkiler. Olimpiyat hazırlığı oluyor, olimpiyatlara bir ay kala sporcular teşviklendiriliyor. Ancak bu teşvikler maçlardan önce olursa daha olumlu olur. Mesela ikinci adam 'arkadaşım takıma girdi, onun sayesinde ben de bir şeyler kazanacağım' deyip daha hırslı çalışırsa bu milli takımın genel başarısını etkiler.

Londra'da istediğim performansı gösteremedim

Londra Olimpiyatları'nda repesaj maçında Ermeni sporcu Artur Aleksanyan'a 2-0 yenilerek oyunlara veda eden Cenk, olimpiyatlardan önce yaşadığı sakatlık nedeniyle Londra'da istediği performansı gösteremediğini anlattı.
Ermeni rakibini daha önce yendiğini vurgulayan milli güreşçi, Olimpiyatlara 1,5 ay kala dirsek eklemimden sakatlık geçirdim. Bu da çalışmalarımı etkiledi. Son 1 ay fizik tedavi oldum. Elimizden geldiğince iyileştirmeye çalıştık. Ancak olimpiyatlara yansıdı, istediğim performans gösteremedim. Daha fazla umutlarımız vardı, kısmet olmadı. Yaşımız daha genç önümüzde olimpiyatlar var. Londra Olimpiyatları tecrübe oldu ifadelerini kullandı.
Cenk, İstanbul'da yarın başlayacak Vehbi Emre Turnuvası'nda Avrupa Şampiyonası'na gidecek milli takımın belirleneceğine vurgulayarak Önümdeki ilk hedef Avrupa Şampiyonası. Önce Avrupa ve dünya şampiyonu olup, 2016'da da her sporcunun hayalini süsleyen olimpiyat şampiyonluğunu hedefliyorum diye konuştu.

Kardeşiyle aynı kampta

Cenk İldem'in 84 kiloda Türkiye Şampiyonası'nda 3. olan kardeşi Kansu İldem de milli takımın kampında yer alıyor.

Güreşçi bir aileden geldiklerini dile getiren Cenk, şunları kaydetti:

Babam Hüseyin İldem de, kardeşim Kansu da güreşçi. Bizim ilk antrenörümüz olan babamın gençler dünya şampiyonluğu var. Babam antrenörlüğe devam ediyor. Kardeşimle milli takımda beraberiz. Onun da uluslararası alanda başarıları var. Bu sene Türkiye Şampiyonası'nda üçüncü oldu. Ailece elimizden geldiğince ülkeye hizmet etmeye çalışıyoruz. Bizdeki bu spor aşkı olduğu sürece ailemizdeki bu gelenek devam edecektir.