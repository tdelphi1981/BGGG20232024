Fenerbahçe'nin yarısı Sow ve Kuyt
Spor Toto Süper Lig'de 2012-2013 sezonunun ilk yarısında Fenerbahçe'de gol yükünü yabancı futbolcular Moussa Sow ve Dirk Kuyt sırtladı.Ligdeki 17 maçta toplam 10 futbolcunun golle buluştuğu sarı-lacivertli ekipte atılan 25 golün yarısı Sow-Kuyt ikilisinden geldi. Moussa Sow, 7 golle takımının en skorer oyuncusu oldu. Sow'u 6 golle Dirk Kuyt takip etti.

İlk yarıda Gökhan Gönül, Mehmet Topal, Cristian ve Sezer Öztürk'ün 2'şer, Hasan Ali Kaldırım, Bekir İrtegün, Meireles ve Selçuk Şahin'in de 1'er golü bulunuyor.

En çok son 15'te gol attı

Sarı-lacivertli takım ligin ilk yarısında rakip filelere en çok golü maçların son 15 dakikalık bölümünde attı.

Maçların 76-90 dakikaları arasına 7 gol sığdıran sarı-lacivertli takım, 0-15 dakikaları arasında 3, 16-30 dakikaları arasında 4, 31-45 dakikaları arasında 4, 46-60 dakikaları arasında 3 ve 61-75 dakikaları arasında da 4 kez golle buluştu.

İlk yarıda kalesinde 19 gol gören Fenerbahçe Futbol Takımı, lig maçlarında rakiplerinden en çok golü ilk yarıların son 15 dakikalık diliminde yedi. Bu bölümde kalesinde 6 gol gören sarı-lacivertliler, 0-15 ve 16-30 dakikaları aralığında 3'er, 46-60 aralığında 1, 61-75 aralığında 2 ve 76-90 aralığında da 4 gole engel olamadı.

Son 2 sezonda performans düştü

Fenerbahçe Futbol Takımı'nın ligdeki gol performansı son iki sezonda düşüş gösterdi.

Aykut Kocaman yönetiminin ilk sezonunda ilk yarıyı 40 golle tamamlayan sarı-lacivertli ekip, geçen sezon 17 maçlık bölümde 24 gol atmış, bu sezonu ise 25 golle geride bırakmıştı.

Fenerbahçe, Kocaman döneminden önceki 10 sezonda ilk yarıları 30 ve üzeri golle tamamlamıştı.