İlk yarıda, 3 galibiyet daha almamız lazım
Yalova Ortopedikler Spor Kulübü (YOSK) Başkanı Alparslan Erkoç, İlk yarıda 3 galibiyet daha almamız lazım dedi.Deplasmanda karşılaştıkları İzmir Büyükşehir Belediyesi maçını ve alınan mağlubiyeti değerlendiren Erkoç, kulüp binasında, gazetecilere yaptığı açıklamada, zor bir rakiple karşılaştıklarını ifade etti. Erkoç, İzmir Büyükşehir Belediyesi'nin ligde daha önceden üst üste 5 yıl şampiyon olduğunu hatırlatarak, Tecrübeli bir takıma karşı oynadık. İlk periyot iyiydik fakat sonra rakibe boyun eğdik dedi. Ligde istedikleri noktada olmadıklarını dile getiren Erkoç, şöyle konuştu:

Şu ana kadar hep zor rakiplerle karşılaştık. Biz kendimize göre rakiplerle maç yapmaya yeni başlayacağız. Lig bizim için şimdi başlıyor. Hedefimiz ligden düşmemek. Önümüzdeki maçları almak istiyoruz. İlk yarıda 3 galibiyet daha almamız lazım. Daha sonra ikinci yarıda da 2 galibiyet bize yetecek.

Transfer sezonunu iyi değerlendiremediklerini kaydeden Erkoç, Ligdeki takımların oyuncularının hepsi sadece bu spordan para kazanıyor. Bizim takımda ise sadece 3 kişinin mesleği sadece bu. Hedefimiz 2-3 yılda kurumsallaşmak ve tüm oyuncularımızın sadece bu işten para kazanmasını sağlamak istiyoruz diye konuştu.