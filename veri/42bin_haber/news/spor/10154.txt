Bogdanovic zirvede yerini korudu
Euroleague Top 16 9. haftasında Bogdanovic, en skorer ve en değerli oyuncusu sıralamasında ilk sıradaki yerini korudu.Son oynanan Montepaschi Siena karşılaşmasında da rakip potaya 22 sayı bırakan 24 yaşındaki Bogdanovic, Top 16'da geride kalan 9 maç sonunda maç başına attığı 21.33 (Toplam 192) sayı ile en skorer oyuncu sıralamasında ilk sırada yer aldı. Bogdanovic ayrıca, Top 16'da maç başına elde ettiği 22.56 index puan ortalamasıyla bu alanda da zirvedeki yerini bırakmadı.

Top çalmada lider Lucas

Top 16 turunda top çalmada Anadolu Efes'ten Jamon Lucas maç başına 2.33 (Toplam 21) ile ilk sırada yer alırken, Fenerbahçe Ülker'den Bo McCalebb de 2.11 (Toplam 19) ortalamayla ikinci oldu. THY Avrupa Ligi'nde tüm sezonda en fazla top çalan ekip olan Anadolu Efes, Top 16 turunda ise Zalgiris Kaunas'ın ardından ikinci sırada bulunuyor. Tüm sezonda maç başına 7.6 top çalmayla zirvede yer alan lacivert-beyazlılar, Top 16'da ise 6.6 ile ikinci oldu.

En az sayı atan Beşiktaş, en fazla sayı yiyen Fenerbahçe Ülker

Top 16 turunda F Grubu'nda mücadele eden iki Türk temsilcisinden Beşiktaş, bu turun en az sayı atan, Fenerbahçe Ülker ise en fazla sayı yiyen takımı oldu. Bu turda henüz galibiyeti olmayan Beşiktaş, geride kalan 9 haftada rakip potaya ortalama sadece 61 sayı (Toplam 549) gönderebildi. Fenerbahçe Ülker ise, rakiplerinden maç başına ortalama 89.7 sayı (Toplam 808) yedi. Fenerbahçe Ülker ayrıca, hem tüm sezonun, hem de Top 16 turunun en az ribaunt alan takımı konumunda bulunuyor. Beşiktaş ise yüzde 26.3 ile (209-55) 3 sayılık atışların en kötü istatistiğe sahip takımı durumunda.

MVP Kristic

Top 16 turunda 9. haftanın En Değerli Oyuncusu (MVP), CSKA Moskova'nın Sırp oyuncusu Nenad Kristic oldu. Kristic, takımının 80-65 kazandığı Alba Berlin maçında 20 sayı, 4 ribaunt, 4 asist ve 1 blokla toplam 26 index puanına ulaşıp ilk sırada yer aldı. Beşiktaşlı Randal Falker, 11 sayı, 9 ribaunt, 3 top çalma ve 3 blokla 23 index puanı topladı ve Khimki'den Paul Davis ile birlikte ikinci sıraya yerleşti.