Shenhua: Drogba halen bizim futbolcumuz
 
 Galatasaray'ın transfer ettiği Drogba'yla ilgili bir açıklama kafaları karıştırdı. Şanghay Shenhua, Drogba'nın halen sözleşmeli futbolcuları olduğunu açıkladı.
 
 Kulüpten yapılan açıklamada, Galatasaray'ın resmi internet sitesinde Drogba'nın bu takıma transfer edildiğinin duyurulduğu ifade edilerek, Galatasaray'ın, kulübü ile sözleşmesi sona ermemiş olan futbolcuları ile kurallara aykırı temasından ötürü büyük şaşkınlık yaşandığı belirtildi. 
 
 Drogba ile 2012'nin Temmuz ayında 1.5 yıllık bir sözleşme yaptıkları dile getirilen açıklamada, ''Drogba, sözleşmeli futbolcumuz ve Şanghay Shenhua ile imzalamış olduğu kontrat henüz sona ermedi'' denildi.
 
 Didier Drogba'nın Şampiyonlar Ligi'nde forma giyme isteğini anlayışla karşılandığı ifade edilen açıklamada, ''Futbolcunun kendileri ile imzalamış olduğu kontratın gereğine uyması gerektiği'' görüşü vurgulandı.
 
 Açıklamada ayrıca, Şanghay Shenhua kulübünün haklarının daha fazla zarar görmesini önlemek adına konuya ilişkin hazırlayacakları kapsamlı raporu FIFA'ya iletileceği bildirildi.
 
 'SÖZLEŞMESİ ONU SERBEST BIRAKIYOR'
 
 Drogba transferinde yer alan Menajer Ceylan Çalışkan, NTV Spor canlı yayınında dün yaptığı açıklamada Drogba'nın sözleşmesindeki "Parası 1 ay ödenmezse sözleşme tek taraflı fesih edilebilir" maddesinden yararlandığını ifade etmişti.
 
 Yıldız oyuncunun 1 ayda fesih hakkı olmasına rağmen 3 ay beklediğini de belirten Çalışkan şunları söylemişti:
 
 "Son 2-3 aydır çok rahatsız olduğunu, ayrılmak istediğini, parasının ödenmediğini söylüyorlardı Drogba'nın menajerleri. 16 Ocak'ta sözleşmesini tek taraflı feshettiler. Drogba'nın mukavelesinde '1 ay parası ödenmediği zaman serbet kalır' diye bir madde var. Onlar da 3 ay parası ödenmeyince mukaveleyi tek taraflı feshettiler."
 
 ntvmsnbc