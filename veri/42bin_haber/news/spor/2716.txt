Sahaya Sakin olun demek için girdim
Tekerlekli sandalye basketbol maçında sahaya giren siyah beyazlı bir taraftar, Ben herkese sakin olmaları ve bir şey atmamaları yönünde uyarıda bulundum dedi.
GEÇTİĞİMİZ günlerde Tekerlekli Sandalye Basketbol Süper Liginde oynanan ve büyük olaylara sahne olan derbinin yankıları sürüyor. Radyosporun yaptığı habere göre, Galatasaray ile Beşiktaş RMK Marine maçında sahaya giren taraftarlardan bazıları, Emniyette ilginç ifadeler verdi. İşte o taraftarların ağzından olaylar...  
Kamera kayıtlarına bakın 
K.K (Beşiktaş taraftarı): G.Saray taraftarı bizi sürekli tahrik etti. Maç esnasında iki takım taraftarı da salondan çıkmaya kalkıştı. Ancak dışarı çıkılmasına izin verilmedi. Olaylar başlayınca ben Beşiktaş taraftarına sakin olmalarını, kimseye bir şey atmamaları gerektiğini söyledim. Hatta bu kamera kayıtlarında da görülecektir. Hakkımdaki suçlamaları kabul etmiyorum. 
Bize çakı gösterdiler 
K.K V.A (G.Saray taraftarı): Saat 14.20 sularında Beşiktaş taraftarları pankartları indirmeye çalışıp, saldırdı. Beşiktaşlılar ellerindeki çakıları bize göstermeye başladı. Döner bıçaklarıyla bize doğru koştular. Acil çıkış kapısından dışarı çıktım. Asla devlet malına zarar vermedim. 
Olaylardan önce çıktım 
M.A (Beşiktaş taraftarı): Mücadelenin ilk yarısının bitmesine az bir süre kala koltuk ve tekerlekli sandalyeleri kırarak üzerimize attılar. Beşiktaş taraftarı karşılık vermeden Çevik Kuvvet bizi salondan çıkardı.  
Sadece destekledim 
İ.A (Beşiktaş taraftarı): Ben sadece maç esnasında takımımı destekledim. Kimseye küfür etmedim, koltuk fırlatmadım. Hakkımdaki suçlamaları kabul etmiyorum. 
Protokol yapılmış ama 
EMNİYET tutanaklarına göre; G.Saray ile Beşiktaş yöneticileri arasında taraftar gelmemesi için bir protokol yapıldığı, ancak Engelliler Federasyonu bu durumu belgeleyemediği için taraftarların salona girdiği öğrenildi.