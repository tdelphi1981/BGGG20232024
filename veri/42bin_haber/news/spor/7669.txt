Garanti vermeyene maç bileti yok
F.Bahçe Kulübünden ilginç bir tribün uygulaması.
Sarı lacivertli yönetim, bir ilk olan bu uygulama ile tribünde taşkınlık yaparak kulübü zor duruma düşürebilecek kişilere dava açma hakkına sahip olacak.   
F.BAHÇE Kulübü, Mersin İdman Yurdu deplasmanı öncesi, nufüs cüzdanı ile bilet satma uygulamasına başladı. Dün sarı lacivertli kulüpten bilet alan taraftarlara kimlik fotokopileri alınırken bir de belge imzalatıldı. Belgede özetle şu ifadeler kullanıldı: İş bu bileti, şahsımdan başka kimseye vermeyeceğimi, 6222 sayılı yasada yer alan tüm uygulamalara ve yasaklamalara koşulsuz olarak uyacağımı, tarafımdan, yasal düzenlemelere uyulmadığına tesadüf edilmesi halinde, bu eylemleri engel olmak için her türlü azami gayreti göstereceğimi, aksi takdirde kulübümün hakkımdaki her türlü şikayette bulunma hakkı ve muhtariyetine sahip olduğunu peşinen kabul ve beyan ederim 
TAŞKINLIK YAPAN EMNİYETE BİLDİRİLECEK 
BÖYLECE Türkiyede bir ilke imza atan Fenerbahçe Yönetimi, kulübe zarar vermek için kasıtlı şekilde olay çıkaran taraftarlara dava açma hakkını saklı tutmak adına bu uygulamaya girişti. Sarı lacivertli kulüp ayrıca, satış sırasında herhangi bir grup ismi sorulmadığını ve isteyen herkese bilet verildiğini belirtti. TFFden özel izin alarak bu yolu seçen F.Bahçe yöneticileri, zaten yakında e-bilet uygulamasına geçeceğini, alınan bilet numaraları ile herhangi bir taşkınlık yapan kişilerin de gerekirse emniyet birimlerine bildirileceğini kaydettiler. 
KENDİ YERİNE OTURMAYAN YANACAK 
SARI lacivertli kulüp, takımı desteklemek isteyen Mersin ve çevre illerden gelecek taraftarlarını da aynı yöntemle kontrol altında tutuyor. Akdenizli taraftarlar için ayrılan biletler de Mersin Fenerbahçeliler Derneği tarafından satılıyor. Burada satılan biletlerde de kimlik fotokopisi alınıyor ve taahhütname imzalatılıyor. Bu uygulamaya göre; biletinin yazdığı yerde oturmayan kişiler kendi yerlerinde oturan birinin taşkınlık yapması durumunda ceza alabilecekler.