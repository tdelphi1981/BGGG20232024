Sow, hangi Galatasaraylı futbolcuyu övdü?
Fenerbahçe'nin gol makinesi Moussa Sow FB TV'de taraftarların sorularını cevapladı.
Senegalli golcü şöyle konuştu: "Benim için önemli olan şahsi başarı değil, takım oyunu. Seyircisiz oynamak çok zor. Hayatımda ilk defa seyircisiz bir maça çıktım. Seyircisiz maçta motivasyonu seyircili maç gibi sağlamak kolay değil. Türkiye Ligi bilinmeyenlerin olduğu, heyecanı yüksek bir lig. Biz şu anda rakibimizle aramızdaki puan farkını 4'e düşürdük. Şampiyonluk yolunda inancımızı koruyoruz. Zaman zaman iyi oynamadığımız maçlar oldu. Mental olarak çok güçlüyüz. Bu şekilde birçok maçı çevirdik.

Sezon sonuna kadar tempo, yüksek maç ritmi zorluk oluşturur mu?

- Eğer takımımıza Emre, Webo, Ziegler gibi oyuncular katılmasaydı, zorluklar yaşanabilirdi. Hocamızın elinde birçok seçenek var. Kadroyu devamlı değiştirebiliyor. Şunu da kabul etmeliyiz, 3 günde bir zorluk derecesi yüksek maçlara çıkmak kolay olmuyor. Bacaklarınızda, kaslarınızda enerji kaybı yaşayabiliyorsunuz. Ancak mental olarak güçlü olduğumuz için bunun üstesinden gelebiliyoruz. Mutlak kazanmamız gereken maçlar oynuyoruz. Kaybın telafi edilemeyeceği dönem yaşıyoruz.

Fransa'daki futboluyla şu andaki futbolunu karşılaştırabilir mi?

- Fransa'da Lille ve Rennes'de oynadım. Yukarıya doğru ivme yakaladım. Her gün üzerine koyuyorum. Lille'den sonra Fenerbahçe'de bunun üzerine koydum. Her maça 100'de 100 kapasitemi sahaya yansıtmak için çıkıyorum. Ama bazen en üst düzeyde performansı ortaya koyamıyorsunuz. Önemli olan yüzde 100'ü gösterebilmek için ortaya konan çaba. Saha içerisinde zaman zaman gel-gitler yaşanıyor. Ancak hatalarımızdan ders çıkarıp doğruyu bulmaya çalışıyoruz.

Santfor oynamak mı daha zor, sağ kanatta oynamak mı?

- Asıl mevkim ileri uç. Çalıştığım antrenörler beni sıklıkla kanatta da kullanıyor. Fransa'da da kanatlarda görev yaptım. Herkes beni santrfor olarak tanımasına rağmen, sol ve sağ kanatta da kendimi rahat hissediyorum ve burada oynamaktan mutluluk duyuyorum. Kendimi burada evimde hissediyorum. "Gitmek istiyor musun?" diye bazen sorular yöneltiliyor. Burada çok daha uzun süre kalmak istiyorum. Kendimi geliştirmek istiyorum. Burada ne kadar kalacağımızı Allah bilir. Fenerbahçe'den ayrılmayı düşünmüyorum.

Kendisini mental ve fiziksel anlamda maçlara nasıl hazırlıyor? Tribünlerde en çok sevdiği tezahürat? 

- İlk hazırlanma şeklim, erken yatıyorum. Dışarıda yaşamayı seven birisi değilim. Evde sıklıkla dinlenmeye çalışıyorum. Bir sonraki maça iyi hazırlanmak için fizyoterapist ve masörler bize çok yardım ediyor. Maç 2-0, 3-0 olduğunda taraftarın yaptığı şova bayılıyorum. Çeşitli gösteriler yapıyorlar, onları izliyorum.

UEFA Avrupa Ligi ile ilgili neler söyleyebilirsiniz? Final hedefiniz var mı? Son nokta neresi?

- Son nokta kupadır. Gidebildiğimiz yere kadar gitmek istiyoruz. Çok iyi bir takımımız var. Finali mutlaka hedefliyoruz. Her ekibi yenebilecek kapasiteye sahip bir takımımız var. 

Üç kupayla sezonu bitirebilecek misiniz?

- Tabii ki inşallah. Çok isteriz. Bunu başarırsak çok büyük bir mutluluk olur. Zorlu rakiplerimiz var. Sonuç olarak hedefimiz var.

Takımda en samimi arkadaşınız kim?

- Takımda hava çok üst seviyede. Takım ruhunu oynadığımız son maçlarda ortaya koyduk. Sezon başından beri iyi bir takımımız var. Takım olarak birbirimize bağlılığımız en üst seviyede. Bütün arkadaşlarımla çok iyi anlaşıyorum. Cristian, Reto Ziegler ve Webo ile çok iyi anlaşıyoruz, dışarıda da görüşüyoruz.

En sevdiğin gol vuruşu hangisi?

- Röveşatayı çok seviyorum.

En beğendiğiniz kaleci hangisi?

- En beğendiğim kaleci Volkan. Avrupa'nın en büyük kulüplerinden birinde oynayabilir. Galatasaray'ın kalecisi Muslera da çok iyi kaleci. Türkiye'de golcülerden beğendiğim ise Antalyaspor'da Diarra var.

En güzel golün hangisi?

- Galatasaray karşısında attığım gol çok güzeldi. Fransa'da Lille formasıyla Lyon maçında attığım gol aynısıydı. Beşiktaş'a kaydettiğim gol de güzeldi.

Dünyada en beğendiğin 3 golcü?

- Ronaldo, Messi ve Falcao...

Türkiye Ligi ile Fransa Ligi'ni karşılaştırabilir mi?

- Fransa'da futbolun kalitesi daha yüksek.

Birkaç Türkçe kelime söyleyebilir misin?

- Nasılsın, yavaş yavaş, bekle, sağ, sol, bomba gibiyim...

Taraftarlardan ne istersin?

- Taraftarlardan isteğim, hep yanımızda olsunlar. Onlara ihtiyacımız var.