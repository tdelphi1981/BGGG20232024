Batuhan Karadeniz beklentileri karşılayamadı
Beşiktaş'ta kiralık olarak forma giyen Batuhan Karadeniz, altyapısından yetiştiği siyah-beyazlı ekibe fazla katkı verememenin sıkıntısını yaşıyor.
Siyah-beyazlı takımın formasını giydiği günden beri patlama yapması beklenen genç forvet, Beşiktaş'ta skorer bir performans ortaya koyamazken, lig kariyerinde forma giydiği Eskişehirspor'da daha iyi bir dönem geçirdi.

Beşiktaş'ta toplam 21 lig maçına çıkan Batuhan, siyah-beyazlı formayla sadece 2 gol attı. Genç futbolcu, bonservisine sahip olan Eskişehirspor formasıyla çıktığı 71 lig maçında ise 23 kez golle buluştu.

-Beşiktaş'ta son golünü 2008'de attı-

Batuhan Karadeniz, Beşiktaş formasıyla son golünü 2008-2009 sezonunda attı. 2008-2009 sezonunda Beşiktaş'ın 6 Ekim 2008'de Hacettepe ile yaptığı maçta bir gol atan genç forvet, o sezon siyah-beyazlı formayla oynadığı diğer iki maçta ise gol atma başarısı gösteremedi. 
Batuhan, siyah-beyazlı formayla ilk golünü 2007-2008 sezonunda Gaziantepspor'a atmıştı. Beşiktaş formasıyla 2008-2009 sezonunda 3 maça çıkan Batuhan, o sezonu Eskişehirpor'da tamamladı. 2009-2010 sezonunda Beşiktaş'a geri dönen genç futbolcu, beklenen seviyeye gelemeyince bu dönemi PAF takımında geçirdi.

Batuhan Karadeniz, 2010-2011 sezonun başında ise bonservisiyle birlikte Eskişehirspor'a verildi.

-Bu sezon golü yok-

Altyapısından yetiştiği Beşiktaş'ta tutunamayan ve bonservisiyle Eskişehirspor'a verilen Batuhan Karadeniz, kiralık olarak döndüğü siyah-beyazlı takımda bu sezon gol atamadı.

İçinde bulunduğumuz sezonda Beşiktaş'ta 7 lig maçına çıkan genç futbolcu, gol noktalarında çok etkisiz kaldı ve skor üretemedi.

Süper Lig kariyerindeki toplam 25 golünün 2'sini siyah-beyazlı formayla atan forvet oyuncusu, 23 gol attığı Eskişehirspor'da daha istikrarlı bir görüntü ortaya koydu. Batuhan, 2010-2011 sezonunda 25, geçen sezon da 32 lig mücadelesinde sahada yer aldı.

-Saha dışı olaylarla gündemde-

Genç yaşına rağmen yetenekleriyle futbol dünyasının beğenisini kazanan Batuhan Karadeniz, şu ana kadar ortaya koyduğu performanstan çok, saha içinde ve dışındaki hareketleriyle gündem oldu.

Batuhan, son olarak Beşiktaş'ın Ziraat Türkiye Kupası'nda Ofspor ile yaptığı maçta rakip oyuncuyla girdiği diyalog ile gündem oluşturdu.

-Mersin İdmanyurdu maçında kadroya alınmadı-

Batuhan, formsuzluğunun yanı sıra Ofspor maçında yaşanan olaylar sonrası teknik direktör Samet Aybaba tarafından Mersin İdmanyurdu ile oynanan karşılaşmanın kadrosuna alınmadı.

Siyah-beyazlı oyuncu, sezon başından beri kadroda yer aldı ancak Mersin İdmanyurdu karşısında takımdaki yerini kaybetti.