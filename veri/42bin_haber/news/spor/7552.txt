Millilerden kötü prova!
 
 2014 Dünya Kupası elemelerinde kapsamında Mart ayında Andorra ve Macaristan ile karşılaşacak olan A Milli Futbol Takımı, bu maçlar öncesinde, özel maçta karşılaştığı Çek Cumhuriyeti'ne 2-0 mağlup oldu ve hazır bir görüntü vermedi. 
 Çek Cumhuriyeti'ne galibiyeti getiren golleri David Lafata ve Ladislav Krejci attı. 
 Maçtan notlar
  
 Manisa’nın ilk kez bir milli maça ev sahipliği yaptığı Türkiye-Çek Cumhuriyeti karşılaşmasını Gençlik ve Spor Bakanı Suat Kılıç da takip etti. Manisa 19 Mayıs Stadı’nın ilk milli maç heyecanı yaşadığı müsabakaya Egeliler yoğun ilgi gösterirken, karşılaşmayı Gençlik ve Spor Bakanı Suat Kılıç, Türkiye Futbol Federasyonu Başkanı Yıldırım Demirören ile yan yana izledi. 
 Abdullah Avcı’nın tercihleri
  
 Teknik direktör Abdullah Avcı, en son Danimarka ile oynanan özel maçın ilk 11’inde 3 değişiklik yaparken, o müsabakada ilk 11’de yer alan Semih Kaya, Caner Erkin ve Burak Yılmaz’ın yerine Ömer Toprak, Selçuk İnan ile Sercan Sararer sahada yer aldı. Necip Uysal’ın sakatlığı nedeniyle kadrodan çıkarıldığı (A) Milli Takım’da ilk kez kadroya davet edilen Ahmet İlhan Özek, yedek kulübesindeki 11 isimden biri oldu. 
 (A) Milli Takım’da en son 15 Ağustos 2012 tarihinde Avusturya-Türkiye maçında ilk 11’de sahaya çıkan Selçuk İnan, Çek Cumhuriyeti karşısında da maça ilk 11’de başladı. Selçuk İnan, aday kadroda yer aldığı Hollanda, Estonya ve Danimarka karşılaşmalarında ise yedek kulübesinde yer almıştı. 
 Sivok ilk 11’de
  
 Beşiktaş’ın tecrübeli savunma oyuncusu Çek oyuncu Sivok, Türkiye karşısında takımında ilk 11’de yer aldı. Çek Cumhuriyeti’nde sakatlığı nedeniyle daha önce aday kadrodan çıkartılan kaleci Petr Cech’in yerine Lastuvka forma giydi. 
 Okan Buruk kulübede
  
 Ümit Milli Takımı’nın başında bugün Atatürk Olimpiyat Stadı’nda Norveç’e karşı sahaya çıkan Abdullah Avcı’nın yardımcılarından Okan Buruk, bu karşılaşmadan sonra Manisa’ya geldi. 
 Müsabakadan önce mehteran takımının bir gösteri sunduğu karşılaşmada tüm tribünler doldu. Tribünlerde Manisaspor Yönetim Kurulu tarafından hazırlanan "Türkiye Futbol Federasyonu Başkanı Sayın Yıldırım Demirören’e teşekkür ederiz" yazılı pankartın yanı sıra "Gençlik ve Spor Bakanımız Sayın Suat Kılıç, şehzadeler şehrine hoşgeldiniz" yazılı afişler yer aldı. 
 Müsabakadan önce bugün vefat eden Türkiye Futbol Federasyonu (TFF) eski başkanlarından ve Türk Milli Takımı’nın eski teknik direktörlerinden Doğan Andaç için saygı duruşunda bulunuldu. 
 AA