Başkanın emrindeyim
Kıraç, 'Ünal Aysal'ı devirip Öztürk'ü başkan yapacak' iddialarına çok sert çıktı
 ŞAFAK KAYARLAR
 G.Saray Eğitim Vakfı Başkanı İnan Kıraç yaklaşık 1.5 yıllık aradan sonra yeniden Divan Kurulu üyelerinin karşısına çıktı, son dönemde cevabı aranan soruları yanıtladı. 'Derin G.Saray'lı bilinen ve Başkan Aysal'ı devirip yerine Adnan Öztürk'ü getireceği söylenen Kıraç'ın mesajları hiçbir kuşkuya yer bırakmayacak kadar netti: 
 'KARŞINIZA en son 2011 yılı mart ayında çıkmıştım. Sorunlar vardı, çıkış yolu aramak için konuştum. Bugün farklı nedenler var. 4 konuda bana yapılan eleştirilere cevap vermek istiyorun:
 
 BİR TEK HİSSE YOK
 1 G.Saray hisseleri konusu: Bende tek bir hisse olmadığı gibi G.Saray Eğitim Vakfı'nda da tek bir hisse yok. Yasal olarak G.Saray hissesi almamıza da engel bir durum olmasa bile hiçbir zaman hisse senedi almadım. 
 DERTLEŞTİK
 2 SAYIN başkanımla olan sözüm ona sorunlar: Onu da katiyetle kabul etmiyorum. Sayın başkanımla başka bir yapı içinde beraberiz. Arada sırada bir araya geliyoruz. Kurumsallaşma konusunu konuşuyoruz. Burada size çok anlatacağım var. Gerekse dertleşiyoruz. G.Saray'ın borcu 12 sene üst üste arttı, 10 milyondan 327 milyon dolara çıktı. Bu yönetim borcu 210 milyon dolara düşürdü. Banka teminatlarını 850 milyon dolardan 587 milyon dolara indirdi. Yine şunu söylemek isterim. G.Saray bankalardan çekle ödeme yapamıyordu. Dolayısıyla bugün o noktadan bu noktaya gelmiş bir G.Saray ve onun başındaki başkana yalnız saygı duyulur ve onun yanında birleşilir. Yalnız ona yardım edebilirim. Ne zaman isterse de emrindeyim.
 İSMİ UNUTTU
 3 G.Saray ismine zarar verenler: Faruk Süren başkanımla AIG konusunda ters düştüm. 22 milyon dolar aldığımız hisselere 80 milyon ödedik. İkinci konu Alp Yalman'dır. Dedim ki, 'Siyasete girme, gireceksen başkanlığı bırak' kabul etmedi. Girdi ama mebus da olamadı. Hepimizi üzdü. Adnan Başkan'la da problemim Ali Sami Yen isminin unutulmasıyla başladı ve onunla mücadele ettim. Bugün G.Saray iftihar edeceğimiz bir noktada.'
 Pavyon krizi!
 G.Saray Divan Kurulu Toplantısı'nda Divan Üyesi Tunay Karçal'ın konuşması salonda soğuk duş etkisi yarattı. Karçal, 'F.Bahçe'nin tesisleri son derece bakımlı. G.Saray'ın bazı tesislerinin kapıları çok bakımsız, 'pavyon kapısı' gibi bakımsız. Bu durum bizim için rahatsızlık verici' ifadesini kullandı. Bu sözleri şaşkınlıkla dinleyen ve adeta kulaklarına inanamayan üyeler, şaşkınlıklarını gizleyemedi. Divan Başkanı ise, 'Yönetim bu eleştirinizi dikkate alacaktır' diyerek konunun hemen kapanmasını sağladı.
 BUNLAR TEKNİK KONULAR
 BAŞKAN Ünal Aysal ise konuşma bittikten sonra ayak üstü görüştüğü Divan Kurulu Üyesi Tunay Karçal'a, 'Bu gibi sorunları bizlere iletiniz. Bunlar teknik şeyler. Kolaylıkla aşabiliriz. Orta yerde bu tür benzetmeler yapmaya gerek yok' dedi. Başkan'ın uyarısı üzerine konu tatlıya bağlandı. Ancak G.Saray tesislerinin kapısının 'pavyon kapısı'na benzetilmesi bir çok üyenin tepkisine neden oldu.
 Kıraç yönetime 4 uyarı yaptı
 Kıraç, 'Fikriniz hür, irfanınız hür, vicdanınız hür olsun ama liderinize sahip çıktığınız sürece bu sistem işler' dedikten sonra taleplerini anlattı:
 1 KURUMSALLAŞMA: Koç Grubu'ndan yetişen bir ekip geldi. Kurumsallaşma başarıldığında masraf yüzde 30-40 azalır. Bugün kurum olma çabasındayız. Bir bakkal dükkanı idare ediyormuş gibi bu yapıyı başı boş bırakmak mümkün değildir.
 2 ŞİRKET VE TAŞINMAZLAR: Florya Metin Oktay Tesisleri'nin ancak 4'te 1'i bizim. 4'te 3'ü hazinenin. Bu araziyi ne pahasına olursa olsun almamız lazım. Bunu büyütebilirsek, 100 dönümlük yapıyı çok daha karlı kullanıp, ticari düşünebiliriz. 
 3 G.SARAY ADASI: Büyük yatırımlarla iyi bir noktaya geldi. Tek sorun oranın hukuki izinlerinin alınması. İşletmeci kardeşimiz bunu yapma gücüne sahiptir. 
 4 RİVA: İnşaat sektörü bir sorun içine girmezse çok değerlenecek, bir sorun olursa bir devre daha elimizde kalmak mecburiyetinde. Burada da mektep sahası için ayrılan yapı içine, G.Saray Eğitim Vakfı Anaokulu ve Spor Okulu yaparız.
 AYSAL: Dersimizi aldık
 BAŞKAN Ünal Aysal da Kıraç'ın konuşmalarını şöyle değerlendirdi: 'Bu açıklamalar konusunda bir şey düşünmeye gerek yok. Açıklamalar net. Duayenimiz kendi görüşlerini iletti. Bizim de buradan alacağımız dersler var. Zaten ben de bütün camianın desteğini arkamda hissediyorum. Biz durmadan çalışmaya devam edeceğiz' dedi. Aysal, Şampiyonlar Ligi'nde M.United ile oynayacakları maç için de, 'Güzel olacak' yorumu yaptı.
 Öztürk'e Başkan freni
 BAŞKAN Yardımcısı Adnan Öztürk, eski yönetici Taner Aşkın ve Divan Başkanı İrfan Aktar'ın iddialarına sert bir cevap verecekti. Ancak Aysal, 'İnan Kıraç konuşacak. Ben de konuşmayacağım. Camiada bölünme olduğu izlenimi yaratacak bu tip çıkışlar doğru olmaz' diyerek Öztürk'ü vazgeçirdi.
 TOPLAM YATIRIM 37 MiLYON
 G.Saraylı Yönetici Sedat Doğan, Divan Kurulu'nda slayt gösterisiyle yapılan yatırımları tek tek anlattı. İcraatlar üyelerden büyük alkış aldı. İşte o yatırımlar:
 STAT: 3 kurumla irtibata geçtik. Ayrı ayrı bilgileri kıyaslayacağız. Uzlaşılan ve uzlaşılamayan konuları tespit edeceğiz. Doğrunun ortaya çıkmasını istiyoruz. 
 KALAMIŞ: İMAR planı çözülüyor, statü yasallaşıyor, 8.5 milyon TL'lik yatırım yaptık. 
 GSSTORE: DünyanIn en büyük mağazasını yaptık. 3 milyon TL'lik bir maliyetle gerçekleştirildi. Her ay 1 milyon TL ek gelir elde ediyoruz. 
 LOCALAR: 41 yeni locanın 36 tanesi yeni sahiplerine verildi. Toplam 2.2 milyon TL harcadık.
 GS TV: Stüdyolar 1.5 milyon TL'ye mal oldu. 2.5 senede  kendini amorti edecek. 
 TURNİKELER: 600 bin euroluk bir yatırımla turnikeler değişiyor. Taraftar kombinesini evde unutsa bile telefona gelecek şifreyle maça girebilecek. Kombinesi var ve maça gidemiyorsa kulüp kombineyi onun adına satacak ve yüzde 75'ini taraftara verecek.   
 ULAŞIM: StadIn tahliyesiyle ilgili özellikle sorun yaşıyorduk. 2 adet merdiven yapıldı. 
 ÇİM: 1 milyon TL'ye yeni bir ışık sistemini satın aldık.
 METİN OKTAY TESİSLERİ: 1 milyon 270 bin TL harcadık.
 ALTYAPI: 2 yenİ suni çim saha yaptık. 700 bin TL'ye mal oldu.
 ALTYAPI BİNASI: Florya Akademisi  yenilendi. 995 bin TL yeni yatırım yaptık. 
 BASKETBOL SAHASI: SOYUNMA odalarını yeniledik, 200 bin TL harcadık.
 KÜREK TESİSLERİ: kayıkhane yenilendi. 15 adet tekne, 422 bin TL ödenerek alındı.  
 HASNUN GALİP: TARİHİ binada voleybol akademisi kuruldu. Salonlar yenilendi.
  