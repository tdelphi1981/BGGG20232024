Ali Dürüst'ten Adnan Polat'a cevap
Galatasaray Kulübü İkinci Başkanı Ali Dürüst, eski başkanlardan Adnan Polat'ın 'Galatasaray'ın şike yapmadığına kefil olamam' açıklamalarına "Herhalde dil sürçmesi oldu. Galatasaray hiçbir zaman böyle işlerin içinde olmamıştır ve olmayacaktır. Geçmişimize kefiliz." dedi.
Galatasaray Lisesi'nde basına kapalı yapılan aylık olağan divan kurulu toplantısının bitiminde basın mensuplarına açıklamalarda bulunan Dürüst, Fatih Terim'in alt yapı hakkında güzel bir sunum yaptığını belirterek, "Hocamız bize güzel bir sunum yaptı. Bizim hocamızla hep beraber olmamızın doğru olduğunu anlatan bir sunuş oldu. Tabiki şampiyonluklar önemli sportif başarı önemlidir. Alt yapıda sekteye vurulmuş bir durum vardı. Bunu tekrar izale etmek için yeni oyuncular yetiştirmek için güzel bir sunum oldu. Aile ortamı içinde güzel bir gün oldu." diye konuştu.
 
Öte yandan dün gece Adnan Polat'ın bir tv kanalında "Galatasaray'ın şike yapmadığına kefil olamam" sözlerinin hatırlatılması üzerine Dürüst, "Herhalde bir dil sürçmesi gibi algılıyorum. Biz hepimizin bütün dönemlerine kefiliz. Galatasaray hiçbirşeyin içinde olmamıştır olmayacaktır. Geçmişimize hep beraber kefiliz." diye konuştu.
 
Ali Dürüst, iki ay sonra serbest kalacak Milan Baros ile sözleşmelerini feshettiklerini, oyuncunun bundan sonra neler yapacağını kendisinin karar vereceğini ifade etti.

İkinci Başkan, dünyaca ünlü futbolcu Didier Drogba'nın geçici lisansının çıktığını artık oyuncunun ilk onbirde oynayıp oynamayacağına teknik direktör Fatih Terim'in karar vereceğini kaydetti.

Bu arada SPK'nın Galatasaray Kulübü'ne vermiş olduğu ceza ile ilgili olarak da Dürüst, "Geçmişte yapılan eksik bir beyanla ilgili ceza verildi. O günkü yönetim tarafından ama Galatasaray'da devamlılık vardır. Görüşüp gerekli girişimleri yapacağız." dedi.