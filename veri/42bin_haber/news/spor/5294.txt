Fenerbahçe Divan Kurulu'nda ortalık karıştı!
Fenerbahçe Kulübü Yüksek Divan Kurulu Toplantısı'nda kulüp başkanı Aziz Yıldırım ile Yüksek Divan Kurulu Başkanı Yüksel Günay arasındaki tartışmanın ardından, divan kurulu üyesi Köksal Özbek ile kulüp genel sekreteri Talat Yılmaz arasında sert atışma yaşandı.
Fenerbahçe Faruk Ilgaz Tesisleri'nde gerçekleştirilen olağan toplantıda, söz alıp kürsüye çıkan Köksal Özbek, kurumsallaşmayı desteklediğini anlattıktan sonra, Talat Yılmaz ile yaşadığı bir olayı aktardı.

Özbek, Dereağzı Tesisleri'de eski futbolcuların, havaların soğuduğu dönemlerde oturabilecekleri kapalı bir mekan yapılması yönündeki isteklerini başkan Aziz Yıldırım'a ilettiğini, Yıldırım'ın onay vermesinin ardından da bir proje hazırlandığını anlattı. Bu projeyi genel sekreter Talat Yılmaz'a götürdüğünü kaydeden Özbek, kendisinden ummadığı bir tepki gördüğünü vurgulayarak, şöyle konuştu:

'(Bu benim önceliğim değil) diyerek reddetti. 'Niçin?' dedim. 'O yapıya para ayıramam' dedi. 'Parasını ben öderim' diyecek oldum, yine de 'yaptırmam' diye kestirip attı. 'Zaten o ihtiyarların faal futbolcular arasında ne işi var?' diye ilave etti. Gözlerinden ateş fışkırarak, 'Sen başkanın vekili misin ki önce ona başvuruyorsun?' diye anlam veremediğim bir ifade kullandı. 'Çık dışarıya kardeşim' dedi. Odadan ayrılırken 'Sanırım biraz hastasın, tedavi olmanı tavsiye ederim' dedim. Bana 'Git ya, adamın kafasını bozma' dedi. Araya, odada bulunan Serkan Acar girdi ve beni dışarı çıkardı. Bu olaydan Sayın Başkan'a bahsetmedim. İlerleyen günlerde başkan 'Yeni bir yapıya gerek yok' dedi, olay kapandı.'

Bunun üzerine yönetim kurulu masasında oturan Talat Yılmaz, 'Yalancı şerefsiz' diye Köksal Özbek'e tepki gösterdi. Etrafından bulunan yöneticiler Yılmaz'ı zor sakinleştirerek, salonun dışına çıkardı.

Toplantıda yaşanan bu gerginliğin ardından başkan ve bazı yönetim kurulu üyelerinin yerlerinden kalkarak, salonun dışına çıktığı görüldü. Yüksek Divan Kurulu üyelerinin de büyük bölümü salondan ayrıldı.

Bu arada, olayı yatıştırmaya çalışan Yüksek Divan Kurulu Başkanı Yüksel Günay, Talat Yılmaz'ın bu kadar ileri gideceğine inanmadığını, kendisine yapılan yakıştırmaların yanlış olduğunu söyledi.

Öte yandan, Köksal Özbek'e yanıt vermek için kürsüye gelmek istediğini belirten Talat Yılmaz'ın salonun dışına çıktıktan bir süre sonra söz almaktan vazgeçtiği bildirildi. Yüksel Günay, tekrar söz almadığı için Yılmaz'a teşekkür etti.

Diğer üyelerin konuşmalarının ardından kulüp yönetim kurulu adına söz alan olmadı ve toplantı sona erdi.

-Yılmaz: 'Futbol takımımıza güveniyoruz'-
Yaşadığı tartışma öncesi toplantıda yönetim kurulu raporunu okuyan genel sekreter Talat Yılmaz, futbol takımının devre arasında iyi bir kamp dönemi geçirdiğini belirterek, 'Aykut hocamıza ve futbolcularımıza güveniyor. Ligin ikinci yarısında yüzümüzü güldüreceğine inandığımız takımımızın ve teknik ekibimizin sonuna kadar arkasındayız. Çünkü geçmişte yaşadıklarımız ve edindiğimiz başarılar, geleceğimizin en büyük teminatıdır' dedi.

Kulübün ve 9 şirketinin 2012 yılında 75 milyon lirayı aşkın tahakkuk etmiş vergisi bulunduğunu kaydeden Yılmaz, şöyle devam etti:

'Tahakkuk ettirilen vergiler vadelerinde ödenmektedir. Vadesi geçtiği halde, ödenmemiş herhangi bir vergi borcumuz bulunmamaktadır. Amatör sporların desteklenmesi adına devlet, bu rakamı alacağı olarak bir tarafa yazmalı, diğer taraftan, reel olarak amatör şubelere yapılan tüm harcamalar mahsuplaşma yoluyla vergiden düşürülmeli ve böylelikle kulüpler desteklenmelidir. Amatör sporları yapabilmek, destekleyebilmek için devletin bize tahsis ettiği yerlere de yılda 5 milyon lira kira ödüyoruz. Bu kiralar, ödediğimiz vergiler amatör sporlara aktarılırsa bizi kimse tutamaz. Bu da ülkemize dünyada ve Avrupa'da mutlaka başarı getirir' diye konuştu.

Talat Yılmaz, olimpik, paralimpik ve uluslararası oyunlarda dereceye giren sporculara ve onları yetiştiren kulüplere vaat edilen ödüllerin çok geç ödenmesine tepki gösterdi ve hala ödenmeyen ödüllerinin bulunduğunu söyledi.

İddaa oyunlarında Fenerbahçe Kulübü'ne düşen payın bu sene 5-6 milyon lira olduğunu vurgulayan Talat Yılmaz, 'Eğer bu İddaa oyunlarında kulüpler üzerinde oynama oranları dikkate alınırsa Fenerbahçe olarak 25-26 milyon lira almamız lazım. Naklen yayın gelirlerini dağıtımında da adaletin sağlanması konusunda ısrarcıyız' diye konuştu.

Florya Şenlikköy'de kulübe tahsis edilen arsada kapalı yüzme havuzu ve üyeler için dinlenme tesisi yapacaklarını söyleyen Yılmaz, sosyal tesislerde yenileme ve iyileştirme çalışmalarının da devam ettiğini kaydetti. Fenerbahçe Şükrü Saracoğlu Stadı'nın arkasındaki Kenan Evren Lisesi'nin arazisiyle ilgili Milli Eğitim Bakanlığı ve Maliye Bakanlığı ile sözleşme yaptıklarını hatırlatan Yılmaz, lisenin arazisinin Haziran'da kulübe teslim edileceğini ve burada otopark, alışveriş merkezi ve otel yapılacağını belirtti.

Talat Yılmaz, Fenerium'un 2012 yılı net satışının 76 milyon lira olduğunu sözlerine ekledi.