Burak değil yürek gitmiş!
Son iki maçta senaryo aynı... Rakibin Trabzon kalesine ilk atağında, ilk duran top gol oluyor. Böyle bir savunma anlayışı yok. Sanki tehlikeyi melekler savuşturacak... Öyle melül melül seyrediyorlar.
 Kenan Karcı
 Mustafa Yumlu, Özer'in gol vuruşunda Aziz Nesin'in Ebul Fatık'ı gibi...
 'Du bakali no'lcek şimdi' havasında! Golü yedikten sonra aklı başına geliyor. Neyse ki kendini affettirecekti ama ona da hakem müsaade etmedi.
 Buz gibi golüne ofsayt kaldıran yan hakem Emin Yıldırım, Mustafa'ya 'özür' fırsatı vermedi. Tek hatası da bu değildi. Henrique'nin ofsayt olmayan pozisyonuna da bayrak kaldırdı. 
 Bütün şanssızlıklara rağmen Trabzonspor normal sürede kazanabilirdi. Ama kendi kimliğini sahaya koyamadı. Anlamsız bir panik ve stres vardı. 
 Ne zaman ki Güneş, bu denli stresli maçları kaldıracak deneyime sahip oyuncular Adrian, Volkan ve Halil'i sahaya sürdü işin rengi değişti.
 Kulübeden gelenler Trabzonspor'un kaderini belirledi. 
 KALANDA VEFA OLSA!..
 Volkan Şen yetenekli. Ama yaşadığı gel-gitler yüzünden futboldan koptu. 
 Trabzonspor'da sorun kalitesizlik değil, sorumsuzluk. Herkes profesyonel ama gereğini yerine getirmiyor. 
 Sezon bitmeden transfer görüşmelerine başlıyorlar, 3 yıllık sözleşme yenileyip daha iyi bir teklif aldıklarında, 'Ben gideceğim' diye kazan kaldırıyorlar. Aklını işine veren, aldığı paranın karşılığında yüreğini sahaya koyan yok. 
 Colman, Volkan, Yasin... Gitmeyi düşünüyorlarsa da kaldıkları sürece formalarının hakkını vermeli. 
 Burak da gitmeyi kafasına koymuştu ama son dakikaya kadar, terinin son damlasına kadar emek verdi. 
 Kırık burunla, yarık kafayla savaştı.
 Şimdi aynı özveriyi yeni forması için gösteriyor. Trabzonsporlular da onu izleyip kızıyor. Başkan Sadri Şener her fırsatta Burak'ı yerden yere vuruyor. 
 Eleştirilecek olan Burak değil, parasını alıp karşılığını vermeyenler. 
 Burak sezon sonunda sözleşmesi bitecek olmasına rağmen devre arasında imza atıp kulübe 5 milyon euro kazandırdı. İmza atmasaydı Selçuk İnan gibi çok daha iyi paralar kazanabilirdi. O Trabzonspor'a vefa gönderdi.
 Herkes küfür etse de ben, onlar gibi düşünmüyorum.
 Diyeceksiniz ki, 'Avrupa'ya gideceğim' dedi, G.Saray'a gitti. O kadar kusur kadı kızında da olur...