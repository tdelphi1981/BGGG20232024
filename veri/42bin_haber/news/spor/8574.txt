Baros, Terim ve Galatasaray için ne dedi?
Galatasaray'ın dün itibariyle resmi olarak yollarını ayırdığı Milan Baros için, Çek futbolcunun menajeri Pavel Paska önemli açıklamalar yaptı.
Paska, "Milan'ın hiçbir sorunu yok. Galatasaray'da güzel günler geçirdi ve sarı kırmızılı kulübe her zaman saygı duyuyor. Milan ve ben her zaman Galatasaray'dan iyi sözlerle bahsedeceğiz. Galatasaray, birinci sınıf bir kulüp" dedi.

BANİK OSTRAVA'YLA KESİN ANLAŞMA YOK, YAZIN NE OLACAK GÖRECEĞİZ

Paska, "Banik Ostrava'yla kesin bir anlaşmamız yok ama konuşmalarımız devam ediyor. Planlarımız şu anda Çek Cumheriyeti'ne dönmek üzerine, görüşmelerimiz devam ediyor. Anlaşırsak, Milan Baros yazın oynamaya başlayacak. Ama şu anda görüşüyoruz, anlaşma yok. Bakalım yazın ne olacak göreceğiz. Şu anda kesin olan tek şey Galatasaray'dan ayrılmış olmamızdır. Milan, kesin olarak Galatasaray'dan ayrıldı" diye konuştu.

GERİDE KALAN SÜREÇLE İLGİLİ BİR SORUNUMUZ YOK

Pavel Paska, "Tabii ki her futbolcu takımında oynamak ister, ama Galatasaray'da takımdan ayrı geçirdiği yarım sezonluk süreçte çok zorlandığını söyleyemem. Bizim açımızdan bir problem yoktu. Bizim için her şeyyolunda. Şimdi de Banik Ostrava kulübünde çalışmalarına devam eder. Geride kalan süreçle ilgili hiçbir sorunumuz yok" dedi.

TERİM'E, YÖNETİCİLERE BÜYÜK SAYGI DUYUYOR, GALATASARAY İÇİN HEP EN İYİSİNİ İSTİYOR

Paska, "Milan Baros, Galatasaray, yönetim ya da Fatih Terim'le ilgili olarak asla kötü bir şey düşünmedi. Düşünmüyor. Galatasaray'a her zaman saygı duyuyor. Galatasaray, üst düzey bir kulüp. Milan Baros, sadece Galatasaray'ın iyiligi için konuşur. Galatasaray'la ilgili sadece iyi şeyler söyler. Galatasaray'da gerçekten iyi insanlar var. Doğru bir teknik adam ve yönetim. Milan Baros tam olarak bunları düşünüyor" ifadelerini kullandı.

(Radyospor)