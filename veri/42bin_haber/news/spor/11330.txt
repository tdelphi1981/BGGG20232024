Beşiktaş'ın rakibi Barcelona Regal
Beşiktaş Basketbol Takımı, THY Avrupa Ligi Top 16 turu F Grubu'ndaki 11. hafta maçında yarın deplasmanda grup lideri İspanyol temsilcisi Barcelona Regal ile karşılaşacak.
Palau Blaugrana Arena'da oynanacak ve Top 16 turunun en iyi ve en kötü sayı averajına sahip iki takımını karşı karşıya getirecek karşılaşma TSİ 21.45'te başlayacak.

Tarihinde ilk kez mücadele ettiği THY Avrupa Ligi'nde Top 16 turuna çıkma başarısı gösteren Beşiktaş, bu turda geride kalan 10 maçta galibiyet elde edemedi. Son sırada bulunan ve çeyrek finale yükselme umutlarını daha önce yitiren Beşiktaş, grupta kalan 4 maçında prestij mücadelesi verecek. Top 16 turunda yer alan takımlar içinde Almanya temsilcisi Brose Baskets ile birlikte galibiyet alamayan iki ekipten birisi olan siyah-beyazlılar, aynı zamanda attığı 622 sayıyla da bu turun en az sayı üreten ekibi oldu.

Grupta oynadığı 10 maçta sadece 1 kez yenilen lider Barcelona Regal ise, Top 16 turundaki takımlar içinde, 831 sayıyla, en fazla sayı atan ekip olarak dikkati çekiyor.

İki takım arasında Top 16 turu grubunda İstanbul'da yapılan maçı Barcelona Regal 73-59'luk sonuçla kazandı.

Öte yandan, iki takım bu sezon ilk turda da aynı grupta yer aldı. İspanyol ekibi, kendi evindeki maçtan 72-60, İstanbul'daki karşılaşmadan ise 78-48'lik sonuçlarla galip ayrıldı.