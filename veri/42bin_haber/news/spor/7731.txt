ABD Güreş Takımı, Türkiye'ye gelmekten vazgeçti
ABD Serbest Güreş Milli Takımı, Yaşar Doğu Büyük Erkekler Serbest Güreş Turnuvası'na katılmaktan vazgeçti. 
"41. Uluslararası Yaşar Doğu Büyük Erkekler Serbest Güreş Turnuvası"na daha önce katılacağını bildiren ABD Serbest Güreş Milli Takımı'nın, Ankara'ya gelmeyeceği bildirildi.

AA muhabirinin aldığı bilgiye göre, Türkiye Güreş Federasyonu (TGF) tarafından 9-10 Şubat tarihlerinde Ankara'da düzenlenecek "41. Uluslararası Yaşar Doğu Büyük Erkekler Serbest Güreş Turnuvası"nın hazırlıkları sürüyor.

Atatürk Spor Salonu'nda gerçekleştirilecek turnuvaya şu ana kadar Türkiye'nin dışında Azerbaycan, Arnavutluk, Kanada, Kırgızistan, Kazakistan, Slovakya, Özbekistan, Gürcistan, Rusya, Makedonya ve Moğolistan güreş milli takımları katılacaklarını bildirdi.

Daha önce 14 sporcusuyla turnuva katılım için federasyona yazı gönderen ABD Serbest Güreş Milli Takımı'nın, birkaç gün önce turnuvaya katılmaktan vazgeçtiğini ilettiği kaydedildi.

Gerekçe güvenlik

Türkiye Güreş Federasyonu Başkanı Hamza Yerlika, ABD Serbest Güreş Milli Takımı'nın turnuvaya katılmayacağının Türkiye Dışişleri Bakanlığı aracılığıyla kendilerine bildirildiğini söyledi. 

Yerlikaya, "Türkiyemiz güvenli bir ülke. Bu tarz hassasiyetler zaman içinde olabilir ama biz nasıl diğer ülke milli takımlarını en iyi şekilde ağırlayacaksak, ABD milli takımını da en iyi şekilde ağırlardık. Olmadı, önemli değil. Bu tarz şeyler olabilir" dedi.

Yerlikaya, Yaşar Doğu'nun Türk güreşi için çok önemli bir yere sahip olduğunu anımsatarak, güreş sevenleri turnuvayı izlemeye davet etti. Turnuvanın bu yıl ödüllü yapılacağını da ifade eden Yerlikaya, "Federasyon olarak dereceye giren sporcular için ödül verilmesini ön gördük. Sporcuları teşvik etmek adına birinciye 2 bin, ikinciye bin, üçüncüye 500 dolar ödül vereceğiz. Biraz daha aktiviteleri artıyoruz. Yaşar Doğu'nun ismine ve namına yakışan, o kalitede yapmayı arzuluyoruz" diye konuştu.