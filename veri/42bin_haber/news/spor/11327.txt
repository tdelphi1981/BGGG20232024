Kocaman: "Galatasaray ile beraber..."
Fenerbahçe Teknik Direktörü Aykut Kocaman, turu geçerek Galatasaray ile beraber Avrupa'da Nisan ayını görmek istediklerini söyledi. 
Fenerbahçe Teknik Direktörü Aykut Kocaman, UEFA Avrupa Ligi'nde Çek Cumhuriyeti'nin Viktoria Plzen takımıyla yapacakları 3. tur rövanş maçında turu geçerek, Galatasaray ile beraber Avrupa'da Nisan ayını görmek istediklerini söyledi.

Fenerbahçe Şükrü Saracoğlu Stadı'nda düzenlenen basın toplantısında yaptığı açıklamada, sözlerine UEFA Şampiyonlar Ligi'nde deplasmanda Schalke 04'ü 3-2 yenip çeyrek finale kalan Galatasaray'ı kutlayarak başlayan Kocaman, "Öncelikle Galatasaray'ı kutlamak gerekiyor. Hem kendileri hem de ülke adına çok zor bir işi başardılar. Tebrik etmek gerekiyor. Tüm Galatasaray camiasını tebrik ediyorum" diye konuştu.

Kendilerinin de yarın çeyrek finale kalmayı istediklerini vurgulayan Aykut Kocaman, şöyle devam etti:

"Avrupa'daki iki kupadan ikincisinde bizde aynı pozisyonda olmak istiyoruz. İlk maçta çok iyi bir skor aldığımız söylenebilir, doğrudur. Ancak öbür taraftan da futbolun en önemli gerçeklerinden bir tanesi istediklerinizi, ancak saha içinde gerçekleştirdiğiniz zaman oluyor. Oynanmamış bir maç elde edilmemiş hiçbir şey anlamına geliyor. Yarın ciddi bir şekilde rakibimizi düşünüp, tartıp istediğimizi elde etmek ve Galatasaray ile beraber Avrupa'da nisan ayını görmek en büyük arzumuz. Umarım bunu başarırız."

İlk maçtan sonra kamuoyunda bir rehavet ortamı oluştuğunun belirtilmesi üzerine Kocaman, "Kesinlikle doğru, konsantrasyon çok önemli. Burada bir sapma olduğu andan itibaren rakibinizden bir adım geri kaldığınız anda oyundaki dengeler altüst olabiliyor. Bunu sağlamanın önemli yollarından biri her maçın ciddi olduğunu düşünerek, o ciddiyete uygun hareket etmektir. İlk maçta da çok komplike bir takımla oynayacağımız söylemiştim. Onlardan önce düşünüp, düşündüklerimizi sahaya yansıtma fırsatı yakalarsak ilk maçın skoru bir avantaj olacak. Eğer öyle olmazsa 1-0'ın verdiği avantaj bir anda uçar gider. Buna izin
vermek istemiyoruz" şeklinde konuştu.

Aykut Kocaman, ilk maçta 1 oyuncusu cezalı olan Viktoria Plzen'in yarınki maça ana kadrosuyla çıkacağını dile getirerek, "Turu geçmek için çaba gösterecekler. Aynı ülkenin benzer güçteki takımı olan Sparta Prag bir tur önce Chelsea karşısında kendi sahasında 1-0 kaybettiği maçın rövanşında 1-0 öne geçip, 90 3. dakikada yediği golle tura veda etmişti. Takım gücü yüksek, beraber hareket etme uyumu çok yüksek bir takım. Değişikliklerin olumlu yansıyacağını düşünüyoruz" ifadelerini kullandı.

Kocaman, ilk maçın ardından iki takımın bütçelerinin karşılaştırıldığının belirtilmesi üzerine de şunları söyledi:

"Bu oyun her şeye açık bir oyun, sonucu bütçeler belirlemiyor. Organizasyonu daha güçlü olan takım ve bunları yapma konusunda iradesini kullanan takım diğer takımlara üstünlük sağlamıştır. Paradan çok, yüksek organizasyon kabiliyeti önemli."

-Çek gazetecinin sorusu gülümsetti-

Aykut Kocaman, bir Çek gazetecinin "Taraftarların sahaya meşale atması ve UEFA tarafından elenme konusunda korkunuz var mı" şeklindeki sorusu üzerine gülümsedi.

Böyle bir şeyin olmayacağını düşündüğünü kaydeden Kocaman, "Doğrusunu söyleyeyim. Artık olmayacağını düşünüyorum, ümit ediyorum. Ancak Çek basınından böyle bir soruya muhatap olmak düşündürücü. Soru için teşekkür ederim. Kendi kendimizi imha etmek konusunda bizim milletimiz kadar herhalde yeryüzünde az millet vardır. Olmayacağını düşünmekle beraber yine de korku yok mu biraz var" şeklinde konuştu.

-"Nisan ayını görmeyi fazlasıyla isterim"-

Aykut Kocaman, Spor Toto Süper Lig'de ilk 3 sırada bulunan ve Avrupa'da da yoluna devam eden Fenerbahçe ile Galatasaray'ın şu ana kadar ligde bir zafiyet göstermediğini, yüksek puan kayıplarının iki takımın da Avrupa'daki sürekliliğinden kaynaklandığını belirterek, "Diğer taraftan da özellikle yabancı oyuncu seçiminde çok doğru strateji uygulayan, gelir kaynaklarını arttıran Anadolu kulüplerinin biraz daha oyunlarını biçimlendirmesinden de kaynaklandı.

İlerleyen zamanda sadece lige odaklanan Beşiktaş'ın küçük de olsa bir avantajı olabilir" diye konuştu.

Turu geçmelerinin hem Fenerbahçe hem de Türk futbolseverleri için güzel duygu olacağını kaydeden Kocaman, şunları kaydetti.

"Nisan ayını görmeyi hem şahsım adına hem kulüp adına fazlasıyla isterim. Fenerbahçe ve Galatasaray gibi lokomotif pozisyonda olan takımların Avrupa'da da bu özelliklerini sürdürerek biraz daha katarı öne doğru çıkarması, arkadan gelecek takımlara çok büyük yol açacaktır. Anadolu takımlarının şu anki bütçeleriyle Avrupa'yı düşünmeye başlamaları gerekiyor. Galatasaray ve Fenerbahçe'nin bu anlamda Avrupa'da biraz daha yürümesi anlamlı olacaktır."

Fenerbahçe'nin misyonunun orta ve uzun vadede mali, fiziki ve idari organizasyon anlamında buralarda olmayı kanıksamış olması ve daha yukarıları düşünmeye başlaması gerektiğini vurgulayan Aykut Kocaman, "Örneğin önümüzdeki 10 yılda en az 5-6 sefer Şampiyonlar Ligi'nde olup, 3-4 sefer gruptan çıkmayı, en az 1-2 kez de çeyrek final, belki yarı final olması gerekiyor. Yarı final ötesi biraz karanlık gözüküyor. Ancak kırılmalar her zaman olacaktır. O kırılmalara nasıl reaksiyon vereceğiniz kulüp açısından daha önemli" ifadelerini kullandı.

-"Azgın bir azınlığın yorumlarından etkilenmemeye çalışıyorum"-

Aykut Kocaman, bir soru üzerine kendisiyle ilgili eleştirilerin biraz ön yargılı ve art niyetli olduğunu kaydederek, şunları söyledi:

"Geldiğim ilk günden beri sportif veya teknik direktör olarak 'iş yapacağız, yapmaya çalışacağız sonra kamuoyuna sunacağız. Kamuoyu taktirini verecektir. Benim yapabileceğim şey kendimi sözle anlatmaktan ziyade işle anlatmak' demiştim. Bugüne kadar hep böyle yaptım. Toplumun bu konudaki sağduyusuna her zaman çok güvendim, her zaman güveniyorum. Azgın bir azınlığın bu konudaki yorumlarından etkilenmemeye çalışıyorum. Toplumun geniş kitlesinin sağduyusuna çok güveniyorum. En büyük isteğim bundan sonraki turu görmek."

-"İsimler değil, takım gücü önemli"-

Kocaman, "Herkes Gökhan Gönül oynayacak mı, Krasic ve Stoch kadroda olacak mı diye merak ediyor. Bunlarla ilgili neler söyleyeceksiniz" sorusuna ise şu yanıtı verdi:

"Bu soruları çok fazla merak etmesine gerek yok insanların. Bu sorular beni ilgilendiren sorular. Bunların cevabını bulmak zorunda olan kişi benim. Üçüncü kişilerin daha fazla oyunu seyretmeleri ondan sonra yorum yapmaları daha doğru olur. Oyuncularımızın akşamki antrenmandaki son durumlarına bakıp, ona göre karar vereceğiz. Yarın en güçlü ve en doğru kadroyu sahaya sürmeye çalışacağız. İsimler bir tarafa takımın toplam gücü başka bir tarafa. Yarın isimler değil,
daha fazla takım gücünü ortaya çıkaracak doğrular yapmaya çalışacağız."