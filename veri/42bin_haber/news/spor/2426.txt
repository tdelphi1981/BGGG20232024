Baroni mi, Sezer mi?
Sezer Öztürk'ün yükselen performansı herkese bu soruyu sordurmaya başlattı. Teknik patron Aykut Kocaman kararını maç günü verecek 
 Fenerbahçe’de kadro rekabeti her geçen gün artarken, form tutan oyuncuların performansı ideal kadrosunu normal şartlarda bozmayan teknik direktör Aykut Kocaman’ı zorlamaya başladı. Bu tanıma uyan futbolcuların başında ise hiç kuşku yok ki Sezer Öztürk geliyor. Lig karşılaşmalarında bulduğu tüm şansları çok iyi değerlendiren, zaman zaman skor katkısı da yapan genç oyuncu, özellikle Göztepe ile oynanan son Türkiye Kupası mücadelesindeki verimliliği ile ‘derbi mesajı’ gönderdi. 4-0’lık Göztepe sınavında 2 gol 1 asistle geceye damgasını vuran Sezer’in daha fazla dakika alması hatta ilk 11’e bile adını yazdırması beklentiler dahilinde. Sezer’in formasına talip olduğu oyuncu ise Baroni’den başkası değil. Sarı-Lacivertliler’in hocası, inişli-çıkışlı bir form durumu olan Brezilyalı ile Sezer arasında gidip gelirken, son kararını ise maç günü açıklayacak. Böylece her iki oyuncusu arasındaki derbi öncesi rekabetini artırmayı planlayan Kocaman’ın ‘ideal’ kurgusunda bu konu dışında büyük bir sürprize imza atması ise gündemde görülmüyor.
 
 Fanatik