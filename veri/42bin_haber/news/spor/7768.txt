Hikmet Karaman: İyi bir başlangıç yapmak zorundayız
Spor Toto Süper Lig'in 21. haftasında yarın Kardemir Karabükspor ile karşılaşacak olan Bursaspor, Karabük'e gitti.
Özlüce Tesisleri'nde sabah teknik direktör Hikmet Karaman yönetiminde antrenman yapan yeşil-beyazlı takım, öğle yemeğinin ardından otobüsle yola çıktı.

Karaman'ın ilk kez takımın başında teknik direktör olacağı maçın kadrosuna sakatlıkları devam eden Sestak, Ferhat, Vederson ve Carson alınmadı.

21 kişilik kafilede Harun, Batuhan, Serdar Aziz, Hakan Aslantaş, Edu, Basser, Şener, Bekir, İbrahim Öztürk, Okan Deniz, Musa¸ Tuncay, Batalla, Pinto, Ferdinand, Belluschi, Forsell, Ozan Tufan, Murat Yıldırım, Sercan Şen, Ömer Erdoğan yer aldı.

Hikmet Karaman, hareket öncesi gazetecilere yaptığı açıklamada, Kardemir Karabükspor deplasmanından 3 puanla dönmek istediklerini söyledi.

İki ekibin aynı puanda olduğunu anımsatan Karaman, 'Yenen takım, aradaki mesafeyi açıp yukarıdaki takımlara yaklaşacak. İyi bir başlangıç yapmak zorundayız. Rakibimizi de iyi tanıyoruz. Geleceğe iyi mesaj vermek adına bu maç çok önemli. Hem kendimize hem takıma son derece inanıyorum. İnşallah oradan istediğimiz sonuçla döneceğiz' dedi.

Kaptan Ömer Erdoğan da Kardemir Karabükspor'un Mesut Bakkal'ın göreve gelmesiyle çıkış yakaladığını anımsatarak, 'Bizim için yerimizi korumak ve daha yukarılara tırmanmak için önemli bir deplasman. Galibiyet için gidiyoruz. İnşallah üç puanla döner, üst sıralara yaklaşırız' değerlendirmesinde bulundu.