Fenerbahçe ülker ilk yenilgisini aldı
Beko Basketbol Ligi'nde Pınar Karşıyaka, Fenerbahçe Ülker'i 72-66 mağlup ederek, rakibine bu sezon ligdeki ilk yenilgisini tattırdı.
İlk 5 dakikada rakibine sayı şansı tanımayan Pınar Karşıyaka'nın 9-0 öne geçtiği mücadelede, Fenerbahçe Ülker ilk basketini 6. dakikada Sato ile buldu. Periyodun son dakikasına Dixon'un 3 sayılık basketiyle 18-9 önde giren Pınar Karşıyaka, periyodu 20-10 önde tamamladı. İlk periyotta 2 sayılık atışlarda 9'da 4 isabet (yüzde 44,4) kaydeden Fenerbahçe Ülker, 5 tane 3 sayılık atış denemesinde ise başarılı olamadı.

İkinci periyoda da etkili başlayan Pınar Karşıyaka, 12. dakikada Thomas'ın basketiyle 12 sayılık farkı yakaladı: 24-12. Rakibinin hücumda kötü oynadığı bölümde Ömer ve Bremer ile basketler bulan Fenerbahçe Ülker, 14. dakikada aradaki farkı 6 sayıya kadar indirdi: 20-26. Devrenin bitimine 1 dakika kala Ömer'in 3 sayılık basketiyle aradaki farkı 5 sayıya indiren (27-32) rakibi karşısında üstünlüğü bırakmayan Pınar Karşıyaka, devreyi 32-27 üstün bitirdi.

Üçüncü periyoda Batiste ve Bremer'in sayılarıyla başlayan Fenerbahçe Ülker, 23. dakikada Sato'nun faul atışından bulduğu sayıyla beraberliği yakaladı: 32-32. İki takımın da sayı üretmekte zorlandığı periyodun son 4 dakikasına 40-36 üstün giren Pınar Karşıyaka, 7 sayılık farka (44-37) ulaştığı 3. periyodu 48-43 önde tamamladı.

Karşılıklı basketlerle başlayan son periyotta Pınar Karşıyaka, Evren, Diebler ve Aminu'nun sayılarıyla 34. dakika içinde 10 sayılık farkı yakaladı: 57-47. Hücum ribaundlarında etkili olan Pınar Karşıyaka, Aminu ve Ümit'in basketleriyle 38. dakika içinde 66-52 üstünlük kurduğu müsabakanın son bölümünde Amninu ile üst üste bulduğu smaç basketlerle karşılaşmayı 72-66 galip tamamladı.

Karşılaşmanın en skorer ismi 20 sayı kaydeden Fenerbahçe Ülker'den Ömer oldu. Pınar Karşıyaka'da Aminu 18 sayı ile oynadı.

Pınar Karşıyakalı taraftarlarının salonu tamamen doldurduğu karşılaşma öncesinde Fenerbahçe Ülker yönetimi, Türkiye Basketbol Federasyonu'na başvurarak, Fenerbahçe Ülker seyircilerine 50 liradan satılan biletlerin 20 liraya indirilmesini sağladı. 

Salon: Karşıyaka

Hakemler: Emin Moğulkoç, Fatih Arslanoğlu, Ali Şakacı

Pınar Karşıyaka: Dixon 9, Evren 6, Diebler 12, Thomas 9, Bora Hun 6, Aminu 18, Caner 7, Ümit 5, Soner

Fenerbahçe Ülker: Barış, Bogdanovic 6, Sato 10, İlkan, Andersen 1, Ömer 20, Bremer 6, Kaya 4, Oğuz 4, Batiste 8, Preldzic 7

1. periyot: 20-10

Devre: 32-27

3. periyot: 48-43