Hakkı Hasan Yılmaz F.Bahçelilere seslendi
Fenerbahçe Spor Kulübü Yüksek Divan Kurulu Ocak ayı olağan toplantısı, Fenerbahçe Faruk Ilgaz Sosyal Tesisleri'nde başladı. Kurul Başkanı Yüksel Günay başkanlığındaki toplantıya Başkan Aziz Yıldırım, yöneticiler ve çok sayıda kurul üyesi katıldı.
Ulu Önder Atatürk, şehitler, eski üyeler ve hayatını kaybeden Mehmet Ali Birand için yapılan saygı duruşu ve İstiklal Marşının hep birlikte söylenmesiyle başlayan toplantıda daha sonra 60 ve 70 yılını dolduran üyelere plaketleri takdim edildi. 
Ardından kürsüye gelen Başkan Aziz Yıldırım, bu divan kurulu toplantısında Fenerbahçe tarihinin önemli günlerinden birinin yaşandığını söyledi. Başkan Yıldırım, "Bugün burada kulübünü alacağı-vereciği şu diye konuşmayacağız. Bugün burada geleceğe doğru atacağımız adımın ilk damgasın vurarak, neler yapacağımızı anlatacağız. Yapacaklarımızı, bundun sonra anlatacağız. Fenerbahçe, UEFA kriterleriyle yeni bir döneme girerken, kendi içinde de bir yennilenmeye ihtiyaç vardı. Yöneticilerimiz ve onlarla çalışacak arkadaşlar çalışmalar yaptı. Bir sunum yapacaklar" dedi. Basında 'Hisse senetlerini sattılar' 'MASAK, Maliye araştırma yapıyor' diye haberler yapıldığını belirten Aziz Yıldırım, "Bunları yazıyorlar. Artık buradan medyaya cevap vermeyeceğiz. Ama sizin sorduğunuz her şeye cevap vereceğiz. Gazetelerde yazılanlara değil, sizin sorduklarınıza cevap vereceğiz. Biz tüzüğümüzü bilen insanlarız ve ne zaman genel kuruldan izin almamız gerektiğini biliyoruz. Tüzük ne gerektiriyorsa onu yaparız "dedikten sonra Kulübün yeni CEO'su Hakkı Hasan Yılmaz'ı kurul üyelerine takdim etti. 
CEO HAKKI HASAN YILMAZ KURUMSALLAŞMANIN FELSEFESİNİ ANLATTI 
Hakkı Hasan Yılmaz da kürsüden yaptığı konuşmada, "Şahsıma gösterilen güven ve teveccühten dolayı teşekkür ediyorum. Bugün burada size hitap ediyor olabilmem bile çok önemli bir değişim. Bugün dünyada değişim sadece teknolojide yaşanmıyor; insanlar ve kavramlar da değişiyor. Türkiye'nin en güçle camiası olarak Fenerbahçe'nin bu değişimden soyutlanması mümkün değil. Biz bu değişimi kendi lehimize döndürmeye çalışacağız. Bizim hedefimiz 106 yıllık bu kulübü gelecek yüzyıllara nasıl taşıyacağımızın planlarını yapmak. Kurumsallaşma yolunda atılan bu adımdan dolayı başkan ve yöneticileri kutluyorum. Kurumsallaşma bir amaç değil, bir araçtır. Bizim amacımızı Fenerbahçe'yi Avrupa'nın ve Dünyanın en büyük kulüplerinden biri yapmaksa, bu adımı atmalıyız. Kurumsallaşma bir plan dahilinde çalışmak, nizam ve intizam, büyük hedefleri göz önünde bulundurmak, şeffaflık ve hesap verilebilirlik demektir. Kurumsallaşma aslında bürokrasi de demektir. Bürokrasi olmadan kurumsal yapı kurulamaz. Daha yavaşlamak ve belli mekanizmaların yavaşlatılması demektir. Çünkü kurumsal şirketler ince eleyip sık dokumak zorundadırlar, fevri hareket edemezler ama tüm paydaşlarını eşit olarak göz etmelidirler. Kurumsallaşma bir aç kapa düğmesi değildir. Bir davranış ve düşünce yapısının değişimi, davranma değişimidir. Bu da birkaç kişinin istemesiyle olmaz" diyerek kurumsal yapı hakkında genel bilgiler verdi. Ardından Kendisi hakkında da kişisel bilgiler veren CEO Yılmaz kendi çalıştığı şirketler ve sektörleri anlatmasının ardından sözlerini "Ama bugün burada sizlerle olmanın bunlarla alakası yok. Kulüpçülüğü spor endüstrisini bilmem. Fenerbahçe Spor Kulübü Üyesiyim. Bugün burada bulunmamamın tek nedeni Fenerbahçeli olmam. Şahsıma gösterdiğiniz teveccühten dolayı çok teşekkür ederim" ifadeleriyle noktaladı. 
ENDER ALKAYA: "DEĞİŞİMİ KENDİ LEHİMİZE ZAPT-I RAP ALTINA ALAMAZSAK BAŞARI GELMEZ" 
Daha sonra Yöneticilerden Ender Alkaya kürsüye gelerek kurumsallaşmaya ve yeni yapılanmaya niçin ihtiyaç duyulduğunu anlattı ve yapılan çalışmalar hakkında bilgiler verdi. Dünyanın son 20-30 yılda müthiş bir hızla değiştiğini söyleyen Ender Alkaya, "Bu değişimi kendi lehimize zapt-ı rap altına alamazsak, başarılı olmamız mümkün değil" dedi. Daha sonra profesyoneller tarafından bir sunum yapıldı ve kulübün izleyeceği kurumsal yapıyla ilgili bilgiler verildi.