Tahkim Kurulu'ndan Trabzonspor'a ret!
Trabzonspor'un, 2010 - 2011 sezonunda oynanan 12 maç için verilen tescil kararının iptali için Türkiye Futbol Federasyonu (TFF) Tahkim Kurulu'na yaptığı itirazın reddedildiği bildirildi.
Bordo-mavili kulüpten yapılan açıklamada, "Tahkim Kurulu kulübümüzün 2010-2011 sezonunda oynanan 12 maç için verilen tescil kararının iptali için yaptığı itirazı reddetti." denildi. 

TFF Yönetim Kurulu'nun söz konusu maçların tesciliyle ilgili kararının usul ve esasa uygun olduğu belirtilen Tahkim Kurulu, itirazın red nedenini ise şöyle açıklandı: 

"Trabzonspor A. Ş'nin TFF Yönetim Kurulu'nun 01.11.2012 tarih ve 17 sayılı toplantısında aldığı karara karşı başvurusuna ilişkin Kurulumuzun E.2012/236 numaraya kayıtlı dosyasında duruşma açıldı. Duruşmaya Trabzonspor A. Ş. vekilleri ile federasyon vekili katıldı. Tarafların sözlü açıklamaları ve beyanları dinlendi, tutanak altına alındı. Yapılan müzakere neticesinde; başvuru konusu TFF Yönetim Kurulu kararının usul ve esasa uygun olması nedeniyle Trabzonspor tarafından yapılan başvurunun reddine oybirliği ile karar verilmiştir."