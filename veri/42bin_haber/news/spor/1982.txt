G.Saray-Balıkesirspor maçında ilginç detay
Kiralık oynadığı Beypazarı Şekerspor formasıyla, Ali Sami Yen Stadı'nda Galatasaray'ın yediği son golü atan Caner, Ziraat Türkiye Kupası'nda yarın sarı-kırmızılı takım karşısına Balıkesirspor oyuncusu olarak çıkacağı maçta da gol atmayı hedeflediğini belirterek, İnşallah Allah bir daha nasip eder, Galatasaray'a gol atarım dedi.Ziraat Türkiye Kupası'nda 11 Ocak 2011'de Galatasaray ile Beypazarı Şekerspor arasında oynanan ve sarı-kırmızılı takımın Ali Sami Yen Stadı'na veda maçı olarak nitelendirilen maçta konuk ekibin tek golünü atan Caner, Ziraat Türkiye Kupası'nda yarın Balıkesirspor formasıyla, yine Galatasaray karşısında mücadele edecek.

Sarı-kırmızılı takımın 3-1 galibiyetiyle biten veda maçında, Balıkesir'den kiralık olarak gittiği Beypazarı Şekerspor'da 23. dakikada aşırtma bir vuruşla Ali Sami Yen Stadı'nda Galatasaray'ın yediği son golü kaydeden Caner, yarınki karşılaşmada da rakip fileleri havalandırmayı hedefliyor.

Caner, takımın maça hazır olduğunu ve kazanmak için sahaya çıkacaklarını belirterek, Elimizden gelenin en iyisini yapmaya çalışacağız. Benim gibi birçok futbolcu için Galatasaray gibi büyük takımlara gol atmanın ayrı bir keyfi oluyor. İnşallah Allah bir daha nasip eder, Galatasaray'a gol atarım dedi.

Kulüp Başkanı Tuna Aktürk ise rakiplerinin hem Spor Toto Süper Lig hem de şampiyonlar ligi'nde iyi gittiğini kaydederek, Ülkenin en iyi takımlarından birisiyle maç yapacağız. Kolay olmayacağını biliyoruz ancak sahaya çıkıp Balıkesir'i en iyi şekilde temsil etmek için elimizden geleni yapacağız diye konuştu.

Balıkesirspor, 4 eksikle İstanbul'a gitti

Teknik Direktör Mesut Dilsöz, bugün sabah saatlerinde yola çıktıklarını dile getirerek, Akşam İstanbul'da son antrenmanı yapıp, maç saatini beklemeye çekileceğiz. Sık aralıklarla maç yapıyoruz, bu da bizi olumsuz etkiliyor. İstanbul'a kart cezalısı Coşkun ile sakatlıkları süren Ali Akburç, Orhan ve Gökhan'ı götürmedik. 4 eksikle sahaya çıkıp, elimizden geleni yapacağız. Sahaya kazanmak için çıkacağız ifadelerini kullandı.