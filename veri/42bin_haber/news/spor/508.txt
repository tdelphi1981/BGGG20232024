Bakan Kılıç: Bazı başkanların işine gelmeyecek
Gençlik ve Spor Bakanı Suat Kılıç, hazırlanmakta olan Kulüpler Yasası hakkında bilgi verdi. NTV Spor'da yayınlanan 14/16'ya konuk olan Bakan Kılıç, bazı başkan ve yöneticilerin işine gelmeyeceği için bu yasayı istemeyeceğini de iddia etti.
 "Hazırlanmakta olan Kulüpler Yasası, bazı başkan ve yöneticileri rahatsız edecek." diyen Gençlik ve Spor Bakanı Suat Kılıç, Kulüpler Yasası için Bakanlıktaki çalışmanın tamamlandığını söyledi. Bakan Kılıç, Türkiye Futbol Federasyonu (TFF) ve Kulüpler Birliği'nin yürüttüğü tasarı taslağının beklendiğini söyledi.
 Bakan Suat Kılıç, daha sonra hazırlanan ortak taslağın spor kuruluşlarıyla paylaşılacağını belirtti. Tasarının Meclis'e 2013'ün başında geleceğini ve yeni sezona yetişmesini amaçladıklarını belirten Suat Kılıç, bu yasanın bazı kulüp yöneticilerini rahatsız edeceğini de iddia etti.
 "Bu kanunun istemeyenler olacak. Bazı yöneticiler ve başkanlar yeni yasayı sıkı bulacak, yönetim yetkilerinin kısıtlandığını düşünecek." diyen Bakan Kılıç, bu aşamada taraftarların kendilerine destek vermesi gerektiğini belirterek, "Taraftarlar buna destek vermeli; tabii ki eğer kulüplerin yaşamasını istiyorlarsa. 'Yönetici gelsin dilediğince borçlansın, sonrasında ne olursa olsun' deniyorsa zaten yeni bir kanuna gerek yok." ifadelerini kullandı.