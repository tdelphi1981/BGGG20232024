Galatasaray 2-1 Beşiktaş
Spor Toto Süper Lig'in 19. haftasında lider Galatasaray ile ikinci sıradaki Beşiktaş, zirve yarışında büyük önem taşıyan 2013'ün ilk derbisinde karşı karşıya geldi. Sarı kırmızılılar karşılaşmayı 2-1 kazanırken, Felipe Melo mücadelenin 60. dakikasında rakibine tükürdüğü gerekçesiyle hakem Tolga Özkalfa'dan kırmızı kart gördü.
MAÇIN  AYRINTILARI  
Arena'da oynanan karşılaşmaya hızlı başlayan Galatasaray, 3. dakikada Umut'un sağ kanattan adrese teslim ortasında Emre Çolak'ın düzgün vuruşu ile 1-0 öne geçti. İlk yarının bitimine saniyeler kala Selçuk İnan'ın ortasında Riera, şık bir kafa vuruşuyla takımını soyunma odasına iki farklı önde götüren isim oldu. İkinci yarıya hızlı başlayan taraf ise Beşiktaş oldu. Maçın 46. dakikasında Fernandes kullandığı kornerde Sivok, bildiğimiz kafa gollerinden birisine daha imza attı.

ARENA'DA BEKLENEN AN

TT Arena'da beklenen an ise 56. ve 58. dakikalar oldu. Önce Galatasaray'ın yeni yıldızı Sneijder, 56. dakikada Emre Çolak yerine oyuna dahil oldu. 2 dakika sonra ise Olcay Şahan yerine Beşiktaş'ın yeni Brezilyalı golcüsü Dentinho'ya bıraktı. Maçın en önemli dakikalarından birisi ise Melo'nun 60. dakikada rakibi Oğuzhan Özyakup'a tükürerek oyundan atılması oldu.  
Böylece Galatasaray, Arena'da aldığı 3 puan ile 36 puana ulaştı ve zirvedeki yerini korudu. Beşiktaş ise 31 puanda kalarak haftayı ikinci sırada tamamladı. 

KADROLAR

GALATASARAY: Muslera, Sabri, Semih Kaya, Dany, Riera, Hamit, Selçuk İnan, Melo, Emre Çolak(Dk. 56 Sneijder), Umut(Dk. 56 Engin Baytar), Elmander(Dk. 68 Hakan Balta)
Yedekler: Eray İşcan, Gökhan Zan, Hakan Balta, Aydın Yılmaz, Wesley Sneijder, Engin Baytar, Burak Yılmaz 
BEŞİKTAŞ: McGregor, Mehmet Akgün(Dk. 46 Oğuzhan Özyakup), Sivok, İbrahim, Gökhan Süzen, Necip, Veli(Dk. 75 Mehmet Akyüz), Fernandes, Hilbert, Olcay(Dk. 58 Dentinho), Holosko
Yedekler: Cenk Gönen, Escude, Ersan Gülüm, Emre Özkan, Oğuzhan Özyakup, Dentinho, Mehmet Akyüz

MAÇIN AYRINTILARI

KIRMIZI KART... Dk. 60 Galatasaray'da Felipe Melo hakem Tolga Özkalfa tarafından Oğuzhan Özyakup'a tükürdüğü gerekçesiyle kırmızı kartla oyundan atılıyor..
Dk.58: Beşiktaş'ın yeni transferi Dentinho da Olcay Şahan yerine oyuna dahil oluyor... 
Dk. 56: Galatasaray'ın yeni transferi Sneijder Arena'da alkışlarla Emre Çolak'ın yerine oyuna dahil oluyor...
GOOLLL... Dk. 46: Fernandes'in kullandığı kornerde Sivok kafayla filelere gönderdi... 2-1
İkinci yarı Beşiktaş'n vuruşu ile başlıyor... 
GOOLLL... Dk. 45: Selçuk'un serbest vuruşunda Albert Riera muhteşem kafa vuruşuyla topu filelere gönderiyor... 2-0 
Dk. 40: Emre ceza sahası  dışında vuruşunda McGregor topu Umut'un önünde iki hamlede kontrol ediyor. 
Dk. 32: Maçın bu dakikasında geçtiğimiz günlerde hayatını kaybeden ünlü gazeteci Mehmet Ali Birand alkışlarla anıldı.
Dk.25: Hilbert kaleci Muslera ile karşı karşıya pozisyonda topu dışarı attı. 
GOOLLLL... Dk. 3: Sağ kanattan Umut'un ortasında Emre Çolak altıpas çizgisi üzerinde düzgün bir vuruşla topu filelere gönderdi... 1-0
Maçın hakemi Tolga Özkalfa'nın düdüğü ile Galatasaray maça başlıyor...

MEHMET ALİ BİRAND UNUTULMADI 
"GEÇMİŞ OLSUN UĞUR BORAL" 
Beşiktaşlı futbolcular, maç öncesinde ısımak için sahaya çıkarken sağ diz ön çapraz bağları kopan deneyimli futbolcu Uğur Boral için "Geçmiş olsun Uğur Boral" yazılı tişört giydi.  
ÖZKALFA'NIN İLK DERBİSİ

Spor Toto Süper Lig'de Galatasaray ile Beşiktaş arasında oynanan karşılaşmada görev alan hakem Tolga Özkalfa, kariyerindeki ilk derbi maçına çıktı. Süper Lig'de 9. sezonunu geçiren 22 Şubat 1977 doğumlu İzmir bölgesi hakemi Tolga Özkalfa, derbi karşılaşması öncesi bu sezon Beşiktaş'ın 2, Galatasaray'ın ise 1 resmi maçında düdük çaldı. Özkalfa, Türk Telekom Arena'da oynanan karşılaşmada ilk derbi heyecanını bu sezon yaşamış oldu.

BİRAND'IN KOLTUĞU BOŞ BIRAKILDI

Geçtiğimiz günlerde vefat eden Galatasaray camiasının önde gelen isimlerinden gazeteci-yazar Mehmet Ali Birand'ın, Türk Telekom Arena'da maçları izlediği koltuğu boş bırakıldı. Karşılaşma öncesi stat skorbordunda, Mehmet Ali Birand'ın çeşitli görüntülerine yer verilirken, Birand'ın koltuğu ise üzerinde ismi yazılı bir sarı-kırmızılı forma konularak boş bir şekilde tutuldu. 
COŞKUN ÖZARI ANILDI

Sarı-kırmızılı ekibin iç saha maçlarında düzenlenen Galatasaray Efsanelerini Anıyor organizasyonu kapsamında, Beşiktaş derbisinde anılan isim, Coşkun Özarı oldu.
Derbi maç öncesi düzenlenen törende, Galatasaray Yönetim Kurulu Üyeleri Sedat Doğan ve Emir Sarıgül, Coşkun Özarı adına oğlu Murat Özarı'ya plaket verdiler.
Galatasaray'a futbolcu ve teknik adam olarak hizmet veren ve yine teknik direktör olarak milli takım ile çeşitli kulüp takımlarında görev alan Coşkun Özarı, 22 Haziran 2011 tarihinde 80 yaşında vefat etmişti. 
PANKARTLI MESAJLAR 
Galatasaray taraftarları, derbi maçta Türk Telekom Arena'yı pankartlarla donatarak çeşitli mesajlar verdiler.Vefat eden ve Galatasaraylılığı ile bilinen gazeteci-yazar Mehmet Ali Birand ile deprem çalışmalarıyla ön plana çıkan Prof. Dr. Ahmet Mete Işıkara için, Mekanınız cennet olsun Mehmet Ali Birand ve Ahmet Mete Işıkara pankartları açıldı.

Çıkan yangınla önemli hasara uğrayan Galatasaray Üniversitesi binasıyla ilgili, Kenetlenerek geçer bu yangının izi. Gururumuzsun Galatasaray Üniversitesi pankartı yer aldı. 
DERBİYİ BURUK İZLEDİLER 
İki takım arasında yaşanan rekabeti her iki ekipte forma giyen 4 oyuncu buruk bir şekilde izledi. Beşiktaş'ta hafta içinde diz çapraz bağları kopan Uğur Boral'ın yanı sıra, aynı ciddi sakatlığı sezon içinde yaşayan İsmail Köybaşı ve Mustafa Pektemek, Galatasaray'da ise Tomas Ujfalusi, buruk bir derbi günü geçirdi. 
36 YIL SONRA İLK OCAK DERBİSİ 
Galatasaray ile Beşiktaş, 36 yıl sonra ocak ayında bir lig maçında karşı karşıya geldi. Sezonun ikinci haftasında, 26 Ağustos 2012 tarihinde BJK İnönü Stadı'nda 3-3 biten maçta lig tarihinin en erken derbisini oynayan iki takım, Türk Telekom Arena'da ise 36 yıl aradan sonra ocak ayında bir lig maçında karşılaştı.

Galatasaray ile Beşiktaş, 55 yıllık lig tarihinde ocak ayında en son 1977'de karşılaşmıştı. 23 Ocak 1977 tarihinde İnönü Stadı'nda yapılan maç 2-2 bitti. İki takım ocak ayındaki son maçlarını ise 2007 yılında oynamıştı. 10 Ocak 2007 tarihinde Antalya'da yapılan Efes Pilsen Kupası maçı 1-1 sona ermiş, penaltı atışları sonucunda Beşiktaş 7-6 galip gelmişti. 
MEDYADAN BÜYÜK İLGİ 
İki takım arasındaki derbi maçına medyanın ilgisi büyük oldu. Yerli ve yabancı muhabir, foto muhabiri ve kameraman olmak üzere toplam 369 gazeteci mücadeleyi görevli olarak takip etti.

Galatasaray'ın Sneijder'i, Beşiktaş'ın ise Dentinho'yu almasının ardından yabancı basın mensuplarının ilgisi de derbi maçına arttı. Alman ve Hollandalı olmak üzere 13 yabancı gazeteci maçı izledi. Bu arada, derbi mücadelesinde yaklaşık 2 bin 600 güvenlik personeli görev yaptı.