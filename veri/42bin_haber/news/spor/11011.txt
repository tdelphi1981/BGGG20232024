Galatasaray Almanya'ya gitti
Galatasaray Profesyonel Futbol A Takımı UEFA Şampiyonlar Ligi Son 16. Turu rövanş maçında Almanya temsilcisi FC Schalke 04 ile karşılaşmak üzere bugün saat 11.30 THY'den kiralanan özel bir uçakla İstanbul'dan Düsseldorf'a gitti.
Stadion Gelsenkirchen'de yarın saat 21.45'de başlayacak maç için bugün Düsseldorf'a giden Galatasaray Kulübü'nün yöneticisi Abdurrahim Albayrak hareketlerinden önce Atatürk Havalimanı'nda şöyle konuştu:

"Zorlu bir maça gidiyoruz. Galatasaray bu tip maçları sever. Ona göre hazırlandık. Allahın izniyle iyi bir sonuç alacağız. Almanya'da taraftarlarımızın da büyük desteği ile beraber, galip gelmek ve tur atlamak için gidiyoruz. İnşallah Türkiye'ye mutlu bir şekilde döneceğiz. Onun bilincinde ve inancındayız."

Yönetici Ali Dürüst de maçı kazanıp Türkiye'ye mutlu olarak döneceklerini söyledi.

Teknik Direktör Fatih Terim ve yardımcıları başta olmak üzere tüm Galatasaray Futbol Takımı sporcuları koyu gri renkte takım elbise ile Almanya'ya gittiler. 

AVRUPA'DA GALATASARAY

Galatasaray, UEFA Şampiyonlar Ligi Son 16 turu ikinci ayağındaki FC Schalke 04 maçıyla birlikte Avrupa kupalarında 245. kez sahne alacak. İlk olarak 1956-1957 sezonunda Avrupa arenasında boy gösteren Galatasaray, UEFA Şampiyon Kulüpler Kupası ve UEFA Şampiyonlar Ligi'ne 22 kez katıldı. Bu iki organizasyondaki 140 maçta 51 galibiyet, 35 beraberlik, 54 mağlubiyet aldı. Rakip fileleri 182 kez havalandırırken kalesinde 197 gol gördü. Galatasaray, en büyük başarısını ise 1999-2000 UEFA Kupası finalinde Arsenal'i seri penaltı vuruşları sonunda 4-1 yenerek elde etti, Ağustos 2000'de UEFA Süper Kupa maçında Real Madrid'i Mario Jardel'in biri altın olmak üzere attığı iki golle kupayı aldı.