Türkiye Büyük Ülkeler listesine girdi
Avrupa Atletizm Birliği (EAA) Türkiye'yi, Avrupa'da atletizmin en çok geliştiği 7 büyük ülke arasına aldı.Türkiye Atletizm Federasyonu'ndan yapılan açıklamada, EAA'nın, üye ülkelerini 4 gruba ayırdığı ve Türkiye'yi Büyük Ülkeler listesine aldığı kaydedildi. EAA'nın büyük ülkeler ile iletişiminin doğrudan EAA Başkanı Hansjörg Wirz tarafından yürütüleceği kaydedildi.

Ülkelerin başarıları, aktivite yoğunlukları ve organizasyon başarılarının kriter alındığı değerlendirmede, 50 üye ülkenin Büyük Ülkeler (Big Countries), Güney (South), Doğu (East) ve Batı (West) olmak üzere dört gruba ayrıldığı ifade edildi.

Türkiye'nin İspanya, Fransa, Büyük Britanya, Almanya, İtalya ve Rusya ile birlikte Büyük Ülkeler grubunda yer aldığı belirtilirken, açıklamada Türkiye Atletizm Federasyonu Başkanı Mehmet Terzi'nin konuyla ilgili şu ifadelerine yer verildi:

Türkiye'nin böyle bir gruplandırmada 'büyük ülke' olarak anılması sürpriz değil. Bu durum Türk atletizmindeki gelişmenin doğal sonucu. 2012 yılında uluslararası şampiyonalarda almış olduğumuz dereceler ile başarı çıtamızı yükselttik. Avrupa Şampiyonası'nda madalya sıralamasında yine beşinci sırada yer aldık. Ülkemizde düzenlediğimiz Dünya Salon Atletizm Şampiyonası'ndan da tam not almıştık. Türk atletizminin uluslararası arenada takdir edildiğini ispatlayan bir uygulama.