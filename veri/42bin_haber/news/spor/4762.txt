Elazığspor'dan iki transfer!
Sanica Boru Elazığspor, İngiltere'nin Birmingham City takımında forma giyen forvet Jake Mario Jervis ve Kardemir Karabükspor'dan savunma oyuncusu Hamza Çakır'ı transfer etti.
Sanica Boru Elazığspor Genel Menajeri Özgür Öztürk yaptığı açıklamada, ligde ilk yarının bitmesiyle takımda revizyona gittiklerini, Atahan Menekşe, Arif Şahin, Sezer Badur, Ahmet Şahin, Göksu Türkdoğan, Gökhan Emreciksin, Amr Hassan Zaki ve Julien Faubert ile yolları ayırdıklarını söyledi.

Mustafa Sarp, Mehmet Çakır, Önder Turacı, Eren Aydın, Senegalli Tidiane Sane ve kaleci Tolga Özgen'i ise kadrolarına kattıklarını ifade eden Öztürk, 'Son olarak İngiltere'de Birmingham City forması giyen forvet Jake Mario Jervis ve Kardemir Karabükspor'da sağ bek oynayan Hamza Çakır ile anlaşma imzaladık. Transfer çalışmalarımız devam ediyor' dedi.

İkinci yarının ilk maçında Fenerbahçe'ye konuk olacaklarını da belirten Öztürk, zorlu deplasmandan puanla dönmek istediklerini ifade etti. Öztürk, 'Eksik ve sakat oyunculara rağmen ikinci yarıya hazır olduğumuza inanıyoruz. İkinci yarıda daha başarılı bir oyun sergileyerek Süper Lig mücadelemizi devam ettireceğiz' diye konuştu.