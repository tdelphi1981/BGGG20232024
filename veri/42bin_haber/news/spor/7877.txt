Turnuvaya tüm güreşseverler davetlidir
Güreş Federasyonu Başkanı Hamza Yerlikaya, güreşe gönül veren herkesi yarın başlayacak 41. Uluslararası Yaşar Doğu Büyük Erkekler Serbest Güreş Turnuvasına beklediklerini söyledi.Hamza Yerlikaya, yarın başlayacak turnuva öncesi asbaşkan Seçkin Saruhan, Serbest Güreş Milli Takım Teknik Direktörü Yüksel Şanlı, milli güreşçi Taha Akgül ve Yaşar Doğu'nun oğlu Muzaffer Doğu ile birlikte basın toplantısı düzenledi.

Yerlikaya, efsane güreşçi Yaşar Doğu adına düzenlenen turnuvanın pazar günü gerçekleştirilecek final müsabakalarının ardından sona ereceğini kaydetti.
Turnuvaya katılım için Türkiye'nin dışında 11 ülkenin müracaatta bulunduğuna değinen Yerlikaya, Yaklaşık 200 civarında sporcunun mücadelesine sahne olacak turnuva için hazırlıklarımız devam ediyor. Bu turnuvanın en büyük özelliği Türkiye Şampiyonası'nın ardından Türkiye'de yapılan en büyük organizasyonlardan biri olması dedi.

Yerlikaya, ülke ve sporcu açısından turnuvaya katılımın kendilerini çok mutlu ettiğini belirterek, şöyle konuştu:
Turnuvanın Türk güreşine ciddi katkı sağlayacağı kanaatindeyim. Biz bu yolda emeğimizi, gece gündüz demeden güreş adına yapıyoruz. Güreşe gönül veren herkesi yarın başlayacak turnuvamıza bekliyoruz. 3 aylık bir yönetim kurulu olarak ikinci büyük organizasyona evsahipliği yapacağız. Temennimiz, beklentimiz büyük. Buna cevap vermek için ne gerekiyorsa yapıyoruz. Aynı azim ve kararlılıkla yolumuza devam edeceğiz.

ABD Milli Takımı'nın katılmaması

Bir gazetecinin ABD Milli Takımı daha önce turnuvaya katılacağını bildirmişti. Bu kararlarından vazgeçmelerinde son olarak Ankara'da büyükelçilik önünde yaşanan patlama mı etkili oldu? sorusuna Yerlikaya, şu yanıtı verdi:
Güvenlik nedeniyle böyle bir düşünce olmuş olabilir. Şunu unutmamak lazım ki Türkiyemiz son yılların en güvenilir ülkesi. Dünya ülkelerine bir bakın, en güvenli ülkelerden biriyiz. ABD Güreş Federasyonu gerekçesinde ne düşündü tam olarak bilemiyorum ama önce geleceklerini bildirdiler sonradan iptal ettiler. Tabi tasarruf kendilerine ait. Turnuvaya gelip gelmemek kararı kendilerine ait. Gelselerdi bizim adımıza çok iyi olurdu. ABD'nin burada olması, turnuvaya katılacak olması bizim için onur olurdu ama gelmediler. Gelmemeleri de bizim için ölüm değil. Aynen biz turnuvamıza devam ediyoruz.

Teknik heyeti gençleştirdik

Yerlikaya, bir gazetecinin Son dönemde teknik heyetle ilgili eleştiriler vardı. Son durum nedir ve milli takımlarda nasıl bir yapılanma var? sorusunu ise şöyle yanıtladı:
Son dönemlerde teknik heyetle ilgili bize aksettirilen bir eleştiri durumu yok. Bu tarz bir söylem de yok. Biz teknik heyeti gençleştirdik. Zamanında minderde başarılı olmuş genç, dinamik bir ekibi göreve getirdik. Kulübünde mutfakta çalışmış, mutfakta hizmet vermiş arkadaşlarımızı bu konuda değerlendirdik. Şu ana kadar bir problem yaşamadık. Yaşamayacağımız kanaatindeyim. Hepimiz şu an milli takımın başarısını düşünüyoruz. Bizim, fitneyle, dedikoduyla, ötekileştirmeyle vakit kaybetmeye zamanımız yok. Amacımız, güreşçinin daha huzurlu ortamda çalışması, başarıya gidecek yolda performansını artıracak hizmet altyapısının oluşmasını sağlamak.

Serbest Milli Takım Teknik Direktörü Şanlı

Serbest Milli Takım Teknik Direktörü Yüksel Şanlı ise, milli takımın turnuvaya iki kamp yaparak hazırlandığını belirterek, Yaşar Doğu Turnuvası için hazır olduklarını bildirdi.

Yaşar Doğu Turnuvasının kendileri için çok önemli olduğunu dile getiren Şanlı, Burada en iyi sonucu alan sporcularımız Avrupa Şampiyonası'nda güreşme imkanı elde edecekler. Bu dönemde ayrıca kampımızda 20 genç güreşçimiz var. Bundaki hedefimiz de bu güreşçileri 2016 ve 2020 olimpiyatlarına hazırlamak. İnşallah bu dönemde başarılı olacağımızı düşünüyoruz dedi.

Geçen yıl turnuvada altın madalya kazanan milli güreşçi Taha Akgül de, hedefinin geçen yılki başarısını tekrarlamak olduğunu ifade ederek, güreşseverlerden destek beklediklerini anlattı.

Yaşar Doğu'nun oğlu Muzaffer Doğu da, turnuvayı düzenleyen ve düzenlenmesinde emeği geçen herkese teşekkür etti.
Doğu, bu yıl 41'incisi gerçekleştirilecek turnuvaya geçmiş yıllarda az sayıda seyirci geldiği için çok üzüldüklerini anlatarak, özellikle seyirci ilgisi konusunda bundan sonra daha iyisinin olmasını dilediğini bildirdi.