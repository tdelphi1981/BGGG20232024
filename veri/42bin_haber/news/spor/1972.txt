Tofaş'ta son saniye sendromu
Beko Basketbol Ligi takımlarından Tofaş'ın antrenörü Ahmet Çakı, bu sezon oynadıkları karşılaşmaları farklı kazanamadıklarını belirtti.
Beko Basketbol Ligi takımlarından Tofaş'ın antrenörü Ahmet Çakı, bu sezon oynadıkları karşılaşmaları farklı kazanamadıklarını belirterek, ''Maçlarımızı ya son saniyelerde attığımız basketle kazanıyoruz ya da yediğimiz basketlerle kaybediyoruz'' dedi.  
Çakı yaptığı açıklamada, 77-76 kazandıkları Royal Halı Gaziantep Büyükşehir Belediye karşısında farkı koruyamadıklarını söyledi.  
Bu sezon oynadıkları karşılaşmaları farklı kazanamadıklarını, sahalarında konuk ettikleri Royal Halı Gaziantep Büyükşehir Belediye ile oynadıkları maçta da son anda buldukları basketle maçı kazandıklarını bildiren Çakı, ''Rakibimiz de son hücumdan boş dönmeseydi kazanabilirdi. Heyecanı yüksek bir maç oldu. Karşılaşmada bir ara farkı 9 sayıya kadar çıkardık, bu farkı yine koruyamadık. Maçlarımızı ya son saniyelerde attığımız basketle kazanıyoruz ya da yediğimiz basketlerle kaybediyoruz. Niye farkı koruyamıyoruz sorusuna cevap aramaya devam ediyoruz. Bazı hatalarımızı düzeltmemize rağmen bunu oyuna yansıtmak zaman alıyor. Yine de her hafta daha iyiye gidiyoruz'' ifadelerini kullandı.  
Yarın, FIBA Euro Challenge Cup'ta Pınar Karşıyaka ile oynayacaklarını hatırlatan Çakı, ''Bu maçın hazırlıklarını tamamlayıp, bugün yola çıkacağız. Bizim için önemli bir karşılaşma. Gruptan çıkmak ve Avrupa'da yolumuza devam etmek için mutlaka kazanmalıyız'' diye konuştu. ek sözlerini tamamladı.