Burak Yılmaz tarih yazıyor!
Galatasaray'ın gol yollarındaki en etkili ismi olan Burak Yılmaz, UEFA Şampiyonlar Ligi'nde ortaya koyduğu başarılı performansla tarih yazıyor.
Sergen Yalçın'dan sonra 'Dört Büyükler' olarak adlandırılan Galatasaray, Fenerbahçe, Beşiktaş ve Trabzonspor'da forma giyen ikinci oyuncu olan Burak Yılmaz, profesyonel kariyerine Antalyaspor'da başladı. Transfer olduğu Beşiktaş ve Fenerbahçe gibi güçlü takımlarda beğenilmeyen golcü futbolcu asıl çıkışını Şenol Güneş yönetimindeki Trabzonspor'da yaptı. Özellikle şimdiki takım arkadaşı Selçuk İnan ile birlikte performansı yükselmeye başlayan Burak Yılmaz, Trabzonspor'un lig ikincisi olduğu 2010-2011 sezonunda 19 gol kaydetti. Golcü futbolcu geçen sezon ise 33 kez meşin yuvarlağı filelerle buluşturarak gol kralı oldu.

Trabzonspor'da yakaladığı bu çıkışın ardından Galatasaray'ın sezon başında renklerine kattığı golcü futbolcu, sarı-kırmızılı forma altında da kalitesini ortaya koydu ve hem Spor Toto Süper Lig, hem de UEFA Şampiyonlar Ligi'nde attığı gollerle takımının gol yollarındaki en etkili ismi oldu.

Spor Toto Süper Lig'de 21 maçta attığı 14 gol ile sarı-kırmızılı takımın en golcü futbolcusu konumunda bulunan Burak Yılmaz, özellikle 'Devler Ligi'indeki müthiş performansıyla tüm Avrupa'nın dikkatini üzerine çekti.

-8 maçta 8 gol-

Burak Yılmaz, UEFA Şampiyonlar Ligi'nde bu sezon forma giydiği 8 karşılaşmada 8 gol atma başarısı gösterdi.

Daha önce Beşiktaş, Fenerbahçe ve Trabzonspor formaları altında UEFA Şampiyonlar Ligi eleme ve grup aşamasında oynadığı 14 karşılaşmada gol ile buluşmadığı için eleştirilen Burak Yılmaz, bu kulvarda aradığını Galatasaray ile buldu.

'Devler Ligi'ndeki ilk golünü İstanbul'da 1-1 sonuçlanan maçta Romanya'nın CFR Cluj ağlarına atan Burak Yılmaz, ardından CFR Cluj'u deplasmanda 3-1 yendikleri mücadelede üç gol birden atarak 'hat trick' yaptı ve gol sayısını 4'e çıkardı. Türk Telekom Arena'da İngiltere'nin Manchester United ekibi karşısında 1-0 kazanılan maçın tek golünü atan milli futbolcu, grup aşamasının son maçı olan Braga'yı da boş geçmedi. Burak, Galatasaray'ın Portekiz'de 2-1 kazandığı maçta takımının ilk golüne imza atan isim oldu.

'Cim Bom'un 2. turda Almanya'nın Schalke 04 ekibi ile İstanbul'da 1-1 berabere kaldığı müsabakada takımının golünü atan Burak Yılmaz, deplasmanda 3-2 kazandıkları rövanş maçında ise bir kez daha ağları havalandırdı ve böylece gol sayısını 8'e çıkardı.

Burak Yılmaz, UEFA Şampiyonlar Ligi'nde Real Madrid'in dünyaca ünlü futbolcusu Cristiano Ronaldo ile gol krallığı yarışında zirvede yer alıyor.

-Son 6 maçı da boş geçmedi-

Burak Yılmaz, Galatasaray'ın UEFA Şampiyonlar Ligi'nde oynadığı son 6 karşılaşmada da ağları havalandırdı.

Grup aşamasındaki ilk iki maç olan Manchester United (deplasman) ve Braga (iç saha) karşılaşmalarını boş geçen golcü futbolcu, daha sonra CFR Cluj (iç saha), CFR Cluj (deplasman), Manchester United (iç saha) ve Braga (deplasman) maçlarında topu ağlarla buluşturmayı bildi.

Milli oyuncu, 2. turda Schalke 04 ile oynanan iki karşılaşmada da birer gol kaydederek, üst üste 6 maçta da gol atma başarısı gösterdi. Burak Yılmaz, böylelikle, 'Devler Ligi'nde Bordeaux forması altında üst üste 6 maçta gol kaydeden Marouane Chamakh'ın rekoruna ortak oldu.