Akhisar Belediye'nin itirazı var
Akhisar Belediyespor, Sanica Boru Elazığspor maçında yaşananlarla ilgili verilen cezalar için Tahkim Kurulu'na itiraz edecek. 
Spor Toto Süper Lig'de mücadele eden Akhisar Belediyespor, 2 Mart'ta oynanan Sanica Boru Elazığspor maçında yaşananlarla ilgili verilen cezalar için Türkiye Futbol Federasyonu (TFF) Tahkim Kurulu'na itiraz edecek.

Akhisar Belediyespor'un kendi sahasında karşılaştığı Sanica Boru Elazığspor maçından sonra TFF Profesyonel Disiplin Kurulu (PFDK) tarafından verilen "1 maç seyircisiz oynama, 15 bin lira para cezası ve teknik direktör Hamza Hamzaoğlu'nun 1 maç soyunma odası ve yedek kulübesine giriş yasağı" cezalarına itiraz edeceği açıklandı.

Akhisar Belediyespor Basın Sözcüsü İbrahim Evren Acar, yaptığı açıklamada, fair-playe en yakın takımlardan Akhisar Belediyespor'a verilen bu cezaların çok ağır olduğunu belirterek, "Sahamızda oynanan Galatasaray maçında tüm stad doldu ve taraftarlar yan yana maç izledi. Kimsenin burnu bile kanamadı.

Türkiye'de birçok olaylar olurken, Elazığspor maçında sahaya atılan birkaç su şişesi ve koltuk yüzünden bize bu cezaların verilmesi çok ağır geldi. Bu nedenle itiraz edeceğiz" ifadesini kullandı.

PFDK, Sanica Boru Elazığspor ile oynadığı karşılaşmada taraftarlarının neden olduğu saha olayları nedeniyle Akhisar Belediyespor'un 1 resmi müsabakayı sahasında seyircisiz oynamasını, müsabaka hakemine yönelik sportmenliğe aykırı hareketi nedeniyle teknik direktör Hamza Hamzaoğlu'na 1 maç men ve 10 bin lira para cezası, akreditasyon sorumlusunun eş güdüm toplantısına katılmamasından dolayı da kulübe 5 bin lira ceza verilmesini kararlaştırmıştı.