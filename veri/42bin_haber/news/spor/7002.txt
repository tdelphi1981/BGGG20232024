Ersan Adem Gülüm: 'Feda' demek kolay oldu
Beşiktaş'ın başarılı defans oyuncusu Ersan Adem Gülüm, Beşiktaş dergisine sakatlıkları ve 'Feda' demesiyle ilgili açıklamalarda bulundu.
Ciddi ve talihsiz sakatlıklar geçiren Beşiktaş'ın başarılı savunmacısı Ersan Adem Gülüm, Beşiktaş Dergisi'ne verdiği röportajda Siyah-Beyazlı takımdaki kariyeriyle ilgili açıklamalar yaptı.

İkinci kez sakatlandığında hüngür hüngür ağladığını belirten stoper, "Annemi arayıp hüngür hüngür ağladım, tekrardan sakatlandığıma inanamadım. Ben okul bitirmedim, ekmeğimi futboldan kazanıyorum. Dolayısıyla ikinci sakatlıktan sonra futbol kariyerimin bittiğini, hayatımın çöktüğünü düşündüm.

Gencim, hayatımı yaşarım, sakatlanmam sanıyordum...
Bu sakatlıklardan önce gencim diye bana bir şey olmaz diyordum. Sakatlanmam, hayatımı yaşarım... Ama öyle bir dünya yokmuş! Dersimi aldım ve iki senedir ailemle birlikte yaşıyorum. Benim için büyük bir hayat tecrübesi oldu." dedi.

Türkiye'de dürüst bir sporcu olmanın zor olduğunu söyleyen Beşiktaşlı, "Ben hep doğruları söylemeye çalışıyorum. Bazen Türkiye'de dürüstlüğün ceremesi çekilebiliyor. Bana doğru konuşmak öğretildi, belki de bu yüzden taraftarla samimiyim. İyi niyetli olduğumu biliyorlar." ifadelerini kullandı.

'Feda' demek kolay oldu...
Beşiktaş'ın her zaman yanında olduğunun altını kalınca çizen Adem Gülüm, "Benim için 'Feda' demek çok kolay oldu. Fazla düşünecek bir şey yoktu. 1.5 sene boyunca top oynamadım. Yönetim de yanımda oldu, 'Sakatsın, seni istemiyoruz.' diyebilirlerdi, ama demediler. Aldığım ücret de yerli bir stoper için az değildi. Onların bu iyi niyetine karşılık vermek istedim." diye konuştu.

Sakatlıklarını atlattığı için elinden gelen her şeyi yapacağını belirten başarılı savunmacı, "Psikolojik olarak kendimi iyi hissediyorum, eski korkularım kalmadı. Herkesin eski Ersan'ı istediğini biliyorum, bende o hırs ve istek var, bunu hissediyorum." diyerek Siyah-Beyazlı taraftara güven verdi.

Tecrübe gerekli...
Beşiktaş'ın şu anki sorununun öne geçtiği maçları koruyamamak olduğunu dile getiren Ersam Adem Gülüm, "Genç bir takımız ve bu mücadele açısından çok iyi, ama handikapları da var. 2-0, 3-0 öne geçiyoruz, ama hala hücum yapıyoruz. Oyunu soğutmuyoruz, bunun için tecrübe gerekli." dedi.