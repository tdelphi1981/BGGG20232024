Gönen Motokros Parkuru açıldı
Türkiye Motosiklet Federasyonu ve Gönen Belediyesi işbirliğiyle Gönen'de yapılan Gönen Motokros Parkuru, açıldı.Gönen Belediye Başkanı Hüseyin Yakar, parkurun açılışında, emeği geçenlere teşekkür etti.  Yaklaşık 100 dönüm alan üzerine kurulan parkurun bin 950 metre uzunluğuna sahip olduğunu ifade eden Yakar, parkurda 19 küçük ve büyük rampanın bulunduğunu söyledi. Parkurun Gönen Belediyesi'nin ekiplerince yapıldığını vurgulayan Yakar, Ambulans yollarını bile yaptık. Uluslararası standartlara sahip parkur oldu. İnşallah burada yapılacak olan yarışlarda hiç bir zaman kaza yaşanmaz. Parkur hepimize hayırlı olsun dedi.

Konuşmaların ardından açılış kurdelesini Yakar ile Gönen Kaymakamı Hüseyin Parlak kesti. Motokros branşının Türkiye'deki ustalarından Ümit Dirin ve Memduh Şenkalaycı tarafından tasarlanan parkur, Babayaka köyü yolu üzerindeki fuar yerinde bulunuyor. 

Çok teknik ve zorlu olarak tanımlanan parkurda, 40 kişilik start alanı ile binlerce yarışseveri ağırlayabilecek alanların yanı sıra ambulans yolları da yer alıyor. Açılış kapsamında parkurda bugün yarışlar düzenleniyor. Yaklaşık 80 sporcunun katıldığı yarışlar, farklı kategorilerde yapılıyor. İlk yarışta meydana gelen kazada bir sporcu hafif yaralandı. Gönen Devlet Hastanesi'ne götürülen sporcunun sağlık durumunun iyi olduğu bildirildi.