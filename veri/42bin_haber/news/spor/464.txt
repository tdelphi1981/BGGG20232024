Çiftler süper başladı
Londra'da başlayan ATP Dünya Turu Finali'nde çiftlerin ilk maçları oynandı.
 İspanyol Granollers/Lopez, Bob ve Mike Bryan'ı, son şampiyon Mirnyi/Nestor da Lindstedt/Tecau'yu maç puanı çevirerek yendi. 
O2 Arena'nın ev sahipliğindeki ATP Dünya Turu finallerinde sezonun en iyi sekiz takımının grup mücadelesi, geçtiğimiz yılın galibi Daniel Nestor ve Max Mirnyi ikilisinin, Wimbledon finalisti Horia Tecau ile Robert Lindstedt çiftine karşı yaptığı maçla başladı. İlk seti 6-4 kaybeden deneyimli çift Nestor/Mirnyi, set boyunca rakip serviste sadece iki puan alabildi. Servis kırılmayan ikinci seti 7/1'lik tie-break ile kurtaran Kanadalı/Belaruslu ikili, 22 puan oynanan süper tie-break'te maç puanı çevirdi. Lindstedt ile Tecau, 0/4 geriden gelip 9/8 öne geçtikleri tie-break'te maç puanını değerlendiremedi. Buna karşın Nestor/Mirnyi, 11/10'da yakaladıkları ikinci maç puanını Max Mirnyi'nin drop volesiyle nihayete erdirmeyi başardı. 
tenisdunyasi.net'in haberine göre; İsveçli Lindstedt ve Rumen Tecau, maçta rakiplerinden dört puan fazla (73-69) kazanıp, servis kırdırmamasına rağmen galibiyeti 4-6, 7-6, 12/10'luk sonuçla rakiplerine bırakmak zorunda kaldı. Mirnyi/Nestor, Lindstedt/Tecau önünde yedinci maçta altıncı kez galibiyete uzandı. 
A Grubu'ndaki maçta ise Bob ve Mike Bryan ikilisi, sürpriz bir yenilgi aldı. En son Davis Kupası'nda üstelik de deplasmanda yendikleri İspanyol çift Marcel Granollers ve Marc Lopez ile karşı karşıya gelen Amerikalılar, ikinci serviste çok puan yitirdikleri maçta rakiplerine 1 saat 40 dakika sonunda 7-5, 5-7, 11/9 ile kaybetti. 18 yıl sonra turnuvada çiftlerde yer alan ilk İspanyol takımı olan ikili, maç tie-break'te durum 9/8 iken backhand'i fileye takan Mike'ın hatasını değerlendirdi ve sonrasındaki iki puanı da kazanarak galibiyete uzandı. 
Çiftlerde ikinci gün öğleden sonra Bhupathi/Bopanna ve Marray/Nielsen, akşam seansında ise Paes/Stepanek-Kureşi/Roger maçları oynanacak.