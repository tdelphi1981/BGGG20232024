Hacettepe sahasında yıkıldı
Beko Basketbol Ligi'nde Hacettepe Üniversitesi, sahasında Antalya Büyükşehir Belediyesi'ne 85-78 yenildi. 
Karşılaşmaya rakibine oranla daha iyi giren Antalya Büyükşehir Belediyesi, Reha'nın üst üste attığı iki 3 sayılık basket ve Lewis'in serbest atış çizgisinden ürettiği sayılarla ilk 2,5 dakikalık bölümü 8-2 önde geçti.

Marsh ve Eldridge'nin sayılarıyla 6-2'lik seri bulan Hacettepe Üniversitesi, 5. dakika içinde farkı 2 sayıya (8-10) indirdi. Rakibine özellikle Theodore'nin art arda sayılarıyla karşılık veren konuk takım, 6. dakika içinde farkı 9 sayıya çıkardı: (12-21). Her iki takım da son bölümde skor üretmekte zorlanırken, Antalya Büyükşehir Belediyesi ilk çeyreği 22-15 üstün geçti.

2. periyodun ilk 1,5 dakikalık bölümünde her iki takım da sayı üretemedi.

Konuk takım, bu çeyrekteki ilk sayılarına Theodore'nin 3 sayı çizgisinden bulduğu basketle ulaşırken, Hacettepe Üniversitesi rakibine Ogün'ün 3 sayılık basketiyle karşılık verdi. Dorsey'in de skora katkı yapmasıyla oyunun kontrolünü eline alan Antalya Büyükşehir Belediyesi, 14. dakika içinde farkı çift haneli sayılara taşıdı: (20-31). Hücum organizasyonlarında büyük sıkıntı yaşayan rakibi karşısında özellikle pota altını etkili kullanan Antalya temsilcisi, 16. dakikaya da 11 sayı farkla (22-33) önde girdi. Hücumdaki başarılı oyunu savunmada da sahaya yansıtan Antalya Büyükşehir Belediyesi, farkı biraz daha açtı ve devreyi 46-30 önde tamamladı.

Karşılıklı basketlerle girilen 3. çeyrekte Hacettepe Üniversitesi, Özgür ve Marsh, Antalya Büyükşehir Belediyesi ise Theodore-Dorsey ikilisiyle etkili olurken, 25. dakika 54-39 konuk takım lehine geçildi. Hacettepe Üniversitesi, hücumda aksamaya devam ederken, Antalya Büyükşehir Belediyesi özellikle dış atışlarda yüksek bir yüzde yakaladı ve periyodu 17 sayı farkla 66-49 üstün bitirdi.

Final periyodunun ilk dakikalarında konuk takım Theodore ve Reha ile sayılar bulurken, Hacettepe Üniversitesi dış atışlarla sonuca gitti. Hüseyin, Ogün ve Özgür ile 3 sayılık basketler bulan başkent temsilcisi, 35. dakikada farkı 9 sayıya kadar indirdi: (65-74). Marsh ile pota altını etkili kullanmaya devam eden Hacettepe Üniversitesi, son 1,5 dakikaya girilirken farkı 4 sayıya (76-80) düşürdü. Kalan sürede sık sık serbest atış çizgisine gelen Antalya Büyükşehir Belediyesi, bu atışları sayıya çevirerek farkın daha da kapanmasına izin vermedi ve karşılaşmadan da 85-78 galip ayrıldı.