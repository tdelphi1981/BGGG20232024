'Barça'yı kim ister ki!'
Derbi zaferinin keyfini yaşayan Terim, Devler Ligi'nde gönlünden geçen takımı açıkladı 
 Galatasaray teknik direktörü Fatih Terim, derbi zaferinin ardından önemli açıklamalar yaptı. Kanaltürk’e konuşan Terim, Şampiyonlar Ligi’nde perşembe günü yapılacak kura çekimi için çıkmasını istemediği takımları açıkladı. Tecrübeli hoca, “Barcelona’yı açıkçası kimse istemez. Dortmund’un haricinde Almanya’dan ve Barça’nın dışında da İspanyol rakipleri bize uyabilir” açıklamasını yaptı. 3 puan kazanmanın çok önemli olduğunu ancak Fenerbahçe’yi yenerek bunu almanın daha önemli olduğunun altını çizen Terim, “Bizim için hem puan hem de moral oldu. Futbolcularımı tebrik ediyorum. Umut ve Burak, anlayış olarak maçta görevlerini yerine getirdi. Hamit iyiydi. Ortaya koyduğu performans beni çok ümitlendirdi. Vursun, pozisyona girsin sorun değil. Bir gün direkten içeri girer” dedi.
 
 "KOCAMAN'A SAYGI DUYULMALI"
 
 Selçuk’un attığı frikik golüne de değinen İmparator, “O topun başına geldiğinde hep gol atacağını hissediyorum. Farklı bir köşeye vurdu ve gol oldu. Karar ona aittir. Fenerbahçe’nin yedeklerinde forvet olmaması ise Aykut Kocaman’ın kararıdır, saygı duyulmalıdır” yorumunu yaptı. 
 
 Fanatik