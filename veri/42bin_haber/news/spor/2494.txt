"Onur ve gurur meselesi"
Samsunspor Teknik Direktörü Besim Durmuş, Gaziantep Büyükşehir Belediyespor maçından galibiyetle ayrılarak camiaya moral vermek istediklerini belirterek, "Bu durum baskıyı, stresi aşmış, olmazsa olmaz, onur ve gurur meselesi durumuna gelmiş halde" dedi.
PTT 1'inci Ligin 16. haftasında yarın saat 13.00'te Gaziantep Büyükşehir Belediyespor ile karşı karşıya gelecek olan Samsunspor'da hazırlıklar tamamlandı. Takımın son durumu hakkında değerlendirmelerde bulunan Teknik Direktör Besim Durmuş, galibiyet hasretini bitirme cümlesinin Samsunspor'a yakışmadığını belirtti. Uzun süredir galip gelememe sıkıntısının "bu hasret bitecek mi" sorusunu sürekli gündeme getirdiğini vurgulayan Besim Durmuş, "Bu durum baskıyı, stresi aşmış, olmazsa olmaz, onur ve gurur meselesi durumuna gelmiş halde. Oyuncu arkadaşlarımızla birlikte hem inanılmaz ihtiyacımız olan galibiyeti alacağız hem de çoktan hak ettiğimiz yerlere gelebilmek için ilk adımı atacağız. Çünkü bulunduğumuz yer Samsunspor'a yakışmıyor" dedi. 
ÇOK İYİ TARAFTAR TOPLULUĞUMUZ VAR 
Samsunspor'un taraftarlarıyla her zaman büyük olduğunu ifade eden Teknik Direktör Besim Durmuş, "Bizi kayıtsız şartsız destekleyen büyük bir taraftar topluluğumuz var. Onları çok üzdük. Beklentilerine karşılık veremedik. Onların desteğini yine bekliyoruz. Kendimizi onlarla güçlü hissediyoruz, onlara çok güveniyoruz. İlk yarının son maçında bize yakışmayan bu galibiyet hasretine son verip, oyuncularımıza ve camiamıza güven aşılayacağız. Taraftarlarımızın büyük desteği ve bizim de iyi oyunumuzla Gaziantep Büyükşehir Belediyespor'u mağlup edeceğimize yürekten inanıyorum. İlk yarının sonuna gelirken kendimizi daha güvenli hissetmek ve son haftadaki Adana Demirspor deplasmanına moralli gitmeyi hedefliyoruz" diye konuştu. 
3-4 OYUNCU İSTİYORUZ 
Transfer konusunda da açıklamalarda bulunan Kırmızı Beyazlıların teknik patronu Besim Durmuş, "Mevcut oyuncularımızın ellerinden geleni yaptıklarına yürekten inanıyoruz. Ama bir yere kadar geliyor ve daha ileri gidemiyor. Ligde daha iyi yerlere gelmek ve Samsunspor'u daha yukarı taşıyabilmek için takım içerisindeki oyunculara ağabeylik yapacak, onların performansını arttıracak 3-4 oyuncu istiyoruz. Yönetim kurulumuz bu konuda çalışmalarını sürdürüyor. Theofanis Gekas'ın kulübümüzle adı geçiyor. Kendisinin bizden geçmişten kalan alacağı var. Kulübümüzün bugünkü şartlarına uygun hareket etmeyi taahhüt ederse bu transfer gerçekleşebilir. İnşallah doğru oyuncuları takımımıza katabiliriz" dedi. 
Bu arada sabah yaptığı ter idmanıyla hazırlıklarını tamamlayan Kırmızı Beyazlılar, kendi tesislerinde kampa girerek maç saatini beklemeye başladı. İdman sonrasında 23 yaşına giren Lokman Gör'e doğum günü sürprizi yapıldı.