"Sarı Melekler" manşet hatalarına ve strese yenildi
Fenerbahçe Kadın Voleybol Takımı Teknik Direktörü Kamil Söz, CEV Kupası finalinde iki maçta da 3-2 yenildikleri Bank BPS Fakro takımı karşısında, yaptıkları manşet hatalarının sonucu belirlediğini ifade etti.Kamil Söz, kupada şampiyonluğa ulaşan Polonya temsilcisiyle finalde yaptıkları iki maç ve sezonun kalan bölümündeki hedefleriyle ilgili, sorularını yanıtladı. İki maça da bakıldığında Keşke yapmasaydık dediği çok şey olduğunu belirten Söz, bu sezon en az hata yaptıkları manşette, bu maçta üst üste yaptıkları hatalarla kupayı rakiplerine verdiklerini kaydetti.

Deplasmandaki yenilginin ardından İstanbul'da hem maçı, hem de altın seti kazanma gerekliliğinin takım üzerinde stres yarattığını anlatan Söz şöyle konuştu: Keşkeler çok var. Bu yıl oynadığımız maçlarda en az yaptığımız hatalardan birisi manşet hatasıydı. Polonya'da 24-20 olan bir set vardı. O seti 5-6 sayı direkt manşetten hata yaparak verdik. Final mücadelesinin aslında en kritik noktasıydı, keşke o hataları yapmayıp o seti alabilseydik, deplasmanda maçı alacaktık. Burada daha rahat çıkacaktık sahaya. Evimizde hem maçı kazanıp hem de altın seti kazanmanız gerekiyordu. Bu da takım üzerinde bir baskı, stres yarattı. Maçın her anında bu stresi yaşadık. Bu da bizim daha iyi oynamamızı engelledi.

TEŞEKKÜRLER SARI MELEKLER

Vakıfbank maçındaki resmi yaşadım

Kamil Söz, Bank BPS Fakro karşısında dünkü maçta 2 yıl önce CEV şampiyonlar ligi Dörtlü Finali'nde Vakıfbank'a 3-2 yenildikleri yarı final mücadelesini anımsadığını belirtti. Büyük bir seyirci desteği altında maça çıktıklarını hatırlatan Fenerbahçe Teknik Direktörü, oyuncularıyla birlikte kupayı kaldırmayı hayal ettiklerini anlatarak, şöyle devam etti:

Bu kadar seyircinin önünde oynamaya çok alışkın değiliz. İki yıl önce Dörtlü Final oynadık burada, aynı seyirci vardı, Vakıfbank'a 3-2 verdik maçı. Aynı stres ve aynı baskı vardı. Aynı resmi dünkü maçta da yaşadım. Tabii ki gönül isterdi, güzel bir seyircinin önünde kupayı kaldırmak, onlarla bu sevinci paylaşmak. Bir antrenör olarak benim, aynı zamanda oyuncularım için hep hayal ettiğimiz şeylerdi. Çok inanmıştık. Stresten kurtulamayacağımızı tahmin etmemiştim. Antrenmanlarda iyiydik, çok iyi çalıştık, taktik ve teknik olarak çok iyiydik. Fakat o stres ve baskı rahat oyunumuzu engelledi.

Aşırı güven strese dönüştü

Polonya'daki ilk maçı kaybetmelerinin ardından rövanşa çok ciddi hazırlandıklarını kaydeden Kamil Söz, Bu kupayı alacağımıza çok inanmıştık. Ben ve oyuncularım en büyük hayal kırıklığını bu noktada yaşadık. Özellikle ilk maçı deplasmanda kaybettikten sonra ciddiyetimiz daha da arttı. Şampiyon olacağımıza inandık, aşırı güven strese dönüşünce bu sonuç ortaya çıktı diye konuştu.

Aziz Yıldırım moral verdi

Fenerbahçe Teknik Direktörü Söz, karşılaşmanın ardından takımın yanına giden Fenerbahçe Kulübü Başkanı Aziz Yıldırım'ın, büyük üzüntü yaşayan Sarı Meleklere moral verdiğini söyledi. Söz, başkan Yıldırım'ın takıma, Kazanabilirdiniz ama kaybettiniz, üzülmeyin. Daha iyi çalışmanız lazım, daha iyi olduğunuzda kazanacaksınız ve üzülmeyeceksiniz şeklinde ifadelerle destek olmaya çalıştığını belirtti.

Sezonun kalan bölümlerinde önlerindeki tek hedefin lig mücadelesi olduğunu anlatan Söz, Elimizden gelen her şeyi yapmaya çalışacağız. Sakat oyuncularımızdan birisinin dönme şansı hiç yok. Eda, play-off'a yetişebilir mi, bilmiyorum. Mevcut kadromuzla lige devam edeceğiz dedi.