Kadıköy'de şov hazırlığı
 
 Fenerbahçe, sezonun ikinci yarısına evindeki Elazığspor beraberliğiyle başlamıştı. Ancak kupada alınan Bursaspor galibiyeti ve ardından geçtiğimiz hafta Gaziantepspor deplasmanında gelen 3 puanla moraller yükseldi. Taraftarlar için asıl bomba, yönetimin peş peşe açıkladığı transferler oldu. Özellikle Emre Belözoğlu’nun geri dönmesi hem camiada hem de taraftarlar arasında büyük bir heyecan yarattı. Bu heyecan, bu akşam Sivasspor’la oynanacak olan maça da yansıyacak. Karşılaşma için satışa çıkartılan biletlere yoğun ilgi gösterildi ve kısa süre içerisinde tükendi. Bu akşam Şükrü Saracoğlu Stadı’nın tribünleri tıklım tıklım olacak. Binlerce Sarı-Lacivertli taraftar, hem takımlarını coşkuyla destekleyecek hem de 9 aylık aranın ardından Emre ve Ziegler’e kavuşacak. Pierre Webo da ilk kez görücüye çıkacak.
 
 SÜRPRİZ HAZIRLIKLAR YAPILDI
 
 Bu arada taraftar grupları da bu karşılaşmaya özel olarak hazırlanıyorlar. Maraton tribününde maçtan önce koreografi şov yapılacak. Ayrıca stat hoparlörlerinden çalınacak farklı müziklerle tribünlerin havaya girmesi sağlanacak. Yönetim, maçtan önce başlayacak ve karşılaşma sonrasında da bir süre devam edecek olan şölenin hazırlıklarını tamamladı. Taraftarlara bunların dışında farklı sürprizlerin de yapılacağı öğrenildi.
 
 Fanatik