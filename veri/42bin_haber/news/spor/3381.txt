Beşiktaş'ın kıdemli genci Necip Uysal
Spor Toto Süper Lig'in ilk yarısını maç fazlasıyla ikinci sırada bitiren Beşiktaş'ta teknik direktör Samet Aybaba, genç oyunculara da şans verdi. Necip Uysal, bu sezon da en fazla fırsat bulan genç oyuncu oldu. 
Spor Toto Süper Lig'in ilk yarısını maç fazlasıyla ikinci sırada bitiren Beşiktaş'ta teknik direktör Samet Aybaba, genç oyunculara da şans verdi. 
Sezon başında takımın başına geçen Aybaba, üst sıralar için mücadele verilen ilk yarıda genç oyuncuları da unutmadı. Tecrübeli teknik adam, takımda yer alan 9 genç oyuncuyu 63 kez sahaya sürdü. Ziraat Türkiye Kupası'ndan erken elenen siyah-beyazlı takımda en genci 16 yaşında ve en büyüğü 23 yaşında olan 9 futbolcu iki kulvarda forma giyme fırsatı yakaladı. Zaman zaman sahaya kaptan olarak da çıkan 21 yaşındaki Necip Uysal'ın yanı sıra Hasan Türk (18), Oğuzhan
Özyakup (20), Emre Özkan (23), Erkan Kaş (21), Mertcan Aktaş (18), Kadir Arı (18), Muhammed Demirci (17) ve Koray Yıldız (17) takımın genç oyuncuları olarak şans yakaladı. Takımın 9 genç oyuncusu ligde ve kupadaki karşılaşmalarda toplam 3 bin 572 dakika sahada kaldı.

 -Necip takımın kıdemlisi oldu-

 Beşiktaş'ta birkaç sezon içinde yerini sağlamlaştıran Necip Uysal, bu sezon da en fazla fırsat bulan genç oyuncu oldu.

 Ligde ilk yarıda 15 maça çıkan ve bin 226 dakika süre alan siyah-beyazlı oyuncu, Ziraat Türkiye Kupası'nda ise 4 maçta 301 dakika oynadı.

 Necip Uysal, Spor Toto Süper Lig'de Sanica Boru Elazığspor karşısında 1 kez gol sevinci yaşadı.

 -Yeni transfer Oğuzhan göz doldurdu-

 Sezon başında İngiltere'nin Arsenal takımından transfer edilen Oğuzhan Özyakup da Samet Aybaba'nın en güvendiği genç oyuncular arasında yer aldı.

 İlk yarının başlarında fazla şans bulamayan Oğuzhan, maçlar ilerledikçe yakaladığı şansı değerlendirdi ve ilk 11'in vazgeçilmez oyuncularından biri oldu.

Ligde 13 maçta görev alan genç oyuncu, 2 kupa karşılaşmasında Aybaba tarafından sahaya sürüldü. Ligde 725 dakika süre alan Oğuzhan, kupada ise 117 dakika forma giydi. Fernandes'in sakatlığında orta sahada takımın önemli kozlarından biri olan siyah-beyazlı futbolcu, ligde 2 gol attı. Genç oyuncu, takımı adına 3 asist yaparak hücumda katkı verdi.

 -Diğer gençler-

 Teknik direktör Aybaba, Necip ve Oğuzhan'ın dışında Hasan Türk, Emre Özkan, Erkan Kaş, Mertcan Aktaş, Kadir Arı, Muhammed Demirci ve Koray Yıldız'a da
zaman zaman görev verdi.

 Bu genç oyunculardan Hasan Türk, 7 lig maçında 125 dakika, 2 kupa karşılaşmasında ise 180 dakika süre alırken, Erkan Kaş 6 lig mücadelesinde 75 dakika ve 3 kupa karşılaşmasında 228 dakika şans yakaladı.

 Ligde 1 maçta 90 dakika forma giyen Emre Özkan, 3 kupa mücadelesinde ise toplam 270 dakika oynadı. Mertcan Aktaş, 1 kupa karşılaşmasında 33 dakika oynarken, Kadir Arı 1 lig mücadelesinde 6 dakika ve 2 kupa maçında 135 dakika forma giydi. Koray Yıldız ise Orduspor maçında 15 dakika sahada kaldı.

 -En şansızı Muhammed Demirci-

 Genç oyuncular arasında en şansız dönemi ise Muhammed Demirci yaşadı.

 Necip Uysal gibi A Takım'a erken yaşta girmeyi başaran Muhammed Demirci, sakatlığı nedeniyle bazı maçları kaçırdı. Ligin ilk yarısında sadece Kayserispor
karşısında 1 dakika oynayabilen siyah-beyazlı futbolcu, kupada Ankaragücü ile oynanan karşılaşmada ise 45 dakika süre aldı.

 -Futbolcuların performansı-

 Beşiktaş'taki genç oyuncuların oynama süreleri şöyle:

 Futbolcu Lig Kupa Toplam
 --------------------------------------------
 Necip Uysal 1226 301 1527
 Oğuzhan Özyakup 725 117 842
 Hasan Türk 125 180 305
 Emre Özkan 90 270 360
 Erkan Kaş 75 228 303
 Kadir Arı 6 135 141
 Mertcan Aktaş -- 33 33
 Muhammed Demirci 1 45 46
 Koray Yıldız -- 15 15