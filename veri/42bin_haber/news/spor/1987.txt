Lider Juventus'a Milan'dan büyük çelme
İtalya Birinci Futbol Ligi'nin (Serie A) 14. haftası kritik maçlara sahne olurken, lider Juventus, ligdeki ikinci yenilgisini, yine bir Milano takımından aldı.Milano deplasmanında AC Milan'a konuk olan lider Juventus, evsahibine tek golle boyun eğerek, bu sezonki ikinci yenilgisini aldı. Juventus, ligin 11. haftasında da kendi sahasında bir diğer Milano takımı FC İnter'e mağlup olmuştu. Siyah-beyazlı takım, bu yenilgiye rağmen haftayı 32 puanla lider olarak tamamladı. 

Bu sezonun istikrarsız takımı AC Milan ise evinde ezeli rakibini yenerek önemli bir galibiyet aldı. Ligin başında aldığı kötü sonuçlar nedeniyle zirveden uzaklaşan kırmızı-siyahlılar, bu zaferle puanını 18'e yükseltti.

Juventus gibi puan kaybeden bir diğer zirve takımı Fiorentina oldu. Bu senenin flaş takımı olduğunu gösteren mor menekşeler, Torino deplasmanında 1 puanı son dakikalarda bulduğu golle kurtardı ve puanını 28'e çıkarttı.

Haftanın bir diğer önemli maçı ise ülkenin güneyindeki Sicilya adasında Palermo ile Catania arasında oynanan Sicilya derbisiydi. Ligdeki sıralamaya göre Catania, favori olsa da evsahibi Palermo, ezeli rakibine geçit vermedi ve 3-1'lik skorla galip gelmesini bildi. Pembe-siyahlı Palermo, derbi galibiyetiyle alt sıralardan biraz uzaklaşmış oldu.

14. haftanın son karşılaşmalarında bu akşam TSİ 19.00'da Cagliari-Napoli ve 21.00'de Parma-FC İnter, yarın akşam da 21.45'te Lazio-Udinese maçları oynanacak.

Lider Juventus'un puansız, 3. sıradaki Fiorentina'nın 1 puan aldığı hafta oynanacak bu 3 maç, zirve için büyük önem taşıyor. Üst sıralarda bulunan İnter, Napoli ve Lazio, 14. hafta maçlarını kazanması durumunda, Juventus ve Fiorentina'nın 3 puan çıkaramadığı haftayı karlı bir şekilde kapatmış olacaklar.
Ligde şu ana kadar oynanan 7 maçta alınan sonuçlar ve oluşan puan durumu şu şekilde:

Palermo - Catania.......: 3 - 1
Chievo - Siena..........: 0 - 0
Pescara - AS Roma.......: 0 - 1
Sampdoria - Bologna.....: 1 - 0
Torino - Fiorentina.....: 2 - 2
Atalanta - Genoa........: 0 - 1
AC Milan - Juventus.....: 1 - 0

Puan durumu




(*): İtalya Futbol Federasyonu (FIGC) Disiplin Kurulu, Cremona ve Bari Cumhuriyet Savcılıklarının yürüttüğü iki ayrı şike soruşturmasında adları geçen Sampdoria ve Torino'ya -1, Atalanta'ya -2 ve Siena'ya da -6 puanla lige başlama cezası vermişti.

-Gol krallığı-

14. haftanın şu ana kadar yapılan 7 müsabakası sonrasında gol krallığı yarışının ilk üç basamağında geçen haftaya göre büyük bir değişiklik yaşanmadı.
10 golü bulunan AC Milanlı Stephan El Shaarawy gol krallığında ilk sırada yer alıyor. 8 gol kaydeden Napolili Edinson Cavani, Udineseli Antonio Di Natale ve AS Romalı Erik Lamela yarışta ikinci sırada, 7 golü bulunan Laziolu Miroslav Klose, İnterli Diego Milito ve AS Romalı Pablo Osvaldo ise üçüncü basamaktan takipte.

-Ligde gelecek hafta-

Torino derbisine sahne olacak 15. haftanın maç programı TSİ'ne göre şöyle:
30 Kasım Cuma: Catania-AC Milan (21.45).
1 Aralık Cumartesi: Juventus-Torino (21.45).
2 Aralık Pazar: Napoli-Pescara (13.30), Bologna-Atalanta (16.00), Genoa-Chievo (16.00), FC Inter-Palermo (16.00), Lazio-Parma (16.00), Siena-AS Roma (16.00), Udinese-Cagliari (16.00) ve Fiorentina-Sampdoria (21.45)