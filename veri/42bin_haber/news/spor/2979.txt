İstanbul BB'den açıklama: "Bilmiyorduk"
İstanbul Büyükşehir Belediyespor Kulübü, Kasımpaşa ile oynadıkları Spor Toto Süper Lig maçını yöneten hakem Volkan Bayarslan'ın İstanbul Büyükşehir Belediyesi çalışanı olduğunu karşılaşmadan sonra basından öğrendiklerini açıkladı. 
Spor Toto Süper Lig'in 17'nci haftasında oynanan ve İstanbul Büyükşehir Belediyespor'un 2-0 üstünlüğüyle sona eren karşılaşmayla ilgili lacivert-turunculu kulüpten yapılan açıklamada, şu ifadelere yer verildi:

"Öncelikle, maçın orta hakemi Volkan Bayarslan'ın, bünyesinde 50 bini aşkın çalışanı barındıran İstanbul Büyükşehir Belediyesi'nin bir çalışanı olduğunu, maçtan sonraki basın yansımalarından öğrendiğimizi bildiririz. Söylemlerde bunun aksinin iddia edilmesini mesnetsiz ve doğru bulmamaktayız. Sporcularımızın sahada gösterdikleri mücadelenin karşılığının bu tip bir söylemle göz ardı edilmesinden rahatsızlık duymaktayız. Tüm hakemlerimizin ve ilgili mercilerin tarafsızlıklarından şüphe duyulmasından üzüntü duyacağımızı kamuoyunun bilgisine sunarız."