Oyunun kontrolü bizde olacak
Galatasaray Teknik Direktörü Terim, Cluj ile yapacakları karşılaşmayı kazanmak için ellerinden geleni yapacaklarını söyledi.
 Galatasaray Teknik Direktörü Fatih Terim, sarı-kırmızılı futbolcu Umut Bulut ile birlikte Florya Metin Oktay Tesisleri'nde  basın toplantısı düzenledi.
 Fatih Terim, yaptığı açıklamada, kazanmak için iyi şeyler yapmaları gerektiğini belirterek, ''Açıkçası başarılı olmak için sahada her şeyi yapacağımıza inanıyorum. Kazanmak için sahada iyi şeyler yapmak lazım. Az hata yapmak, futbol adına güzel şeyler üretmek lazım. Bunu da yarın sahada yapacağımıza inanıyorum'' dedi.
 Cluj'un grupta aldığı sonuçlarla iyi bir takım olduğunu kanıtladığını dile getiren Terim, Rumen ekibinde dikkat edilmesi gereken oyuncuların bulunduğunu, bunlardan birinin de Bastos olduğunu dile getirdi.
 -''Oyun anlayışımızdan ödün vermeyeceğiz''-
 Tecrübeli teknik adam, Cluj maçının kendileri için bir kader karşılaşması olmadığını vurgulayarak, oyun anlayışlarından ödün vermeyeceklerini dile getirdi.
 Gruptaki konumları çerçevesinde yarın nasıl bir planla oynayacaklarına yönelik bir soru üzerine Terim, şunları kaydetti:
 ''Bir defa baştan şunu hatırlatmak isterim; bu bizim için ne ölüm kalım karşılaşması ne de bir kader karşılaşması. Böyle bir şey bizim için söz konusu değil. Baktığınız zaman Galatasaray'ın bir oyun anlayışı var, bu oyun anlayışını da hiçbir zaman terk etmedi. Belki zaman zaman ufak tefek saha içinde değişiklikler yaptı ama hiçbir zaman özünden uzaklaşmadı. O yüzden biz de Cluj da biliyor ki Galatasaray o oyun felsefesiyle hareket edecektir. Bundan hiçbir ödün vermeyeceğiz, tam tersi daha fazla hücum yapmamız, daha fazla baskı yapmamız lazım. Bence takımım son maçlarda bundan biraz ödün verdiği için bazı şeyler olmuştur. Kaybetsek bile bundan ödün vermemiz lazım. O yüzden felsefemizde bir değişiklik olmayacak, oyununun kontrolünü elinde bulunduran bir Galatasaray olacak.'' AA