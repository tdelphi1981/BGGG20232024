Yamaç paraşütçüler Kolombiya yolcusu
Türkiye Yamaç Paraşütü Milli Takımı'nı oluşturan Adana Havacılık ve Adrenalin Sporları Kulübü'nün (AHAS) 5 sporcusu, Paragliding Süper Final-Kolombiya ve Paragliding Kolombiya Cup-2013te Türkiye'yi temsil edecek.
AHAS Başkanı ve Türkiye Yamaç Paraşütü Milli Takımı yarışma pilotu Güner Akkaya, yaptığı açıklamada, geçen yıl Brezilya, Fransa, Portekiz, Makedonya ve ABD'de yapılan yarışmalarda yaklaşık 200 kişi arasında ilk 15'e girdiklerini söyledi. Bireysel olarak elde edilen bu başarılarından dolayı Türkiye Yamaç Paraşütü Milli Takımı'nı oluşturan AHAS'ın 5 sporcusunun, Kolombiya'da yapılacak yarışmalara katılmaya hak kazandığını belirten Akkaya, amaçlarının, Türkiye'yi en iyi şekilde temsil etmek olduğunu ifade etti. Akkaya, Paragliding Süper Final-Kolombiya ve Paragliding Kolombiya Cup-2013te kendisi dahil olmak üzere Yiğit Yıldırım, Ayşe Bayrak, Muzaffer Dündar ve Murat Tüzer'in Kolombiya semalarında Türk bayrağını dalgalandıracağını bildirdi.
 
AHAS'ın, yurt içindeki başarılarının yanı sıra, yurt dışında da son iki yıldır adından söz ettirdiğini bildiren Akkaya, Geçen yıl yurt dışında yapılan uluslararası kupa yarışmalarında 200'e yakın sporcuya karşı mücadele etmiştik. Bu müsabakaların finali Kolombiya'da 3 Ocak'ta başlayıp 27 Ocak'ta sona erecek. Türkiye Yamaç Paraşütü Milli Takımı'nı oluşturan AHAS sporcuları olarak bu müsabakalara katılmanın gururunu yaşıyoruz dedi. Takım kaptanı Murat Üzer'in koordinasyonunda ilk 15'e girmek istediklerini söyleyen Akkaya, şunları kaydetti: Her ülkenin kendi ligi içindeki birinciler ve uluslar arası müsabakalarda ilk 15'e giren sporcuların yer alacağı Kolombiya'daki yarışmalar, bizim için zorlu geçecek. Geçen yıl ortalama 100'er saat uçan milli takımımızı oluşturan sporcular olarak, erkeklerde kürsüye çıkma şansımız az. Fransız sporcuların ise yüksek. Yaşam paraşütü bir anlamda Fransızların ata sporcu olmuş. 1908 yılından beri yamaç paraşütü ile uçuyorlar. Bu yarışmada bayanlarda yarışma pilotumuz Ayşe Bayrak ile kürsüye çıkma şansımız ise yüksek. 4 yıldır bu tür yarışmalara katılan Türkiye'nin başarısı gelecek yıllarda artacak. Her yarışma bize ayrı bir tecrübe kazandırıyor. Türkiye'nin en büyük kulübüyüz ve 30 sporcumuz var. Bunun 11'i Türkiye'nin en başarılı pilotları. Dolayısıyla biz de milli takımın yüzde 90'ını oluşturuyoruz.

Pahalı spor
Akkaya, yamaç paraşütünün pahalı bir spor dalı olduğunu da söyledi. Sponsor katkısıyla yarışmalara katıldıklarını anlatan Akkaya, Her sporcu yılda maliyeti 10 bin lira olan bir takım malzeme eskitiyor. Aynı zamanda katıldığımız her bir yarışmanın maliyeti var. Malzeme alımı ve yarışmalara katılma maliyeti yıllık her bir sporcuya 20-25 bin liraya mal oluyor. bunun için sponsor katkısı çok önemli. Adana Büyükşehir Belediyesi yetkililerine bize sponsorluk desteği verdiği için teşekkür ediyoruz diye konuştu.