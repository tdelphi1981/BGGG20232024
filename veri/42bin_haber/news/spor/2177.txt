Sadri Şener: Yine mi yuhalatmak istiyorsunuz?
Eskişehirspor maçındaki taraftarın tepkisi üzerine Avniz Aker Stadyumu'nu terkedip takımının maçları izlemeyeceği öne sürülen Trabzonspor Başkanı Sadri Şener, pazar günkü Kayserispor maçını izleyip izlemeyeceği sorusuna, "Yine mi yuhalatmak istiyorsunuz? Seviyorsunuz herhalde" cevabını verdi.
GENEL KURUL GÜNÜ
Trabzonspor'un seçim maddesi bulunmayan Olağan Genel Kurulu yarın saat 11.00'de Karadeniz Teknik Üniversitesi Atatürk Kültür Merkezi'nde yapılacak. Özellikle kulübün borcu, transfer yanlışları ve şike sürecinde izlenen tutum yüzünden yönetime sert tepki gösterilmesi beklenen kongrede eski başkan Şamil Ekinci'ye "onursal başkanlık" sıfatı verilmesi için önerge sunulacağı bildirildi.

Bu arada daha önceki kongrede ibra edilmeyen eski başkanlardan Nuri Albayrak yönetiminin ibra edilmesi için de dilekçe verileceği öğrenildi. Bordo mavililerde kongre öncesinde 7125 üyenin aidatını ödediği, bunlardan 6799'unun oy kullanma hakkına sahip olduğu belirtildi.

"ÇOK HEYECANLANMAYIN"
Başkan Sadri Şener, kongre için Trabzon'a geldi. Havalimanında Asbaşkan Nevzat Şakar, Genel Sekreter Hasan Yener ve yönetim kurulu üyeleri tarafından karşılanan Başkan Şener, kongrede muhalefet kanadının sert konuşma yapacağı yönündeki soruları yanıtlarken, "Muhalifler konuşma yapacak tabii ki. Hakları konuşma yapmak. Çok heyecanlanmayın, normal bir kongre olacak. Anormal bir şey olmayacak, normal geçecek" ifadesini kullandı.

"YİNE Mİ YUHALATMAK MI İSTİYORSUNUZ?"
Eskişehirspor maçında takım 3-0 yenik duruma düştükten sonra yoğunlaşan protestolar nedeniyle 70'inci dakikada maçı terkettiği için Avni Aker Stadyumu'ndaki maçlara gitmeyeceği iddia edilen Başkan Sadri Şener, Kayserispor maçını izleyip izlemeyeceğiyle ilgili soruyu yanıtlarken şunları söyledi:

"Kalıp kalmayacağımı, bilmiyorum. Yarın akşam İstanbul'da bir düğün var. Gider miyim, gitmem mi bilmiyorum şu anda. Ama çok önemli bir konu değil. Yine mi yuhalatmak istiyorsunuz? Seviyorsunuz herhalde."

KOLTUK DEĞNEKLERİ GERİ DÖNDÜ
Beşiktaş Onursal Başkanı Süleyman Seba'yı ziyaret için gittiği hastanede düşerek dizini incittiği için ameliyat olan Başkan Sadri Şener, bir süre ayağı alçılı şekilde koltuk değnekleriyle dolaştı. Daha sonra koltuk değenklerini de atan ve fizik tedavi sürecini başlatan Sadri Şener'in, bugün Trabzon'a gelişinde yine topalladığı görüldü. Başkan Şener, gazetecilere koltuk değnekli fotoğraf vermemek için havalimanı çıkışında değneği yanındaki görevliye verdi. Başkan Şener, bu sırada yöneticilere, "İyileşti diye biraz şımardık ve çok üstüne gittik ayağın. Ağrı yapmayı başladı" dedi. Şener topallayarak kulüp aracına bindi.

ASBAŞKAN ŞAKAR'DAN TARAFTARLARA ÇAĞRI
Asbaşkan Nevzat Şakar, ligde kalan 3 maçtan 9 puanla ayrılmayı hedeflediklerini belirterek, "Biz bu 9 puanın peşinden koşuyoruz. Ümit ediyorum bu hedefimizi gerçekleştireceğiz. Bu 9 puanı alırsak şampiyonluk yolunda çok önemli bir yol kat etmiş oluruz. Ligin ilk yarısını iyi bir yerde bitirmek istiyoruz" dedi. Gençlerbirliği maçıyla yeni bir çıkış yakaladıklarını ve Kayserispor maçıyla bunu sürdürmek istediklerini dile getiren Asbaşkan Şakar, şöyle devam etti:

"Kayserispor maçında taraftarlarımızdan takımı yalnız bırakmamalarını istiyoruz. Taraftar takımına küsmemeli. Çünkü başka Trabzonspor yok. İyi günde kötü günde hep beraber takımın yanında olmalıyız. O bakımdan taraftarların Pazar günkü maça gelip destek vermelerini arzu ediyorum."

"MAKUL ELEŞTİRİLERE AÇIĞIZ"
Asbaşkan Şakar, yarın yapılacak genel kurulla ilgili olarak da şunları söyledi:

"Biz makul eleştirilere açığız. Tabi ki biz de insanız, yanlışlarımız olabilir. Kulübün üyelerinin gelip hesap sormaları gayet normaldir. Zaten Trabzonspor borsaya açık bir kurum. Burada bir yanlış olmaz. Mali Genel Kurul'da harcamalar okunur. İnsanların seviyeli eleştirilerde bulunmalarında fayda var. Birbirimizi yaralamadan yapılacak eleştirilere açığız."