Zarate, Dinamo Kiev yolunda
 
 İtalyan medyasında yer alan haberlere göre, Kiev, Zarate için Roma ekibine 8 milyon euroluk bir teklifte bulunurken, oyuncunun menajeri Luis Rizzo da teklifi doğruladı ve "Yaklaşık 10 gündür Dinamo Kiev başkanı ile görüşüyoruz. Zarate, Dinamo'nun projelerinden kesinlikle etkilenmiş gözüküyor. Kiev'in teklifi bizim için çok yerinde. Zarate ya Lazio'da kalacak ya da Ukrayna'ya gidecek." açıklamasını yaptı.
 
 Zarate ile geçtiğimiz sezon Galatasaray, bu sezon başı ise Fenerbahçe ciddi şekilde ilgilenmişti. Ancak iki takım da Lazio'nun istediği bonservis bedelini fazla bularak transferden vazgeçmişti. Bu sezon takımıyla sorunlar yaşayan ve sadece 1 Serie A karşılaşmasında forma giyebilen Zarate'ye bir maçta Lazio'lu taraftarlar da "Twitter'da değil, sahada oyna" pankartı açarak tepkilerini dile getirmişlerdi.
 
 Arjantinli oyuncu geçen sezonu da Inter'de kiralık olarak geçirmiş 22 maçta forma giymiş ve 2 gol atmıştı.
 
 Hakan Ateşler / Fanatik.com.tr