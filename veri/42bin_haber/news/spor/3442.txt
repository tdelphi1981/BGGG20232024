İlk yarıda 9 futbolcu kaleyi şaşırdı
Spor Toto Süper Lig'de 2012-2013 sezonunun ilk yarısında oynanan maçlarda kendi kalesine atılan gol sayısı dokuz oldu.
Sezonun ilk yarısı boyunca 8 takımdan 9 futbolcu kendi kalecisini avladı.Fenerbahçe'den Serdar Kesimal ve Bekir İrtegün, Galatasaray'dan Felipe Melo, Bursaspor'dan Musa Çağıran, Gençlerbirliği'nden Mehmet Sedef, Orduspor'dan Miguel Garcia, Akhisar Belediyespor'dan Sertan Vardar, İstanbul Büyükşehir Belediyespor'dan Kamil Zayatte, Kardemir Karabükspor'dan Güven Varol kendi kalesine gol attı.

En şanssızı Fenerbahçe

Fenerbahçe, sezonun ilk yarısında kendi futbolcularından 2 gol yiyerek, bu istatistikte en şanssız takım olarak ön plana çıktı. Sarı-lacivertli takımını deplasmanda 1-1 berabere kaldığı Bursaspor maçında Serdar Kesimal, 2-1 yenildiği Galatasaray derbisinde ise Bekir İrtegün, kendi filelerini havalandırdı. Sarı Kanaryalar, kendi futbolcularından yediği goller sonucu 5 puan yitirdi.

En şanslısı Galatasaray

İlk yarıyı maç fazlasıyla lider kapatan Galatasaray, kendi kalesine goller bakımından en karlı takım oldu. Sezona Beşiktaş derbisinde Melo'nun kendi kalesine attığı golle şanssız bir başlangıç yapan sarı-kırmızılı takımın, devre bitene dek 3 maçında, rakipleri kendi kalesine gol attı.

Cim Bomun 3-2 kazandığı Bursaspor maçında Musa Çağıran, 3-1 kazandığı İstanbul Büyükşehir Belediyespor maçında Kamil Zayatte, 2-1 kazandığı Fenerbahçe derbisinde ise Bekir İrtegün, kendi filelerini havalandırdı. Beşiktaş derbisinde 3-3'lük sonuçla 2 puan yitiren Galatasaray, Bursaspor maçında 3-2 galip geldi ve rakibin kendi kalesine attığı golle hanesine 2 puan fazla yazdırdı. 3-1'lik İstanbul Büyükşehir Belediyespor maçında Kamil Zayatte'nin kendi kalesine attığı gol ise puan açısından fark yaratmadı.

Musa Çağıran ve Sertan Vardar

Bursasporlu Musa Çağıran ile Akhisar Belediyesporlu Sertan Vardar, Süper Lig'in ilk yarısında aynı maçta hem rakip, hem de kendi fileleri havalandırarak farklı duygular yaşadı.
Musa Çağıran, eski takımı Galatasaray'a 3-2 yenildikleri deplasmandaki maçta, Sertan Vardar ise deplasmanda 1-1 berabere kaldıkları Kayserispor maçında hem takımları adına, hem de kendi kalelerine gol attı.

Kendi kalesine goller

Spor Toto Süper Lig'de 2012-2013 sezonunun ilk yarısında kendi kalesine gol atan futbolcular şunlar:

Maç Sonuç Futbolcu Takımı
-------------------- ----- -------- -----------
Beşiktaş-Galatasaray 3-3 Melo Galatasaray
Galatasaray-Bursaspor 3-2 Musa Çağıran Bursaspor
Gençlerbirliği-Orduspor 1-1 Mehmet Sedef Gençlerbirliği
Kayserispor-Akhisar Belediyespor 1-1 Sertan Vardar Akhisar Belediyespor
Orduspor-Kayserispor 3-2 Garcia Orduspor
Bursaspor-Fenerbahçe 1-1 Serdar Kesimal Fenerbahçe
İBB Spor-Galatasaray 1-3 Zayatte İBB Spor
Mersin İ.Yurdu-K.Karabükspor 2-1 Güven Varol Kardemir Karabükspor
Galatasaray-Fenerbahçe 2-1 Bekir İrtegün Fenerbahçe