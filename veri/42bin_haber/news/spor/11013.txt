Galatasaray'da hedef çeyrek final
UEFA Şampiyonlar Ligi ikinci tur rövanş maçında yarın Almanya temsilcisi Schalke 04'le rakip sahada karşılaşacak olan Galatasaray'da tur hesapları yapılıyor.
Ligde son 2 haftada aldığı başarısız sonuçlarla dikkati çeken sarı-kırmızılı ekip, Schalke 04'ü eleyerek çeyrek finale yükselmek ve yeniden moral kazanmak istiyor. Schalke 04 maçı öncesi Galatasaray'da Johan Elmander ve Dany Nounkeu'nun sakatları sürüyor.

Veltins Arena'da TSİ 21.45'te başlayacak mücadeleyi İsveç Futbol Federasyonu'ndan Jonas Eriksson yönetecek.

-Tur hesapları-

Schalke 04'le İstanbul'da yaptığı maçta 1-1 berabere kalan ve avantajı rakibine kaptıran Galatasaray, çeyrek finale yükselmek için gol hesapları yapacak. Turu atlayabilmek için mutlaka gol bulması gereken sarı-kırmızılı takım, galibiyete ya da 2 ve üzeri gollü beraberliklere ihtiyaç duyacak.

Maçın normal süresinin İstanbul'daki gibi 1-1 berabere sonuçlanması halinde ise müsabaka uzatmaya gidecek.

-Gözler Burak Yılmaz'da olacak-

Galatasaray'ın Schalke 04 ile oynayacağı karşılaşmada gözler takımın önemli gol silahı Burak Yılmaz'da olacak. Sarı-kırmızılı takımın bu sezon Şampiyonlar Ligi'nde attığı 8 golün 7'sine imza atan ve gol krallığında Real Madrid'in yıldız ismi Cristiano Ronaldo ile yarışan Burak Yılmaz, Almanya deplasmanında da takımına gol veya goller kazandırmaya çalışacak.

Şampiyonlar Ligi'ndeki son 5 maçında da gol üreten Burak, gruptaki Galatasaray-CFR Cluj maçında 1, CFR Cluj-Galatasaray karşılaşmasında 3, Galatasaray-Manchester United ve Braga-Galatasaray maçlarında da birer gol atmış, ikinci tur ilk maçında ise Schalke 04 filelerine 1 gol göndermişti.

-Fatih Terim takımın başına dönecek-

Spor Toto Süper Lig'deki Orduspor maçının ardından aldığı 3 maç ceza nedeniyle son 2 lig maçında takımının başında bulunamayan Fatih Terim, Şampiyonlar Ligi'nde yeniden yedek kulübesine dönecek.

Terim'in cezası nedeniyle oyun alanına ve soyunma odasına giremediği son 2 lig maçında 5 puan yitiren 'Cim Bom', tecrübeli teknik adamla 2 maç aradan sonra resmi bir müsabakaya çıkacak.

-Schalke 04'te Huntelaar ve Jones oynayamayacak-

Galatasaray'ın rakibi Schalke 04'te iki önemli isim yarınki maçta forma giyemeyecek. İstanbul'daki maçta Schalke 04'ün tek golünü atan ve gördüğü sarı kart nedeniyle cezalı duruma düşen Jermain Jones, yarın takımdaki yerini alamayacak.

Schalke 04'ün Almanya Ligi'nde Borussia Dortmund ile yaptığı maçta sakatlanan Hollandalı yıldız Klaas-Jan Huntelaar da oynayamayacak.