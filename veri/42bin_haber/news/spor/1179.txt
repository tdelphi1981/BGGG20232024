RH Gaziantep Bşb. ikinci galibiyetini arıyor
Bu sezon Beko Basketbol Ligi'ne yükselen Royal Halı Gaziantep Büyükşehir Belediyespor, ligin ilk 5 haftasını bir galibiyetle geride bıraktı.Gaziantep temsilcisi, ligde oynadığı 5 maçın 4'ünden mağlup 1'inden galip gelmeyi başardı, attığı 352 sayıya karşı, potasında 401 sayıya engel olamadı. 6 puanla 14. sırada bulunan mavi-beyazlılar, hafta sonu evinde oynayacağı Pınar Karşıyaka'yı mağlup etmenin planlarını yapıyor.

Royal Halı Gaziantep Büyükşehir Belediyespor Başantrenörü Doğan Deniz, Pınar Karşıyaka maçını kazanarak çıkışa geçmek istediklerini belirtti. 5 maçta 4 mağlubiyet bizim açımızdan kötü. Şansızlık, kötü basketbol ve formsuzluk art arda geldi. Erdemir maçını evimizde son 2 dakikada kaybettik, Beşiktaş maçında da iyi oynadık ama basit hatalar yaptık. Böyle büyük maçlarda yaptığınız hatalar size skor olarak dönüyor ve dengelemek zor oluyor diyen Deniz, Pınar Karşıyaka maçı hazırlıklarının cuma gününe kadar devam edeceğini ifade etti.

Deniz, takımın oyun kurucusu Andre Collins'in uzun süren sakatlığının bittiğini ve takıma katkı sağlamaya başladığını da vurguladı.Takımda sakat oyuncu bulunmadığını, Pınar Karşıyaka maçından galip gelerek taraftarı mutlu etmek istediklerini ifade eden Deniz, takımın seri galibiyetlerle düzlüğe çıkacağına inandığını belirtti. Deniz, cumartesi günü oynayacakları karşılaşmada taraftarın desteğini beklediklerini kaydetti.