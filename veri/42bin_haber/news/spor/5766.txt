Timsah, Ada'yı sevdi!
 
 İngiliz pazarını seven Bursaspor, Mancester United'ın tecrübeli savunma oyuncusu Rio Ferdinand'ın kardeşi Queens Park Rangerslı Anton Ferdinand transferinde mutlu sona yakın.
 
 Önce Glasgow Rangers'tan Kenny Miller'i kadrosuna dahil eden, daha sonra West Bromwich'ten Scott Carson ve en son Stoke City'den Edu'yu kadrosuna katan Bursaspor, bu kez Queens Park Rangers'tan Anton Ferdinand'ın transferinde sona geldi.
 
 NTV Spor'dan Devrim Çetin'in haberine göre Anton Ferdinand ile kiralık olarak anlaşan Bursaspor, uzun süren görüşmelerin ardından satış opsiyonu hakkını da almış oldu.
 
 28 yaşındaki oyuncu sırasıyla West Ham United, Sunderland ve en son da Queens Park Rangers'ta forma giydi.
 
 Bu sezon İngiliz ekibinde ligde 10'u ilk onbir olmak üzere 13 maç, İngiltere Lig Kupası ve FA Cup'ta da 1'er maç olmak üzere toplamda 15 maç forma giydi.
 
 Anlaşma sağlanan İngiliz oyuncunun bugün İstanbul'da olması ve akşam Fenerbahçe ile oynanacak olan Ziraat Türkiye Kupası maçında tribündeki yerini alması bekleniyor.