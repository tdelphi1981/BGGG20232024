"Patlama noktasına geldim"
Gaziantepspor Teknik Direktörü Hikmet Karaman, Spor Toto Süper Lig'de Galatasaray ile 1-1 berabere kaldıkları karşılaşmada iyi bir mücadele ortaya koyduklarını söyledi.Karaman, maçtan sonra düzenlenen basın toplantısında, Galatasaray ile aralarında güç dengesi bakımından fark olduğunu belirterek, şunları kaydetti:

Maçın iyi geçtiğini düşünüyorum, iyi mücadele ettik. İlk yarıda Galatasaray topa sahip olan, hücum oynayan takımdı. Fakat rakibimize oyun kurmayı asla müsaade etmedik. İkinci yarı golü bulan, zaman zaman atağa çıkarken hem hata yapan hem de rakibin boş alanlarında pozisyon bulan takım görüntüsü çizdik. Golden sonraki dakikalarda oyuncu değiştiremedik, 5 dakika top dışarı çıkmadı. O top dışarı çıksaydı, bence yapacağımız oyuncu değişiklikleriyle 2-0'ı bulabilirdik. Ama maalesef o arada golü yedik. Rakibimiz on kişi kaldığı zaman daha fazla hücum edip, ikinci golü bulmak zorundaydık. Ama henüz takım olarak genç bir takımız. İnisiyatifi elimize alamadık.

-Patlama noktasına geldim ama henüz vidaları sıkıyorum-

Gaziantepspor'da alacaklarının ödenmemesi nedeniyle hafta içinde futbolcuların antrenmana çıkmadığı hatırlatılarak yöneltilen bir soruya Karaman, şöyle cevap verdi:

Olabilir, zaman zaman bunu her takımda yaşıyoruz. Diğer takımlarda neler oluyor biliyor musunuz? Bakmayın, kimse söyleyemiyor. Biz de bazen es geçiyoruz. Acıyı aslında bir kez çekmek lazım. Biz her gün çekiyoruz. En büyük hatamız burada, bir kere acı çekeceksin, bırakacaksın. Buna sadece Gaziantepspor olarak bakmayın, Türk futbolu olarak bakın. Türk futbolcuları ve teknik adamları sahaya hangi şartlarda çıkıyor? Niye futbolumuzda bir gelişme olmuyor, niye futbolcularımızın fiziksel dayanıklılığında bir ilerleme olmuyor. Niye bir teknik adam sistemi kuramıyor? Yani konuşulacak çok şey var. Ben aslında patlama noktasına geldim ama henüz vidaları sıkıyorum. Bir patlayacağım, antrenörlüğü de bırakacağım. Onun için biraz sabırlıyım.

Hikmet Karaman, Türk futbolunda yaşanan sorunların çözülmesi için önemli yeniliklerin yapılması gerektiğini dile getirerek, Türk futbolunun kurtulması için devrime ve akil adamlara ihtiyaç var. Sadece çim sahadaki 90 dakikalık görüntüler üzerine tartışılıyor. Ama Türk futbolunun yönetilmesi esas konu diye konuştu.

Gaziantepsporlu futbolcu Şenol Can da Galatasaray karşısında aldıkları bir puanın önemli olduğunu vurgulayarak, Çünkü hafta içi biraz sıkıntılı bir dönem geçirdik. Ama Galatasaray'ın zayıf ve kuvvetli taraflarını iyi çalıştık. Maçtan önce bir puan iyiydi. Ama baktığımızda 3 puanı kaçırdık diyebilirim ifadelerini kullandı.