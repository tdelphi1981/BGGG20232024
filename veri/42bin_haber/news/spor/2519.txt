Arıpınar: Fair-play 3-5 kişiye ödülle olmaz
Dünya Fair Play Konseyi Üyesi ve Avrupa Fair Play Birliği 2. Başkanı Erdoğan Arıpınar, Fair-playde bütün sorunumuz eğitimdir. Bu, Türkiye'de yayılacaksa; 3-5 kişiye ödül vermekle değil, toplumu eğitmekle olur dedi.Arıpınar, yerleşmiş adı fair-play olmasa da, Türkiye'de eskiden beri efendilik, centilmenlik ve çelebiliğin olduğunu belirtti.
Anadolu kültüründe güreşçinin kendisini mağlup eden arkadaşının elini öptüğünü anımsatan Arıpınar, şunları kaydetti:
Engelli basketbol takımlarının maçında yaşananlar ne dini ne de kültürel açıdan tasvip edilemez. Mağlubiyette ayağa kalkmak, karşıya düşmanlık beslemek... Bizim çocuklarımız nasıl bu hale geldi? Maalesef, futbol ve diğer dallarda eğitim noksanlığımız var. Osmanlı ne güzel söylemiş; 'Tekdir ile uslanmayanın hakkı kötektir' diye. Köteğe kadar gelmeyelim ama nasihat ile bu işi götürelim istiyoruz. Fair-playde bütün sorunumuz eğitimdir. Bu, Türkiye'de yayılacaksa; 3-5 kişiye ödül vermekle değil, toplumu eğitmekle olur.

Okullarda fair-play konusu işlenmeli

Fair-play konusunun okullarda işlenmesi gerektiğine dikkati çeken Arıpınar, sözlerine şöyle devam etti:

Bu konulara ağırlık verelim. Çocukları ödüllendirelim, gerekirse kınayalım ve bunu yerleştirelim. Kulüpler de programlarına bu konuyu almalı. Bizlerden yardım istesinler. Uzman arkadaşlar yollayalım. Olayları örneklerle anlatalım. Mutlaka tesir edecektir. Birileri, engelli sporcuya ve onun malzemesine zarar veriyorsa, ona af olmaz. Af bir daha yapmayacak adama yapılır.

Arıpınar, Kulüpler Birliği'nin toplanıp bu konuda karar alması ve olayların kenarından dolaşmaması gerektiğini sözlerine ekledi.