Lider bıraktığı yerden devam etti
PTT 1. Lig'de ilk yarıyı lider tamamlayan Manisaspor, ikinci devreye de galibiyetle başladı.İlk devrenin son haftasında liderlik koltuğuna yükselen Manisaspor, ikinci yarının ilk maçında Karşıyaka karşısında aldığı 1-0'lık galibiyetle puanını 34'e yükseltti ve 18. haftayı da lider geçti.

Ligde kendi sahasında 6. galibiyetini alan Manisaspor'da, takımının tek golünü kaydeden Kahe, üst üste 7. maçta gol sevinci yaşamayı başardı. Golcü futbolcu ligin ilk devresinde de Karşıyaka'ya karşı 1 gol atmıştı.

Bu sezon 11. golüne imza atan Brezilyalı oyuncu, 2007-2008 sezonundan bu yana forma giydiği Türkiye'de, en başarılı sezonlarından birini geçiriyor.
Türkiye'de ligde ve kupadaki 47. golüne ulaşan Kahe, 2007-2008'de 10, 2008-2009'da 6, 2009-2010'da 8, 2010-2011'de ise 12 gol atmıştı.

Manisaspor, ligde gelecek haftada ise deplasmanda Kartalspor ile karşılaşacak.

MANİSA LİDERLİK KOLTUĞUNU KAPTIRMADI

Kulüp Başkanı Emre Hasgör

Manisaspor Kulübü Başkanı Emre Hasgör, desteklerinden dolayı taraftarlara teşekkür etti.

Karşıyaka galibiyetinden dolayı çok mutlu olduklarını ifade eden Hasgör, Böyle muhteşem seyirciyle Süper Lig'e çıkarız. Tarzanlar, cesur yürekli adamlar, bu sevdayı hiç terk etmediniz. Galibiyet çok güzel ama ben Manisa'da hiç böyle coşkulu seyirci görmedim, hepinize helal olsun dedi.