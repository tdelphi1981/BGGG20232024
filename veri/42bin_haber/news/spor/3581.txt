Tottenham dünyaları istedi
Real Madrid'in uzun süredir kadrosuna katmak istediği Tottenham'ın Galli kanat oyuncusu Gareth Bale için kulübü inanılmaz bir rakam istedi 
 Jose Mourinho’nun geçen sezondan beri Real Madrid kadrosuna katmak istediği ve oyununa hayran kaldığını belirttiği 23 yaşındaki sol kanat oyuncusu için Tottenham 70 milyon euroluk bir fiyat belirledi.
 
 İngiliz Daily Mail Gazetesi’nde yer alan habere göre; Londra ekibinin başkanı Daniel Levy Real Madrid’in düşündüğü 30 milyon eurodan çok daha fazla bir rakam düşünüyor. Geçtiğimiz sezon Luka Modric transferinde de karşı karşıya gelen iki kulüp, Londra ekibinin pazarlıkları uzatması yüzünden transferde uzun süre anlaşamamıştı.
 
 İspanyol Marca’da geçen hafta yer alan haberde ise Bale’i, Mourinho’nun çok istediği ancak Real Madrid’in,  para yerine “oyuncu + para" seçeneğini kullanmak istediği öne sürüldü.
 
 Tottenham teknik direktörü Villas-Boas’ın da Real’in Portekizli beki Coentrao’ya hayran olduğu ve bu yüzden teklife sıcak bakabileceği belirtildi.
 
 Hakan Ateşler / Fanatik.com.tr