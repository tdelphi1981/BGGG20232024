"Sırası geldikçe alacakları ödüyoruz"
Ankaragücü Kulübü Başkanı Atilla Süslü, Konya Torku maçında çıkan olaylar nedeniyle Profesyonel Futbol Disiplin Kurulu (PFDK) tarafından verilen 5 maçlık seyircisiz oynama cezasına itiraz etmeyeceklerini söyledi.Güncel konular hakkında değerlendirmelerde bulunan Süslü, Konya Torku maçında çıkan olayların, önceden planlanmadan kendiliğinden geliştiğini öngördüğünü belirtti.

Süslü, Ankaragücü'nün son 2-3 yılda yaşadığı sıkıntıların, hakem hataları ve Konya Torku taraftarlarının kışkırtmalarıyla birleştiğini, bunun sonucunda da istenilmeyen olayların yaşandığını ifade etti.

PFDK tarafından verilen cezayı makul karşıladıklarını dile getiren Süslü, 5 maçlık seyircisiz oynama cezasına itiraz etmeyeceğiz. Normal bir ceza, kabullenmiş durumdayız. Hak ettiğimiz bir cezayı aldık dedi.

-Futbolculara sırası geldikçe alacaklarını ödüyoruz

Süslü, futbolculara ödemelerin yapılmaya başlandığına işaret ederek, Ümit, Sinan, Orhan, Serkan ve Aytaç'ın paraları ödenmiş durumda. İhtarname çeken futbolculara sırası geldikçe alacaklarını ödüyoruz  diye konuştu.

Transfer yasağını kaldırmak için de çalışmaların devam ettiğine değinen Süslü, Daha önce borçlu olduğumuz 4 futbolcuyla anlaşmıştık. Ancak UEFA'dan gelebilecek -6 puan silme cezası riski nedeniyle elimizdeki parayı buraya yatırdık. Yasağın kalkması için ön görüşmeler devam ediyor ifadesini kullandı.

-İlk ödeme Ediz Bahtiyaroğlu'nun ailesine-

Transfer yasağının kalkması durumunda ilk ödemeyi hayatını kaybeden Ediz Bahtiyaroğlu'nun ailesine yapacaklarını anlatan Süslü, sözlerini şöyle sürdürdü:
Ediz Bahtiyaroğlu'nun ailesiyle görüşüyoruz. Ankaragücü, vefasını ilk Ediz'in borcunu ailesine ödeyerek gösterecek. Ediz'in bizden resmi alacağı şimdilik 250 bin lira gözüküyor. Ediz, hayatını kaybetmeden önce Ankaragücü'nün önünü açmak için ne gerekiyorsa yaparım demişti. Bu nedenle ilk onun kulüpten alacağını ödeyeceğiz.

-Ankaragücü'nü başkansız bırakmayız

Daha önce 6 Ocak'ta yapılacak genel kurulda aday olmayacağını açıklayan Süslü, şimdilik tek başkan adayının Mehmet Yiğiner olduğunu belirtti.

Yiğiner'in adaylığını resmen 4 Ocak'ta açıklayacağını ifade eden Süslü, Eğer, genel kurulda başkan adayı çıkmazsa göreve devam ederim. Ankaragücü'nü başkansız bırakmayız diye konuştu.