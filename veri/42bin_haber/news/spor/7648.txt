Tahkim Kurulu Melo kararını verdi!
Türkiye Futbol Federasyonu (TFF) Tahkim Kurulu, Beşiktaşlı futbolcu Oğuzhan Özyakup'a tükürdüğü gerekçesiyle kırmızı kart gören ve Profesyonel Disiplin Kurulu (PFDK) tarafından 4 maç ceza alan Galatasaraylı oyuncu Felipe Melo'nun cezasını onadı.
TFF'den yapılan açıklamada, Tahkim Kurulu'nun, Galatasaray'ın Melo'nun 4 maçlık cezasına yaptığı itirazı, oy birliği ile reddettiği bildirildi. Yapılan duruşmada, Melo'nun sözlü olarak dinlendiği ve ifadelerinin tutanak altına alındığı belirtilerek şu açıklamalara yer verildi:

'FDT'nin 86/III. maddesine uygun olarak, yayıncı kuruluştan celbedilen müsabaka görüntüleri ile itiraz eden kulüp tarafından sunulan görüntüler izlendi. Yapılan müzakere neticesinde; hakem raporunda bulunan hususların aksini ispata yeter kuvvette delil ve emare olmaması yanında, olayın gerçekleştiği anda rakip takım futbolcusunun tepkisi ve diğer oluşa dair tespitler dikkate alınarak; PFDK'ca Galatasaray A.Ş. futbolcusu Felipe Melo De Carvalho'ya rakip takım futbolcusuna tükürmesi nedeniyle FDT'nin 42/2.ve 35/4.maddeleri uyarınca 4 resmi müsabakadan men cezası ve 10 bin lira para cezası verilmesinde sübut, hukuki nitelik ve cezanın tayini bakımından bir isabetsizlik bulunmadığı anlaşıldığından, yapılan itirazın reddine, cezanın onanmasına oy birliği ile karar verilmiştir.'