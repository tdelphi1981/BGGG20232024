"Sistemi değiştirmek zorunda kaldık"
Basketbol THY Avrupa Ligi Top 16 turu (F) Grubu'nda Rusya'nın Khimki takımını 85-82 yenen Fenerbahçe Ülker'in başantrenörü Simone Pianigiani, çok önemli bir galibiyet elde ettiklerini söyledi.Maçtan sonra düzenlenen basın toplantısında konuşan İtalyan teknik adam, Khimki gibi iyi bir ekibe karşı başarılı bir performans ortaya koyduklarını anlatarak, Zorlu bir sezon geçirdik ve bir şekilde Top 16'ya çıkmayı başardık. Ömer Onan ve Emir Preldzic olmadan kazandık. Sabah öğrendik oynayamayacaklarını ve sistemi değiştirmek zorunda kaldık. Oyuncular savaştılar ve ruhlarını ortaya koydular. Montepaschi Siena maçı bizim için kötü bir dönüm noktası oldu, oyuncular bütün güvenlerini kaybettiler. Ancak ardından çok çalıştılar. Bugünkü gibi oynamaya devam edersek daha iyi olacak her şey. Bu şekilde devam edersek başarılı olacağımızı düşünüyorum ifadelerini kullandı.

Bugünkü maçta uzun süre görev verdiği Kaya Peker ile ilgili düşüncesi sorulan Pianigiani, Kaya sezon başında sakattı. Zaman içinde toparladı. O nedenle çok süre almıyordu. Bugün gerekliydi onun oynaması. Tek oyuncu hakkında konuşmaktan çok hoşlanmıyorum. Herkes çok iyi oynadı. Gerçek bir takım gibi oynadık. Toparlamak için her şeyi yaptık diye konuştu.