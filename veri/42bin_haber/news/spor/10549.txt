Sadri Şener sert çıktı
Trabzonspor Başkanı Sadri Şener, bir televizyon kanalında yaptığı konuşmadaki, "Kulübe 50 milyon dolar verdim" sözlerinin eleştiri alması üzerine tavrını sertleştirdi. Şener, "Alınıyor Trabzon halkı ama alınmasınlar. Tek veren benim. Başka biri olsa söylerim. Benim öyle kompleksim yok" dedi.
Son dönemde hisse satışı yapması ve kulübü borçlandırdığı iddialarıyla camiada bazı kesimlerce sert eleştiriler alan Başkan Sadri Şener, dün akşam basın mensuplarına açıklamalarda bulundu. "Yöneticiliğim döneminde Trabzonspor'a 40-50 milyon dolar hibe ettim" ifadeleriyle şimşekleri üzerine çeken Şener, eleştirilere aynı sertlikte yanıt verdi. Şener, kulübü ekonomik olarak ileri taşımak için bir çok hamle yaptıklarını belirterek şunları söyledi:

"Borsaya açık anonim bir şirketiz. Yani bir ticari spor kulübüyüz. Mesela formamızı da satıyoruz. Televizyonlarla anlaşma yapıyoruz, oradan para kazanmaya çalışıyoruz. Kredi kartlarından para kazanmaya çalışıyoruz. Dünyada hiçbir kulüpte örneği olmayan hidroelektrik santralimiz var. Bunun yapımını tamamlayıp para kazanmaya çalışıyoruz. Borsaya açık şirketlerde yüzde 51 hisseyle idare sende. Geri kalanını halka satar, buradan elde ettiğin parayı da finansmanda kullanırsın. Bu bir realite. Her kulübün yaptığı. Satmak ayıp değil. Öyle bir komplekse gerek yok. Bunu satarsın, alısın. Tabi biz satmayı ve alma işlemini izin alarak yapmak mecburiyetindeyiz. Finansman için bazen hisseni satarsın, bazen kredi alırsın. Bunu yönetim istediği gibi yönetir. Başka kulüplerde bununla ilgili birim var. Bizde yok. Bunu bankada tutarak insana para vermiyorlar. Yaptığımız işlem sonucu artık temettü de dağıtmıyoruz. Bana göre iftihar edilecek bir iş yaptık. Herkes takdir ediyor. Ama Trabzon'da ne yazık ki borsa işini anlatmakta biraz müşkülat çekiyoruz. Şu anda 49'una kadar satmış değiliz. Galatasaray satmış. Ama yüzde 49'una kadar da satılabilir. Yani bu hiç de ayıp değil. Değerini bulduğu zaman satarsın. Veya tersini yapar toplarsın. Bunu da yaptık bir ara. Kimse bana, 'Niye topluyorsun?' demedi. 'Niye satıyorsun?' da demeyeceksin. Bana güveneceksin."

GEÇMİŞ DÖNEMDEN KALAN TEMETTÜYÜ ÖDEDİK

Şener, geçmiş dönemden kalan bazı borçları da ödediklerini belirterek şöyle devam etti:

"Ben çok hoşlanmam böyle şeyleri söylemekten ama Şubat ayında geçen dönemden kalan 6.5 milyon liralık temettüyü ödedik. Niye kimse teşekkür etmiyor? Trabzon'da bu işlerde çok keskin vuruyorlar. Biz tarihinin en büyük gelirlerini elde ediyoruz. İyi borç vardır, kötü borç vardır. Kötü borç şudur; bir yeri ipotek verir bankadan kredi alırsın. Onu kazanıp ödemen lazım. İyi borç da şudur; mesela bizim bir sürü sponsorumuz ve onların bize verdiği çekler, senetler veya sözleşmeler var. Bunları bankaya verirsin, bunlar otomatik ödenir. Mesela Türk Telekom'un Haziran veya Temmuz ayında bize 2.5 milyon dolar ödemesi var. Onun karşılığında da kredi var. Trabzonspor'un borcu var diye anlatıyorlar. O böyle ödeniyor zaten. Onda bir sıkıntı yok."

'DAHA ÇAY İÇMEYE BİLE GELMEDİLER'

Bugün borsada sattıkları hisseleri yarın geri alabileceklerini vurgulayan Başkan Şener, "Bu gayet doğal. Biz futbolcu borcu ödedik, 5 sene önceki temettü borcunu ödedik. Kötü yaptık diyemeyiz. Ama halk şunu istiyorsa; borsayı satma, kredi kullanma, yöneticiden para alma, sponsordan para alma, kulübü idare et. Yok öyle bir şey. Hayal de etmesinler. Şu kısa dönemde 'Başkan ayrılsın, yönetim ayrılsın' falan deniyor. Onlar çok basit işler. Yazarsın bir kağıda, ayrılırsın. Sonra? Sonrasını nasıl yöneteceksin? Birileri çıkar tabi ama bu ekonomik büyüklüğü idare edecek bir arkadaş daha buraya çay içmeye gelmedi. Gazeteler üzerinden haberleşiyorlar bizimle. Buyursun, burada suratına anlatayım neyin ne olduğunu. Şu anda içinde bulunduğumuz durum kulübümüzü bu puan seviyesinden yukarı getirmek. Tek derdim o" ifadesini kullandı.

FUTBOLCUSUNA BORCU OLMAYAN KULÜBÜZ

Sadri Şener, Şubat ayında 6 milyon lira futbolcu parası ödediklerini ifade ederek, "Biliyor musunuz, 31.12 itibarıyla Trabzonspor'un hiçbir futbolcusuna borcu yoktur. Bana bir tane kulüp gösterin Türkiye'de bizim boyutumuzda. Belki Gençlerbirliği falan vardır ama bizim boyutumuzda kulüp yoktur. Borsa işinde Galatasaray, Beşiktaş, Fenerbahçe satmış, bizim satmamak için özelliğimiz ne? O zaman halka niye açtın? Dernek statüsünde kalsaydı. Herkes bilsin ki, alınacaktır bu hisseler, satılacaktır. Bir daha alınacaktır, bir daha satılacaktır" dedi.

'KOMPLEKSİM YOK'

Sadri Şener, geçtiğimiz günlerde kullandığı "50 milyon dolar hibe ettim" sözünü de değerlendirirken şöyle devam etti:

"1992'de ayrılırken Faruk Bey'e (Özak) devretmiştim. Benim kulüpten çok ciddi alacağım vardı. O zaman toplayıp çıkarmıyordum tabi. 20 sene geçti aradan. 20 senede o paralar faizle bugün ödenmeyecek miktarlara gelir. Alınıyor Trabzon halkı ama alınmasınlar. Tek veren benim. Başka biri olsa söylerim. Benim öyle kompleksim yok. Defter kitap benim elimde. Kim verdi kim vermedi biliyorum. Mesela bugün bir yöneticimin bir kuruş alacağı yoktur kulüpten. Hepsi ödenmiştir. Biz alacağımızı istemedik diye böyle olmaması lazım. İstememek komik aslında. Bunları da öğrendik ama geç öğrendik."

'BAZI AKLI EVVELLER'

Kulübü bugün yönetirken bile bu konuda hata yaptığını dile getiren Şener, şunları söyledi:

"Bazen diyorlar ya 'çok harcadın az harcadın' diye. Ben hala hata yapıyorum kendi açımdan ve ailem açısında. 100 küsur trilyonda şahsi imzam var. Şahsi imza ne demektir biliyor musun? Kulüp ödemediği zaman ben ödeyeceğim demektir. Trabzon'da bazı aklı az, aklı evvel insanlar diyor ki, '1992-1993'te icra vardı.' Gitsin oraya para da. Bir borcum daha düşerdi. Bu kadar bilmeyen insanlara bile gazetelerde yer veriyorlar. Ona da üzülüyorum."