"Mehmet, Türk basketboluna çok şey kattı"
Türkiye Basketbol Federasyonu Erkek Milli Takımlar Teknik Koordinatörü Bogdan Tanjevic, profesyonel kariyerini sonlandıran Mehmet Okur'un aldığı karara üzüldüğünü belirtti.Mehmet Okur'un basketbolu bırakmasıyla ilgili Türkiye Basketbol Federasyonu'nun resmi yayın organlarından 20/10 Basketbol Gazetesi'ne değerlendirmelerde bulunan Tanjevic, 2015'te düzenlenecek Yıldız Kızlar ve Yıldız Erkekler Avrupa Şampiyonaları hazırlıkları amacıyla 2012-13 sezonu içerisinde 1999 ve 2000 doğumlu oyunculardan oluşacak kadro için yapılan oyuncu taramaları hakkında bildi verdi.
Yaşadığı sakatlıklar nedeniyle eski sağlık durumuna kavuşamadığını ve bu nedenle de kariyerini noktaladığını açıklayan Mehmet Okur'un, bu kararına üzüldüğünü aktaran Karadağlı antrenör, şu değerlendirmede bulundu:
Mehmet, Türk basketboluna çok şey kattı. Gençlik hallerini, o zamanlardaki hırsını ve tutkusunu hala hatırlıyorum. Çok iyi ve başarılı bir oyuncuydu. Gerçekten basketbolu bırakmasına çok üzüldüm ama yaşadığı sakatlık kolay değildi. Sakatlığın hemen ardından fotoğrafını görmüştüm ve gerçekten çok ağırdı. Yıllar içerisinde çok yoruldu. NBA'de koca bir sezon oynayıp, ardından play-off maçlarına çıkmak, sonra da Milli Takım'a gelmek kolay bir iş değildi. Ayrıca hiçbir zaman da kendini salmadı. Hep daha çok çalışarak, daha fazla antrenman yaptı ve hiç boş durmadı. Bedeni, yıllardır yaşadığı bu yorgunluğu artık kaldıramadı.

Geleceğimizi garanti altına alıyoruz

Bogdan Tanjevic, Türkiye Basketbol Federasyonu'nun altyapı çalışmalarıyla diğer federasyonlara göre çok önemli işler başardığını vurgulayarak, bu şekilde basketbolun geleceğini garanti altına aldıklarını kaydetti.
Altyapı Milli Takımlar Koordinatörü Nihat İziç önderliğinde 2015 yılının hazırlıklarının başladığını bildiren Tanjevic, şunları aktardı: Türkiye'nin her yerindeki oyunculara ulaşıyor olmanın meyvelerini toplamaya başlıyoruz. Geçen sene Yıldız Erkek Milli Takım'ın kazandığı altın madalya bunun göstergesi. Bu çocuklarımız, şu anda altyapılarda forma giyen milli takımlardaki oyuncularımızla entegre İstanbul'da düzenlemek için çalışmaların yapıldığı 2020 Olimpiyatları'nda yer alacak. Bu konuda yapılan çalışmalar sayesinde (A) Milli Takımlarımıza hazır oyuncular gelecek ve genç oyunculardan daha fazla yararlanabileceğiz. Mesela erkeklerde 2013 Avrupa Basketbol Şampiyonası biletine oynamak ve kendini göstermek için çabalayan, basketbol için tutkulu gençler kazandık. Bu nedenle şu anda devam eden taramalardan kazanılacak oyuncular, hem bizim hem de Türk basketbolu için çok önemli. Bu şekilde geleceğimizi garanti altına alıyoruz.

Tanjevic, Fenerbahçe Ülker Basketbol Takımı'nın İtalyan temsilcisi Mapooro Cantu'ya 82-58 yenilmesini değerlendirirken, Fenerbahçe Ülker için küçük bir kaza olarak görebiliriz, çünkü bu sene iyi bir kadro ve teknik ekip kurdu. Antrenörleri Simone Pianigiani ile Avrupa Ligi'nde Dörtlü Final'e kadar gitmek için yolları açık ifadesini kullandı.