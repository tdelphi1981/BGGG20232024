Galatasaray ile Fenerbahçe arasındaki gerginlik sürüyor
Galatasaray ile Fenerbahçe arasındaki söz düellosu gerginleşiyor. Galatasaray Kulübü Divan Kurulu Başkanı İrfan Aktar, Sarı lacivertli kulübün kendi şahsına hedef alan açıklamasına aynı sertlikte cevap verdi.
İrfan Aktar, DHA'ya yaptığı açıklamada Fenerbahçe Kulübü'ne şu yanıtı verdi;

"Fenerbahçe'nin açıklaması gayet seviyesiz ve saygısız bir açıklamaydı. Şahsıma yönelik bahsettikleri mesnetsiz ve ispatsız dedikleri konu, bugün Drogba'nın açıklamalarıyla ispatlı ve mesnetli bir hale geldi. Aynı şekilde Sneijder'in de açıklaması var; "Bana teklifte bulundular ama ben Galatasaray'ı tercih ettim" diye.

Şeref ve haysiyetten bahsedenler, evvela haklarında ağır ceza mahkemelerinde devam eden yargılamadan aklanarak çıkması gerek. Benim gördüğüm kadarıyla bu kişiler suçluluk telaşında. Bizim duyumlarımız doğru ve oyuncular da resmen Fenerbahçe'den teklif geldiğini söylediler.

Bu arkadaşlar hem suçlu hem güçlü konumuna geçme çabasında. Kem söz sahibine aittir. Kendilerine son lafım Mevlana'nın bir deyişi ile olacak. Mevlana der ki, sukunetim asaletimdendir. Her lafa verilecek bir cevabım var. Lakin bakarım laf laf mı diye, bir de bakarım söyleyen adam mı diye."