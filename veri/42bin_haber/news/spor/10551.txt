Galatasaray'ın Cuma sıkıntısı!
Spor Toto Süper Lig'de yarın Gençlerbirliği'ni konuk edecek lider Galatasaray, Cuma günü oynadığı maçlarda 2 galibiyet, 2 beraberlik, 3 mağlubiyet aldı. 
Spor Toto Süper Lig'de yarın Gençlerbirliği'ni konuk edecek lider Galatasaray, sahadan galibiyetle ayrılmayı hedefliyor.

Ligdeki son maçında deplasmanda Eskişehirspor ile 0-0 berabere kalarak 3 maç sonra puan kaybeden sarı-kırmızılı takım, başkent temsilcisi ile oynayacağı mücadeleyi kayıpsız geçmenin hesaplarını yapıyor. "Cim Bom" ayrıca, Gençlerbirliği karşısında alacağı 3 puanla, UEFA Şampiyonlar Ligi 2. tur rövanşında önümüzdeki hafta içinde Schalke 04 ile deplasmanda yapacağı karşılaşma için Almanya'ya moralli gitmek istiyor.

Galatasaray'da, Profesyonel Futbol Disiplin Kurulu'nun (PFDK) 3 maç ceza verdiği teknik direktör Fatih Terim, Eskişehirpor maçından sonra Gençlerbirliği karşılaşmasında da takımının başında bulunamayacak. Sarı-kırmızılı ekip, bir maçlık cezası biten antrenör Hasan Şaş yönetiminde mücadeleye çıkacak.

"Cim Bom"da, Eskişehirspor maçında gördüğü sarı kart ile cezalı duruma düşen Felipe Melo da karşılaşmada görev yapamayacak. Sarı-kırmızılılarda maç öncesinde Johan Elmander'in sakatlığı devam ederken, yıldız futbolcu Didier Drogba ise sol arka adalesinde sertleşme nedeniyle dün yapılan antrenmanda yer almadı. Türk Telekom Arena'da saat 20.00'de başlayacak Galatasaray-Gençlerbirliği maçını hakem Özgür Yankaya yönetecek.

-Riera, Semih ve Amrabat ceza sınırında-

Galatasaray'da, Gençlerbirliği maçı öncesinde Albert Riera, Semih Kaya ve Nordin Amrabat sarı kart ceza sınırında bulunuyor.

Sarı-kırmızılı takımda üçer sarı kartları bulunan Riera, Semih ve Amrabat, başkent ekibi karşısında kar görmeleri durumunda, ligin 26. haftasındaki Kayserispor maçında forma giyemeyecek.

-Türk Telekom Arena'daki son 4 maçı da kazandı-

Galatasaray, Spor Toto Süper Lig'de Türk Telekom Arena'da oynadığı son 4 karşılaşmadan da galibiyetle ayrıldı.

Sarı-kırmızılı takım, sahasındaki son 4 mücadelede Fenerbahçe ve Beşiktaş'ı 2-1, Medical Park Antalyaspor'u 2-0, Orduspor'u da 4-2 mağlup etti.

-Cuma maçları sıkıntılı-

Galatasaray, bu sezon ligde cuma günü yaptığı karşılaşmalarda önemli puan kayıpları yaşadı.

Cuma günü oynadığı 7 lig maçının sadece 2'sini kazanabilen "Cim Bom", 2 maçta rakipleriyle berabere kaldı, 3 maçta da yenildi.

Ligde cuma günü çıktığı maçlarda Orduspor'a 2-0, Kardemir Karabükspor'a 3-1, Kasımpaşa'ya 2-1 yenilen Galatasaray, Gençlerbirliği'yle 3-3, Gaziantepspor
ile de 1-1 berabere kaldı. Sarı-kırmızılı ekip, cuma günü müsabakalarında İstanbul Büyükşehir Belediyespor'u 3-1, Akhisar Belediyespor'u da 2-1 mağlup etti.