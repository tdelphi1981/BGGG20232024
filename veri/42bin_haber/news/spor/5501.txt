Amatör lig maçında kavga
ZONGULDAK'ın Ereğli İlçesi'nde Kandilli Belediyespor ile Bayatspor arasında oynanan amatör lig maçında iki takım futbolcuları ve taraftarlar birbirine girdi. Polisin biber gazı kullanarak müdahale ettiği olaylar sonunda 3'ü futbolcu 5 kişi gözaltına alındı.
Zonguldak 1'inci Amatör Küme Ereğli Grubu'nda mücadele eden Kandilli Belediyespor ile Bayatspor, Beyçayırı Stadı'nda karşılaştı. Bayatspor'un 3- 1 üstünlüğü ile devam eden maçın 89'uncu dakikasında Kandilli Belediyespor'dan Selahattin, rakibiyle ikili mücadele sonunda hakem tarafından kırmızı kartla oyundan atıldı.


Karara tepki gösteren Kandilli Belediyespor futbolcuları, hakemin üzerine yürüdü. Futbolcuların sert tepkisi üzerine hakemler soyunma odasına kaçarken, iki takım futbolcuları birbirine girdi. Taraftarların da sahaya girmesiyle büyüyen kavgaya polis müdahale etti. Polis, biber gazı kullanarak futbolcuları ve taraftarları ayırmaya çalıştı.


Polisin, kavgaya karışanlardan bazılarını gözaltına almaya çalışması sırasında ise kavga saha dışına taştı. Polisin güçlükle yatıştırdığı olaylar sonunda Kandilli Belediyespor'dan K.Ş., S.Ç. ve S.Ç. adlı futbolcular ile taraftarlardan M.A. ve T.A. gözaltına alındı. 4 kişi ifadelerinin ardından serbest bırakılırken, T.A.'nın adliyeye sevk edileceği belirtildi.