Aziz Torres
Aykut Hoca, tekniği ve fiziği Torres'e benzeyen 17'lik Aziz Ceylan için 'Bir sene sonra takımda banko oynar' görüşünde Başkan Aziz Yıldırım da kampta özel ilgi gösterdiği adaşına 'F.Bahçe formasının kıymetini bil' diye nasihat etti
 ALAATTİN METİN
 F.Bahçe'de bir yıldız doğuyor... 1996 doğumlu Aziz Ceylan, Sarı-Lacivertli kulübün Semih Şentürk'ten sonra alt yapıdan çıkardığı ilk futbolcu olma yolunda hızla ilerliyor. Teknik Direktör Aykut Kocaman, genç Aziz'in üzerine titriyor. Başkan Aziz Yıldırım da adaşını Türk futboluna kazandırmak için özel ilgi gösteriyor.
 AYKUT Hoca, kamp kadrosuna alt yapıdan Gökhan Sazdağı, Beykan Şimşek ve Aziz Ceylan'ı da aldı. Aziz Ceylan, Kocaman'ın verdiği şansı iyi değerlendirdi, Antalya kampının prensi oldu.
 KOCAMAN VAAT 
 KOCAMAN, 10 Ocak'ta 17. doğumgününü kutlayacak olan Aziz için 'Bir sene sonra takımda banko oynar' dedi. Aykut Hoca'nın prensi Aziz'in Türk futboluna kazandırılması için Başkan Yıldırım da özel çaba sarf ediyor. Yıldırım, adaşına 'Bu formasının kıymetini bil. Hocan seni tutuyor, çok çalış. Bu formanın hakkını ver' diye nasihatte bulundu.
 KRAL OLDU
 2008'DE Tavşanlı'dan transfer edildi. F.Bahçe U15 Takımı Nike Premier Cup'ta namağlup Avrupa Şampiyonu olurken, Aziz de 7 golle kral oldu. Yaşından daha erken U16'ya çıktı.
 A2 takımında bu sezon 9 gol attı. Hedefi F.Bahçe'de efsaneler arasına girmek. En beğendiği santrfor Torres. İspanyol santrforun duruşunu ve soğukkanlı bitiriciliğini örnek alıyor. 
 AZİZ Ceylan, boş zamanlarında internette efsanelerin nasıl yükseldiklerini öğreniyor. Kendinden büyük yaş gruplarıyla oynarken saha içinde duvar örme, 3. bölgede görev yapma özelliğini geliştirdi. Bu özellikleri nedeniyle de genç yaşında 15 kez milli oldu.
 Seve seve gelirim
 Aykut Kocaman'ın 'Skor yükünü Moussa Sow ve Dirk Kuyt'ın üzerinden alacak, asist de yapabilecek oyuncu olarak' tarif ettiği Montpellier'in Faslı yıldızı Younes Belhanda, F.Bahçe'nin transfer teklifini kabul etti. İdari Menajer Hasan Çetinkaya, Belhanda transferi için Fransa'ya 5 kez çıkarma yaptı. Faslı oyuncu son görüşmede 'Evet' dedi.
 BELHANDA, 'F.Bahçe'de seve seve oynarım. Benim açımdan herhangi bir problem yok. Ancak benim evet demem yetmez. Kulübümü de ikna etmek zorundasınız. Eğer Montpellier yönetimini ikna ederseniz, benim açımdan hiç problem olmaz' dedi. Montpellier yönetimi, Belhanda için 12 milyon euro bonservis bedeli istiyor.
 TOTTENHAM ÇEKİLDİ
 HASAN Çetinkaya, bu rakamı 10 milyon euronun altına çekmek için pazarlıklarını sürdürüyor. Belhanda'nın diğer talibi İngiliz Tottenham'ın devreden çıkması, Sarı-Lacivertli kulübün elini güçlendirdi, Faslı oyuncunun F.Bahçe'ye transfer olma ihtimali iyice yükseldi. 
 BELHANDA, şu anda Fas Milli Takımı ile Afrika Kupası'na hazırlanıyor. Sarı-Lacivertli yönetim, kupa nedeniyle Younes Belhanda'nın takıma geç katılmasını dert etmiyor. 22 yaşındaki orta saha oyuncusunun Afrika Kupası öncesi imza atması bekleniyor.
  