Wesley Sneijder yine kadro dışı kaldı
Son dönemde hakkında sayısız transfer haberi çıkan Interli oyuncu Wesley Sneijder, zorlu Lazio maçı öncesi yine kadroya alınmadı.
Adı son dönemde Fenerbahçe ve Avrupa'nın çeşitli kulüpleri ile anılan Wesley Sneijder'in yıldızı kulübün Inter ile bir türlü barışmıyor. 
Hollandalı yıldız, Inter'in Cumartesi günü Lazio ile oynayacağı karşılaşmanın kadrosuna da alınmadı. Sneijder, Inter kulübünün resmi internet sitesinden açıklanan 23 kişilik kadroda kendine yer bulamadı.
Inter ile geçtiğimiz ay sorunlar yaşamaya başlayan ve o tarihten bu yana takımda forma giyemeyen 28 yaşındaki oyuncu son olarak, mevcut sözleşmesini aynı şartlar altında 2016 yılına kadar uzatmayı reddetmişti. 
Ligde zirve yarışını Sneijder'den yoksun kadrosuyla sürdüren Inter, Serie A'da Juventus'un 4 puan gerisinde 2. sırada bulunuyor.