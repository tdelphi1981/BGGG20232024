Kadıköy boru hattı
17'de 16 hayal oldu Şükrü Saracoğlu'ndan Karabük'ten sonra Elazığ da çıktı
 F.Bahçe'ye ters gelen Yılmaz Vural'ın Gakkoşlar'ı Jervis ve Köksal'la 27 dakikada 2-0'ı buldu. Sow ile Topal beraberliği zor kurtardı. Gökhan, Topuz ve Marvin kızardı. 14 puanlık bir avantaj kaçtı
 Zincirleme kaza
 G.SARAY'IN cuma ikramlarını F.Bahçe geri çeviriyor. Cim Bom, 6 cuma maçında 13 puan kaybederken Fener ise ertesi günlerde oynadığı maçlarda puan farkını kapatma imkanını kullanamadı. Sarı-Lacivertliler bu sezon 5. kez ezeli rakibinin cuma günü puan kaybettiği haftada galibiyet alamadı.
 Pargalı cezası 3 maç
 Gökhan Gönül, SB Elazığ'ın Hollandalı forveti Marvin Zeegelaar'ı Pargalı İbrahim gibi boğmaya kalktı. 53. dakikada Zeegelaar, Gökhan'a faul yaptı. Gönül de tekme savurdu. Hollandalı oyuncu diz vururmuş gibi yaptı. Gökhan aşırı tepki verdi. Ayağa kalkıp, önce rakibinin formasını çekti, daha sonra da boğazını sıktı. Saha bir anda karıştı.
 TOPUZ DA BURSA'YA CEZALI
 HAKEM iki futbolcuyu da direkt kırmızı kartla oyun dışı bıraktı. Gökhan, Meireles gibi itirazlarını sürdürdü. Cristian, arkadaşını sahadan çıkardı. Sportmenlik dışı hareketten Gökhan 3 maç ceza alabilir. Gökhan'ın ardından son dakikada da çift sarıdan Mehmet Topuz kırmızı gördü. Tecrübeli oyuncu, hafta içi oynanacak kupadaki Bursa maçında forma giyemeyecek.
 100 KARASI!
 Türk futbolunun 'Dört Büyüğü' hiç bu kadar hovarda olmamıştı. Süper Lig'de bu sezon ilk 18 haftada G.Saray, F.Bahçe, Beşiktaş ve Trabzonspor'un puan kaybı 100'ü buldu, yüzleri kızardı. 
 KAZANÇLAR ise düştü: Dördünün toplamı 116 puan! Lig tarihinde 3 puanlı sistemde en düşük puanlı şampiyonun çıktığı 2006-07 sezonunda ise büyüklerin kaybı 93'tü. 
 BİR ilginç not daha... Dört büyükler 18. haftalar itibariyle en az galibiyet aldıkları (30 maç) sezonu da geçiriyorlar.
 Büyükler servet dağıttı 319 TL!
 G.SARAY ve Trabzon'un mağlup olacağını, Beşiktaş ile F.Bahçe'nin berabere kalacağını cuma gününden tahmin eden bir kişi Süper Lig'in ikinci yarısının ilk haftasında küçük bir servet kazanma şansı yakaladı. İddaa, 4 büyüklerin bu hafta aldığı sonuçlara 1'e 319 lira verdi. En büyük sürpriz F.Bahçe'nin beraberliğiydi.