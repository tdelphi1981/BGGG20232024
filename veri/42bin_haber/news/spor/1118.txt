Alper Potuk için iki resmi teklif
Eskişehirspor Kulübü Başkanı Halil Ünal, oyuncuları Alper Potuk için Galatasaray ve Trabzonspor kulüplerinin resmi teklifte bulunduğunu, fakat şu an satılık futbolcularının olmadığını söyledi. 
Kulüpler Birliği Vakfı ile Barilla makarna firması arasında yapılan sponsorluk tanıtım toplantısının ardından, basın mensuplarının sorularını yanıtlayan Halil Ünal, Eskişehirsporlu futbolcu Alper Potuk'a transfer tekliflerinin geldiğini bildirdi. Ünal, Galatasaray ve Trabzonspor'un milli futbolcuya teklifte bulunduğunu ifade ederek, "Galatasaray'ın Alper'le ilgilendiği doğrudur. Herhangi bir oyuncu satma düşüncesinde değiliz. Galatasaray'la zamanı geldiğinde mutlaka oturur görüşürüz. Trabzonspor da Alper'le ilgileniyor. Ancak bunlar transfer dönemi olduğunda görüşülür. Şu an satılık oyuncumuz yok. İki takım da resmi teklif yapıyor" diye konuştu.

Hafta sonu Spor Toto Süper Lig maçında Fenerbahçe'i ağırlayacaklarını hatırlatan başkan Ünal, "Bu sezon bütün takımlar birbirine çok yakın. Herkesin herkesi yendiği bir lig yaşıyoruz. Bizim takımımızın iyi bir kadrosu var. Bu ligde yenemeyeceğimiz bir takım yok. Fenerbahçe maçına 3 puan için çıkacağız. Her iki takım da açık oynadığından, izleyicilerin zevkli ve gollü bir maç seyredeceğini düşünüyorum" ifadelerini kullandı.