Yok böyle sezon
G.Saray, Süper Lig'in 3 puanlı ve 18 takımlı oynandığı sezonların ilk yarısının en düşük puanlı lideri oldu. Bunun nedeni, Anadolu takımlarının güçlerine güç katması
 G.Saray'ın bir mucize olmazsa ilk yarısını zirvede tamamladığı Süper Lig'de en ilginç sezonlardan biri yaşanıyor. 33 puanlı Cim Bom, geçen sezonki performansının 4 puan gerisinde. Eğer 9 Ocak'ta Akhisar Belediye ile MP Antalya arasında oynanacak erteleme maçını konuk takım 7-0 ve üstü bir skorla kazanırsa devrenin gerçek lideri olacak.
 4 PUANLIK GERİLEME
 YALNIZCA G.Saray değil, Beşiktaş ile F.Bahçe de düşüş yaşıyor. Kartal, geçen yıla göre 2, F.Bahçe ise 8 puan daha kötü durumda. G.Saray, topladığı 33 puanla üç puanlı sistem ve 18 takımın yer aldığı sezonlarda en az puanlı ilk yarı lideri oldu. Üç puanlı sisteme ilk olarak 1987-88 sezonunda geçildi. Bu sistemde 18 takımın yer aldığı bundan önceki dönemlerde 17. hafta liderlerinin en kötüsü daha önce 37 puan (2006-07, 2007-08, 2008-09, 2009-10, 2011-12) toplamıştı.
 MAKAS DA DARALIYOR
 ASLINDA bu düşüşün birkaç nedeni var. Büyükler diye tabir edilen takımlar artık her önüne geleni yenemiyor. Bir Karabükspor gelip İstanbul'da G.Saray ve F.Bahçe'yi; Sivasspor, Beşiktaş'ı deviriyor. Eskişehirspor kök söktürüyor, Orduspor ve Gaziantepspor galibiyetler alabiliyor.
 Puan düştü gol arttı
 Süper Lig'in ilk yarısında puandaki düşüşün aksine gol sayısında önemli bir artış var. Ligde bu sezon geride kalan 152 maçta 411 gol atıldı ve 2.70 gibi müthiş bir ortalama çıktı. Bu, son 8 sezonun en gollü ilk yarısı anlamına geliyor.
 EN son 2004-05 sezonunda ilk yarıda 2,70 gol ortalamasının üstüne (2,92) çıkılmıştı. Bu sezonun ilk yarısında geçen sezona göre 59 gol fazla atıldı. Gol ortalamasının artışındaki en önemli faktör hiç kuşkusuz Beşiktaş. Kartal, 38 golle ligin ilk yarısının en üretkeni ve maçları gollü geçiyor.
 En çok puanı Fener topladı
 ÜÇ puanlı sisteme 1987-88'de başlandı. 1995-96'da Trabzonspor, 1996-97'de G.Saray ilk yarıyı 44'er puanla zirvede tamamlarken, bu süreçte en fazla puan çıkaran ekip, 2005-06 sezonunda 45'i gören F.Bahçe'ydi.