Beşiktaş'ın yeni transferi sakatlandı
Spor Toto Süper Lig'in 21. haftasında Sanica Boru Elazığspor'a konuk olacak Beşiktaş'ta yeni transfer Mamadou Niang, bu sabah yapılan çalışmada ilk kez takımla birlikte antrenmana çıktı.
 Sanica Boru Elazığspor hazırlıklarına bu sabah yaptığı antrenmanla başlayan siyah - beyazlılarda Katar'ın Al Sadd takımından transfer edilen Mamadou Niang antrenmanın tamamında yer aldı. Tecrübeli golcünün oldukça hırslı ve istekli olduğu öğrenildi.

Teknik Direktör Samet Aybaba yönetiminde BJK Nevzat Demir Tesisleri'nde yapılan antrenmanda kondisyon ve taktik çalışması yapan siyah-beyazlılar idmana ısınma koşularıyla başladı. 5'e 2 çalışması ve ayak tenisi oynayan ekip, kondisyon koşuları sonrasında yapılan yarım sahada çift kale maç ile antrenmanı tamamladı.

Antrenmana milli takımlarda olan Necip Uysal, Veli Kavlak ve McGregor ile tedavilerine devam edilen İsmail Köybaşı, Almeida, Uğur Boral ve Kardemir D. Ç. Karabükspor maçında sol dizine darbe alan Ersan Gülüm katılmadı. Mustafa Pektemek ise özel çalışma programına devam etti. Yeni transfer Mamadou Niang da takımla ilk antrenmanına çıktı.

Bu arada çift kale maçın sonunda kalçasında ağrı hisseden Dentinho'nun durumunun yapılacak kontrollerden sonra belli olacağı öğrenildi.

Beşiktaş hazırlıklarını yarın saat 11.00'de basına açık yapacağı antrenmanla sürdürecek. Çalışmanın ardından Mamadou Niang saat 14.00'de kendisini Beşiktaşlı yapan imzayı bir kez de basın mensupları önünde atacak.