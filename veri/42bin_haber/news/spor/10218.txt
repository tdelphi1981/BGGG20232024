Nadal yine şampiyon
İspanyol tenisçi Rafael Nadal, Meksika Açık finalinde vatandaşı David Ferrer'i 2-0 yenerek şampiyon oldu. 
Erkekler dünya sıralamasının 5 numarası İspanyol tenisçi Rafael Nadal, Meksika Açık'ın finalinde dünya 4'üncüsü vatandaşı David Ferrer'i, 2-0 geçerek, sezondaki ikinci tekler şampiyonluğuna uzandı. 
Yaklaşık 7 ay süren sol diz sakatlığının ardından 20 gün önce Şili'deki VTR Açık ile korta dönen Rafael Nadal, Meksika'nın Acapulco şehrinde düzenlenen bir başka toprak kort turnuvası Meksika Açık'ın tek erkekler finalinde, dünya sıralamasının 4'üncü basamağındaki vatandaşı David Ferrer ile karşılaştı.

7'si toprak kort turnuvası Fransa Açık'ta olmak üzere 11 "grand slam" şampiyonluğu bulunan Nadal, Avustralya Açık yarı finalisti Ferrer'i, 65 dakika sonunda 6-0 ve 6-2'lik setlerle 2-0 yendi. Nadal, 2005'den sonra Meksika Açık'ta bir kere daha zafere ulaştı.

26 yaşındaki Nadal, toprak korttaki 38, toplamda ise 52'nci tekler şampiyonluğunu elde ederken, 30 yaşındaki Ferrer ise son üç yıldır şampiyon olduğu Meksika Açık'ta, 19 maçın ardından yenilgiyle tanıştı.

Tek kadınlarda ise dünya sıralamasının 28'inci basamağındaki İspanyol Carla Suarez Navarro'yu, yaklaşık 1,5 saat süren finalde 6-0 ve 6-4'lük setlerle 2-0 geçen dünyanın 8 numarası İtalyan Sara Errani, kupayı evine götürdü.

Geçen yılın Fransa Açık finalisti Errani, kariyerindeki 9'uncu tekler şampiyonluğunu kazanırken, Meksika Açık'taki şampiyonluk unvanını da korudu.