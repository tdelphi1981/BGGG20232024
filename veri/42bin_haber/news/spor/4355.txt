Tottenham Cesar'ı geçemedi!
Premier Lig'de 22. haftanın açılış maçında QPR ile Tottenham'ı karşı karşıya getiren mücadelede gol sesi çıkmadı.
Premier Lig'de 22. hafta karşılaşmalarında sıkıntılı günler geçiren QPR'a konuk olan Tottenham, rakibine diş geçiremeyerek bir puana razı oldu.

Maçın ilk yarısının genelinde tempo düşüktü ve iki takım da gol pozisyonu üretmekte zaman zaman sıkıntı yaşadı.

5. dakikada sol kanatta topla buluşan Defoe, ortaya doğru kat ederek yaklaşık 25 metrelik mesafeden çok sert bir vuruş yaptı. Direkten dönen topu Adebayor önünde buldu. Togolu oyuncunun müsait pozisyondaki vuruşunda kaleci Cesar gole izin vermedi.

11. dakikada Taarabt'ın şık ara pasında ceza sahasına sokulan Wright-Phillips'in vuruşunda top son anda Dawson'a çarparak kornere çıktı. 45'te sol kanatta topu alan Wright-Phillips, Walker'dan sıyrılıp ceza sahasına sokuldu. Ancak vuruşunda top auta gitti ve ilk 45 dakika golsüz beraberlikle sona erdi.

Karşılaşmanın ikinci yarısında da genel görüntü pek değişmedi. 53. dakikada ceza sahası içinde topu önünde bulan Defoe'nin vuruşunda Julio Cesar ayaklarıyla yaptığı kurtarışla gole izin vermedi.

68'de Defoe'nin pasında Adebayor ceza sahasında topla buluştu ama golcü oyuncunun sol ayağıyla yaptığı vuruşta top dışarı gitti. Maçın geri kalan bölümlerinde de gol sesi çıkmayınca 90 dakika sonunda puanlar paylaşıldı.

Bu sonuçla Tottenham puanını 40'a, QPR ise 14'e yükseltti.

(Goal.com)