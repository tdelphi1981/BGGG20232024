Aykut Kocaman'dan kesik!
Spor Toto Süper Ligin 21. haftasında, 10 Şubat Pazar günü deplasmanda Mersin İdman Yurdu ile karşı karşıya gelecek olan Fenerbahçe'nin 19 kişilik maç kadrosu belli oldu. Miroslav Stoch, Milos Krasic ve Hasan Ali Kaldırım kadroya alınmadı. Ayrıca kadroda Egemen ve Bekir dışında stoper olmaması da dikkatlerden kaçmadı.
Miroslav Stoch ve Milos Krasic bir kez daha 19 kişilik kafileye edilmezken, geçen hafta kadroya alınmayan isimlerden Hasan Ali Kaldırım da yine kadroya dahil edilemeyen isimlerden oldu. 19. haftadaki Gaziantepspor karşılaşmasının ilk 45 dakikasında oynayan ve son haftalarda ilk 18'e alınan Orhan Şam kadroda yer bulamayan bir diğer isim olurken, geçen haftanın tribüne çıkan isimlerinden Mehmet Topal ise bu hafta teknik direktör Aykut Kocaman tarafından kadroya alındı. 
Sakatlığı geçen ve hafta içinde takımla birlikte idmanlara çıkmaya başlayan Selçuk Şahin ve sakatlığı sebebiyle idmanlara çıkamayan Sezer Öztürk de kafilede kendisine yer bulamadı.  
İşte Fenerbahçe'nin 19 kişilik Mersin kafilesi; Volkan Demirel, Mert Günok, Serkan Kırıntılı, Gökhan Gönül, Bekir İrtegün, Egemen Korkmaz, Reto Ziegler, Caner Erkin, Salih Uçan, Mehmet Topal, Mehmet Topuz, Raul Meireles, Emre Belözoğlu, Cristian Baroni, Dirk Kuyt, Pierre Webo, Moussa Sow, Semih Şentürk, Beykan Şimşek. 
HAZIRLIKLAR TAMAMLANDI 
Fenerbahçe, Spor Toto Süper Lig'in 21. haftasında yarın deplasmanda oynayacağı Mersin İdmanyurdu maçının hazırlıklarını tamamladı. 
Teknik direktör Aykut Kocaman yönetiminde, Fenerbahçe Can Bartu Tesisleri'nde basına kapalı olarak gerçekleştirilen antrenmanda sarı-lacivertli futbolcuların taktik ağırlıklı çalışmalar yaptığı bildirildi. 
Afrika Uluslar Kupası'nda mücadele eden Nijerya Milli Takımı'nda yer alan Joseph Yobo ile 19 Yaş Altı Milli Takımı ile İspanya'da bulunan Recep Niyaz'ın antrenmana katılmadığı, Sezer Öztürk'ün ise tedavi ve çalışmalarını tesislerde sürdürdüğü kaydedildi.