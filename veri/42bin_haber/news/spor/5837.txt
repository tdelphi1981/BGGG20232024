Beşiktaş Dentinho'yu borsaya bildirdi
Beşiktaş, Shakhtar Donetsk takımında forma giyen Brezilyalı futbolcu Dentinho ile görüşmelere başlandığını borsaya bildirdi. 
Beşiktaş Futbol Yatırımları Sanayi ve Ticaret AŞ'den İstanbul Menkul Kıymetler Borsası'na gönderilen ve Kamuyu Aydınlatma Platformu'nda da yer alan açıklamada, "Futbolcu Bruno Ferreira Bonfirm Dentinho'nun transferi için kulübü Shakhtar Donetsk ile görüşmelere başlanmıştır" denildi.

Siyah-beyazlı takımın transfer etmeyi planladığı 24 yaşındaki Dentinho, Brezilya'nın Corinthians takımında kendini gösterdi. Brezilyalı oyuncu, 2011-2012 sezonun başında, bir dönem Türkiye'de Galatasaray ve Beşiktaş'ı da çalıştıran Rumen teknik adam Mircea Lucescu'nun takımı Shakhtar Donetsk'e transfer oldu.