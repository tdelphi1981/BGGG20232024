Varolgüneş, yedinci kez başkan seçildi
Spor Toto 3. Lig 2. Grup takımlarından Belediye Bingölspor'un Olağanüstü Genel Kurul Toplantısı'nda Şeref Varolgüneş, 7'nci kez kulüp başkanı seçildi.Bingöl Belediyesi Konferans Salonu'nda gerçekleşen kongrede kulübün faaliyet raporunun okunması ardından yeni yönetimin belirlenmesi için seçim yapıldı. Tek liste ile aday olan Şeref Varolgüneş, oy çokluğu ile 7'nci kez Belediye Bingölspor Kulübü Başkanı oldu.

Seçimin ardından delegelere teşekkür eden Varolgüneş, Bu göreve layık olmaya çalışacağız. Kulüp yönetimine liste olmaması bizleri üzmüş olup, tekrar yönetime talip olmaya karar verdik. İşimiz zor. 1 milyon 800 bin lira borcumuz var. Bu borcu ödeyip, takımı en iyi yere getirmek hedefimizdir. Bingölspor'a ve Bingöl'e layık olmaya çalışacağız dedi.

Aydın Bürkük başkanlığındaki eski yönetim, gerekli desteği göremedikleri gerekçesiyle olağanüstü kongre kararı almıştı.