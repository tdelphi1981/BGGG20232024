Bakan Kılıç: En iddialı ülkeyiz
Gençlik ve Spor Bakanı Suat Kılıç, 2020 Yaz Olimpiyatları için en iddialı ülke olduğumuzu söyledi.
Kılıç, "Bizim gibi 2020 Olimpiyatları'na aday olan 3 şehir var. Madrid, Tokyo ve İstanbul. Türkiye, bu oyunların en iddialı adayı. Biz bu iddiamızı sürdürecek şekilde çalışmalarımızı canla başla devam ettiriyoruz." dedi.
 
 Bir dizi ziyaret ve incelemelerde bulunmak üzere bakanlığı döneminde ilk kez Erzurum'a gelen Gençlik ve Spor Bakanı Suat Kılıç, Palandöken ve Konaklı Kayak Merkezleri'nde incelemelerde bulundu. 

 Erzurum'la ilgili olarak yapılan kış sporları yatırımının 500 milyon lirayı aştığını hatırlatan Kılıç, "Bugün için bu yatırımları revize ederek yeni baştan yapacak olsak; tahmini olarak 700 milyon civarında bir maliyeti olacaktır. Türkiye'de her şehirde yeni bir kış sporları merkezi yatırımı yapmak mümkün değil. Dolayısıyla buradaki yatırımların tüm Türkiye'ye ve Erzurum'a kazandırmanın düşüncesindeyiz." dedi. 

 Erzurum'da için yeni bir yönetim modeli oluşturduklarını hatırlatan Kılıç, bu modelle ilgili çalışmalara başladıklarını, kayak merkezlerinde uygulanacak bu sistemin daha sağlıklı yürüyebilmesi açısından tesisleri yerinde görme ihtiyacı duyduklarını kaydetti.

 Kılıç, "Yetkililerle beraber, bu tesisleri Erzurum'a ve Türkiye'ye en kısas sürede, en yüksek derecede verimlilik oranıyla kazandıracağız." ifadelerini kullandı. Yeni yönetim modelinde destek gerektirecek bazı konular olabileceğine değinen Kılıç, bakanlık olarak bunun da gereğini yapacaklarını aktardı. 

ERZURUM KIŞ SPORLARI OLİMPİYAT EĞİTİM MERKEZİ OLACAK
 Palandöken ve Konaklı tesisleri ve buradaki kayak ünitelerinin, tek bir işletim modeli ile tamamen birbirine entegre olarak çalışacağını belirten Kılıç, "Hem Erzurumlulara hem de kış sporları ile çalışma yürüten herkese duyurmak isterim. Erzurum'u kış sporları olimpiyat eğitim merkezine dönüştürüyoruz. Haliyle sadece tesisleri, günübirlik ya da kapasitenin yüksek oranıyla kullanım çabası içinde değiliz. Bu tesislere sahip bir ülkenin kış olimpiyatlarında elit, yüksek performans içeren kaçınılmaz sporcular yetiştirmesi kaçınılmaz bir gerekliliktir. Bu kadar büyük yatırımlar yapıldığına göre, bu ülkenin çocukları başta Erzurumlu gençler olmak üzere kış sporları ve olimpiyatlarda Türkiye'yi temsil edecek verimliliğe kavuşturulacaktır. Bunun için de gerekli bütün önlemleri alacağız. Burada başlangıç aşamasında bakanlığımıza bağlık Erzurum Gençlik Spor İl Müdürlüğü koordinatör konumunda olacak, çalışmalar valilik bünyesinde yürütülecek. Erzurum Büyükşehir Belediyesi, Atatürk Üniversitesi sürecin ortakları arasında bulunacak. İlgili federasyonlar da görevini destek kurumları olarak yürütecek." açıklamalarında bulundu. 

ÖZEL SEKTÖR MANTIĞINDA İŞLETME YAPILACAK
 Kayak merkezlerinde kullanılan kart sistemiyle ilgili de açıklamalarda bulunan Kılıç, "Geçmişte örnekleri uygulanan müşterek kart uygulaması gözden geçirilecek. Çok daha profesyonel özel sektör işletme mantığına paralel ve günün gereklerine uygun bir kart kullanım yöntemi ile tesislerin tamamında aynı kişi tek kartla yararlanabileceği gibi günlük kartlar da çıkartılarak; sporcuların, gençlerin ve turistlerin kullanımına sunulacak." dedi. 

 Bakan Kılıç, 'Erzurum'a yeni bir olimpiyat verilecek mi? sorusuna ise şöyle cevap verdi: "2011 UNIVERSIADE zaten dünyanın sayılı, prestijli olimpiyatlarından bir tanesiydi. Bu çerçevede düşünüldüğü zaman, buradaki tesislerin tamamının bu olimpiyat kapsamında şehre kazandırıldığı düşünülmesi gerekir. Dolayısıyla bir olimpiyattan çok daha önemli olan, kar sezonunuzun tamamında en yüksek verimlilik düzeyi ile bu tesislerin kullanılmasıdır. Olimpiyattan çok daha fazla getirisi olacak olan Erzurum şehrine daha fazla kazanım sağlayacak olan sezon süresince kapasitenin yüzde yüze yakın bir verimlilik oranıyla kullanılabilmesidir." 

 Olimpiyat ya da başka bir uluslar arası organizasyonlar yapıldığı süre içereninde şehre bir takım kazanımlar sağladığını da kaydeden Kılıç, "Asıl olan, Erzurum'u sürekli kazanımına yönelik olarak tesislerin yüksek verimlilik düzeyiyle tüm yıllar boyunca sezonun tüm günlerini kapsayacak şekilde kullanmaktır. Ortaya koyduğumuz yeni vizyon bu. Bu şekil tesisleri, bu anlamda şehre, ekonomiye, Türkiye'ye ve kış sporlarına hem de diğer yönüyle bakıldığında bazı çalışmalar da kültür ve Turizm Bakanlığı ile ortaklaşa yürütülecek. Çünkü bu meselenin turizme bakan yöne de var. Organizasyonlar önemli ama deyim yerindeyse 7/24 ve sezonlar süresince tesisleri yüzde 100'e yakın bir kapasite ile kullanabilmek, kullandırabilmek çok daha önemlidir." diye konuştu. 

2020 YAZ OLİMPİYATLARININ EN İDDİALI ADAYIYIZ
2020 Yaz Olimpiyatları'nın farklı şehirlerde oynanabileceği yönünde bir karar aldığı hatırlatılması üzerine Bakan Kılıç, bu konuda Şenes Erzik'in sözlerine kulak verilmesinin daha doğru olacağını söyledi. Kılıç, bu kararla ilgili olarak, "2020 Avrupa Futbol Şampiyonası ile ilgili alınan karar bizim olimpiyat sürecimizi etkileyecek bir yorum olarak değerlendirmemelidir." dedi. 

 Türkiye'nin 2020 Yaz Olimpiyat Oyunları ve Paramedik Oyunlara aday olan bir ülke olduğunu hatırlatan Bakan Kılıç, "Şu an 2020 Olimpiyatlarına aday olan 3 şehir var. Madrid, Tokyo ve İstanbul. Türkiye, bu oyunların en iddialı adayıdır. Biz bu iddiamızı sürdürecek şekilde çalışmalarımızı canla başla devam ettiriyoruz." ifadelerini kullandı. Kılıç, hükümet garantisini ilan ettikleri 2020 olimpiyatlarına yönelik olarak hazırlıklarını sürdürdüklerini söyledi. 

 Türkiye bu organizasyonla ilgili en kuvvetli ve şanslı aday olduğuna dikkat çeken Kılıç, "Bu açıdan Erzurum'da yapılan UNIVERSIADE, Trabzon'da yapılan EYOF, 2013'te Mersin'de gerçekleştirecek Akdeniz Oyunları ve diğer uluslararası organizasyonlar Türkiye'nin bu alandaki becerisinin bir göstergesidir. Erzurum, Trabzon ve Mersin 2020 yolunda bizim için çok önemli imtihan yerleridir." şeklinde konuştu. 
 
Bakan Kılıç, Konaklı Kayak Merkezi'nden ayrılırken kapıda görevli Astsubay Kıdemli Çavuş Emine Çelik'i görünce çok şaşırdı. Gazetecilere, "Siz artık gidin sizin işiniz bitti." diye şaka yapan Kılıç, Astsubay Kıdemli Çavuş Emine Çelik'le kısa bir süre sohbet etti. Kılıç, Çelik'ten ailesi ve mesleği hakkında bilgiler aldı. 

Ziyaret sırasına Erzurum Valisi Sebahattin Öztürk, Büyükşehir Belediye Başkanı Ahmet Küçükler, Gençlik Hizmetleri ve Spor İl Müdürü Fatih Çintimar, Kayak Federasyonu Başkanı Özer Ayık Bakan Kılıç'a eşlik etti.