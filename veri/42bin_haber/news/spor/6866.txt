Drogba için Çin'den gelecek karar bekleniyor
Shanghai Shenhua, Didier Drogba için Çin Futbol Federasyonu'nun vereceği kararı beklemeye koyuldu.
Shanghai Shenhua, Didier Drogba'nın Galatasaray'a transferini engellemek için Çin Futbol Federasyonu'na resmi başvurusunu yaptı.

Asya ekibi, Drogba'nın Galatasaray'la sözleşme imzalamış olmasının hukuki olmadığını resmi internet sitesi aracılığıyla belirtmiş ve bu durumu gerekirse FIFA'ya götüreceğini vurgulamıştı.

Fildişi Sahilli oyuncunun menajerleri ise, kulübün oyuncuya 3 aylık borcunun bulunduğunu ve bu nedenle sözleşmedeki madde gereği herhangi bir kulüple anlaşabileceklerini vurgulamışlardı.

Çin Futbol Federasyonu iki tarafın da yazılı isteğini alırken, son gelişmeler ışığında kararını verecek. Shanghai Shenhua, banka dekontlarıyla birlikte Drogba'ya hiçbir borcunun olmadığını ispat etmeye çalışırken, yıldız forvetin cephesi ise federasyonun gerekli izni çıkartarak oyuncunun Türkiye'de oynaması için lisans sahibi olmasını talep ediyor.

Fildişi Sahili'nin Afrika Kupası kampında bulunan Didier Drogba ise milli takım kampında bu konularla ilgili sorulara yanıt vermekten kaçınıyor.