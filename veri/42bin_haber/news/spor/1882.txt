TFF'den Brezilya çıkarması
Türkiye Futbol Federasyonu, Euro 2020 adaylığı için Brezilya'ya çıkarma yaptı. Rio de Janeiro'daki kokteyle Türkiye'nin tanıtım yüzü olan eski Fenerbahçeli Alex de Souza ve birbirinden ünlü simalar katıldı 
 Türkiye Futbol Federasyonu, Rio de Janeiro'da yapılan Soccorex Fuarı’nda, Türkiye'nin 2020 Avrupa Şampiyonası adaylığının tanıtımı için kokteyl düzenledi. 
 Kokteyle Türkiye'nin tanıtım yüzü olan eski Fenerbahçeli Alex, eski milli futbolcular Rüştü Reçber ve Mehmet Aurelio'nun yanı sıra daha önce Türkiye'de futbol oynamış Okocha ve Hooijdonk gibi oyuncular katıldı.  
 Gecede futbol federasyonu adına yapılan konuşmada, Türk futbolunun son dönem kaydettiği gelişmeler anlatılarak, 2020 Avrupa Şampiyonası’na ev sahipliği yapabilecek en iyi aday olduğu vurgulandı. Kokteylde konuşma yapan Alex, katılımcılara Türk futbolu hakkında bilgi verdi. Ay yıldızlı formayı en çok giyen oyucumuz olan Rüştü Reçber ise 2020 Avrupa Şampiyonası adaylığı için katılımcılardan destek istedi.  
 Soccerex Fuarı etkinlikleri Brezilya-Hollanda veteranlar maçıyla başladı. Hollanda'da Gullit ve Seedorf; Brezilya'da ise, Romario, Bebeto ve Juninho gibi efsaneler bir birleriyle karşılaştı. Brezilya-Hollanda maçını izleyen Alex ile Rüştü devre arasında eski takım arkadaşları Van Hooijdonk'la da hasret giderdi.  
 Festivalde şampiyon olan Hollanda'ya kupasını ise kokteylde federasyon başkanı Yıldırım Demirören verdi. Organizasyona Arjantin, Brezilya, İspanya, İtalya, İngiltere, Almanya gibi birçok ülkenin temsilcileri katıldı. 
 Ntvspor