'10 senedir üstünlük ortada...'
Fenerbahçe kalecisi Volkan Demirel, Antalya'da bir basın toplantısı düzenledi, şampiyonluk inancını dile getirdi, psikolojik üstünlük konusunda konuştu ve sarı kırmızılı taraftarlara da mesaj yolladı 
 İki kez aynı durumda geriden gelip şampiyonluk yaşadığını ifade eden ve "Daha zor durumlarda şampiyon olmayı başardık" diyen Volkan Demirel, üç kulvarda da mutlu sona ulaşmak için ellerinden gelenin en iyisini yapacaklarını kaydetti.
 
 Volkan, "Taşın altına herkes elini sokacak, tüm kulvarlarda başarıya ulaşmak için elimizden geleni yapacağız. Buna söz veriyoruz. Fenerbahçe'nin geçmişte neler yaptığını çok iyi biliyoruz, aklımızdakileri sahaya dökersek en iyisini yapacağımızı düşünüyorum" dedi.
 
 Deneyimli kaleci, şuan hesap değil birliktelik zamanı olduğunu da ifade ederken, "Şayet 5 ay sonra başaramazsak hesaplaşırız. Köstek olmak değil destek olmak gerek, hesap sorulacak durumda değiliz" dedi.
 
 Alex'in gidişi ve Aykut Kocaman'ın istifasından sonra zor günler yaşadıklarını da itiraf eden Volkan şunları söyledi; "Aykut hocayı göreve döndürdük. Bir başka takımda bu tür bir görüntü oluşabileceğini sanmıyorum. Yeni bir isim gelirse her şeyer yeniden başlayacaktı ve başarılı olacağını düşünmedik. Bu sebepten dolayı Aykut hocanın göreve devam etmesini istedik".
 
 Galatasaray'a karşı psikolojik üstünlüğün kaybedildiği iddiasına da yanıt veren Volkan Demirel, sarı kırmızılı taraftarlara da göndermede bulundu. "Ben kendi adıma öyle bir şeyi düşünmüyorum. Rakip başka şey de düşünüyor olabilir ama mesela ben 10 senedir buradayım, ne olduğu ortada" diyerek Kadıköy serisine göndermede bulunan Volkan Demirel, "Ben Fenerbahçe kalecisi olarak Galatasaraylı taraftarlardan daha fazla mesaj alıyorum. Olumlu ya da olumsuz diye bir şey söyleyemem ama bize olan ilgi de bunu gösteriyor. Fenerbahçe birini getiriyor, o koşuluyor, birini getiremiyor; yine o konuşuluyor. Bu da Fenerbahçe'nin üstünlüğünü ortaya koyuyor" diyerek sözlerini noktaladı.