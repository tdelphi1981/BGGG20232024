Koşun stat yanıyor
Fenerbahçe Başkanı Aziz Yıldırım stat görevlilerine böyle bağırdı.
Sarı lacivertli taraftarların stat dışından attığı ve Türk Bayrağının alev almasına neden olan havai fişekler, maraton alt bölümdeki deri koltuklara gelseydi Saracoğlunda sonuç çok vahim olabilirdi.  
FENERBAHÇE-BATE Borisov arasında oynanan Avrupa Ligi karşılaşmasında sarı lacivertli bir grup taraftar Vecihi geliyor şifresiyle stat üzerinde paraşütlü işaret fişekleri atmış ve bu fişeklerden birkaç tanesi Şükrü Saraçoğlu Stadyumuna düşmüştü. İşte o fişeklerden bir tanesi de maraton tribünün üst tarafında bulunan devasa Türk Bayrağına da isabet etmiş ve bayrağın tutuşmasına neden olmuştu. Tam bu sırada karşılaşmayı yönetim locasında izleyen Başkan Aziz Yıldırım durumu fark etti. 
YA DERİ KOLTUKLAR TUTUŞSAYDI 
FENERBAHÇE Başkanı Aziz Yıldırım hemen çevresindekilere telaşla bağırmaya başladı: Çabuk olun Türk Bayrağı yanıyor. Hemen oraya birilerini gönderin. Stat yanacak... 
Bu talimat üzerine stat yönetimi, görevlileri uyardı ve elinde yangın söndürme tüpü olan bir grup güvenlik görevlisi maraton tribününe çıkarak olası büyük bir yangını önlediler. Ancak durumu daha vahim hale getirebilecek bir yan daha vardı. Bayrağın yandığı maraton tribünün alt kısmında deri koltuklar vardı.  
FACİANIN EŞİĞİNDEN DÖNÜLDÜ 
Eğer havai fişeklerden biri o bölgeye gelse ve koltuklar alev alsa Şükrü Saracoğlu Stadı gerçekten yanabilirdi. Sarı lacivertlilerin her maç maraton üst tribünden açtırdığı, yaklaşık 100 metre uzunluğunda ve 25 metre enindeki dev Türk Bayrağı ve maraton alt tribündeki deri koltuklar yanmaya başlasaydı söndürmek çok güç olacaktı.
Tam anlamıyla bir faciaya dönüşebilecek ve hasarları uzun süre onarılamayacak gece Başkan Aziz Yıldırımın bir anlık refleksi ve dikkati ile bertaraf edilmiş oldu.  
NE OLMUŞTU? 
Avrupadan men cezası gelmişti 
FENERBAHÇEnin cezası nedeniyle UEFA Avrupa Liginde BATE Borisovla seyircisiz oynadığı karşılaşmada dışarıdan atılan havai fişekler sarı lacivertlilerin başını ağrıtmıştı. UEFA, bir kez daha Fenerbahçeye bir maç seyircisiz oynama cezası verirken sarı lacivertlilerin iki yıl ertelenmek üzere Avrupa kupalarından da 1 yıl men edildiğini de açıkladı.