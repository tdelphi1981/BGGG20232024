TKİ Tavşanlı Linyitspor'da stat değişikliği
PTT 1. Lig takımlarından TKİ Tavşanlı Linyitspor, ligde bu sezon kalan maçlarıyla Ziraat Türkiye Kupası 4'üncü kademesindeki Medical Park Antalyaspor karşılaşmasını Tavşanlı Ada Stadı yerine Tavşanlı'ya 50 kilometre uzaklıktaki Kütahya'da bulunan Dumlupınar Stadı'nda oynayacak.Kulüp Başkanı Zafer Atalay, bu sezon öncesi Türkiye Futbol Federasyonu (TFF) görevlilerinin Tavşanlı Ada Stadı'nda yaptığı incelemeye ilişkin raporun henüz ellerine ulaşmadığını söyledi.

Raporun olumsuz çıkacağını ve başka bir statta oynamaları gerekeceğini tahmin ettiklerini belirten Atalay, bunun yanı sıra yaklaşık 5 bin seyirci kapasiteli Tavşanlı Ada Stadı'nın kapalı tribününü, TFF'nin güvenlik zafiyeti oluşabileceğine ilişkin kararı nedeniyle kullanamadıklarını bildirdi.

Atalay, söz konusu karar sonrası stadın yaklaşık 3 bin 500 kişilik hale geldiğini ve iç saha maçlarına az ilgi gösterildiğini dile getirerek, şöyle konuştu: Hem TFF görevlilerinin stadın durumuyla ilgili raporunun olumsuz olacağı düşüncesi hem Tavşanlı'daki stadımızın kapasitesinin azlığı hem de taraftarın maçlara fazla ilgi göstermemesi nedeniyle yönetim kurulu toplantımızda bir karar aldık. Bundan sonra bu sezon lig ve kupa maçlarımızı Dumlupınar Stadı'nda oynama kararımızı TFF'ye ilettik. Dumlupınar Stadı'nda, TFF görevlileri inceleme yaptı. Birkaç gün içinde onay çıkmasın bekliyoruz. İlk iç saha maçımızı, 28 Kasım'da Ziraat Türkiye Kupası'nda Medical Park Antalyaspor ile yapacağız. Bu maçı ve ligde kalan 12 iç saha müsabakamızı Dumlupınar Stadı'nda oynayacağız.

İç saha karşılaşmalarını Dumlupınar Stadı'nda oynama kararı doğrultusunda hazırlıklarının sürdüğünü anlatan Atalay, Tavşanlı Ada Stadı'ndaki turnikeler ve reklam panolarının, Kütahya'ya götürülmek üzere söküldüğünü sözlerine ekledi.

Dumlupınar Stadı'nda 17 resmi maçta 1 kez yenildi

Kulüp tarihinde ilk kez PTT 1. Lig'e 2010 yılında yükselen TKİ Tavşanlı Linyitspor, bu sezon bu ligde 3'üncü sezonunu geçiriyor.

Takım, Tavşanlı Ada Stadı bakıma alındığı için 2010-2011 sezonundaki tüm iç saha karşılaşmalarını Dumlupınar Stadı'nda oynadı. Normal sezonda 16 iç saha maçından 8'ini kazanıp 8'inde berabere kalan ve sahasında yenilmeyen tek takım olan Kütahya temsilcisi, sezonu 6'ncı sırada tamamladı. O sezon Dumlupınar Stadı'nda sadece Gaziantep Büyükşehir Belediyespor ile yaptığı play-off yarı final maçını 2-1 kaybeden TKİ Tavşanlı Linyitspor, deplasmanda 1-0 kazanmasına rağmen elendi.

Kırmızı-siyahlılar, 2011-2012 sezonunda iç saha maçlarını, stadın yenilenmesi tamamlandığından Tavşanlı'da yaptı. Ligde sahasında 7 galibiyet, 3 beraberlik, 7 yenilgi alan takım, sezon sonunda 11'inci sırada yer aldı. TKİ Tavşanlı Linyitspor, Ziraat Türkiye Kupası'nda Tavşanlı Ada Stadı'nda Polatlı Bugsaşspor ile oynadığı karşılaşmayı 2-0 kaybetti ve 2011-2012 sezonunda Tavşanlı'da yaptığı toplam 18 maçta 7 galibiyet, 3 beraberlik, 8 yenilgi aldı.

TKİ Tavşanlı Linyitspor, bu sezon şimdiye kadar Tavşanlı Ada Stadı'nda oynadığı 6 lig karşılaşmasında 1 galibiyet, 3 beraberlik, 2 yenilgi aldı, Ziraat Türkiye Kupası 3'üncü kademesinde Sivas Dört Eylül Belediyespor'u yendi.

Kırmızı-siyahlı ekip, 2010-2011 sezonunda PTT 1. Lig'de Dumlupınar Stadı'nda oynadığı toplam 17 resmi karşılaşmada 8 galibiyet, 8 beraberlik, 1 yenilgi, ligde 2011-2012 sezonu ile lig ve kupada 2012-2013 sezonunda şimdiye kadar Tavşanlı Ada Stadı'nda oynadığı toplam 25 resmi müsabakada da 9 galibiyet, 6 beraberlik, 10 yenilgi elde etti.