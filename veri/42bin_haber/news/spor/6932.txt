Sneijder'den sürpriz itiraflar
 
 Galatasaray'ın flaş transferi Wesley Sneijder, sarı-kırmızılı takıma transferini ileriye atılmış bir adım olarak değerlendirdi. 
 Premier Lig kulüplerinden teklif almasına rağmen Galatasaray'ı tercih ettiğini ifade eden Hollandalı yıldız bu sezon Şampiyonlar Ligi’ni kazanmalarının ise zor bir ihtimal olduğunu söyledi. Sneijder İngiliz kulüplerinden gelen teklifleri Galatasaray için geri çevirdi. 
 Amerikanın ünlü medya kuruluşu Sports Illustrated’a konuşan Hollandalı yıldız Galatasaray'ı tercih etmesindeki nedenleri sıraladı. 
 Galatasaray’a transferini, kariyerinde ileriye atılmış bir adım olarak değerlendiren yıldız oyuncu,"Premier Ligden teklifler aldım. Ancak hiçbirinin bana katkı sağlayacağını düşünmedim. Başka bir ülkeye transfer oluyorsanız ilk izlenim çok önemli. Galatasarayla ilgili duygularım çok kuvvetliydi. Bu yüzden "Evet demem" kolay oldu" dedi. 
 Galatasaray'ın hedefleri çok yüksek
  
 Yaşanan bazı sorunlar nedeniyle Inter'de forma şansı bulamadığını hatırlatan Sneijder 2014 Dünya Kupası’ını düşünerek Milano ekibinden ayrılmaya karar verdiğini söyledi. Bu aşamada Galatasaray'ın kendisiyle ciddi olarak ilgilendiğini ifade eden yıldız oyuncu," Galatasaray’ın hedefleri çok yüksekte. Kulüpteki yetkililerle konuştuğumda başarıya karşı hırslarını tutkularını duymak beni çok mutlu etti. Avrupa’nın en iyi kulüplerinden biri olmak istiyorlar. Bunu da en kısa zamanda gerçekleştirmeye çalışıyorlar" diye konuştu. 
 Türk futbolunu yakından tanıdığını, transferinden önce de daha detaylı çalışmalar yaptığını anlatan Sneijder, "Gerçekten çok kaliteli bir lig, rekabet üst düzeyde, sadece Galatasaray ve Fenerbahçe yok. Birçok takım sizi zorlayacak güçte" ifadelerini kullandı. 
 Galatasaray'ın yeni transferi Drogba'dan övgüyle bahseden Sneijder, "Onunla beraber oynamak için sabırsızlanıyorum, dünyanın en iyi forvetlerinden biri. Drogba kalitesinde ve tecrübesinde bir golcüyle maçları kazanmamız daha kolaylaşacak" dedi. 
 Şampiyonlar Ligi zor
  
 Sneijder'e göre Galatasaray'ın bu sezon Şampiyonlar Ligi’ni kazanması çok zor bir ihtimal. Maç maç düşünerek zoru başarabileceklerini belirten Hollandalı yıldız,"Şampiyonlar Ligi’nde 2.turdayız. Rakibimiz Schalke. Zorlu iki maç bizi bekliyor. Ama çok kaliteli bir ekibe sahibiz. Bu yüzden savaşmaya devam edip neler olacağını görmeliyiz” diye konuştu. 
 Hollandalı yıldız havalimanındaki karşılamayı da unutamıyor. "Burada insanlar futbol için çıldırıyor" diyen Sneijder, "Bana havalimanında taraftarlar seni karşılayacak dediklerinde bu kadarını beklemiyordum. Binlerce kişi vardı. Hayatım boyunca böyle bir an yaşamadım" diyerek yaşadığı şaşkınlığı ifade etti. 
 TT Arena inanılmazdı
  
 Yıldız oyuncu ilk sarı-kırmızılı formayla tanıştığı Beşiktaş maçı için de ayrı bir parantez açıyor. Taraftardan övgüyle bahseden Sneijder "Kariyerimde birçok maç oynadım ama pazar günü Arena'daki atmosferden bahsetmeden geçemeyeceğim. İnanılmazdı...Tarif edemem. Mutlaka görmeli ve o havayı hissetmelisiniz. Diğer takımlarla kıyaslayamazsınız" dedi. 
 Ntvspor