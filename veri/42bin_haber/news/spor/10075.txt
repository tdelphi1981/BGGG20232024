BJK İnönü Stadı'nda son derbi
Spor Toto Süper Lig'in 24. haftasında yarın İstanbul'da tarihi bir derbi oynanacak.
Lider Galatasaray'ın takipçileri Beşiktaş ile Fenerbahçe, BJK İnönü Stadı'ndaki son derbide karşı karşıya gelecek.

Sezon sonunda yıkılarak yeniden yapılması planlanan tarihi statta saat 19.00'da başlayacak son derbiyi, kariyerinde ilk derbiye çıkacak hakem Mete Kalkavan yönetecek. Kalkavan'ın yardımcılıklarını Mustafa Emre Eyisoy ve Kemal Yılmaz yapacak. Dev maçın dördüncü hakemi ise Tolga Özkalfa olacak.

Galatasaray'ın 46 puanla lider girdiği Süper Lig'de 24. hafta öncesi Fenerbahçe 40 puanla ikinci, Beşiktaş ise 39 puanla üçüncü sırada bulunuyor. Zirveden uzaklaşmamak açısından büyük önem taşıyan derbiyi kaybeden taraf büyük yara alacak. Beraberlik ise her iki takımın da zirve yarışında işine yaramayacak.

Sezonun ikinci yarısında kendi evindeki 3 lig maçında da berabere kalan Beşiktaş, büyük taraftar desteğiyle oynayacağı maçta Fenerbahçe'yi yenip, stadındaki son derbiden 3 puanla ayrılmayı amaçlıyor.

İkinci yarıdaki 3 deplasmandan da galibiyetle dönen Fenerbahçe ise, taraftar desteğinden yoksun mücadele edeceği derbiyi kazanıp, galibiyet serisini sürdürmek istiyor.

İki takım da derbi hazırlıklarını akşam yapacakları idmanlarla tamamlayacak.