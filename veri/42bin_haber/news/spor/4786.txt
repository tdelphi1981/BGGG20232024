'Şanslıyım, çünkü solbekim'
 
 Fenerbahçe’nin ilk yarıdaki en istikrarlı futbolcusu ve 29 karşılaşmada 2 bin 476 dakika sahada kalarak, en çok maç oynayan ve dakika alan ismi olan Hasan Ali Kaldırım, solbek olduğu için kendisini şanslı hissettiğini söyledi. TRT Spor’da yayınlanan İşte Gool programına açıklamalarda bulunan milli futbolcu, “Futbola başladığımda daha ofansif oynuyordum.
 
 10 numara gibi orta sahanın ortasında görev alıyordum. Daha sonra solbek oynamaya başladım. Solbek olduğum için kendimi şanslı hissediyorum. Çünkü sadece Türkiye’de değil, dünyada çok az sayıda kaliteli solbek bulunuyor. Futbol oynamak isteyenler genç yaştan itibaren hepsi ofansif oynamak istiyorlar. Ya golcü oluyorlar ya da orta saha oyuncusu. Defansif oyuncular daha az yetişiyor. Özellikle bek oyuncuları. İnşallah kendimi geliştirip dünyada en iyi solbek isimlerinin arasına adımı yazdırabilirim” dedi.
 
 AVRUPA HEDEFİM YOK
 
 Kayseri’de oynarken, “Büyük bir takıma transfer olursam, sonraki hedefim kesinlikle Avrupa” dediğini ifade eden Hasan Ali, “Ama buraya gelip, yaşadıktan sonra artık Avrupa diye bir hedefim yok. Çünkü Fenerbahçe’nin Avrupa takımlarından hiçbir farkı yok. Avrupa’dan teklif gelirse, kulübün menfaatleri için ‘git’ derlerse, tabii ki giderim. Ama ben burada mutluyum ve futbolu Fenerbahçe’de bırakmak istiyorum” diye konuştu.
  