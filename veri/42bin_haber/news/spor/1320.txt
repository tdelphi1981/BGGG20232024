Türkiye Kupalarında kuralar çekiliyor
Spor Toto Erkekler ve Kadınlar Türkiye Kupaları çeyrek final eşleşmeleri 19 Kasım Pazartesi günü yapılacak kura çekimi ile belirlenecek.
Spor Toto Erkekler ve Kadınlar Türkiye Kupalarında sekizli finaller eşleşmeleri 19 Kasım Pazartesi günü yapılacak kura çekimi ve basın toplantısında belirlenecek. 
Abdi İpekçi Spor Salonu basın toplantı odasında yapılacak kura çekiminde saat 10:30da Kadınlar Türkiye Kupası, saat 11:30da ise Erkekler Türkiye Kupasının kura çekimi yapılacak. Spor Toto Erkekler Türkiye Kupası sekizli finalleri 6-10 Şubat 2013 tarihleri arasında Eskişehir, Kadınlar Türkiye Kupası sekizli finallerine ise 2-6 Ocak 2013 tarihleri arasında Antalya ev sahipliği yapacak.  
4-7 Ekim 2012 tarihleri arasında Adana, Kocaeli, Manisa ve İzmirde düzenlenen Spor Toto Erkekler Türkiye Kupası Elemelerinde Anadolu Efes, Banvit, Beşiktaş, Fenerbahçe Ülker, Galatasaray Medical Park, Hacettepe Üniversitesi, Pınar Karşıyaka ve TED Ankara Kolejliler sekizli final vizesi alan takımlar olmuşlardı. 
Kadınlarda bu yıl ilk kez uygulanan eleme grubu müsabakaları ise 12-14 Ekim 2012 tarihleri arasında Kütahya, Konya ve Orduda oynanırken Mersin Büyükşehir Belediyesi, Ceyhan Belediye, Kayseri KASKİ, Canik Belediye, İstanbul Üniversitesi B.G.D ve Homend Antakya Belediyesi ilk sekize kalmaya hak kazanmışlardı. Ayrıca Fenerbahçe ve Galatasaray eleme grubu oynamadan sekizli finallerde mücadele edecekler.