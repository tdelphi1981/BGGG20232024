Zekeriya Alp olay atama ile ilgili konuştu
Türkiye Futbol Federasyonu (TFF) Merkez Hakem Kurulu (MHK) Başkanı Zekeriya Alp, Spor Toto Süper Lig'de Kasımpaşa ile İstanbul Büyükşehir Belediyespor arasında yapılan maça hakem Volkan Bayarslan'ın atanmasıyla ilgili, Yapması gereken şey, mutlak surette bu mesajı bizlere iletmesi gerekiyordu. Ancak bu demek değildir ki tamamıyla kabahat onun, bizim de burada bir sorumluluğumuz var dedi.Türkiye Spor Yazarları Derneği (TSYD) tarafından Antalya'nın Serik ilçesine bağlı Belek beldesindeki Gloria Golf Otel'de düzenlenen 50. Yıl Sporun Zirvesi Semineri'nde Düdüğümüz Avrupa'da da ötüyor adlı oturumda konuşan MHK Başkanı Zekeriya Alp, emekliliği düşünürken kendisine gelen teklifle göreve başladığını anlattı.

Görevi kabul etmeden önce hakemleri yakından tanıdığını, kariyerlerini ve yapılarını iyi bildiğini belirten Alp, genç bir grupla çalışmanın kendisine getireceklerini iyi bilerek karar verdiğine işaret etti. Alp, Son derece eğitimli ve Türk futbolunun çok ötesinde bir grupla beraber olmaktan gurur duyuyorum. Bu arkadaşlara, özellikle yurt dışında gösterdikleri performans için teşekkür ediyorum dedi.

Görevini, Ateşten gömlek diye nitelendiren Zekeriya Alp, geçmişe bakıyorum, bir de bugünlere bakıyorum. İnanılmaz bir gelişme olduğunu hissediyorum. Gerek basın, gerek kulüpler, gerekse federasyon yetkililerinden aldığımız mesaj çok olumlu diye konuştu.

Bir izleyici, hakem Halis Özkahya ve Meireles arasında yaşanan olayı hatırlatarak, Meireles'in tükürdüğüne yönelik bir görüntünün çıkmamasının ardından Özkahya'nın ceza alması için baskı yapılıp yapılmadığını sordu.

Zekeriya Alp, soru üzerine şunları söyledi:

Halis Özkahya bugün Avrupa'da maç yöneten, gelecekte iyi yerlere kendini getirecek hakemlerimizden bir tanesi. Bir kere şunu söylemeden geçemeyeceğim; Disiplin Kurulunda bu konuda verilen bir karar var. Yarın da tahkimin vereceği bir karar var. Bunun detaylarına girmemiz bizim için son derece yanlış olur. Ancak Halis ile ilgili söyleyeceğim şey, kulüplerle ilgili bize yansıyan maçtan önce veya sonra herhangi bir konu olmamıştır, olmamaktadır, bundan sonra da olmamasını temenni ediyoruz. Bizim işimiz hakemlerimizi sahaya sürmek ve saha içinde maçları en iyi şekilde yönetmelerini sağlamak. Kulüplere büyük, küçük ayrımı yapmaksızın, Anadolu, İstanbul kulübü ayrımı yapmaksızın eşit bir şekilde ulaşmak, kararlarını o doğrultuda vermek. Detay bilgilere cevap veremiyorum şu anda.

-Kasımpaşa-İstanbul Büyükşehir Belediyespor maçına hakem Bayarslan'ın atanması-

Spor Toto Süper Lig'de Kasımpaşa ile İstanbul Büyükşehir Belediyespor arasında yapılan maça hakem Volkan Bayarslan'ın atanmasıyla ilgili bir izleyicinin, Hakemin üzerine çok mu gidildi yoksa gerçekten MHK'nın bir bilgisizliği mi söz konusuydu şeklindeki sorusuna Zekeriya Alp, şu yanıtı verdi:

Bu tür maçlardan önce hakemlerin çalıştıkları müessese ile alakalı eğer ki belediye mensubuysa bu konuyu mutlak surette MHK'daki birimlere bildirmek zorunluluğu var. Bu arkadaşımız bunu es geçmiş. Yapması gereken şey, mutlak surette bu mesajı bizlere iletmesi gerekiyordu. Ancak bu demek değildir ki tamamıyla kabahat onun, bizim de burada bir sorumluluğumuz var. MHK arkadaşlarımızın, ben dahil olmak üzere başlarındaki kişi olarak bunun takipçisi olmamız gerekirdi, bunu bilmemiz gerekirdi. Gerekli açıklamayı yaparak bu sorumluluğu da ben üzerime alarak, bunun bana ait olduğunu ifade ettim.

Zekeriya Alp, bir izleyicinin bazı futbolcuların maçlarda hakemi yanıltmaya yönelik hareketlerini hatırlatmaları üzerine, hakemlerin iyi maç yönetmesi için futbolcuların da iyi niyetli olması gerektiğini söyledi. Yabancı futbolcuların Türkiye'ye geldikten sonra Türk futbolcular gibi bir tavır içine girdiklerine işaret eden Alp, Futbolcu kardeşlerimiz ve bazı teknik adamlar çok ilginç tavırlarla seyirciyi yanlış yönlendiriyorlar diye konuştu.

Alp, UEFA'nın maçlarda 6 hakemin görev yapmasıyla ilgili bir soru üzerine, Türkiye'deki uygulamanın 2013-2014 sezonunda başlayacağını açıkladı. Zekeriya Alp, uygulamanın Türk futboluna yararları olacağını, olumlu sonuçlar alınacağını düşündüğünü dile getirdi.

-Türk hakemleri 1-0 yenik başlıyor-

FIFA hakemlerinden Cüneyt Çakır, bu yıl FIFA kokartı almaya hak kazanan hakemleri kutladı ve başarı diledi. Türk hakemlerinin önünde uzun ve zorlu bir yol olduğunu belirten Çakır, Bu listeye yeni giren arkadaşlarımız birçok Avrupalı meslektaşına göre 1-0 yenik başlayacaklar dedi.

2013 yılında FIFA kokartı takacak Mete Kalkavan ve Barış Şimşek'in en alt kategori olan 3. kategoriden bu listeye girdiklerini anlatan Çakır, Almanya, İngiltere, Fransa gibi ülkelerin hakemlerinin ise 2. kategoriden başladıklarına değindi.

Çalışmaya eşit şartlarda olmadıklarını, iki katı çalışmak zorunda kaldıklarını vurgulayan Çakır, planlı bir çalışmayla Türk hakemlerinin zoru başaracağına inandığını dile getirdi. Hakem camiası olarak kalıcı olmayı hedeflediklerine değinen Cüneyt Çakır, şöyle konuştu:

Ben bugüne kadar 5 yarı final, bir final müsabakası yönettim. Ama bu yetmez. Buradaki arkadaşlarım çok başarılı. Şans verildiği zaman neler yapabileceğimizi bütün dünyaya gösteriyoruz. Yarı finallere, finallere alışmamız gerekiyor. Yoksa bu seminerlerde, bu tarz toplantılarda hep anılarımızı anlatmak zorunda kalırız. Çok çalışacağız. Önümüzde bir Dünya Kupası hedefi var. İnşallah Türk hakemleri olarak orada olacağız. İnşallah Milli Takımımız da orada olur. Biz çok çalışacağız, sizden de tek beklentimiz bizi desteklemeniz.

Cüneyt Çakır, bir izleyicinin hakemlerin kendileriyle ilgili bilgiler konusunda yeterince iletişim kurmadığına yönelik eleştirisi üzerine, geçmiş yıllara göre iletişim konusunda büyük ilerlemeler kaydettiklerini dile getirdi. Medya ve hakem camiaları arasındaki ilişkinin yeterli olmadığını, ancak geçmişe göre daha iyi duruma geldiğini belirten Çakır, verilen kararlara yönelik eleştirinin bilgi eksikliğinden kaynaklandığına işaret etti.

-Hakem her yerde hakem-

FIFA kokartlı hakemlerden Bülent Yıldırım, hakemlerin bugün ulaştıkları başarılı noktada kalmaları için planlama gerektiğini vurguladı. Yıldırım, bir soru üzerine, her hakemin aynı sorumluluk bilinciyle sahaya çıktığını, kulüp veya şehir ayırt etmediğini bildirdi. Standart bir yönetim sergilediklerini belirten Yıldırım, Eşyanın tabiatına aykırı bu. Hakem her yerde hakem. İçeride, dışarıda söz konusu olmaz. Futbolun karakteri, oyun tarzı farklıdır, bu dışarıdan farklı algılanabilir, buna saygı duyarım. Ama hakemin performansı anlamında asla bir ayrım söz konusu değil dedi.

FIFA kokartlı hakem Mete Kalkavan, hakemliğin azim, sabır ve fedakarlık gerektiren bir iş olduğunu söyledi. İş yaşamında ortaklarının desteğiyle antrenman programlarını düzenleyebildiğini belirten Kalkavan, hakemlik yapabilmek için işinden de fedakarlık yaptığını dile getirdi.

FIFA kokartlı hakemlerden Fırat Aydınus ise moralini yüksek tutabilmek için en büyük desteği ailesinden gördüğünü kaydetti. Yönettiği maçlara yönelik eleştirileri değerlendirmek için sonrasında o maçları televizyondan izlediğini anlatan Aydınus, bunun yanı sıra hem Türkiye'den hem de Avrupa liglerinden çok sayıda maçı televizyondan takip ettiğini ifade etti.