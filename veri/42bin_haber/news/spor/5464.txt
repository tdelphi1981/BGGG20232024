Beko All Star 2013'ü yabancı yıldızlar kazandı
Beko Basketbol Ligi'nin Türk ve yabancı yıldızlarını karşı karşıya getiren Beko All-Star 2013 karşılaşmasını, Yabancı Yıldızlar 116-115'lik skorla kazandı.
Türk Yıldızlar: 115 - Yabancı Yıldızlar: 116

Karşılıklı basketlerle başlayan mücadelenin 5. dakikası 14-11 Yabancı Yıldızlar'ın üstünlüğüyle geçildi. Oldukça şık basketler bulan iki takımın da savunmada rahat oynadığı maçın ilk çeyreğini Türk Yıldızlar, 27-25 önde tamamladı.

Maçın ikinci periyodunda tempo yükselirken, Banvitli oyuncu İzzet'in üst üste basketleriyle Türk Yıldızlar, 13. dakikada farkı 10 sayıya (37-27) çıkardı. Yabancı Yıldızlar, Vujacic, Davidson ve Dorsey ile skor bulurken, Türk Yıldızlar devreyi de 56-55 üstün geçti.

Karşılaşmanın ikinci yarısında Semih'in etkili oyunuyla başlayan Türk Yıldızlar, 24. dakikada yine 10 sayılık fark yakaladı: 73-63. Ancak Yabancı Yıldızlar, organize hücumlarla basketler bularak, farkı eritti ve karşılaşmanın son periyoduna 88-88 berabere girildi.

Son çeyreğe iyi başlayan Yabancı Yıldızlar, sayı üretmekte zorlanan Türk Yıldızlar karşısında skoru 116-105 yaptı. Son dakikaya 116-110 geride giren Türk Yıldızlar, üstünlüğü ele geçirmeye çalışırken, Yabancı Yıldızlar buna izin vermedi ve karşılaşmadan 116-115'lik skorla galip ayrıldı.

Karşılaşmada 20 sayı üreten Anadolu Efesli Vujacic, maçın en skorer ismi oldu. Türk Yıldızlar takımında ise Semih Erden 19 sayı 10 ribaunt ile 'double double' yaptı.

-'MVP Joey Dorsey'-

Mücadelede sosyal medya üzerinden kullanılan oylarla birlikte karşılaşmayı takip eden basın mensuplarının değerlendirmeleri sonucu, maçın en değerli oyuncusu (MVP) Royal Halı Gaziantep Büyükşehir Belediyesporlu basketbolcu Joey Dorsey oldu.

Dorsey'e ödülünü Türkiye Basketbol Federasyonu Başkanı Turgay Demirel ile Arçelik A.Ş. Genel Müdürü Levent Çakıroğlu verdi. 

Salon: Ülker Sports Arena

Hakemler: Serkan Emlek, Fatih Arslanuoğlu, Semih Vural

Türk Yıldızlar: Ender Arslan 6, Sinan Güler 11, İlkan Karaman 12, Emir Preldzic 4, Semih Erden 19, İzzet Türkyılmaz 16, Ermal Kurtoğlu 13, Ersin Dağlı 13, Serhat Çetin 2, Barış Ermiş 11, Kenan Sipahi 2, Nedim Yücel 6

Yabancı Yıldızlar: Farmar 14, Hawkins 10, McCalleb 6, Savanovic 13, Dorsey 12, Vujacic 20, Bogdanovic 6, Aminu 12, Dixon 3, Davis 8, Penney 4, Davidson 8

1. Periyot: 27-25

Devre: 56-55

3. Periyot: 88-88