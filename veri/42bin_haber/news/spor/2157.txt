Süper değil mega
Türk futbolu, sessiz sedasız devrim yapıyor
 1-F.Bahçe ile G.Saray, Avrupa kupalarında gruptan çıktı
 2-Süper Lig, dünyanın en iyi golüne 2 tane aday verdi
 3-Burak, Avrupa'nın en iyi 11'inde Messi'yle yarışıyor
 4-Çakır, Dünya Kupası'nda Avrupa'yı temsil ediyor
 TANER AYYILDIZ
 Türkiye'nin hafızası 23 gün... Geçen yıl bugünleri kimse hatırlamıyor. Hani, 'UEFA Türkiye'yi Avrupa kupalarından kaç yıl men eder? 5 mi 6 mı?' diye tartıştığımız günler var ya işte onlar.
 O GÜNLER geride kaldı. Türk futbolu bir yıl içinde çok değişti. İşte G.Saray ile F.Bahçe... Sarı-Lacivertliler, bir maç kala Avrupa Ligi'nde gruptan çıkmayı garantiledi. G.Saray'ın Avrupa Ligi garanti, bu gece Devler Ligi vizesi arıyor.
 CÜNEYT Çakır, bir ilke daha imza attı. Türkiye'nin dünya hakemliğindeki haklı gururu, 6-16 Aralık tarihleri arasında Japonya'da yapılacak FIFA Kulüpler Dünya Kupası'nda Türkiye'yi değil Avrupa'yı temsil edecek.
 VAR MI BÖYLE LİG!
 BİTMEDİ... FIFA'nın dünyanın en iyi golüne verilen 'Puskas Ödülü'ne Süper Lig'de atılan       2 gol birden aday gösterildi. Sow'un G.Saray'a yaptığı röveşata ile Stoch'un G.Birliği ağlarına gönderdiği füze, dünya yıldızlarıyla yarıştı. Stoch, Messi'yi bile geride bırakıp dünyanın en iyi 3 golü arasına girdi.
 DAHASI da var... Burak Yılmaz, UEFA'nın Avrupa'da Yılın Takımı'nda en iyi forvet kategorisinde Cristiano Ronaldo, Messi, Falcao gibi dünya yıldızlarıyla yarışıyor. Burak en iyi 11'e girerse kimse şaşırmaz.
 KAVGAYI AZALTSAK
 MARKA değerinin geldiği noktanın bir diğer göstergesi de Wesley Sneijder krizi oldu. 
 HOLLANDALI yıldız, Inter'le sorun yaşıyor. Yönetimle görüştüğü toplantı çıkışı, çevresini bir basın ordusu sarıyor. İtalyan gazeteciler, Sneijder'e 'F.Bahçe'ye mi transfer oluyorsun' diye soruyor. Bu soruyu sordurmak bile Süper Lig'in geldiği noktayı göstermesi açısından yeter de artar bile. Bir de biraz daha az kavga etsek kim bilir neler başaracağız.