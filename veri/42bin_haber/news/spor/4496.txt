Mersin BŞB ikinci yarı daha iddialı
Türkiye Kadınlar Basketbol Ligi'nde mücadele eden Mersin Büyükşehir Belediyesi, ikinci yarıdaki tüm maçlarda galibiyeti hedefliyor.Kulüp Başkanı Mehmet Özcan, AA muhabirine yaptığı açıklamada, İstanbul Üniversitesi BGD maçında galip gelen taraf olmanın mutlu yaşadıklarını söyledi.

74-61 galip geldikleri maçla, ilk yarıyı galibiyetle kapadıklarını hatırlatan Özcan, İstanbul Üniversitesi BGD, karşısında zorlu bir sınav verdik. Bu sınavdan başarıyla çıktık. Fakat ilk yarıyı istediğimiz sırada tamamlayamadık. İlk yarıyı 2 ya da 3. olarak tamamlamak istiyorduk. Hedefimize ulaşamamamızın en büyük nedeni, bütün maçlarımızı kendi sahamız dışında oynamamız oldu. Elimizden gelenin en iyisini yapmaya çalıştık. Evimizden uzakta sergilediğimiz mücadele, puan cetvelinin 5. sırasında yer almamızı sağladı diye konuştu.

İkinci yarıda daha iyi performans sergileyeceklerini belirten Özcan, şöyle devam etti:

İkinci yarıya hızlı bir başlangıç yapacağımıza inanıyorum. Müsabakaları kaybetme lüksümüz yok. Onun için daha çok çalışarak hedeflerimiz doğrultusunda ilerleyeceğiz. İkinci yarıdaki hedefimiz, tüm maçlarda galibiyet. Gençlik Hizmetleri Spor İl Müdürlüğü yetkililerinden aldığımız bilgiye göre, Edip Buran Spor Salonu, ikinci yarı maçlarına hazır olacak. Salonun hazır olması halinde maçlarımızı kendi sahamızda yapabileceğiz. Bu da bize pozitif enerji kazandıracaktır. Ligde alacağımız puanlarla takımımızı hak ettiği yere getirmek istiyoruz.