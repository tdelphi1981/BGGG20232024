Ligin en hırçını hakemlere seslendi: Canları sağ olsun
Bu sezon forma giydiği 17 maçta 3 kırmızı ve 6 sarı kart gören Sanica Boru Elazığspor kaptanı Sedat Bayrak, ligin en 'hırçın' oyuncusu olarak dikkati çekiyor.
Elazığ temsilcisinin 32 yaşındaki defans oyuncusu Sedat Bayrak, bu sezon ligin ilk haftasındaki Fenerbahçe, 3. haftasındaki Kasımpaşa ve 12. haftasındaki İstanbul Büyükşehir Belediyespor maçlarında çift sarı karttan kırmızı kart görerek oyun dışı kaldı.

Ligin ilk 12 haftasında forma giydiği 8 maçta 3 kırmızı kartın yanı sıra 2 de sarı kart gören tecrübeli oyuncu, İstanbul Büyükşehir Belediyespor karşılaşmasından bu yana forma giydiği 9 lig maçında ise 4 kez sarı kartla cezalandırıldı.

Ligin en 'hırçın' ismi olarak dikkati çeken Sedat'ı, ikişer kırmızı kartla Sanica Boru Elazığspor'dan Marvin Zeegelaar ve Galatasaray'dan Felipe Melo takip ediyor.

Sedat Bayrak, AA muhabirine yaptığı açıklamada, Kasımpaşa maçı haricinde gördüğü kartların haksız olduğunu savundu.

İstanbul Büyükşehir Belediyespor maçında kırmızı kart gördüğü pozisyonda Webo'nun kendini attığını ileri süren Bayrak, bu oyuncunun maçtan sonra soyunma odasına gelerek, kendisinden özür dilediğini ve 'kart yiyeceğini bilmiyordum' dediğini söyledi.

Bayrak, bu kırmızı kartla ilgili, 'Cüneyt hoca (Cüneyt Çakır) öyle uygun gördü. Yapacak bir şey yok artık. Futbolda haklı veya haksız yok. Belli bir imajı yakalamışız artık. Yapsak da yapmasak da kart yiyoruz. Canları sağ olsun, önemli değil' dedi.

Teknik direktör Yılmaz Vural ve kulüp yöneticilerinin, maçları izlediğini ve pozisyonlara yakın olan takım arkadaşlarını dinlediğini anlatan Bayrak, hiçbir şey yapmadığının görüldüğünü ve bu nedenle kulüp tarafından kendisine herhangi bir ceza verilmediğini söyledi.

Teknik direktör Bülent Uygun döneminde ikinci kaptan olduğunu anımsatan Bayrak, Yılmaz Vural'ın göreve gelmesinin ardından takım kaptanlığına getirildiğini hatırlattı.

Ligde 2000 yılından bu yana top koşturduğunu anlatan Bayrak, kaptanlık görevini elinden geldiğince en iyi şekilde yürütmeye çalıştığını belirterek, 'Türkiye'de özellikle Anadolu takımlarında saha içerisinde kaptan olmanın bir vasfı yok. Yani ne sözün geçiyor ne hakem üzerinde bir etkin oluyor. Böyle bir şey yok, onu da kullanmış değiliz. Kullanma imkanı, Anadolu'da hiçbir kulübün kaptanına verilmiyor zaten' diye konuştu.

-Teknik direktör Yılmaz Vural-

Teknik Direktör Yılmaz Vural ise yönetim kuruluyla ortaklaşa verdikleri karar doğrultusunda Sedat'ı takım kaptanlığına getirdiklerini kaydederek, 'Dolayısıyla kaptan olduğunuz zaman hakemle daha yakın diyaloğa girmek durumunda kalıyorsunuz. Bazen oyun içerisinde o sinirsel tempoyla itiraz nedeniyle gördüğünüz kartlar oluyor ki Sedat bazen bu duruma düşmüyor değil ama sağ olsun çok zeki ve çok akıllı bir kardeşimiz' ifadelerini kullandı.

Sedat'ın çok karakterli bir oyuncu olduğunu vurgulayan Vural, 'Bizde kırmızı kartın her bir oynamadığınız maç için 10 bin lira cezası var. Sarı kartta da 4 kart cezası yürürlüğe girdikten sonra sarı kart başı 2 bin 500 lira, toplam 10 bin lira cezası var. Sedat'a bugüne kadar para cezası vermedim. Vermememin nedeni de gördüğü kartların futbola ait olduğunu düşündüğümden' diye konuştu.

Vural, Sedat'ın bundan sonraki maçlarda daha dikkatli olup, sezon sonuna kadar kart görmemesi gerektiğini söyledi.