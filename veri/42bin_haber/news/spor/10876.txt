"2020 İstanbul'la çıkmak isterdik"
Fatih Terim, Schalke 04 maçında sahaya İstanbul 2020 formasıyla çıkma taleplerinin UEFA tarafından kabul edilmediğini söyledi.Galatasaray Teknik Direktörü Fatih Terim, UEFA şampiyonlar ligi'nde 12 Mart Salı günü Alman takımı Schalke 04 ile deplasmanda oynayacakları 2. tur rövanş maçında sahaya İstanbul 2020 formasıyla çıkma taleplerinin UEFA tarafından kabul edilmediğini söyledi.

Sarı-kırmızılı takımın sabah antrenmanından önce gazetecilere açıklamalarda bulunan Fatih Terim, İstanbul'un 2020 Olimpiyat Oyunları'na adaylığı sürecine destek olmak istediklerini belirterek, şöyle konuştu:

Schalke 04 maçında mümkün olsaydı '2020 İstanbul'la çıkmak istedik. Schalke 04 ile Galatasaray arasında oynanacak maçın dünyadaki birçok insan tarafından izleneceğinden iyi bir şey olacağını düşünmüştük. Kulübümüzün bu talebine, Sayın Başbakanımız, Ulaştırma, Denizcilik ve Haberleşme Bakanımız Binali Bey, Gençlik ve Spor Bakanımız ve de Türk Telekom Genel Müdürü, bu teklifimize çok da güzel yaklaştılar. Onların da oluru ile UEFA'ya başvurduk. Maalesef gerekli prosedürler nedeniyle böyle bir karar çıkmadı. Olsun ama biz 2020 İstanbul'u hep berber çok istiyoruz. İnşallah bu isteğimizi hayata geçiririz ve 2020 İstanbul Olimpiyatları'nı hep beraber yaşarız. Tüm dileğimiz o. Bugün de tüm çocukların 'İstanbul 2020' tişörtü giyerek buraya gelmeleri ve oyuncularımızın da bu tişörtlerle antrenman yapmaları bu yüzden. Her halükarda buna hazır olduğumuzu ve ülke olarak çok istediğimizi ifade eden bütün yetkililer yanlarında olduğumuzu göstermek istedik.

Fatih Terim, Felipe Melo ile antrenmandan önce konuşmasıyla ilgili gelen bir soru üzerine, Brezilyalı oyuncunun Gençlerbirliği maçındaki cezası hakkında konuştuklarını ifade ederek, Kendi oyuncularımla her dakika konuşuyorum. Kendisiyle cezası hakkında konuştum. Cezasından dolayı soyunma odasına giremediği için dün maça gelmediğini söyledi. Ben de 'Gerekirse benim yanıma gelseydin' dedim. Tabi bunlar da jest ve mimiklerle oluyor. Her şeyden bir anlam çıkartırsanız biz yandık diye konuştu.