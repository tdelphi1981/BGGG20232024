Hikmet Karaman'dan ayrılık sinyali
Gaziantepspor Teknik Direktörü Hikmet Karaman, net gol fırsatlarını değerlendiremeyince farklı şekilde mağlup olduklarını söyledi.
Karaman, 4-1 mağlup oldukları Trabzonspor maçının ardından yaptığı açıklamada, maçın 13. dakikasında skorun 3-0 veya 2-0 kendi lehlerine olması gerektiğini belirterek, "Hadi 2-0'ı da geçtim, en azından 1-0 olmalıydı. Deplasmanda oynuyorsunuz, 2 tane net karşı karşıya pozisyonumuz vardı. 1 tane de auta attığımız var." diyerek şunları söyledi:

"Tabi futbolda böyle pozisyonları değerlendirmeniz gerekiyor. İyi takımlar karşısında bunları değerlendirecekseniz ki, rakip demorolize olacak, oyun disiplininden kopacak. Bu skoru biz alacaktık ama tam tersi oldu. Korneri atarken kontrataktan gol yiyip içeriye 1-0 yenik girdik. Yaptığımız oyuncu değişiklikleri ve ikinci yarıya golle başlamayı düşünürken, ikinci yarının başında yediğimiz gol bütün direnç gücümüzü kırdı. 3-4 tane net pozisyonları değerlendiremedik ve farklı bir skor ortaya çıktı."

Futbolda hazırlık kampları ve ara transfer dönemleri olduğuna değinen tecrübeli teknik adam, "Oyuncuların hem fiziksel hem taktiksel uyumları burada sağlanır. Maalesef biz maçlar oynanırken hazır olmayan oyuncuları maçlarda oynatarak hem fiziksel olarak hazır olmalarını hem de takıma uyum sağlamaların temin etmeye çalışıyoruz." diye konuştu.

"GELİŞMELERİ TAKİP EDECEĞİM"

İkinci yarıda oynadıkları 3 maçta çok daha farklı sonuçlar alabileceklerini anlatan Karaman, teknik adam olarak kendinde de hata payının bulduğunu dile getirdi. Bu hatadan pay bulacak kişilere de mesajlar verdiğini ifade eden Karaman, şöyle devam etti: 

"Ama maalesef soyunma odasında hepimizin ve oyuncuların üzgün hali insanın canını sıkıyor. Gaziantepspor takımına gelirken takımın potansiyeli ve önümüzdeki senelerde bu takımla farklı işler yapmak için gelmiştim. Ama maalesef sezon başı yaşamış olduğumuz başkanın şanssız olayları, oyuncu kayıpları. Buna rağmen ilk devrede alınan 20 puan. 

İkinci yarı öncesi hazırlık kampıyla yeni bir düşünce yeni bir hamle ve doğru hamlelerle başlamayı düşünürken hem transferde hem de gelişmelerde maalesef kelimeyi söylemek istemiyorum, ve bu günlere geldik. Dolayısıyla bir teknik adam olarak farklı işler yapmak istiyorum. Oyuncularımla da farklı işler yapmak istiyorum. İnsan üzülüyor, bazen bu üzüntüsü de sıkıntılara yol açıyor. İnşallah bundan sonraki dönem içerisinde de her şeyin hayırlısı olur. Ben de gelişmeleri yakından takip edeceğim." 
 
Futbolculardan Oktay Delibalta ve Dorge Rostand Kouemaha da yakaladıkları net pozisyonları değerlendiremeyince mağlubiyetin kaçınılmaz olduğuna dikkat çekti.