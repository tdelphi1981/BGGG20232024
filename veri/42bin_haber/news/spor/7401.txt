Suat Kılıç: Konunun muhatabı TFF'dir
Avrupa Polis Teşkilatı'nın dünyada 680 ,Türkiye'de ise 79 müsabakada şike şüphesinin bulunduğunu tespit etmesinin ardından Gençlik ve Spor Bakanı Suat Kılıç konu hakkında açıklamalarda bulundu.
Türkiye'nin bir hukuk devleti olduğunu hatırlatan Suat Kılıç, şike ve benzer suçlar için kanun çıkardıklarını ifade etti. Türkiye'deki şikenin yargı sürecinin devam ettiğini dile getiren Bakan Kılıç, "Şike ve benzer suçlar için kanun çıkaran ender ülkelerdeniz. Şike süreci yargıda devam etmekte. Yargı bağımsızdır. Bizim karışmamız doğru olmaz. Bu doğrultuda İnterpol'ün muhatabı Türkiye Futbol Federasyonu'dur. Süreç kesinlikle siyasallaştırılmamalıdır. Biz bunun için baştan beri uğraş veriyoruz. Bu süreci yargıya ve Futbol Federasyonuna bırakıyoruz" dedi.

Bakanlık olarak İnterpol'den bir bilgi talebinde bulunmayacaklarını dile getiren Suat Kılıç, "Bu polisin işi, bizim bilgi talep etmemiz doğru olmaz" yorumunu yaptı.