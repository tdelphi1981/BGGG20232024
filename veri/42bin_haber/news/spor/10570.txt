Samet Aybaba'dan futbolcularınac uyarı
Spor Toto Süper Lig'in 25. haftasında 9 Mart Cumartesi günü deplasmanda Trabzonspor ile karşılaşacak olan Beşiktaş'ta teknik direktör Samet Aybaba'nın bugün yapılan antrenman sonrası futbolcularına uyarılarda bulunduğu öğrenildi.
Futbolcularına, Fenerbahçe galibiyetini unutmaları ve tamamen Trabzonspor maçına konsantre olmaları yönünde hatırlatmalar yapan Aybaba'nın, ligin bitimine 10 haftalık süre olmasına rağmen Trabzonspor maçının önemini vurguladığı kaydedildi.

Aybaba'nın, toplantıda futbolcularına şu ifadeleri kullandığı belirtildi:

"Fenerbahçe maçı artık geride kaldı. Çok güzel bir galibiyet aldık ve üç puanın coşkusunu hep birlikte yaşadık. Ancak Trabzonspor maçında yaşayacağımız puan kaybı derbi zaferini gölgeleyecektir. Son günlerde maçta favori olarak gösteriliyoruz. Bu ortamdan etkilenmemeniz lazım. Trabzonspor'un son haftalardaki performansı sonucu yaratılan atmosfer sizi etkilemesin. Sezonun en zor deplasmanına çıkacağız. Aklınızdan Fenerbahçe galibiyetini tamamen çıkarın ve Trabzonspor maçına tam anlamıyla konsantre olun."