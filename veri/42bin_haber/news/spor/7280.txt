50 kişi şikeden gözaltında
 
 Şike şüphesiyle soruşturulan maçlarla ilgili detayları Lahey’de düzenlenen basın toplantısında açıklayan Europol Müdürü Rob Wainwright, geçmişte oynanan 400’e yakın maçın şike şüphesiyle araştırıldığını ve 50 kişinin gözaltına alındığını bildirdi.
 
 Araştırmalar devam ettiği için şüphelenilen maçlarla ilgili detay vermeyen Wainwright, Singapur merkezli bir suç örgütünün şikede önemli rol oynadığını söyledi. Rob Wainwright, söz konusu araştırmanın futbolda şike olaylarıyla ilgili şimdiye kadar yapılmış en büyük çalışma olduğunu vurgulayarak, şike olaylarının Avrupa futbolu için büyük sorun olduğunu dile getirdi.
 
 Wainwright, yaklaşık 4 yıl önce oynanan bir Şampiyonlar Ligi maçında şike yapıldığından şüphelenildiğini de belirterek, suç şebekelerinin organize bir şekilde futbol dünyasında aktif olduğunu kaydetti. Söz konusu suç örgütlerinin şikeden büyük kazanç elde ettiğine de değinen Wainwright, "Futbolu kemiren bu sorunu çözmek için uğraştıklarını" sözlerine ekledi.
 
 AA