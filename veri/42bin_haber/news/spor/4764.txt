Kasımpaşa G.Saray'ı gözüne kestirdi
Spor Toto Süper Lig'in 2. yarısının ilk maçında, kendi evinde Galatasaray'ı ağırlayacak Kasımpaşa'da futbolcular, Galatasaray maçına hazır olduklarını ve tüm hesaplarını 3 puan almak üzerine kurduklarını söyledi.
Kemerburgaz Tesisleri'nde hazırlıklarını sürdüren Kasımpaşa'da futbolculardan Elyasa Süme ve Tabare Viudez, Cihan Haber Ajansı'na açıklamalarda bulundu.

Tecrübeli futbolcu Elyasa Süme, lidere karşı oynadıklarını hatırlatarak, "Zorlu bir mücadele olacak. Lig'de herkes herkesi yenecek durumda. Taraftarlarımızın da desteğini arkamıza alarak galip gelmek istiyoruz. Şu anda tüm hesaplar 3 puan üzerine ve inşallah bunu da başaracağız." şeklinde konuştu.

Tabare Viudez ise zorlu bir mücadelenin kendilerini beklediğini dile getirerek, "Çok zor bir maç olacağına inanıyorum. Zaten ilk yarıdaki maçta da son dakikalarda attıkları gol ile yenilmiştik. Son oynadığımız maçlarda iyi sonuçlar alamamıştık. Fakat Antalya kampında çok çalıştık. 2. devreye daha iyi bir şekilde gireceğiz." ifadelerini kullandı.

Öte yandan lacivert  beyazlı takım, ilk 15 dakikası basına açık gerçekleştirilen antrenmanda, ısınma hareketlerinin ardından kondisyon çalışması yaptı.