Formayı bırakmıyorlar!
Spor Toto Süper Lig'in 11'inci haftası geride kalırken Bursaspor'da en fazla forma giyen futbolcular kaleci Scott Carson ve tecrübeli savunma oyuncusu İbrahim Öztürk oldu.Bursaspor'un İngiliz file bekçisi Carson ve savunma oyuncusu İbrahim, ilk 11 haftada tüm maçlarda görev aldı ve toplam 990 dakika sahada kaldı. Yeşil beyazlı ekipte Carson ve İbrahim tüm maçlarda 11'de sahaya çıktı ve karşılaşmaların hepsinde 90 dakika sahada kaldı. Carson ve İbrahim'i, 960 dakikayla Basser ile 936 dakikayla Batalla takip etti. 

6 OYUNCU ŞANS BULAMADI 

Bursaspor'da ligin ilk 11 haftasında 21 futbolcu forma giyerken, 6 oyuncu ise oynama şansı bulamadı. Yeşil beyazlı ekipte kaleciler Yavuz, Harun, Bekir ile orta saha oyuncuları Forsell ve Barış Örücü ligde forma giyemeyen oyuncular oldular. Bursaspor'un alt yapısından yetişen ve UEFA Avrupa Ligi 3'üncü ön eleme turu rövanşında Finlandiya'nın KuPS Kuopio maçında gol atarak tarihe geçen Ozan Tufan da ligde forma şansı bulamadı.