Manisaspor'da Sivasspor mesaisi başladı
Ziraat Türkiye Kupası 4. turunda perşembe günü deplasmanda Sivasspor ile karşılaşacak Manisaspor, hazırlıklara başladı.PTT 1. Lig'de son 5 maçında 4 galibiyet ve 1 beraberlik alan Ege temsilcisi, kupadaki Sivasspor maçının ilk hazırlığını kendi tesislerinde yaptı. Teknik Direktör Reha Erginer yönetiminde gerçekleştirilen antrenmanda Çaykur Rizespor maçında uzun süre forma giyen futbolcular yenileme çalışması yaptı.

Çaykur Rizespor maçında aldığı darbe nedeniyle oyuna devam edemeyen ve bugün MR'ı çekilecek Hüsnü Başkurt antrenmanda yer almadı. Tedavisi süren takım kaptanı Hüseyin Tok, takımdan ayrı olarak koşu yaptı. Sakatlığı geçen Yasir Vardar ise takımla çalışmalara başladı.

Manisaspor, yarın yapacağı çalışmayla Sivasspor maçı hazırlıklarını sürdürecek.