"Ligde kolay maç yok"
Beko Basketbol Ligi ekiplerinden Erdemirspor Genel Menajeri Ömer Erdinç, ''Beko Basketbol Liginde kolay maç yok'' dedi.
Erdinç yaptığı açıklamada, geçtiğimiz hafta Beko Basketbol liginin en önemli takımlarından Anadolu Efes'le oynadıkları maçı kaybettiklerini hatırlattı.  
Karşılaşma boyunca takımlarının mücadelesinden memnun kaldıklarını belirten Erdinç, şöyle konuştu: ''Maçı kaybetmemize rağmen zevkli bir maç olduğunu düşünüyorum. Hem salonda izleyenlere hem televizyon başında izleyenlere güzel bir maç izlettik. Kazansaydık bizim için çok önemli bir galibiyet olacaktı. Ancak gücümüz yetmedi. Anadolu Efes'i tebrik ediyor bundan sonraki maçlarında ve Avrupa kupalarında başarılar diliyorum. Takımımız oyuncularının gösterdiği performanstan dolayı da teknik kadroyu kutluyorum. Fikstür gereği sahamızda ligin iddialı takımlarıyla maç yaptık. Deplasmanda rakiplerimizle karşılaştık. Dolayısıyla 3 galibiyet takımımız için çok kötü bir sonuç değil. Beko Basketbol Ligi'nde kolay maç yok. Galibiyet sayımızın ilerleyen haftalarda giderek artacağını umut ediyoruz.''