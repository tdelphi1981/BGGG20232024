Şener'in dövmeli evlatları
Meireles'in saçı ve dövmelerini eleştiren Şener, kendi oyuncularını gözden kaçırdı
 Bordo-Mavili ekipte Didier Zokora,Alanzinho, Emerson, Sapara ve Henrique'nin de dövmesi var. Alanzinho'nun vatandaşı Henrique'nin saçlarını ilginç stilde tıraş ettiğini gösteren fotoğraf da sosyal medyayı salladı
 TANER AYYILDIZ
 Trabzonspor Başkanı Sadri Şener, Meireles'in dövmelerini eleştirerek büyük bir gafa imza attı. Şener, G.Saray maçındaki gay hareketi ve tükürük nedeniyle 11 maç ceza alan F.Bahçe'nin Portekizli yıldızı Raul Meireles için 'Onun saç stiline ve dövmelerine bakınca o hareketleri yapması çok doğal' ifadelerini kullandı. Ama Bordo-Mavili ekipte Alanzinho, Emerson, Sapara ve Henrique'nin de vücudunda dövmeler olması, olayı çok farklı bir boyuta taşıdı.
 TANRI TUTKUSU
 ALANZİNHO'NUN sol kolunda 'Tanrı'nın kuzusu' anlamına gelen 'Agnus dei', sağ bileğinde inancına olan bağlılığını simge eden haç yer alıyor. Brezilyalı oyuncunun sırtında ayrıca 'Tanrı' anlamına gelen İngilizce 'God', sol bileğinde ise Flamengo'nun şampiyonluk sayısı olan 5'i simgeleyen dövmeleri de yer alıyor.
 13 YIL SONRA 
 FİLDİŞİLİ Dider Zokora'nın göğsünde ise bir kadının profili bulunuyor. Kadroda bulunan yabancı futbolculardan Marek Sapara, Emerson ve Paulo Henrique'nin de vücutlarının çeşitli yerlerinde dövmeler var. 
 1999'da Trabzon Başkanı olan Mehmet Ali Yılmaz, takımdaki siyahi yıldız Kevin Campbell için 'Bizim yamyamı gol makinesi diye aldık çamaşır makinesi çıktı' diyerek büyük bir skandala yol açmıştı. O açıklamadan sonra İngiliz forvet oyuncusu, sezon sonunda arkasına bile bakmadan ülkesine geri dönmüştü.
 ŞENER'İN Meireles'in saç stili ve dövmeleriyle yaptığı bu açıklama, hem takımdaki yabancı futbolcuları hem de kendisini çok zor durumda bıraktı.
 Yabancıların tutkusu
 TÜRKİYE'DE forma giyen yabancı futbolcular, vücutlarındaki dövmeleriyle dikkat çekiyor. Alanzinho'nun saç tıraşı yaptığı Paulo Henrique de sağ ve sol kolundaki dövmeleriyle ilgi topluyor.
 F.Bahçeli avukatlar mahkemeye verdi
 FENERBAHÇELİ Avukatlar Derneği, Sadri Şener hakkında 'Meireles'in saç stiline ve dövmelerine bakınca hakeme o hareketleri yapması doğal' sözleri nedeniyle İstanbul Cumhuriyet Başsavcılığı'na ayrımcılık gerekçesiyle suç duyurusunda bulundu. Sosyal medyada da sözleri için Sadri Şener'e tepki yağdı.