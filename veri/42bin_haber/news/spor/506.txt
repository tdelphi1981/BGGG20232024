G.Saray'a 'sermaye arttırımı' davası açıldı!
Galatasaray Spor Kulübü, Kamuoyu Aydınlatma Platformu'na yaptığı bildiride avukat Nejlan Yıldız tarafından sermaye arttırımının iptali için dava açıldığını duyurdu.
 Ünal Aysal ve halka açık şirket konumundaki G.Saray Sportif A.Ş. yöneticileri hakkında dava açıldı. Avukat Nejlan Yıldız'ın açtığı dava, Galatasaray Spor Kulübü tarafından Kamuoyu Aydınlatma Platrormu'na da bildirildi.
 Sarı-kırmızılı kulüpten yapılan bildiride; "Nejlan Yıldız tarafından, Şirketimiz ve Şirketimiz Yönetim Kurulu Üyeleri aleyhine İstanbul 23. Asliye Ticaret Mahkemesinin 2012/227 E. sayılı esas dosyası ile Şirketimizin 13.9.2012 tarihli sermaye artırım kararının öncelikle icrasının geri bırakılması ve iptali talepli dava açılmıştır." ifadelerine yer verildi.
 Avukat Nejlan Yıldız, bir süre önce G.Saray Başkanı Ünal Aysal hakkında, 'Nitelikli dolandırıcılık ve şirket veya kooperatifler hakkında yanlış bilgi' suçlarından ötürü kamu davası açılmasını talep etmişti.
 Yıldız'ın başvuru dilekçesinde "Başkan Aysal’ın 9 Temmuz 2011 tarihli genel kurulda yaptığı “Biz hisse satışını katiyetle önermiyoruz. Sadece repo işlemini planlıyoruz” sözünü hatırlatan Yıldız, suç duyurusu dilekçesinde “Bu açıklamaya rağmen 800 bin adet hisse satışı yapılmıştır. Spor kulübünün, GS Sportif A.Ş.’deki hissesi yüzde 83.38 oranından yüzde 55.03’e düştü. 26 Ağustos-12 Aralık tarihleri arasındaki dört aylık dönemde 802 bin 456 adet hisse satışı yapıldı. Bu satıştan 168 milyon lira gelir elde edilmiş. Şirketin halka açıklık oranı da yüzde 16.61’den 45’e yükseldi. Bu denli büyük oranda hisse halka satışı piyasada biz küçük yatırımcıların elinde bulunan senetlerin değerini 400 TL civarlarından 180 TL civarlarına kadar düşürmüştür" bilgisine yer verildi.
 Uzmanlar, bedelli sermaye artırımı kararının iptali için yapılan başvurudan bir sonuç çıkmayacağı görüşünü savunurken; savcının durumu uygun görmesi durumunda dava açılabileceğini belirtiyordu.
 Sermaye piyasası avukatlarının büyük bir bölümü, yapılan işlemlerin hukuka herhangi bir aykırı tarafının bulunmadığını ve yapılan sermaye artırımı için ortakların yaptığı suç duyurusunda dava açılmaya gerek duyulmayacağını savunarak; "Bu durumda dava bile açılamaz, mahkeme sürecinden bir sonuç alınamaz" görüşünde birleşiyordu.
  
 -sporx-