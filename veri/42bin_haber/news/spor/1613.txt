'Failleri bulmak üzereyiz'
İl Emniyet Müdürü Kırmacı, "Üzüntü verici olayın faillerinin bulunmasıyla ilgili süreç tamamlanmak üzere" dedi 
 Spor Toto Süper Lig’de Pazartesi günü oynanan Orduspor-Trabzonspor maçının ardından Orduspor kafilesini taşıyan otobüse yapılan taşlı saldırı dolayısıyla, Ordu Belediye Başkanı Seyit Torun ve İl Emniyet Müdürü Hakan Kırmacı, kulüp yöneticileri ile teknik heyet ve futbolculara moral ziyaretinde bulundu.
 
 Torun ve Kırmacı, Durugöl Tesisleri’nde Orduspor yöneticileri Murat Gürsoy, Akın Çiçek ve Tamer Aktaş tarafından karşılandı. Daha sonra teknik direktör Hector Cuper ve takım kaptanı Ali Çamdalı ile görüşen Torun ve Kırmacı, saldırı nedeniyle duydukları üzüntüyü dile getirdiler.
 
 Kafileye yapılan saldırıyı kınayan Torun, "Bu işin peşini hiçbirimiz bırakmayacağız, Emniyetimiz zaten üzerine düşen görevi fazlasıyla yapıyor. Kimsenin hiçbir kaygısı olmasın. Bu olay takımın moralini bozmasın, kimsenin de endişesi olmasın. Bizler her zaman takımın ve kulübün yanındayız. İnşallah hep birlikte daha güzel günler yaşayacağız. Sizlerin varlığı bizlere güç veriyor. Bu
 saldırıyı yapanlar gerekli cezayı alacaktır" dedi.
 
 Emniyet Müdürü Hakan Kırmacı ise olayla ilgili sürecin sonuna yaklaşıldığını belirterek, şunları kaydetti: "Üzüntü verici olayın faillerinin bulunmasıyla ilgili süreç tamamlanmak üzere. Bununla ilgili adli makamlar kesintisiz olarak çalışmalara devam ediyor.
 Fotoğrafın tamamı bugün ortaya çıkacak, herkes müsterih olsun. Bu konuda bilgisi, görgüsü, kanaati olan bazı kişilerin beyanları yayınlanıyor. Bunların elbette kendi arzu ettiği yöntem ve yollarla paylaşmaları da gerekiyor. Bu vicdani bir mesele. Çok net ifadeler var. Zaten bununla ilgili savcılık makamından alınan bir talimat var. Bu konuda bilgisi ve görgüsü olan herkesin kolluğa gelip ifade vermesi gerekiyor. Eğer bize ifade vermekten dolayı imtina ediyorlarsa adli makamlar kendilerini bekliyor."
 
 Ziyaretin sonunda Ordu Belediye Başkanı Seyit Torun, teknik direktör Hector Cuper’e çiçek takdim ederek baklava ikramında bulundu.
 
 AA