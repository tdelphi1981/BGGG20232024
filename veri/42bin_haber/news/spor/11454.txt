Bakan Bağış'tan kura değerlendirmesi
Avrupa Birliği Bakanı ve Başmüzakereci Egemen Bağış, Galatasaray ve Fenerbahçe'yi, Avrupa kupalarındaki başarılı performanslarından dolayı kutlayarak, 'Umut ediyorum ki her ikisi de rakipleri karşısında çok başarılı olacak ve bizi sevindireceklerdir' dedi.
Bağış, bakanlığının Ortaköy Çalışma Ofisi'nde, İslam Ülkeleri Standartlar ve Metroloji Enstitüsü heyetini kabulü sırasında gazetecilerin, Galatasaray'ın UEFA Şampiyonlar Ligi çeyrek finalinde İspanya'nın dünyaca ünlü takımı Real Madrid, Fenerbahçe'nin de UEFA Avrupa Ligi çeyrek finalinde İtalya'nın Lazio takımıyla eşleşmesine ilişkin sorularını yanıtladı.

Yurt dışındaki her müsabakasında her Türk takımının adeta bir milli takım gibi olduğunu ifade eden Bağış, içerideki tatlı rekabetin dışarıda bir birlik ve bütünlük vesilesi olması gerektiğini dile getirdi.

Bağış, 'Fenerbahçe ve Galatasaray'ı, gösterdikleri başarılı performans dolayısıyla yürekten kutluyor ve tebrik ediyorum. Umut ediyorum ki her ikisi de rakipleri karşısında çok başarılı olacak ve bizi sevindireceklerdir' dedi.

Bir üçüncü başarılı takımın da Trabzonspor olduğunu ifade eden Bağış, sözlerini şöyle sürdürdü:

'Trabzonspor, AB sürecinde ülkemize çok ciddi katkı veriyor. AB dönem başkanı şu anda İrlanda. Bu ülke, 1848 yılında kıtlıktan çıkmaya çalışırken Sultan Abdülmecid'in gönderdiği gıda malzemesi yüklü iki gemi birçok insanın hayatını kurtardı. Bu gıda malzemelerinin indiği liman Drogheda'ydı. Bu şehir, İrlanda'nın ünlü bir futbol takımına ev sahipliği yapıyor. Şehrin sembolü ay-yıldız. Trabzonspor 21 Mart'ta kardeş takım olarak belirlediği Drogheda ile dostluk maçı yapacak. Ben de Başbakanımızın Hollanda programından İrlanda'ya geçeceğim. Maçın ardından Trabzonspor kafilesiyle yurda döneceğim.

Bütün takımlarımıza, Türkiye'nin tanıtımına yaptıkları katkılardan dolayı yürekten teşekkür ediyorum. Türkiye, AB kapısında üyelik dilenen bir ülke olmaktan çıktı. Artık kendi kurallarını belirleyen, kendi kurallarıyla müzakere yürüten bir ülke haline geldi. Bunda hepimize görevler düşüyor. Futbol takımlarımızın hepsi kendi üzerine düşeni yapıyor. Kendilerine AB Bakanı ve Başmüzakereci olarak şükranlarımı sunuyorum. Umarım her iki takımımız da yarı finale çıkarlar. Bunun için kendilerine destek vereceğiz. Aslında her iki takıma da final oynamak yakışır.'