Galatasaray 24 yıl sonra Alanya'da
Spor Toto Süper Lig'de ilk yarıyı lider tamamlayan Galatasaray, ikinci yarı hazırlıkları için Antalya'nın Alanya İlçesi'nde kampa girdi 
 Sarı kırmızılı kafileyi taşıyan Pegasus Hava Yolları’na ait ’Yağmur’ adlı özel uçak, saat 16.00’da Gazipaşa Havalimanı’na indi. Teknik heyet ve futbolcuları Gazipaşa Belediye Başkanı CHP’li Cemburak Özgenç, Alanya Galatasaraylılar Derneği ve Alanyaspor Kulübü Yönetim Kurulu üyeleri ile yaklaşık 300 taraftar karşıladı. Galatasaray Kulübü Kongre Üyesi Hilmi Tokuş, teknik direktör Fatih Terim’e, Alanya Galatasaraylılar Derneği Başkanı Mehmet Ali Dim ise futbolcu Burak Yılmaz’a çiçek verdi. Takım otobüsüne binen sarı kırmızılılar, taraftarın tezahüratı arasında havalimanından ayrıldı. 
 Bazı taraftarlar havalimanından ayrılan takım otobüsüne otomobilleriyle eşlik etti. Kafileyi taşıyan otobüs yaklaşık 20 dakikalık yolculuğun ardından Alanya’nın Kargıcak Beldesi’ndeki Goldcity Turizm Kompleksi’ne ulaştı. Bu sırada tesis önünde toplanan bir grup taraftar sarı kırmızı bayraklar açarak kafileye sevgi gösterisinde bulundu. Tesise basın mensuplarının alınmasına ise izin verilmedi. 
 Alanya’daki ilk antrenmanını yarın sabah tesise ait futbol sahasında yapacak olan Galatasaray, 6 Ocak Pazar günü saat 19.00’da Oba Stadı’nda Spor Toto 2’inci Lig Beyaz Grup takımlarından Alanyaspor’la hazırlık maçı oynayacak. İlk kez 1989 yılında Alanya’da kamp yapan Galatasaray, 24 yıl aradan sonra 2’inci kez ilçede kampa girdi. 
 DHA