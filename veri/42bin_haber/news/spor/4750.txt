Sneijder'la gizli buluşma
Galatasaray kanadında heyecanlı bekleyiş sürerken, kulüp adına transfer görüşmelerini yürüten Ali Güven ile gün içinde karar vermesi beklenen Wesley Sneijder'in, Milano'da gizlice bir araya geldiği öne sürüldü. 
SkySport İtalya kanalının muhabirlerinden, transfer pazarı uzmanı Gianluca Di Marzio, sürekli güncellediği internet sitesinden, "Sonsuz destan devam ediyor. Halen ortada bir karar yok. Bugün Sneijder'in karar vermesini bekliyoruz ve bu kararın 'evet' olacağını düşünüyoruz. Dün Galatasaray menajeri Ali Güven Milano'daydı ve Sneijder'in evinin yakınlarındaki bir otelde kendine yer ayırttı. Sneijder'la da gizlice buluştu" diye yazdı. 

28 yaşındaki başarılı futbolcunun kararı sabırsızlıkla beklenirken, Milano'da dün çok sıcak saatler yaşandı. Mavi-siyahlı kulübün başkanı Massimo Moratti, yöneticilerden Marco Branca ile sportif direktör Piero Ausillio, akşam saatlerinde Appiano Tesisleri'nde bir araya geldi. 

KİRLİ OYUNLAR OYNANIYOR

Oynadığı bir filmde Türk kadınını canlandırdığı için "Türk pilici" lakabı takılan, Sneijder'in eşi Yolanthe Cabau, kritik transferde önemli bir role sahip. Genç futbolcunun olumlu ya da olumsuz kararını etkileyeceği bilinen Cabau, bir türlü durumunu netleştiremediği için baskı gören eşini savundu. İtalyan gazetecilere konuşan Cabau, "Bazı insanlar, kirli oyunlar oynuyor. Yakında herkes öğrenecek. Sadece şunu söyleyebilirim ki ben de bekliyorum. Bu süreç beni de strese soktu. Kolay değil. Umarım yakın zamanda durum netleşir. Inter her zaman kalbimde olacak" dedi.

İstanbul'un harika bir şehir olduğunda dair şüphesinin olmadığını belirten Cabau, Twitter hesabından ise, "Sevgili takipçilerim, lütfen artık bu durumdan dolayı üzülmeyin. Kimse kapalı kapılar ardında tam anlamıyla ne olduğunu bilemez. Ben de sabırlı olmak zorundayım. Bu aşkla ilgili değil" mesajını takipçileriyle paylaştı. 

ÖN PROTOKOL BİTİYOR

Öte yandan, Galatasaray ile FC İnter arasında imzalanan ön protokolün süresi bugün bitiyor. Protokole göre; 15 Ocak 2013'e kadar Galatasaray'ın kabul etmeden Sneijder başka bir takıma satılamayacak ve kiralık olarak verilemeyecekti. 

Dün sabah açıklama yapan Galatasaray yöneticilerinden Refik Arkan ile İtalyan gazetecilere konuşan Massimo Moratti, Sneijder'in dün karar vermesinin gerektiğini vurgulamıştı. 