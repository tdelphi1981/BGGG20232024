NBA heyecanı başladı
Amerikan Profesyonel Basketbol Ligi (NBA), dün akşam oynanan 3 maçla başladı.
 Gecenin en dikkat çeken maçında, son şampiyon Miami Heat, geçen sene Doğu  Konferansı Finali'nde karşılaştığı Boston Celtics'i ağırladı. Heat oyuncuları maç  öncesinde şampiyonluk yüzüklerini aldı. American Airlines Arena'da oynanan maçta  evsahibi Heat, rakibini 120-107 yenerken, geçen sene normal sezon ve final  serisinin MVP'si (en değerli oyuncu) LeBron James, 26 sayı ve 10 ribaund ile  oynadı.         Heat'in diğer 2 yıldızından Dwyane Wade, 29 sayı kaydederken, Chris Bosh  ise 19 sayı ve 10 ribaund ile ''double double'' yaptı. Heat'in, yeni transferleri  Ray Allen ve Rashard Lewis, kenardan gelerek, 19 ve 10 sayıyla galibiyette önemli  rol oynadı.        
 Celtics'de All-Star oyun kurucu Rajon Rondo'nun 20 sayı, 7 ribaund ve 13  asistlik performansı galibiyete yetmedi. Konuk ekipte Paul Pierce, 15'de 6 saha  içi isabet oranıyla 23 sayı, 5 ribaund ve 5 asist yaptı. Boston'ın uzunları,  Brandon Bass, 15 sayı ve 11 ribaund, Kevin Garnett, 9 sayı ve 12 ribaundla  oynadı. Celtics'in bu sezon kadrosuna kattığı Jason Terry, 7'de 2 isabetle 8  sayıda kalırken, Leandro Barbosa ise 16 sayı buldu.        
 Gecenin bir diğer maçında Cleveland Cavaliers, Quicken Loans Arena'da  ağırladığı Washington Wizards'ı 94-84 yendi. Cavaliers'da geçen yılın çaylağı  seçilen Kyrie Irving, 29 sayı ve 6 ribaundla sezona iyi başladı. Cavs'in  Brezilyalı uzunu Anderson Varejao'nun 9 sayı ve 9 asistinin yanına eklediği 23  ribaundla kariyer rekoru kırdığı gecede, Tristan Thompson 12 sayı, 10 ribaund ve  5 asistle ''double double'' yaparken, çaylak oyuncu Dion Waters, 17 sayıyla  takımına katkı yaptı.Yıldız oyuncusu John Wall'un sahaya çıkmadığı Wizards'da ise 10 sayı, 7  ribaund ve 4 blokla oynayan Emeka Okafor, kenardan gelerek 11 sayı kaydeden  Jordan Crawford ve 9 sayı kaydeden Martel Webster'ın çabası galibiyeti  getirmedi.                
  -Lakers evinde mağlup-                
  Gecenin son maçı ise yeni sezonda kadrosuna Dwight Howard ile Steve  Nash'i katan Los Angeles Lakers ile Dallas Maverisks arasında oynandı. Dirk  Nowitzki'den yoksun Mavericks, Lakers'ı deplasmanda 99-91 yenmeyi başardı. 6  oyuncusu çift haneli skor üreten Mavericks'e bu yıl katılan Darren Collison, 17  sayı, 4 asist ve 3 top çalmayla takımının en skorer ismi oldu. Mavericks'in yeni  transferlerinden Elton Brand, 8 sayı ve 11 ribaund, O.J. Mayo ise 12 sayıyla  oynadı.        
 Lakers cephesinde 23 sayı, 13 ribaund, 6 asist ve 3 blokla oynayan Pau  Gasol'un eforu mağlubiyeti önleyemedi. Ayak sakatlığı nedeniyle maça çıkmayacağı  söylenen ancak ilk beşte başlayarak basketbolseverleri mutlu eden Lakers'ın  yıldızı Kobe Bryant, 14'de 11 saha içi isabetiyle 22 sayı bulsa da oyunun diğer  alanlarına katkı yapamadı.        
 Yeni transferlerden Dwight Howard, 19 sayı 10 ribaundla ''double double''  yaparken, Steve Nash, 7 sayı ve 4 asistte kaldı. Yarın 9 maçın oynanacağı NBA'de, Türk oyncular da parkeye çıkacak. Sezon  öncesi Ömer Aşık ile 3 yıllığına anlaşan Houston Rockets, Detroit Pistons  deplasmanına çıkarken, Enes Kanter'li Utah Jazz, Dallas Mavericks'i konuk  edecek.  