Alex Türkiye'den ne sipariş etti?
Fenerbahçe'den sancılı bir şekilde ayrılıp ülkesine dönen Alex zor günler geçiriyor. Ülkesinin Coritiba takımıyla anlaşıp futbol hayatına devam eden Brezilyalı futbolcunun mutlu ve huzurlu olduğu pek de söylenemez.
 Yüzde elli Türk olarak öleceğim diyen Brezilyalı yıldız ve ailesi Türkiye'yi çok özlüyor. İstanbul'daki yaşamları güzel bir anı olarak kalırken, Brezilya'daki hayata alışmak De Souza ailesine zor geliyor. Çocuklarının doğup büyüdüğü, okula gittiği, bir çok arkadaş edindiği İstanbul özlemini dindirmek için Alex çok büyük çaba sarf ediyor. Ailesinin mutluluğunu sağlamak için elinden geleni yapmaya çalışan Alex'in bugünlerde farklı bir çabası var. Oğlu Felipe'nin çok sevdiği ve "baba lahmacun, baba lahmacun" diyerek istediği lahmacunu Türkiye'den Brezilya'ya getirtmek için seferber olan Alex, çareyi eski takım arkadaşı Tuncay Şanlı'yı devreye sokarak buldu.
 TÜRKİYE'DEN BREZİLYA'YA PAKET SERVİS 
 Tuncay Şanlı ile telefonda hasret gideren Brezilyalı futbolcu konuyu çok dertli olduğu çocuklarının isteğine getirdi. Tuncay'a çocuklarının özleminden bahseden Alex Türkiye'den oğluna lahmacun, kızlarına ise döner yollayıp yollayamayacağını sordu. Bu istek karşısında biraz şaşıran Tuncay ise bu talebi seve seve yerine getireceğini belirterek Alex'in siparişini aldı. Tuncay Felipe'nin lahmacununu, kızları Antonia ve Maria'nın dönerini "dondurulmuş" olarak en kısa zamanda Brezilya'ya yollayacak. DHA