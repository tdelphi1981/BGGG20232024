Antalya BB'ye NBA kariyerli oyuncu
Antalya Büyükşehir Belediyespor, NBA kariyeri bulunan ABD'li Rodney Carney'i transfer etti. 
Antalya Büyükşehir Belediyespor Kulübü'nden yapılan yazılı açıklamaya göre, 6 sezon NBA kariyeri bulunan 28 yaşındaki Rodney Carney'in transferi gerçekleştirildi. Carney, sağlık kontrolünden geçerek takımla birlikte çalışmalarına başladı.

Antalya Büyükşehir Belediyesi Basketbol Takımı Menajeri Arda Urcu, yaptığı açıklamada, kadrolarını önemli bir oyuncuyla güçlendirdiklerini belirtti.

Rodney Carney'in karakteri, deneyimi ve oyun yönüyle takıma önemli katkıları olacağını dile getiren Urcu, "Bu transferden dolayı çok mutluyuz. Bundan sonraki maçlarda en üst seviyede performansımızı sahaya yansıtacağız. Yeni transferimiz Türk basketboluna ve camiamıza hayırlı olsun" ifadelerini kullandı.

Geçen sezon Miami Heat forması giyen ABD'li Carney, 2006 yılında 16'ncı sıradan Philadelphia 76'ers tarafından draft edilmişti. NBA'de Philadelphia, Minnesota, Golden State, Memphis formalarıyla mücadele eden Carney, bu sezon Miami Heat kadrosunda yer almıştı.

NBA'de 6 sezon forma şansı bulan Carney, bunların 3'ünde Philadelphia 76'ers takımında oynamıştı. Carney, Büyükşehir Belediyespor'un kadrosunda yer alan Jermareo Davidson ile daha önce aynı takımda bir süre oynamıştı.

Bu arada Antalya Büyükşehir Belediyespor, 12 Ocak Cumartesi günü saat 17.30'da deplasmanda karşılaşacağı Hacettepe Üniversitesi maçı hazırlıklarını tamamlayarak kampa girdi.