TFF çocuklara futbol eğitimi verecek
Türkiye Futbol Federasyonu (TFF), 20 üniversite ile işbirliği yaparak, 2001-2004 doğumlu çocuklara futbol eğitimi verecek.Türkiye Futbol Federasyonu'ndan yapılan açıklamada, çocuk futbolu alanında yeni bir uygulamanın hayata geçirildiği ifade edilerek, TFF Futbol Gelişim Direktörlüğü çatısı altında bulunan Çocuk ve Okul Futbol Birimi, Kadın Futbolu Müdürlüğü ve Eğitim Müdürlüğü tarafından hazırlanan proje kapsamında, 20 üniversitenin beden eğitimi ve spor yüksek okulları, eğitim fakültelerine bağlı beden eğitimi öğretmenliği bölümleri ile spor bilimleri fakültelerinde okuyan öğrencilerin katılımı ve öğretim kadrosunun desteği ile çocuklara futbol eğitimi verilmesi sağlanacak denildi.

Projenin ilk etabında üniversite bünyesinden seçilecek 20 kişilik stajyer grubun, TFF Futbol Gelişim Direktörlüğü tarafından ücretsiz olarak gerçekleştirilecek 2 günlük kursa katılarak Grassroots Gönüllü Lider Sertifikası alacağı kaydedildi.

Kursu tamamlayan üniversite öğrencilerinin, proje koordinatörü yönetiminde çevre okullardan en az 10 kişilik gruplara haftada en az 1 gün futbol eğitimi vereceği aktarıldı.

2001-2004 yılları aralığında doğan kız ve erkek çocuklar ile kız lisesi öğrencilerine verilmesi planlanan eğitim, aralık ayında başlayacak. Uygulamanın önümüzdeki dönemlerde daha fazla üniversiteye taşınması amaçlanıyor.

Projeye şu üniversiteler katılıyor:
Karadeniz Teknik Üniversitesi, Marmara Üniversitesi, 19 Mayıs Üniversitesi, Sakarya Üniversitesi, Atatürk Üniversitesi, Kocaeli Üniversitesi, İnönü Üniversitesi, Abant İzzet Baysal Üniversitesi, Cumhuriyet Üniversitesi, Pamukkale Üniversitesi, Dicle Üniversitesi, Ağrı İbrahim Çeçen Üniversitesi, Gaziantep Üniversitesi, Celal Bayar Üniversitesi, İstanbul Üniversitesi, Adnan Menderes Üniversitesi, Mersin Üniversitesi, Balıkesir Üniversitesi, Çukurova Üniversitesi, 18 Mart Üniversitesi.