Maraton 23 Şubat'ta
7. Uluslararası Açık Deniz Kış Yüzme Maratonu, 23 Şubat'ta Datça'da gerçekleştirilecek.Datça Kaymakamlığı, Datça Belediyesi ve Deniz Ticaret Odası Marmaris Şubesi'nin öncülüğünde düzenlenecek maratonun startı, 23 Şubat'ta milli yüzücü Ersin Aydın tarafından Kumluk Plajı'ndan verilecek.

Yüzücüler, Kumluk Plajı ile Fener Adası arasındaki 5 kilometrelik uzun parkur ve Kumluk Plajı ile Club Datça Tatil Köyü'nün iskelesi arasındaki 1,5 kilometrelik kısa parkurda mücadele edecek. Yarışı tamamlayan tüm sporculara katılım belgesi verilecek. Yarışların ardından milli yüzücü Ersin Aydın, yüzme üzerine düzenlenen söyleşiye katılacak.

Maratona Türkiye, Yunanistan, İsveç, Almanya ve ABD'den yaklaşık 250 yüzücünün katılması bekleniyor.