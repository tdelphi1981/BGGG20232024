Kaçan balık büyük olur
Beşiktaş yönetimi, keşke bu transfer için 'Feda' demeseydi
 İbrahim Altınsay, sezon başında İspanyol golcü Michu'nun transfer edilmesi için rapor verdi. Siyah-Beyazlılar, 2 milyon euroyu çok buldu. Galler ekibi Swansea'ye giden Michu şimdi 20 milyon euro
 ARZU İZCİ
 Kaçan balık büyük olur ama Beşiktaş, parasızlık yüzünden balık değil, avucunun içinden balina kaçırdı. Ne Messi ne Falcao ne Ronaldo... Uluslararası futbol piyasasında bugün en çok konuşulan isim bir İspanyol...
 İBRAHİM ALTINSAY'IN KEŞFİ
 SWANSEA'NİN yıldızı Michu, bütün dünyanın dilinde. Ve bu futbolcu çok değil, sezon başında az kalsın Beşiktaşlı oluyordu. Beşiktaş'ın eski Futbol Komitesi üyesi İbrahim Altınsay, Siyah-Beyazlı yönetime 'Rayo Vallecano'da Michu diye bir oyuncu var. Bütün imkanları seferber edelim, ne yapıp edip bu futbolcuyu alalım' diye rapor verdi. Teknik Direktör Samet Aybaba da Altınsay'ın önerdiği Michu için hemen onay verdi.
 1 AVUÇ EURO İÇİN YILDIZ OYUNCU KAÇTI
 ANCAK bu transfer için küçük ama önemli bir engel vardı: 'Beşiktaş'ın parası yoktu!'... Siyah-Beyazlı yönetim, Michu'nun 2 milyon euroluk bonservis bedelini yüksek bularak bu transferi onaylamadı. 
 BEŞİKTAŞ'IN geri çekilmesiyle Michu'yu Vallecano'nun elinden Premier Lig'de oynayan Galler'in mütevazı ekibi Swansea kaptı.
 İKİNCİ TERCİHTİ DÜNYA STARI OLDU
 MICHU, 18 maçta attığı 13 golle İngiltere'de gol krallığı yarışında 
 1. sırada. Avrupa devleri peşine düştü. 2011-12 sezonunda Swansea, Gylfi Sigurdsson'ı Tottenham'a kaptırınca hücum hattı boş kaldı. Bu boşluğu 2. tercih olan Michu'yla dolduran Swansea tarihinin en verimli transferini yaptı.
 SİR ALEX FERGUSON BİLE TANIMIYORDU
 İNGİLTERE'YE gelmeden önce pek tanınmayan İspanyol yıldız, şimdi rakiplerini en çok zorlayan forvet oldu. Pazar günü oynanan M.United maçı öncesi Sir Alex Ferguson İspanyol futbolcu için 'Premier Lig'e gelmeden önce onun adını hiç duymamıştım. Fakat mükemmel bir oyuncuymuş' dedi. Galler ekibi Swansea, M.United karşısında Michu'nun golüyle 1-1 berabere kaldı.
 O da 'Feda'cı
 İspanyol golcü Michu'nun alt yapısından yetiştiği Real Oviedo bu sezon büyük bir maddi kriz içine düştü. Geldiği yeri unutmayan İspanyol yıldız, eski takımına para yardımında bulundu. Michu, 'Bu noktaya  geldiysem, Oviedo'nun çok büyük katkısı var. Ben de bu yüzden onlara bu yardımı yapmak istedim. Bu krizden hemen kurtulsunlar' diye konuştu.
  