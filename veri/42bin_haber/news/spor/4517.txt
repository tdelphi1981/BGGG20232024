Erdal Karakaş Güreş Turnuvası sona erdi
Milli güreşçi Erdal Karakaş anısına, Erzurum'da düzenlenen güreş turnuvasında İran, takım halinde birinci oldu.Güreş İl Temsilciliği tarafından Yakutiye Spor Salonu'nda düzenlenen ve 11'i İranlı, toplam 76 sporcunun katılımıyla düzenlenen turnuva bugün yapılan final müsabakalarıyla tamamlandı.

İki gün süren müsabakaların ardından takım halinde İran birinci, Palandöken Gençlikspor Kulübü ikinci, Yakutiye Gençlikspor Kulübü de üçüncü oldu.
Turnuvada dereceye girenlere kupaları Yakutiye Spor Salonu'nda düzenlenen törenle verildi.

Erzurum Güreş Temsilcisi Selami Topaloğlu, müsabakaların ardından, yaptığı açıklamada, düzenlenen turnuvanın güreş adına güzel görüntülerin ortaya çıkmasına vesile olduğunu söyledi.

Turnuvanın amacına uygun bir şekilde sona ermesinin kendilerini sevindirdiğini belirten Topaloğlu, şöyle konuştu:

Turnuva İran ile Türkiye arasında yeni bir spor köprüsünün kurulmasını sağladı. Erzurum'a gelen İran ekibi mayıs ayında ülkelerinde yapılacak güreş müsabakalarına katılmamız noktasında davette bulundu. Milli güreşçimiz Erdal Karakaş isminin yaşatılması adına düzenlediğimiz turnuvaların sayısını arttırmayı hedefliyoruz. Hayatını, Türk güreşi için adayanların isimlerini ölümsüzleştirmek ve dünya genelinde duyurmak için çaba harcayacağız.