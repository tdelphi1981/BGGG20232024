Beşiktaş'ta sakatlar iyileşiyor
Beşiktaş, Spor Toto Süper Lig'de 9 Mart Cumartesi günü deplasmanda oynayacağı Trabzonspor maçının hazırlıklarını sürdürdü.
BJK Nevzat Demir Tesisleri'nde, teknik direktör Samet Aybaba yönetiminde basına kapalı gerçekleştirilen antrenmanda futbolcuların kondisyon ve taktik çalışma yaptığı bildirildi. Isınma koşularıyla antrenmana başlayan siyah-beyazlı futbolcuların, taktik ve şut çalışmasından sonra yarım sahada çift kale yaptıkları ifade edildi.

Tedavilerine devam edilen İsmail Köybaşı ve Uğur Boral ile 18 Yaş Altı Milli Takımı'nda bulunan Muhammed Demirci'nin katılmadığı antrenmanda Sivok, Dentinho ve Olcay Şahan'ın takımla koştuktan sonra özel bir çalışma uyguladığı aktarıldı. Kendilerine verilen özel programları nedeniyle hafta içi takımdan ayrı çalışan oyuncular İbrahim Toraman ve Ersan Adem Gülüm ile Hilbert ve Veli Kavlak'ın antrenmanda yer aldığı vurgulanırken, Almeida'ya ise özel program dahilinde koşu çalışması yaptırıldığı kaydedildi.

Beşiktaş, Trabzonspor karşılaşmasının hazırlıklarını yarın sabah yapacağı antrenman ile tamamlayarak, Trabzon'a gidecek.