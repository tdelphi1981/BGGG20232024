İsveçli tenisçiden kortlara veda sinyali
Uzun zamandır yakalandığı mononükleoz hastalığı ile mücadele eden Robin Söderling, 2013 yılında iyileşemezse tenisi bırakabileceğini açıkladı.
tr.eurosport.com'un derlemesine göre, 2011 yılı temmuz ayından beri kortlardan uzak ulan Robin Soderling yakalandığı mononükleoz hastalığını yenmeye çalışıyor. İyileşme sürecinde istenilen ilerlemeyi gösteremeyen 28 yaşındaki tenisçi, aktif tenis hayatını sonlandırma ihtimali olduğunu açıkladı. 
Kariyerinin devamı için henüz net bir karar almadığını söyleyen İsveçli, Hastalığımda çok az bir iyileşme kaydettim, 2013 yılı içinde bir geri dönüş gerçekleştiremezsem sonrasında ne yapacağımı bilmiyorum. Bu uzun ayrılık süresince kendimle ilgili çok hayal kırıklığı yaşadım. Geri dönebilmek için her şeyi yapabilirim dedi. 
Tüm olumsuzlukların arasında babalık sevinci de yaşayan tenisçi, "Bazı günler 'bu neden benim başıma geldi?' diye düşünüyorum ama hayatta yapmam gereken daha çok şey var. Hastalığımın en başından beri geri dönemeyeceğimi hiç düşünmüyordum ama artık bunu başaramama ihtimalim de var, geriye yapacak pek bir şey kalmıyor" ifadelerini kullandı.