Futbolun finansal ilişkileri oldukça karanlık
Bilim Sanayi ve Teknoloji Bakanı Nihat Ergün, Futbolda maliyetler yok yere yükseltiliyor. Tribünler yükü taşıyamayınca yanlış yollara giriliyor dedi.
BİLİM Sanayi ve Teknoloji Bakanı Nihat Ergün, futbolda ciddi bir cari açık bulunduğunu ve bu açığın kapatılma noktasında ilişkilerin karanlık olduğunu söyledi. Ergün, Futbolda finansal ilişkiler karanlık. Maliyetler lüzumsuz yere çok yükseltiliyor. Bu tribünlerin taşıyacağı bir yük değil. Taşıyamayınca yanlış yollara başvuruyorlar. Oysa tribünün ve yayın gelirlerinin sistemi finanse etmesi lazım. Futbolun cari açığı var. Peki bunu nasıl karşılıyorlar? Yanlış gittiğinin farkındalar. Bazı işler yapalım, düzeltelim arayışı var diye konuştu.  
Yönetimden çekildim 
Hürriyetin Ankara Bürosunu ziyaret eden Bakan Ergün, 1 yıl Kocaelisporda yöneticilik yaptığını ancak futbolda yönetim ve ilişkileri karanlık bulduğu için yönetimden çekildiğini dile getirdi.