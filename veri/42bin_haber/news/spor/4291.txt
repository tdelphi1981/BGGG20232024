Efes 'Panzer'e şans tanımadı
Basketbolda THY Avrupa Ligi "Top 16" turunda (E) Grubu'nda 3. hafta mücadelesinde Anadolu Efes, Almanya'nın Alba Berlin takımını 71-62 yenerek 2. galibiyetini aldı. Maça Savanovic'in basketiyle başlayan Anadolu Efes, rakibinin alan savunması karşısında zorlandı. Mücadelede 3. dakikayı 6-2 geride geçen lacivert-beyazlı takım, Lucas ile basketler bularak 6-0'lık bir seri yakaladı ve 5. dakika içinde 8-6 öne geçti. Ancak kötü hücum yapan Anadolu Efes karşısında Alba Berlin, son dakika içinde Miralles ile sayılar bularak 6 sayılık (19-13) üstünlük yakaladı. Karşılaşmanın ilk çeyreği de 19-16 konuk ekibin üstünlüğüyle tamamlandı.

Ev sahibi takım, 2. periyotta iyi savunma yaptı. Özellikle alan savunmasıyla rakibini durduran ve sadece 11 sayı yiyen Anadolu Efes, Kerem Tunçeri'nin 3 sayılık basketleriyle skoru kendi lehine çevirdi. Bu oyuncunun 3 sayılık basketiyle 12. dakika içinde 19-19 beraberliği sağlayan lacivert-beyazlı ekip, son dakika içinde 5 sayılık üstünlük yakaladı ve ilk yarıyı 35-30 önde tamamladı.

Mücadelenin 3. çeyreğinde basit top kayıpları yapan Anadolu Efes, Byras'ın basketiyle 24. dakika içinde 38-37 geriye düştü. 2 dakika içinde 7-0'lık seri yakalayan (44-38) lacivert-beyazlı ekip, bu periyotta 13 sayı üreten Farmar ile oyuna ağırlığını koydu. Ev sahibi takım, Kerem Gönlüm'ün basketiyle bu periyotu 8 sayı farkla (52-44) önde kapadı.

Son periyotun hemen başında Vujacic'in basketiyle farkı 11 sayıya (55-44) çıkaran Anadolu Efes, 6 dakika boyunca sadece 3 sayı üretince Alba Berlin, Thompson'un basketiyle 37. dakika içinde farkı 4 sayıya (58-54) indirdi.

Savanovic ile uzun süreli suskunluğunu bozan lacivert-beyazlı takım, 38. dakika içinde 8 sayılık üstünlük (65-57) yakaladı. Ancak Alba Berlin, son dakikaya girilirken skoru 65-62'ye getirmesini bildi. Son anlarda Lucas ve Kerem Tunçeri ile 6 sayı bulan Anadolu Efes, karşılaşmayı 71-62 kazandı.

Maçın son periyotunda Semih Erden'in kaşı açıldı. Bu oyuncunun tedavisi saha kenarında yapıldı.

Anadolu Efes'te Farmar ve Savanovic 15'er sayı üretti. Savanovic ayrıca 7 ribaunt alırken, 8 sayı bulan Lucas ise takımı adına 6 asist yaptı. 

Alba Berlin'de Deon Thompson'un 15 sayı ve 11 ribauntluk performansı galibiyet için yeterli olmadı. Alman ekibi, maç boyunca Anadolu Efes'e ribauntlarda 35-27 üstünlük sağladı. Lacivert-beyazlı takım 16 top kaybı yaparken, Alba Berlin ise 19 top kaybıyla oynadı.