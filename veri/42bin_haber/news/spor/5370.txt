2013 Akdeniz Oyunları'na doğru
Mersin'de yapılacak 2013 Akdeniz Oyunları için Tarsus ilçesindeki tesislere 4,5 milyon lira harcanacağı bildirildi.
Mersin Gençlik Hizmetleri ve Spor İl Müdürü İbrahim İlhami Koç, Tarsus Kaymakamı Orhan Şefik Güldibi'ni ziyaret ederek, Akdeniz Oyunlarıyla ilgili hazırlık çalışmalarını anlattı.

Koç, ilçe genelindeki tesislerin bakım ve onarımı için 4,5 milyon liralık harcama yapılacağını ifade etti. Koç, Tarsus Şehir Stadı'nın ışıklandırması için 1 milyon 400 bin liranın harcanacağını, paranın diğer bölümüyle de aynı stadın zemin değişimi, soyunma odaları, tribün ve diğer eksiklikleri ile Burhanettin Kocamaz Stadı'nın bakım ve onarım çalışmalarının yapılacağını kaydetti.

Hazırlıkların zamanında tamamlanması için gerekli önlemlerin alındığını anlatan Koç, Tarsus'taki yetkililerden ve vatandaşlardan da destek istedi.
Kaymakam Güldibi de, ziyaretten duyduğu memnuniyeti belirterek, Akdeniz Oyunları öncesi kaymakamlık olarak ellerinden gelen her türlü desteğe hazır olduklarını dile getirdi.

Ziyarete eşlik eden Ak Parti Mersin Milletvekili Ahmet Tevfik Uzun ise Akdeniz Oyunları'nın hem Türkiye, hem de Mersin için çok önemli bir sınav olacağını, Türkiye'nin özellikle son yıllarda birbirinden önemli spor organizasyonlarına ev sahipliği yaparak, çok güzel işlere imza atabileceğinin kanıtlandığını kaydetti.