Aykut Kocaman Fenerbahçe'de tarih yazıyor
Fenerbahçe Futbol Takımı'nın başında bulunduğu 3 sezonda kulüp tarihine geçen başarılara imza atan teknik direktör Aykut Kocaman, sarı-lacivertli ekibi UEFA Avrupa Ligi'nde çeyrek finale taşıyarak bir ilki yaşattı.
Fenerbahçe formasını giydiği 1988-1996 yılları arasında iki lig şampiyonluğu yaşayan, 2010-2011 sezonunda başlayan teknik adamlık kariyerinde ise Spor Toto Süper Lig ve Türkiye Kupası'nda birer şampiyonluk elde eden Kocaman, 3. sezonunda takımıyla Avrupa kupalarında da önemli başarılara imza attı.

Fenerbahçe'de bu sezon, istifaya kadar giden sıkıntılı süreçler geçiren Kocaman, takımını ayakta tutarak lig, Türkiye Kupası ve UEFA Avrupa Ligi olmak üzere mücadele ettikleri üç kulvarda da iddiasını sürdürüyor.

-Her sezona bir başarı-

Sarı-lacivertli takım, teknik direktörü Aykut Kocaman yönetimindeki her sezona bir başarı sığdırdı.

İlk sezonunda 2010-2011'de sarı-lacivertli takımla Süper Lig'de şampiyonluk yaşayan Kocaman, ikinci sezonunda 2011-2012'de Fenerbahçe'nin 29 yıl hasret kaldığı Türkiye Kupası'nı takımına kazandırdı.

Kocaman yönetimindeki Fenerbahçe, üç kulvardaki mücadelesine devam ettiği bu sezon ise şimdiden Avrupa arenasında kulüp tarihinde bir ilki gerçekleştirdi. Sarı-lacivertliler, tarihinde ilk kez Avrupa'nın kulüpler bazındaki iki numaralı kupasında çeyrek finale yükseldi.

-Performans rekorları-

Fenerbahçe, lig tarihinin deplasmanda üst üste kazanma rekorunu (12 maç) Aykut Kocaman döneminde elde etti.

2010-2011 sezonunun 18. haftasından itibaren başladığı seride, rakip sahalarda üst üste 9 maçı kazanan, 2011-2012 sezonunda ise deplasmandaki ilk 3 maçtan galip ayrılan sarı-lacivertli takım, Galatasaray'ın 9 maçlık unvanını eline geçirip, 12 maça taşımıştı.

'Sarı Kanaryalar', ligde iç sahada yaptığı üst üste 47 maçta yenilmeyerek Kocaman döneminde kulüp tarihinde geçen önemli bir performans sergiledi. Fenerbahçe Şükrü Saracoğlu Stadı'nda, 2009-2010 sezonunun 24. haftasında başladığı yenilmezlik serisinde, şampiyon olduğu 2010-2011'in yanı sıra 2011-2012 sezonunu da yenilgisiz geride bırakıp bu sezon iç sahadaki ilk 4 maçla birlikte 47 maçlık seri yakalayan Fenerbahçe, bu seride 38 maçı kazanmış, 9 da beraberlik almıştı.

Fenerbahçe, Aykut Kocaman yönetiminde şampiyon olduğu 2010-2011 sezonunun ikinci yarısında müthiş bir tablo ortaya koyup, ligde çıktığı 17 maçın 16'sını kazanarak en iyi devre performansını yapmıştı.