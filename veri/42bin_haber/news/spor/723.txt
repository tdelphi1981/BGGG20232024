Adanaspor zirveye ortak olmak istiyor
PTT 1. Lig takımlarından Adanaspor'un basın sözcüsü Bülent Uzel, bu hafta oynayacakları Çaykur Rizespor maçını kazanarak zirvenin ortağı olmak istediklerini belirtti.Uzel, yaptığı açıklamada, Çaykur Rizespor maçının kendileri için final karşılaşmalarından biri olduğunu belirterek, taraftarlardan destek istedi.

Maç günü tribünlerin dolacağına inandığını belirten Uzel, şöyle devam etti: Hep birlikte takımımıza destek olmalıyız. Saha ve seyirci avantajımızı kullanarak 3 puan coşkusunu beraberce yaşayalım. Karşılaşmanın bitiş düdüğüne kadar destek devam etmeli. Çaykur Rizespor maçını kazanarak zirvenin ortağı olmak istiyoruz.

Bu arada, cumartesi günü saat 19.00'da 5 Ocak Stadı'nda oynanacak maçta, kapalı üst tribün 20, kapalı alt tribünün 15, maraton tribünün 10, kale arkası tribün biletlerinin de 5 liradan satışa sunulacağı belirtildi.

Biletlerin maç günü saat 13.00'da satışa çıkartılacağı, kapıların ise 16.00'dan itibaren açılacağı duyuruldu.