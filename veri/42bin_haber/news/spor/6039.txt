İBB Spor, yükselişini sürdürmek istiyor
Spor Toto Süper Lig'de yarın Bursaspor'u konuk edecek İstanbul Büyükşehir Belediyespor, sahadan galibiyetle ayrılarak, son haftalardaki çıkışını sürdürmeyi hedefliyor.Teknik direktör Bülent Korkmaz yönetiminde başarılı sonuçlara imza atan lacivert-turunculu takım, son 3 haftada elde ettiği başarılı sonuçlara bir yenisini eklemeye çalışacak. Son 3 haftada Trabzonspor ve Kasımpaşa'yı yenen, Beşiktaş ile de berabere kalarak 7 puan toplayan İstanbul Büyükşehir Belediyespor, Bursaspor'u da mağlup ederek sıralamada üst sıralara tırmanmaya çalışacak.

İstanbul Büyükşehir Belediyespor'da 3 futbolcu sarı kart cezaları nedeniyle Bursaspor karşısında forma giymeyecek. Beşiktaş maçında gördükleri sarı kartlarla cezalı duruma düşen Webo, Cihan Haspolatlı ve Geraldes, takımlarını yarınki maçta yalnız bırakacak. Siyah-beyazlı takım ile oynanan karşılaşmada takımının 2. golünü atan, ancak sakatlığı sonrası sedyeyle sahayı terk eden Doka'nın ise yarınki karşılaşmada kadroda olması bekleniyor.

Lacivert-turunculu takıma konuk olacak Bursaspor ise bu sezon beraberliklerinin çokluğuyla dikkati çekiyor. Son 8 haftada yenilmeyen yeşil-beyazlı ekip, bu süreçte 5 beraberlik ve 3 galibiyet elde ederek, 14 puan topladı. Bursaspor, ligde son olarak 5 Kasım 2012 tarihinde Kasımpaşa'ya 2-1 yenildi.

İstanbul Büyükşehir Belediyespor ile Bursaspor arasındaki karşılaşma yarın saat 13.30'da Atatürk Olimpiyat Stadı'nda oynanacak. Mücadeleyi hakem Çağatay Şahan yönetecek.  