Vittek'i İstanbul B.B. kaptı!
 
 İstanbul Büyükşehir Belediyespor Kulübü, Trabzonspor'un Slovak futbolcusu Robert Vittek'i transfer etti. Lacivert-turunculu kulüp, 31 yaşındaki forvet Robert Vittek ile 1,5 yıllığına anlaşma sağladı.
         
 Kulüp başkanı Çağatay Kalkancı, yaptığı açıklamada, Vittek'i Trabzonspor'dan 200 bin euro bonservis bedeli karşılığında 1 yılı opsiyonlu olmak üzere, 1,5 yıllığına kadroya dahil ettiklerini bildirdi.
 
 Fenerbahçe ile anlaşması beklenen oyuncuları Webo konusunda kendileri açısından bir sıkıntı olmadığını kaydeden Çağatay Kalkancı, ''Biz Webo'yu verdik. Bizim açımızdan bu iş bitti. Artık Fenerbahçe'nin Webo ile anlaşması gerekiyor'' dedi.
         
 Bu arada, İstanbul Büyükşehir Belediyespor'un yeni transferi Robert Vittek, Türkiye kariyerine MKE Ankaragücü'nde başladı. 2011 yılında Trabzonspor'a geçen Slovak futbolcu, bu sezon ligde ve kupada 2'şer gole imza attı.