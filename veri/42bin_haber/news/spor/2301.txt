Kurtuluş yasası
KULÜPLER YASASI, 2013'te Meclis'e geliyor. Kulüpleri artık CEO'lar yönetecek Temlik olayı tarih oluyor. Borçlanma da gelirlerin yüzde 60'ını aşamayacak
 MURAT TARHAN
 Yıllardır Dernekler Yasası'na göre yönetilen kulüpler yeni yılda yeni bir statüye kavuşacak. 2013 Ocak ayı başlarında Türkiye Büyük Millet Meclisi'ne gelmesi beklenen Spor Kulüpleri Yasa Tasarı'sı onaylanırsa, Türk sporu için yepyeni bir çağ açılacak, ezberler bozulacak. 
 UZUN süredir kulüp yönetimleri, Türkiye Futbol Federasyonu, bakanlık arasında yapılan görüşmelerle ve hukukçuların görüşleri doğrultusunda hazırlanan yasa tasarısında birçok yeni değişiklik yapılıyor. Kulüpleri, 'Çiftlik gibi yöneten başkanlık' dönemi tarihe karışıyor. Tamamen profesyonel yapıya uygun bir sistem geliyor. 
 AVRUPA ÖRNEK ALINDI
 BAĞIMSIZ denetim kurumları artık kulüplerde denetleme yapacak. Maliye Bakanlığı'na bağlı Mali Suçları Araştırma Kurumu (MASAK) istediği zaman kulüplerin defterlerini inceleyecek. Yasa tasarısı hazırlanırken İngiltere, İspanya ve Almanya gibi ülkelerdeki modeller titizlikle incelendi. İşte 125 maddeden oluşması beklenen yeni yasanın getirdiği önemli hükümler:
 SIKI DİSİPLİN VE ŞEFFAFLIK
 1 Kulüpler günün koşullarına yetersiz kalan Dernekler Yasası'na göre yönetilmeyecek. Böylece, yeni yasa ile başta dört büyükler olmak üzere, bütün kulüplerin borsadaki hareket kabiliyeti genişleyecek. 
 2 Kulüplere sıkı bir mali disiplin, şeffaflık geliyor. Her şey denetlenebilir olacak.
 3 Yeni yasayla birlikte kulüpler mali kongrelerini bağımsız denetleme kuruluşlarına onaylatmak zorunda olacak. 
 4 Kulüpler, gelirlerinin yüzde 60'ından farzla borçlanamayacak. Bu karar ile batık kulüp sayısının azalması planlanıyor. 
 
 ESKİ ALACAKLAR BAKİ!
 5 Yöneticilerin kulüp gelirlerine temlik koymalarının önüne geçilecek. Transfer için verdikleri paraları geri alamayacaklar ya da alacaklarına karşılık teminat isteyemeyecekler. (Daha önce alacaklı olan yöneticilerin hakları ise korunacak)
 6 Mali müşavirler, bağımsız denetim kurulları ve gerektiğinde MASAK, gelir ve giderleri denetleyerek, rapor hazırlayacak. Bu rapor, Maliye Bakanlığı'na verilecek.
 7 Kulüpler, gelirlerinin yüzde 10 ila 20 arasını alt yapıya ayırmak zorunda. Böylece, kalitesiz yabancı bataklığına dönen Türk futboluna genç yetenekler kazandırılacak. Yabancıların büyük paralarla ülkeye gelmesinin önüne geçilecek.
 Kupaya bakan bakmaz!
 GENÇLİK ve Spor Bakanı Suat Kılıç, şike süreci konusunda yöneltilen soru üzerine Trabzonspor'un hakkını aramasını doğal bulduğunu belirtirken, şampiyonluk kupası için hukuku işaret etti. 
 BAKAN Kılıç, 'Gençlik ve Spor Bakanlığı kupanın sahibini ve adresini belirleme makamı değildir. Trabzonspor bu konuda bir hak iddiasında ise elbetteki hukuk süreçlerini takip ederek hakkını araması doğaldır' dedi.
 FORMULA'YA para vermeyiz
 BAKAN Suat Kılıç, Formula 1 yarışlarının yeniden Türkiye'ye gelmesi konusuna açıklık getirdi: 'Hükümetimiz F1 organizasyonuna 5 yıl boyunca senede 13.5 milyon dolar isim hakkı ödedi. Tüm gelirler organizasyon tarafından alındı. Özel sektör, Formula 1'i getirebilir, getirecektir. Ama özel şirketin F1'i getirebilmesi için kendilerine teklif edilen isim hakkı bedelini bizim ödememiz söz konusu değil.'
 Yabancılar azalmasın
 KULÜPLER Birliği Başkanı Hasan Akıncıoğlu, dünkü toplantıda aldıkları kararları açıkladı: 
 (1) 18 kulüp başkanı, Bakan Suat Kılıç ile iddaa gelirlerinin artması için konuşacağız. (2) Yabancı oyuncu sayısının azaltılmaması konusunda TFF ile görüşeceğiz. 
 (3) MHK'-nın eleştirilmesini kınıyoruz. Hakem (Fırat Aydınus) hataları maksatlı değil. (4) Süper Lig takımlarının bölgesel amatör liglere katılmasına karar verdik. (5) Sayın Başbakanımızla randevu talebimizi yineliyoruz. Türk futbolunun kalkınması için yeni program uygulamaya koymak istiyoruz.
  