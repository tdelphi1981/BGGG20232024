Efes söke söke aldı
THY Euroleaguede Top 16 E Grubunda Zalgiris Kaunası konuk eden Anadolu Efes karşılaşmayı 56-52 kazanarak üst üste dördüncü galibiyetini aldı.
Basketbol THY Avrupa Ligi Top 16 turu (E) Grubu 5. maçında Anadolu Efes, Litvanya'nın Zalgiris Kaunas takımını 56-52 mağlup etti.

Bu sonuçla Anadolu Efes gruptaki galibiyet sayısını 4'e çıkardı. Litvanya temsilcisi ise 5. maçında 4. kez sahadan yenilgiyle ayrıldı.

Karşılaşmaya iki takım da sert savunmayla başlarken, rakibine 4 dakika 50 saniye sayı şansı vermeyen Anadolu Efes 5. dakikayı 7-2 önde geçti. Litvanya ekibi karşısında etkili mücadelesini devam ettiren lacivert-beyazlı takım, ilk çeyreği 15-8 üstün kapattı.

Anadolu Efes, ikinci periyodun ilk dakikalarında hücumda top kayıpları yapmasına rağmen, Vujacic'in üç sayı çizgisinin gerisinden üst üste kaydettiği basketlerle aradaki farkı korudu ve 15. dakikayı 21-15 üstün geçti. Savunmada kaptığı toplarla hızlı hücuma çıkarak sayılar üreten lacivert-beyazılar, 17. dakika içinde farkı çift hanelere taşıdı: 25-15. Litvanya ekibi devrenin sonlarına etkili mücadelesiyle farkı eritmeye çalışırken, Anadolu Efes soyunma odasına 27-23 üstün gitti.

İkinci yarıya hücum ribaudlarında etkili olarak başlayan rakibi karşısında hızlı hücumlarla sayılar bulan Anadolu Efes, 25. dakikayı 37-29 önde bitirdi. Periyot sonuna kadar üstünlüğünü devam ettiren lacivert-beyazlılar son çeyreğe 5 sayılık avantajla girdi: 41-36.

Maçın final periyodu büyük bir çekişmeye sahne oldu. Son çeyreğe hızlı başlayan Litvanya temsilcisi, 33. dakikada Kuzminskas'ın smaçıyla ilk kez öne geçti: 43-44. Zalgiris Kaunas, bu periyotta yakaladığı 13-2'lik seriyle son 3 dakikaya 49-43 üstün girdi. Savanovic ve Shipp'le üst üste bulduğu üç sayılık basketlerle 9-0'lık seri bulan Anadolu Efes, bitime 1 dakika 45 saniye kala tekrar üstünlüğü eline geçirdi: 52-49. Anadolu Efes, Shipp'in serbest atışıyla farkı 4'e (53-49) çıkartırken, Zalgiris Kaunas, Popovic'in bitime 18 saniye kala kaydettiği basketle skoru 53-52 yaptı. Savanovic kendisine yapılan taktik faulde kullandığı atışlardan birini sayıya çevirince, 15.6 saniye kala Anadolu Efes 54-52 öne geçti. Kalan saniyelerde Zalgiris Kaunas'ın çabası yeterli olmadı ve Anadolu Efes Shipp'le serbest atışlardan 2 sayı daha bularak maçı 56-52'lik skorla kazandı.

Karşılaşmanın en skorer ismi Anadolu Efes'te 12 sayı üreten Vujacic oldu. Shipp'in 11, Savanovic ve Lucas da 10'ar sayılık performans sergiledi. Litvanya temsilcisinde ise Darden ve Kuzminskas'ın 10'ar sayıları mağlubiyete engel olamadı.

Önemli maçta takımlarını yalnız bırakmayan lacivert-beyazlı taraftarlar, Abdi İpekçi Spor Salonu'nun büyük bir bölümünü doldurdu. Taraftarlar, özellikle  son çeyrekte verdikleri büyük destekle Anadolu Efes'in maçı kazanmasında önemli rol oynadı. Bu arada Litvanya'dan gelen az sayıdaki seyirci de Zalgiris Kaunas takımına destekte bulundu.

SALON: Abdi İpekçi 
HAKEMLER: Grzegorz Ziemblicki, Sreten Radovic, Anastasios Piloidis 
ANADOLU EFES (56): Jordan Farmar 5 (7 ribaund- 3 asist), Sasha Vujacic 12 (3 ribaund), Semih Erden 4 (9 ribaund), Kerem Tunçeri (2 asist), Joshua Shipp 11 (2 ribaund), Kerem Gönlüm 4 (6 ribaund), Dusko Savanovic 10 (2 ribaund- 1 asist), Jamon Gordon 10 (8 ribaund-5 asist), Sinan Güler, Stanko Barac (4 ribaund) 
ZALGIRIS KAUNAS (52): Tremmell Darden 10 (4 ribaund), İbrahim Jaaber 3 (5 ribaund- 1 asist), Marko Popovic 7 (2 ribaund-3 asist), Darius Lavrinovic 3 (3 ribaund- 1 asist), Paulius Jankunas 2 (8 ribaund- 5 asist), Mario Delas 2 (1 ribaund), Mindaugas Kuzminskas 10 (7 ribaund), Oliver Lafayette 6 (3 ribaund), Rimantas Kaukenas 1 (1 ribaund- 1 asist), Ksistof Lavrinovic 8 (4 ribuand- 1 asist) 
1.PERİYOT: 15-8 
2.PERİYOT: 12-15 
3.PERİYOT: 14-13 
4.PERİYOT: 15-16