Şanlıurfasporlu futbolculardan taraftara çağrı
PTT 1. Lig ekiplerinden Şanlıurfaspor'da futbolcular, taraftarı hafta sonu konuk edecekleri Boluspor maçına davet etti.Kulüp tesislerinde düzenlenen basın toplantısında konuşan Serdar Özkan, son haftalarda takımın performansının yükseldiğini belirtti.

Buna karşılık iç saha maçlarında bir süreden beri galip gelemediklerini aktaran Özkan, bu talihsizliğe artık son vermek istediklerini ifade etti.

Özkan, Boluspor maçıyla birlikte zorlu bir sürüce gireceklerini dile getirip, bu maçın arkasından Trabzonspor ile Ziraat Türkiye Kupası'nda, sonrasında üst sıralardaki takımlarla karşılaşacaklarını hatırlattı.

Şanlıurfaspor'a transfer olma sürecine de değinen Özkan, şunları kaydetti: Buraya transfer olurken beni en çok cezbeden şey, arayanların ilk söyledikleri şey olan 'Her maçı 30 bin kişiye oynamak ister misin' lafı oldu. Başta çok şaşırdım, 30 bin kişiye her futbolcu her maçı oynamak ister. Ben geldiğimden beri bilmiyorum neden kaynaklanıyor ama tribünler dolmuyor, çok taraftar gelmiyor. Taraftarımızdan rica ediyorum bizi kırmayıp, bu hafta oynayacağımız maça gelsin ve yerlerini alsınlar. Gerçekten taraftarımızın desteğine ihtiyacımız var, artık 20 bin kişinin önünde oynamak istiyoruz.

Sarı-yeşilli ekibin yabancı oyuncusu Alfred Sankoh da taraftara Türkçe seslenerek, Pazar günü bütün taraftarlar lütfen maça gelsin dedi.