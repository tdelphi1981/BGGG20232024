"Başka takım taraftarı olsa..."
 
 Sezon başında Valencia’dan Fenerbahçe'ye transfer olan Mehmet Topal, Fenerbahçe Gazetesi’ne konuştu. Başarılı oyuncu, Avrupa’da geçirdiği günleri, Fenerbahçe’ye gelişindeki nedenleri, gelecekten beklentilerini, performansını ve daha birçok konudaki düşüncelerini anlattı.
 
 Avrupa Ligi ve Türkiye Kupası’nda iyi sonuçlar aldıklarını ancak bunu Süper Lig’e yansıtamadıklarını da dile getiren Topal, "Çok kötü puan kayıplarımız oldu. Taraftarımıza her zaman bize destek olduğu için teşekkür ederiz. Başka takım taraftarı olsa başka tepkiler de verebilirdi. Biz yaptığımız hataların farkındayız. Siz ne kadar isterseniz isteyin bazen şans yanınızda olmayabiliyor. Ama biz bu kötü şansı iyiye çevirmek için elimizden geleni yapacağız bundan şüpheleri olmasın" dedi.
 
 Taraftarlara "Onlar bizim 12. Adamımız ve onların her zamanki desteğini istiyoruz" diye seslenen Milli oyuncu tribünler sahadaki oyunculara ne kadar destek ve güven verirlerse, futbolcular olarak takımı o kadar üst seviyeye getireceklerine olan inancını belirtti. Topal konu hakkındaki sözlerini "Bir futbolcu sahaya çıktığı zaman arkasında taraftarının olduğunu bilirse, o futbolcu daha güvenle oynar. Tribünde mırıldanmalar başladığı anda futbolcunun performansı da düşmeye başlar. Bugüne kadar ne olursa olsun bizim arkamızda oldular. Bundan sonra da arkamızda olsunlar. Ben hepsine verdikleri destekten dolayı tek tek teşekkür ediyorum.ün adını daha fazla duyurmak" diye tamamladı.
 
 Avrupa’da oynamanın kendisine çok şey kattığını ifade eden Mehmet Topal, "Futbolum adına bütün eksiklerimi orada tamamlamaya çalıştım. Çünkü orada futbolcunun eksiklerini daha iyi görüyorlar. Benim hayatımdaki en önemli noktalardan birisi Valencia’ya gitmemdi. Futbolum adına bana çok şey kattı. Hala eksiklerim olabilir ancak burada da hocalarımız vasıtasıyla onları gidermeye çalışıyorum." dedi.
  
 Avrupa’da oynanan futbol ile Türkiye’de oynanan futbol arasındaki farkları da sıralayan başarılı oyuncu, bunların başında pozisyonunu koruma ve oyun planına sadık kalmanın geldiğini belirterek "Avrupa’da insanlar maçlara gelirken stres atmak ve zevk almak için geliyorlar. Bu yüzden Avrupa’da futbolcu üzerinde baskı yok. Örnek verirsek sinema izlemeye gelir gibi geliyorlar ve hem iyi günde hem de kötü günde destek olmayı çok iyi başarıyorlar. Bu yönleri öne çıkarabiliriz." diye konuştu.
  
 Fenerbahçe’ye gelişindeki en önemli faktörleri "Büyük bir camia tarafından sürekli istenmek, Fenerbahçe’nin duruşu, hoca ve camianın futbola bakışı" şeklinde sıralayan Topal, sarı lacivertli takımda Meireles başta olmak üzere herkesle uyum içinde oynadığını vurguladı. "Büyük camiada top oynamak gerçekten kolay değil. Her zaman güçlü olmanız gerekmektedir. Salih, Recep, Beykan ve altyapıdan gelen diğer arkadaşlarımız da çok yetenekliler. Bizler elimizde olan değerin kıymetini bilmeliyiz" diyerek gençlere destek mesajları veren Milli futbolcu sözlerini şöyle sürdürdü: ""Hem saha içinde hem de saha dışında çok güçlü olduktan sonra gerisi gelir. İlerleyen yıllarda, bu arkadaşlarımızın, Fenerbahçe forması altında büyük başarılara imza atacaklarını düşünüyorum. Onlar da kendilerine iyi bakarak, iyi şeyleri örnek alırlarsa camiamıza çok faydalı olacaklarını düşünüyorum."
  
 Mehmet Topal, ligdeki durumu ise şöyle değerlendirdi: "Bu sene rekabet biraz daha karışık oldu. Puanlar birbirine çok yakın. Rakiplerimizin puan kaybettiği haftalarda biz de çok önemli fırsatları teperek çok önemli puanlar kaybettik. Kendimize yakışmayacak bir oyun oynadık. Hala önümüzde 15-16 maçlık bir periyod var. Geri kalan maçların hepsini kazanmak için sahaya çıkacağız. Zaman zaman camiamızı, taraftarlarımızı ve bize güvenenleri üzdüğümüzün farkındayız. Futbolda her zaman her şey düzgün gitmeyebiliyor ama önemli olan; ’106 yıllık Fenerbahçe ailesinin birlik ve beraberliğinin bozulmamasıdır.’ Ben umut ediyorum ki kalan bütün maçlarımızı da kazanıp Fenerbahçe’yi çok iyi yerlere taşıyacağız!"
  
 Futboldan arta kalan zamanlarda masa tenisi oynamayı çok sevdiğini ve yeni doğan oğluyla vakit geçirdiğini ifade eden Mehmet Topal, Fenerbahçeli taraftarlarla arasındaki diyaloğu ise şöyle özetledi: "Taraftar tarafından güzel anılmak benim için çok önemlidir. Ben her zaman insanlarla diyalog halinde olmayı çok seven bir insandır. Her insan aynıdır benim için. Hiçbir insanın birbirine üstünlüğü yoktur benim gözümde. Benden istenilen bir şey veya yardım varsa elimden geldiğince yapmaya çalışıyorum. Eğer biraz olsun yardımcı olabiliyorsam bu beni çok mutlu eder."