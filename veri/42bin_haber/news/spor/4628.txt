Fenerbahçeli gençlere büyük onur
Uluslararası Olimpiyat Komitesi'nin (IOC) bir yan kuruluşu olan Dünya Fair Play Konseyi (CIFP), Fenerbahçe 15 Yaş Altı Futbol Takımı'na 'Dünya Gençlik Fair Play Ödülü' verdi.
Kulüpten yapılan açıklamada, CIFP'ın Macaristan'ın başkenti Budapeşte'de gerçekleştirdiği yılın ilk toplantısında, IOC Başkanı Jacques Rogge tarafından konulan ödül, rakibiyle eşit şartlarda mücadele etmek istediği için bir oyuncusunu kenara alan Fenerbahçe'ye verildi.

Sarı-lacivertli takım bu centilmen davranışı 3 Kasım 2012'de Coca Cola Elit Akademi Ligi'nin 13. hafta mücadelesinde Eskişehir'de sergiledi. Tüm oyuncu değişiklik hakkını kullanan Eskişehirspor'da maçın 65. dakikasında bir oyuncu sakatlanarak oyundan çıkmak zorunda kalınca, Fenerbahçe cephesi Türkiye Futbol Federasyonu (TFF) yetkilisine ve maçın hakemine başvurarak, kendi takımlarından da bir oyuncuyu çıkartıp 10'a 10 maça devam etti.

Maçta 1-1'lik eşitlik varken 65. dakikada bir oyuncusunu çıkaran sarı-lacivertli ekip de rakibi gibi 10 kişiyle mücadele ettiği karşılaşmayı, 78. dakikada bulduğu golle 2-1 kazanmıştı.