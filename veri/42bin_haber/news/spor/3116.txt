"Uzun süre arkadaş kalmayacaklar"
Motorsiklet efsanesi Giacomo Agostini, Valentino Rossi ve Jorge Lorenzo arasındaki geçmişe dayanan husumetin, 2013 sezonunda yeniden su üzerine çıkacağını iddia etti.
On beş kez dünya şampiyonu Agostini, geçmişte Mike Hailwood ve Phil Read ile yaşadığı takım arkadaşlığı tecrübelerine de atıfta bulunarak, Lorenzo ve Rossi'nin arasında sezon içinde eskiden olduğu gibi soğuk rüzgarlar eseceğini belirtti.

turkiyef1.com'un haberine göre; Her ne kadar Lorenzo, 2010'da olduğu gibi iki pilotun garajı arasında bir duvar bulunmasının artık söz konusu olmadığını söylese de, eski Yamaha patronu Masao Furusawa geçtiğimiz günlerde ikilinin takım arkadaşlığının, 'kontrol edilemez' olabileceğine dikkat çekmişti. 

Agostini, La Gazetta Dello Sport'a verdiği röportajda, "Lorenzo ve Rossi aynı takımda yarıştıkları son döneme göre olgunlaştılar ancak yine de bütün bir sezon arkadaş olarak kalmaları mümkün değil." dedi.

"Bir kümeste iki horoz olursa, birisi daima diğerinden üstün olmak isteyecektir. Aynı şeyi Hailwood, Read ve hatta Bergamonti ile ben de yaşadım. Sizinle aynı ekipmana sahip olanı yenme arzusu ile doluyorsunuz. Çünkü sizin daha iyi olduğunuzu gösterecek tek şey bu."

"Eğer farklı bir motorla birisinin gerisindeyseniz bu o kadar da olumsuz değildir çünkü dengeli bir değerlendirme yapılamaz."

Rossi'nin gelecek yıl yeniden şampiyonlukta iddialı olacağını da ifade eden Agostini, Lorenzo'nun ise hala favori konumunda olduğunu belirtti.

"Rossi gelecek sezon kazanacak ancak bu kolay olmayacak. Sezon başına bir ya da iki zafer kazanabilir ama eskisi gibi domine etmesi bence mümkün değil. Rakipleri çok genç ve kendilerini çok geliştirdiler. Lorenzo favorim fakat Dani Pedrosa sezon sonundaki formunu sürdürürse O'nun için de işler zor olacaktır. Valentino ise peşlerini bırakmayacak çünkü O'nu podyumda çok sık göreceğiz."