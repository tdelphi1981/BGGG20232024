Potada tarihi final
Basketbolda, Spor Toto'nun sponsorluğunda 29'uncusu Eskişehir'de düzenlenen Erkekler Türkiye Kupası yarın tarihi bir finale sahne olacak.
Yarı finalde uzatma sonunda Banvit'i eleyen Galatasaray Medical Park ile Beşiktaş'ı mağlup eden Fenerbahçe Ülker, 28 yıllık kupa tarihinde ilk kez finalde karşı karşıya gelecek. Kupada 18 yıl sonra finale yükselen Galatasaray Medical Park, finalde Fenerbahçe Ülker'i yenerek uzun süren kupa hasretine son vermek istiyor.

Türkiye Kupası'nda en son 1994-1995 sezonunda final oynayan ve finalde Ortaköy'ü 66-54 yenerek şampiyonluğa ulaşan sarı-kırmızılıların müzesinde 3 kupa bulunuyor. Kupada ilk şampiyonluğunu 1969-70 sezonunda finalde İTÜ'yü 86-83 mağlup ederek elde eden Galatasaray, 1971-72 sezonunda da yine İTÜ'yü 70-69 yenerek mutlu sona ulaştı. Bu arada, geçen sezon Beşiktaş Milangaz'a tarihindeki ilk Türkiye Kupası'nı kazandıran başantrenör Ergin Ataman, bu sezon da Galatasaray Medical Park ile kupayı kaldırmayı hedefliyor.

KUPA TARİHİNDE BİR İLK

Fenerbahçe Ülker'in 3 kupası var

Türkiye Kupası'nda son 3 sezonda 2 kez mutlu sona ulaşan Fenerbahçe Ülker toplamda 3 şampiyonluk sevinci yaşadı.

Sarı-lacivertliler, 1966-67 sezonunda ilk kez düzenlenen Türkiye Kupası'nı finalde Muhafızgücü'ne üstünlük sağlayarak kazanmıştı. Bundan sonra yapılan 24 kupa mücadelesinde 1993-94, 1996-97 ve 1998-99 sezonlarında final oynayan Fenerbahçe, bu maçlarda rakiplerine yenilerek, kupayı kazanamadı. 2009-2010 sezonunda 10 sezon sonra kupada final oynayan Fenerbahçe Ülker, finalde Mersin Büyükşehir Belediyesi'ni 72-68 yenerek, 43 yıl aradan sonra kupayı kazandı. Sarı-lacivertliler, 2010-2011 sezonunda da finalde Beşiktaş Cola Turka'yı 81-72 mağlup ederek, 3. kez kupayı müzesine götürdü. Fenerbahçe Ülker gibi TOFAŞ ve Ülkerspor'un da 3'er kupası bulunuyor.

En fazla kupa Anadolu Efes'in

İsmini değiştirerek, Anadolu Efes olarak mücadele eden Efes Pilsen, Türkiye Kupası'nı 9 kez ile en fazla kazanan takım unvanını elinde bulunduruyor. Kupada 10 kez final oynayan lacivert-beyazlılar, 1995-96, 1996-97 ve 1997-98 sezonlarında üst üste 3 kez Türkiye Kupası'nı müzesine götüren ilk takım oldu.

Türkiye Kupası'nı ilk kez 1993-94 sezonunda finalde Fenerbahçe'yi yenerek kazanan Anadolu Efes, 2000-01, 2001-02, 2005-06 ve 2006-07 sezonunda da kupada mutlu sona ulaştı. Lacivert-beyazlılar, 2008-09 sezonunda ise finalde Erdemirspor'u 79-70 yenerek, 9'uncu kupasını müzesine götürdü. Anadolu Efes, son 4 sezondur kupada finale kalamıyor. Kupada geçen sezon finalde Banvit'i 78-74 yenen Beşiktaş, ilk şampiyonluğunu yaşamıştı.

BEŞİKTAŞ-FENERBAHÇE MEDİCAL PARK FOTOĞRAFLARI İÇİN TIKLAYIN

Kupaya 19 yıl ara verildi

İlki 1966-67 yılında düzenlenen Türkiye Kupası'na 1972-73 sezonundan sonra 1991-92 sezonuna kadar 19 yıl ara verildi.

Kupa 1992-93 sezonundan itibaren Dörtlü Final statüsünde organize ediliyordu. Dörtlü Final, Ankara ve Mersin'de 2'şer kez, İstanbul, Bursa, Trabzon, İzmir, Kütahya, Adana, Konya ve Samsun'da birer kez yapıldı.

Dörtlü Final statüsü 2004-05 sezonunda Sekizli Final olarak değişirken, çeyrek final, yarı final ve final maçları 2004-05'de Bursa'da, 2005-06'da Adana'da, 2006-07'de Antalya'da, 2007-08'de Ankara'da, 2008-09'da İzmir'de, 2009-2010'da Adana'da, 2010-11'de Kayseri'de ve 2011-2012'de de Konya'da oynandı.

BANVİT-GALATASARAY MP KARŞILAŞMASININ FOTOĞRAFLARI İÇİN TIKLAYIN

Türkiye Kupası şampiyonları

Basketbol Erkekler Türkiye Kupası'nda bugüne dek şampiyonluğa ulaşan takımlar ve final maçlarının skorları şöyle:

Sezon Yer Final Sonuç
------------------------------------------------------------------
1966-67 - FENERBAHÇE-Muhafızgücü 84-67, 65-76
1967-68 - ALTINORDU-Muhafızgücü 71-56, 63-67
1968-69 - İTÜ-Galatasaray 64-56
1969-70 - GALATASARAY-İTÜ 86-83
1970-71 - İTÜ-Beşiktaş 74-69
1971-72 - GALATASARAY-İTÜ 70-69
1972-73 - TED KOLEJLİLER-Beşiktaş 64-68, 68-56
1991-92 İstanbul ŞİŞECAM PAŞABAHÇE-NASAŞ Spor 79-71
1992-93 Trabzon TOFAŞ-NASAŞ Spor 90-64
1993-94 Mersin EFES PİLSEN-Fenerbahçe 81-76
1994-95 İzmir GALATASARAY-Ortaköy 66-54
1995-96 Ankara EFES PİLSEN-PTT Türk Telekom 89-63
1996-97 Kütahya EFES PİLSEN-Fenerbahçe 84-71
1997-98 Adana EFES PİLSEN-Türk Telekomspor 71-67
1998-99 Samsun TOFAŞ-Fenerbahçe 77-75
1999-00 Mersin TOFAŞ-Ülkerspor 72-54
2000-01 Bursa EFES PİLSEN-Türk Telekomspor 85-78
2001-02 İstanbul EFES PİLSEN-Darüşşafaka 78-74
2002-03 Ankara ÜLKERSPOR-Türk Telekomspor 79-63
2003-04 Konya ÜLKERSPOR-Efes Pilsen 84-74
2004-05 Bursa ÜLKERSPOR-Pınar Karşıyaka 73-41
2005-06 Adana EFES PİLSEN-Ülkerspor 74-68
2006-07 Antalya EFES PİLSEN-Banvitspor 73-59
2007-08 Ankara TÜRK TELEKOM-OYAK Renault 80-61
2008-09 İzmir EFES PİLSEN-Erdemirspor 79-70
2009-10 Adana FENERBAHÇE ÜLKER-Mersin B.Belediyesi 72-68
2010-11 Kayseri FENERBAHÇE ÜLKER-Beşiktaş Cola Turka 81-72
2011-12 Konya BEŞİKTAŞ MİLANGAZ-Banvit 78-74
 
  
  
  
  
  
 