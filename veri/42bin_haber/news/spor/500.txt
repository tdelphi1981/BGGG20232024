Wenger de ona kızdı!
Manchester United maçında Robin van Persie'nin formasını alarak taraftarlarını kızdıran Andre dos Santos'a, teknik direktör Arsene Wenger'den de tepki geldi.
 3 Kasım Cumartesi günü Premier Lig'de oynanan, Manchester United - Arsenal karşılaşmasında, Robin van Persie'nin formasını alarak skandala imza atan Andre dos Santos'a, takımın deneyimli hocasu Arsene Wenger'den de destek çıkmadı. Sambacı'nın yaptığının doğru olmadığını dile getiren Fransız çalıştırıcı, "Bu konu hakkında daha önce de konuştum, bence büyütmenin anlamı yok. Yapılan şeyin hiç de doğru olmadığına inanıyorum; ama bu cumartesi günkü kötü performansımızın bir açıklaması değil" ifadelerini kullandı.
 3 Kasım Cumartesi günü Old Trafford'da oynanan Manchester United - Arsenal derbisinde, maçtan çok Andre Santos'un yaptığı gündeme damga vurmuştu. Arsenal'da oynayan Brezilyalı, sezon başında Gunners'tan Kırmızı Şeytanlar'a şok bir şekilde transfer olarak taraftarının tepkisini çeken Robin van Persie'den herkesi önünde formasını isteyince kıyamet koptu.
 Bu arada Andre Santos'un karısı Suelem Leal dos Santos, kocasına destek çıkarak yapılanların doğru olmadığını söyledi. Bayan dos Santos, "İngilizler birini yargılamadan önce daha anlayışlı olmalılar. Kimse takım değiştirmeyi arkadaş olmaya engel olarak göremez. Forma değiştirmek Brezilya'da çok normal" diye konuştu.