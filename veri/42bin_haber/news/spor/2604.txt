Üst üste 6. şampiyonluk
Michael Schumacher ve Sebastian Vettel, Race of Champions organizasyonunda takımlar kategorisinde üst üste altıncı kez şampiyon oldular.
Bangkok'daki Rajamangala stadında ilk kez düzenlenen etkinliği domine eden ikili, tüm birebir yarışlarını kazanarak şampiyonluğa ulaştı. 
Schumacher finalde Romain Grosjean'ı yenerken, Fransız pilot KTM X-Bow ile son virajda kayarak büyük zaman kaybetti.  
İkinci yarışta ise Sebastian Vettel, Sebastien Ogier'i elemeyi başardı.  
Zafer sonrası Schumacher, 2013'te yedinci şampiyonluk için yine etkinliğe katılacaklarını ifade etti.  
"Gelecek yıl da kesinlikle burada olmalıyız. Aslında yedi benim uğurlu sayım ve bu yüzden elimizden geleni yapıyoruz." 
Avustralya takımı adına yarışan dört kez Avustralya V8 Supercar serisi şampiyonu Jamie Whincup ve 500cc'de beş kez dünya şampiyonu Mick Doohan ise Alman takımına elenmeden önce yarı finale kadar yükselerek önemli bir başarı elde etti.  
Etkinliğin ilk günü boyunca en önemli sorunu Avustralya takımına karşı yaşayan Team Germany'de Sebastian Vettel, 570 beygir gücündeki Lamborghini Gallardo Super Trofeo ile bariyere temas etti ancak sonrasında geri dönüp kazanmayı başardı.  
Diğer yarı finalde ise Team France, Le Mans efsanesi Tom Kristensen ve iki kez Moto GP şampiyonu Jorge Lorenzo'dan oluşan All Star takımını elemeyi başardı.  
Pilotların bireysel olarak mücadele edeceği Race of Champions'un ikinci günü ise yarın gerçekleştirilecek.