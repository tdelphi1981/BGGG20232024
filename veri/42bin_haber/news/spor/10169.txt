Nevin Yanıt'a tebrik mesajları yağıyor
Avrupa Salon Atletizm Şampiyonası'nda altın madalya kazanan Milli atletimiz Nevin Yanıt'a tebrik yağmuru...
Cumhurbaşkanı Abdullah Gül, 32. Avrupa Salon Atletizm Şampiyonası'nda 60 metre engellide altın madalya kazanan Nevin Yanıt'ı kutladı. Cumhurbaşkanlığı Basın Merkezi'nden yapılan açıklamaya göre, Cumhurbaşkanı Gül, İsveç'in Göteborg kentinde düzenlenen şampiyonada 60 metre engellide altın madalya kazanan Nevin Yanıt'a tebrik telgrafı gönderdi.

NEVİN YANIT'TAN MUHTEŞEM BAŞARI 
Başbakan Erdoğan DA KUTLADI 
Başbakan Recep Tayyip Erdoğan, 32. Avrupa Salon Atletizm Şampiyonası?'nda altın madalya kazanan milli sporcu Nevin Yanıt'ı kutladı. Başbakanlık Basın Merkezi'nden yapılan açıklamada, Erdoğan'ın, 32. Avrupa Salon Atletizm Şampiyonası?'nda 60 metre engellide altın madalya kazanan sporcu Nevin Yanıt'a kutlama mesajı gönderdiği bildirildi.

CEMİL ÇİÇEK'TEN DE TEBRİK MESAJI 
TBMM Başkanı Cemil Çiçek, 32. Salon Avrupa Atletizm Şampiyonası'nda altın madalya kazanan milli atlet Nevin Yanıt ile Atletizm Federasyonu Başkanı Mehmet Terzi'yi kutladı. TBMM Basın Yayın ve Halkla İlişkiler Başkanlığı'ndan yapılan açıklamaya göre, Çiçek, Yanıt'ın başarısından dolayı Federasyon Başkanı Terzi'ye kutlama mesajı gönderdi.

Çiçek, mesajında şunları kaydetti:

Milli atletimiz Nevin Yanıt'ı 32. Salon Avrupa Atletizm Şampiyonası'nda elde ettiği şampiyonluktan dolayı kutluyorum. Atletizm sporunda son yıllarda dünya çapında dereceler almamızın uzun zamana yayılan bir çalışmanın sonucu olduğunu düşünüyorum. Şahsınızda değerli kızımızı kutluyor, bu tür başarıların bütün spor branşlarında elde edilmesini temenni ediyor, selam ve sevgilerimi iletiyorum.