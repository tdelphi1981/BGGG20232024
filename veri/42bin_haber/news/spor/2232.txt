Semih Şentürk korkuttu
Fenerbahçe, Spor Toto Süper Lig'in 15. haftasında, sahasında İstanbul Büyükşehir Belediyespor ile oynayacağı maçın hazırlıklarına başladı.UEFA Avrupa Ligi (C) Grubu 6. ve son hafta maçında dün akşam Alman temsilcisi Borussia Mönchengladbach'a 3-0 mağlup olan sarı-lacivertli takım, Spor Toto Süper Lig'de 9 Aralık Pazar günü İstanbul Büyükşehir Belediyespor ile oynayacağı maçın hazırlıkları için antrenmana çıktı. Teknik direktör Aykut Kocaman yönetiminde, Fenerbahçe Can Bartu Tesisleri'nde basına kapalı gerçekleştirilen antrenmanda Borussia Mönchengladbach maçına ilk 11'de başlayan oyuncuların yenileme çalışmalarıyla idmanı tamamladığı ifade edildi. Koşu ve ısınma hareketlerinin ardından dar alanda pas organizasyonları çalışan diğer futbolcuların ise, dar alanda yapılan çift kale maçla çalışmayı noktalandığı kaydedildi.

19 Yaş Altı Milli Takım kampından dönen Salih Uçan'ın da katıldığı antrenmanın ikinci bölümünde sol dizinde ağrı hisseden Semih Şentürk'ün tedbir amaçlı olarak çalışmayı yarım bıraktığı belirtildi.

Sarı-lacivertli takım, İstanbul Büyükşehir Belediyespor maçının hazırlıklarını yarın akşam saatlerinde yapacağı antrenmanla tamamlayacak.