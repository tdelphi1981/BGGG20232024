Galatasaray'ın voleybolda hedefi büyük
Galatasaray Kulübü Voleyboldan Sorumlu Yönetim Kurulu Üyesi Mehmet Cibara, Galatasaray Daikin Kadın Voleybol Takımı'nda oluşturulan uzun vadeli planlamayı hızlandırdıklarını söyledi.Cibara, Galatasaray Daikin'in her zaman galibiyeti amaçladığını belirterek, Her geçen gün iyiye gidiyoruz. Üç aylık bir takımız. Sonradan katılanlarla beraber istikrarlı ve giderek başarısı artan bir takım oluşturmayı hedefliyoruz diye konuştu.

Bu sezon bazı maçlarda sürpriz sonuçlar alındığını kaydeden Mehmet Cibara, Bunların dışında beklenen sonuçlar aldık. Tabi oyuncuların antrenöre, antrenörün oyunculara alışması zaman alıyor. Giderek daha iyi oluyoruz. Sezon başlarken Türkiye liginin Avrupa'nın en güçlü ligi olduğunu söylemiştik. Şu andaki en güçlü dört takım arasında biz geçen sezon dördüncü sıradaydık. Bu sezon bu sıralamanın değişeceğini söylemiştim. Öncelikle amacımız bu sezon final oynayıp, gelecek sezon yine şampiyonlar ligi'ne katılmayı garantilemek. Kupada, ligde ve Avrupa'da her zaman hedefimiz dörtlü final şeklinde konuştu.

-Uzun vadeli planlamayı hızlandırdık-

Sarı-kırmızılı kulübün yöneticisi, daha önce oluşturulan planlamayı biraz daha hızlandırıp, kısa vadede sonuç almaya çalıştıklarını dile getirdi.

Galatasaray Daikin'de planlamayı uzun vadeli yaptıklarına dikkati çeken Cibara, şunları söyledi: Görevi devraldığımızda oluşturulan bir planlama vardı. Onu biraz daha revize ettik. Biz bunu biraz daha hızlandırıp, kısa vadede sonuç elde etmek istedik. Nitekim geçen sezon Avrupa'da ilk defa final oynadık. Bu sezon yerli kadro yapısını biraz daha güçlendirdik. Kadroya Neriman Özsoy da katıldı. Önümüzdeki sezon Türk Milli Takımı'nın iki yıldızını kadroya katıp, Galatasaray camiasına yenilmez bir armada bırakmak istiyoruz. Şu an bu konuda isim vermek istemiyoruz. O isimleri transfer ettiğimizde ve 2014 yılında görev süremiz dolduğunda Galatasaray camiasına yenilmez bir armada bırakmayı hedefliyoruz.

-Başarıyı sadece futbolda istemiyoruz-

Mehmet Cibara, kurucularından Ali Sami Yen'in kulübün temellerini atarken hedeflerinden birinin de yabancı takımlara karşı başarı elde etmek olduğunu ifade etti.

Camia olarak tarihlerindeki ilk günden itibaren Avrupa'da Türkiye'yi başarıyla temsil etmeyi hedeflediklerini kaydeden sarı-kırmızılı yönetici, Beş dalda Şampiyonlar Ligi'ndeyiz. Diğerlerinde ise ikinci kupalarda devam ediyoruz. Sadece futbolda değil, bütün branşlarda başarıyı hedefledik ve adım adım gidiyoruz. İnşallah sonu iyi olur diye konuştu.

-Sponsorlukla daha güçlü işbirliği olmalı-

Mehmet Cibara, sponsorluk sisteminin değişmesi ve bu şekilde daha güçlü işbirliğinin sağlanması gerektiğini söyledi.

Kulüp olarak voleybol şubesine 20 milyon lira, basketbol şubesine ise 40 milyon liradan fazla bütçe ayırdıklarını belirten yönetim kurulu üyesi Cibara, şunları kaydetti: Özellikle voleybolda devletin banka takımlarıyla ve belediye ekipleriyle oynuyoruz. Ya da sadece voleybol takımlarıyla karşı karşıya geliyoruz. Eczacıbaşı ve Vakıfbank senelerdir voleybolu Türkiye'de sürükleyen, yıldız oyuncuları çıkaran camialar. Arabamızı park ettiğimiz belediye takımları, vergimizi ödediğimiz bankalar rakip olarak çıkıyor. Burada haksızlıklar var. Bence bu tip kuruluşlar kulüplerin veya voleybol takımlarının sponsoru olsunlar. Çok daha güçlü işbirliği ortaya çıksın. Galatasaray Kulübü'nün bayan voleybol takımının maliyeti bir birimse diğerlerinin 145, 180 birim oluyor. İlk dört ile geriye kalan sekiz takım arasında büyük uçurum var. Bunların dengelenmesi lazım. Bu da bizden çok sporu yönetenlerin işi. Umarım buna da zaman ayırırlar ve düzeltmeye giderler.

Sponsorlar olmadan kulüplerin bir yere gelmesinin mümkün olmadığını kaydeden Cibara, Bu sezon sadece isim sponsoru değil, her türlü sponsorluk anlaşmalarının kulübe katkısı yüzde 50 oranında oldu. Sponsorluk anlaşmalarının artarak ve uzun ömürlü olmasını istiyoruz. Ama o kadar kolay değil. Türkiye'de bayan voleybol takımları çok başarılılar. Şampiyonlar Ligi'nde 3 Türk takımı gruplarından lider olarak çıkıyor. Diğer dördüncü takım CEV Kupası'nda başarıya gidiyor. Bunların muhakkak desteklenmesi lazım ifadelerini kullandı.

-Barbolini'nin milli takım ile anılması-

Galatasaray Daikin Antrenörü Massimo Barbolini'nin (A) Milli Kadın Takımı ile anılmasıyla ilgili soruyu ise Mehmet Cibara, Atılmış bir imza yok. Federasyon yetkilileri, başkan özellikle beni arayıp görüşmek istediklerini söylediler. Ben de olumlu karşıladım. Tanjevic modelinin basketbolda ne kadar başarılı olduğu ortada. Görüşmeler bitmeden ve federasyon açıklamadan konuşmak şık olmaz. Motta da faydaları olan ve yıpranmaması gereken bir isim. Görev süresi bittikten sonra oturup konuşulur şeklinde yanıtladı.