Hiç bitmeyen maçta kazanan Erdemir oldu
Beko Basketbol Ligi'nde Türk Telekom, normal süresi 71-71 sona eren maçta, Erdemir'e 3. uzatma sonunda 103-94 yenildi.
Karşılaşmanın ilk 2 dakikasında her iki takım da basket bulmakta zorlandı. 2. dakika dolarken Erdemirli Marshall'dan maçın ilk sayıları geldi. Sonrasında Erdemir maça ağırlığını koydu ve üst üste Melih ve Marshall ile pota altından sayılar üreten konuk ekip 9-3 öne geçti. İlk periyotta son 2 dakikaya girilirken 15-5 üstünlük yakalayan Erdemir, çeyreği 18-10 önde tamamladı.

Türk Telekom 2. periyoda rakibine oranla daha iyi başladı ve Brown, Zupan ve Uğur'un basketleriyle farkı 1 sayıya (19-20) indirdi. Williams'ın faul atışlarından bulduğu sayıyla 20-20 eşitliği yakalayan Türk Telekom, sonrasında Pasalic'in 3 sayılık basketiyle 23-20 öne geçmeyi başardı. Bu çeyreğin son 3 dakikasına 29-25 önde giren Türk Telekom, devreyi de 35-28 önde bitirdi.

Karşılaşmanın 3. çeyreği karşılıklı basketlerle başladı. Türk Telekom pota altından Wiliams ve Alper; dışarıdan da Brown ile sayılar bulurken, konuk ekip ise Melih ve dışarıdan Asım ile sayılar üretti. Bu çeyreğin ilk 4 dakikalık bölümünü 42-33 ev sahibi ekip önde geçti. 3. periyodun bitimine 5 dakika 21 saniye kala farkı 12 sayıya çıkaran Türk Telekom, skorda da 45-33 üstünlüğü yakaladı. Türk Telekom, bu dakikadan sonra hücumda ve savunmada kötü bir görüntü çizince, Erdemir, farklı 8 sayıya (47-39) indirdi. Alper ve Brown ile sayılar bulan Türk Telekom, son 2 dakikasına 52-39 önde girdiği 3. periyodu da 58-45 üstün tamamladı.

Son periyoda Erdemir daha iyi başladı. Konuk ekip, özellikle Henderson'un 3 sayılık basketleriyle aradaki farkı bir anda 6 sayıya (60-54) indirdi. Türk Telekom ise hem hücumda hem de savunmada bir türlü organize olamadı. Attığı sayılarla moral bulan Erdemir, üst üste basketler üreterek maçın bitine 4 dakika kala 62-62 eşitliği yakaladı. Erdemir, maçın bitimine 3 dakika kala Henderson'un 3 sayılık basketiyle 67-62 öne geçmeyi başardı. Son bölümü büyük bir çekişmeye sahne olan maçın son 1 dakika 21 saniyelik kısmına Erdemir 69-68 önde girmesine karşın müsabaka 71-71 eşitlikle sona erdi ve maçta uzatma bölümüne geçildi.

Uzatma dakikalarında her iki takım da kontrollü bir oyun sergiledi. Takımlar hem hücumda hem de savunmada rakiplerine şans tanımadı. Uzatmanın son 50 saniyesine Erdemir 79-76 önde girdi. Uzatmanın son saniyelerinde hücum şansı yakalayan Türk Telekom bunda Brown ile başarılı olamayınca ilk uzatma 79-79 sona erdi ve 2. uzatma bölümüne geçildi.

Bu bölümde iki takım da ilk hücum şanslarından yararlanamadı. Williams'ın sayılarıyla 82-81 öne geçen Türk Telekom son 3 dakikaya bu üstünlükle girdi. Karşılaşmanın bitimine 22 saniye kala Balazic'in 3 sayılık basketiyle 89-87 önde giren Erdemir, Brown'ın basketine engel olamayınca maçın 2. uzatması 89-89 sona erdi ve 3. uzatma bölümüne geçildi.

3. uzatmada rakibine oranla daha diri kalan Erdemir, son 2 dakikasına 97-91 önde girdiği müsabakayı 103-94 kazandı. 
Salon: Ankara
Hakemler: Murat Biricik, Ali Şakacı, Ziya Özorhon
Türk Telekom: Pasalic 5, Zupan 5, Brown 28, Ceyhun 1, Alper 17, Williams 16, Uğur 14, Mustafa 2, Polat 6, Rahim, Hazer
Erdemir: Asım 6, Balazic 20, Marshall 22, Melih 11, Henderson 24, Barış 8, Nusret, Erbil, Emre 10, Erbil 2
1. periyot: 10-18
Devre: 35-28 (Türk Telekom lehine)
3. periyot: 58-45
Normal süre: 71-71
1. uzatma: 79-79
2.uzatma: 89-89
Beş faulle çıkanlar: 35.30 Zupan, 41.34 Pasalic, 52.19 Alper (Türk Telekom), 42.29 Asım (Erdemir)