Aslan evinde kükredi
Galatasaray Medical Park, ULEB Erkekler Avrupa Kupası (E) Grubu 5. maçında Polonya temsilcisi Trefl Sopot'u 21 sayı farkla 103-82 yendi ve grup maçlarının bitmesine 1 hafta kala son 16 takım arasına girmeyi garantiledi.
Dengeli başlayan mücadelede iki takım da kontrollü bir oyun sergiledi ve 5. dakika 15-9 Galatasaray Medical Park'ın üstünlüğüyle geçildi. Pota altında Dylewicz ve Looby ile sert savunma uygulayan Polonya temsilcisi, 8. dakikada Spralja ile farkı 3'e düşürse de (21-18) sarı-kırmızılı takım, dış atışlarda yakaladığı yüksek yüzdeyle ilk çeyreği 25-21 önde tamamladı.

İkinci periyotta oyunun kontrolünü tamamen eline alan Galatasaray Medical Park, ilk çeyrekteki gibi dış atışlardan bulduğu sayılarla hem farkı açtı hem de rakibinin direncini kırdı. Cenk ve Engin'in önderliğinde hücumda etkili bir oyun ortaya koyan ev sahibi ekip, 15. dakikayı Engin'in serbest atışlardan bulduğu sayılarla 37-29 galip geçti. Sonrasında skor farkını açan ev sahibi takım, devreye 20 sayı farkla girdi: 56-36.

İkinci yarıya Hawkins'in 3 sayılık basketiyle başlayan Galatasaray Medical Park, ilk yarıda oluşan farkı korumasını bildi. Yine Hawkins ile 24. dakikada 24 sayı (64-40) fark bulan ev sahibi takım, son çeyreğe 76-62 önde girdi. 
"G.SARAY BİZE BASKETBOL DERSİ VERDİ"

Abdi İpekçi Spor Salonu'nda bulunan az sayıdaki taraftarının desteğini de arkasına alan Galatasaray Medical Park, Lakovic ile 37. dakikada farkı 28 sayıya (99-71) çıkardı ve mücadeleyi 103-82 kazanarak, gruptan çıkmayı garantiledi.

Sarı-kırmızılı takımda 7 oyuncunun çift haneli sayılara ulaştığı müsabakada, 17 sayı üreten Polonya takımından Waczynski, maçın en skoreri oldu. Galatasaray Medical Park'ta ise Ndong 14 sayı ile galibiyette önemli rol oynadı. 
Galatasaray Medical Park: 103 - Trefl Sopot: 82

Salon: Abdi İpekçi
Hakemler: Radomir Vojinovic (Karadağ), Carmelo Paternico (İtalya), Regis Bardera (Fransa)
Galatasaray Medical Park: Gordon 12, Ender Arslan 10, Hawkins 8, Macvan 10, Ndong 14, Furkan Aldemir 11, Cenk Akyol 13, Engin Atsür 12, Lakovic 8, Ersin Dağlı, Can Korkmaz 3, Sertaç Şanlı 2
Trefl Sopot: Turner 7, Zamojski 11, Dabrowski 2, Dylewicz 8, Looby 2, Spralja 11, Waczynski 17, Michalak 3, Stefanski 6, Harrington 6, Jarmakowicz 5, Brembly 4

1. Periyot: 25-21
Devre: 56-36
3. Periyot: 76-62