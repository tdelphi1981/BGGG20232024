Beşiktaş, Galatasaray maçının hazırlıklarını tamamladı
Beşiktaş, Spor Toto Süper Lig'de yarın Galatasaray ile yapacağı maçın hazırlıklarını tamamladı.
BJK Nevzat Demir Tesisleri'nde teknik direktör Samet Aybaba yönetiminde basına kapalı bir antrenman yapan siyah-beyazlı takımın, 5'e 2'nin ardından kanat, orta ve şut çalışması gerçekleştirdiği bildirildi. Beşiktaş'ın haftanın son idmanını taktik çalışmayla tamamladığı kaydedildi.

Antrenmana tedavilerine devam edilen İsmail Köybaşı, Batuhan Karadeniz ve Uğur Boral'ın katılmadığı, Almeida'nın ise fizyoterapist eşliğinde koşu yaptığı ifade edildi. Sakatlığı henüz geçmeyen Mustafa Pektemek de özel programını sürdürdü.

-Başkan Orman da çalışmayı izledi-

Beşiktaş'ın Galatasaray ile oynayacağı maçtan önceki son antrenmanını kulüp başkanı Fikret Orman ve ikinci başkan Ahmet Nur Çebi de izledi.

Fikret Orman ve Ahmet Nur Çebi'nin çalışmanın ardından oyuncularla birlikte akşam yemeği yediği bildirildi.

-Kurban kestiler-

Beşiktaş Kulübü Futbol Komitesi Üyesi Ahmet Kavalcı, teknik direktör Samet Aybaba ve takım kaptanı İbrahim Toraman, idman öncesi kurban kesti.

Kurbanın, takımda üst üste yaşanan sakatlıkların bir daha yaşanmaması için kesildiği kaydedildi.