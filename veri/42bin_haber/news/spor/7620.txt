Bobo gol krallığında iddialı
Kayserisporlu futbolcu Bobo, ligde 19 haftada attığı 12 golle Galatasaraylı Umut Bulut ile gol krallığının zirvesinde yer alıyor.
AA muhabirinin derlediği bilgilere göre, Kayserispor'a bu sezon transfer olan Bobo, takımında forma giydiği 19 maçta rakip ağlara 12 gol göndererek, ligin en golcü iki futbolcusundan biri oldu.

Türkiye kariyeri 2005-2006 sezonu devre arasında Beşiktaş'a transfer olmasıyla başlayan Bobo, Beşiktaş'ta görev aldığı 6 sezonda lig ve kupa maçlarında rakip filelere, 215 maçta toplam 92 gol attı.

Bobo, sezon başında transfer olduğu Kayserispor'da bu sezon attığı 12 golle Türkiye kariyerindeki gol sayısını da 104'e çıkardı. Geride kalan 20 haftada 19 maçta ilk 11'de sahaya çıkan ve sakatlığı dolayısıyla sadece 1 maçta forma giyemeyen Bobo, rakip filelere gönderdiği 12 golle maç başına 0,63'lük bir oran yakaladı.

Bobo, yaptığı açıklamada, attığı gollerle takımına katkı sağladığı için çok mutlu olduğunu söyledi.

Antrenmanlarda çok çalışmasının karşılığını maçlarda attığı gollerle aldığını vurgulayan golcü oyuncu, şunları kaydetti:

'Ben elimden geldiği kadar her maçta gol atmaya çalışıyorum. Attığım gollerle takımımın puan kazanmasından da son derece memnunum. Takım olarak son haftalarda çok iyi gidiyoruz. Daha ligde çok maç var, umarım bu süre zarfında benim de atacak çok golüm olur. Ligde şu an en fazla gol atan iki oyuncudan biriyim. Gol krallığını elimden geldiğince zorlayacağım. Bu gücü kendimde görüyorum.'