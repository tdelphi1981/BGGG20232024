İBB'de Bülent Korkmaz dönemi
İstanbul Büyükşehir Belediyespor, Carlos Carvalhal'dan boşalan teknik direktörlük görevi için Bülent Korkmaz ile anlaşmaya vardı. 
Spor Toto Süper Lig takımlarından İstanbul Büyükşehir Belediyespor'da teknik direktörlük görevine Bülent Korkmaz getirildi.

Portekizli teknik adam Carlos Carvalhal'in istifası ve sözleşmesinin karşılıklı olarak sona erdirilmesinin ardından teknik direktör arayışlarına giren lacivert-turunculular, Bülent Korkmaz ile anlaşmaya vardı.

İstanbul Büyükşehir Belediyespor'dan yapılan açıklamada, "Spor Toto Süper Lig'de mücadele veren turuncu-lacivertli ekibimizde, Carlos Carvalhal'den boşalan teknik direktörlük görevine Bülent Korkmaz getirilmiştir" denildi.

 İmza töreninin akşam saatlerinde Langa Tesisleri'nde yapılacağı bildirildi.

Galatasaray ve milli takımın unutulmaz futbolcuları arasında yer alan Bülent Korkmaz, teknik direktörlük kariyerinde Gençlerbirliği, Kayseri Erciyesspor, Bursaspor, Galatasaray ve Kardemir Karabükspor takımlarında görev yaptı.

Korkmaz, ayrıca Azerbaycan'da da FK Bakü takımını bir süre çalıştırdı.