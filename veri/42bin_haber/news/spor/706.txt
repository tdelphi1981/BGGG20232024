"Takımın durumu beni derinden üzüyor"
Göztepe Kulübü Başkanı İmam Altınbaş, takımın içinde bulunduğu sürecin kendisini de derinden üzdüğünü belirterek, Takımımıza olan inancımı asla yitirmiyorum dedi.İmam Altınbaş, yaptığı yazılı açıklamada, takımın zor bir süreçten geçtiğini ve lige kötü bir başlangıç yaptıklarını belirtti.

Gelinen noktada oyuncuların kendilerini sorgulamaya başladığını ifade eden Altınbaş, açıklamasında şu görüşlere yer verdi:n Takımın içinde bulunduğu süreç her Göztepeli gibi beni de derinden üzüyor. Fakat takımımıza olan inancımı asla yitirmiyorum. Bu takımı oluşturan her oyuncu kendini ispatlamış, takımlarında kaptanlık yapmış, takımlarının çıkışlarındaki en büyük paya sahip olmuş, milli takımlarda forma giymiş oyuncular. Bu durumu sadece ve sadece Göztepe taraftarı düzeltebilir. Bu oyuncular göğüslerinde Göztepe arması taşıyan, Göztepe'yi temsil eden oyuncular. Onların başarılı olması Göztepe ismini başarılı kılar. Hiç birşey için geç değil.

Bizim ismimiz Göztepe. Bulunduğumuz her ligde ve her statüde daima favori bizizdir. Bu favori oluşumuz da taraftarımızın dünyada başka bir örneğine rastlanmamış terketmeyenler duruşundan kaynaklanır. Takımımıza şimdi her zaman olduğundan daha fazla destek vermeliyiz. Şanlıurfaspor maçında da çocuklarımızın, kardeşlerimizin yanında olacağım ve inanıyorum ki galibiyetler serisinin başlangıcına şahit olacağım.

Bu arada, Altınbaş ve yönetim kurulu üyeleri, Urla Altınbaş Mahallesi'nde bulunan 21 dönümlük arazi üzerine kurulacak tesisler için Urla Kaymakamı Şehmus Günaydın ile görüştü.