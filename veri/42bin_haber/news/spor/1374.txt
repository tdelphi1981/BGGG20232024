Muratpaşa'nın Meleklerinde milli gurur
Spor kamuoyunda Muratpaşa'nın Melekleri olarak nitelendirilen Hentbol Bayanlar Süper Ligi'nin şampiyon takımı Muratpaşa Belediyesi, A Milli Bayan Hentbol Takımı'na 4. eleme grubunda Azerbaycan ve Portekiz ile yapacağı maçlar dolayısıyla 5 oyuncu vermenin gururunu yaşıyor.Muratpaşa Belediyesi oyuncuları Serpil İskenderoğlu, Fatma Ay, Kübra Şen, Ceren Akgün ve Sevilay İmamoğlu, 2013 Bayanlar Dünya Hentbol Şampiyonası 4. Eleme Grubu'nda mücadele eden A Bayan Hentbol Milli Takımı'nın 22 Kasım'da yapacağı Azerbaycan ile 1 Aralık'ta yapacağı Portekiz maçları için milli takıma çağrıldı.

Milli oyuncular, Ankara'daki kamp öncesi son hazırlıklarını Muratpaşa Belediye Spor Salonu'nda sürdürüyor.

Muratpaşa Belediyesi antrenörü Birol Ünsal, AA muhabirine yaptığı açıklamada, Türkiye'de Muratpaşa Bayan Hentbol Takımı'nın büyük başarılara imza atan iyi bir takım olduğunu vurgulayarak, bu nedenle 5 oyuncularının milli takıma çağrılmasının kendisi için sürpriz olmadığını söyledi.

Oyuncularının milli takımda Türkiye'nin başarısı için mücadele verecek olmasının büyük gurur kaynağı olduğunu dile getiren Ünsal, Milli olan oyuncularımızın daha da artmasını isteriz. A Milli Bayan Hentbol Takımı kadrosu oturmuş, iyi mücadele eden tecrübeli oyuncuları bünyesinde barındıran bir takım dedi.

Takım kaptanı milli oyuncu Serpil İskenderoğlu ise milli takıma Üsküdar Belediyesi ile 5 oyuncu veren iki takımdan biri olduklarını için mutlu olduklarını belirtti.

Ay-yıldızlı forma altında ter dökeceği için gurur duyduğunu dile getiren İskenderoğlu, Kamp öncesi iyi bir hazırlık dönemi geçiriyoruz. Milli takım kampında da bu hazırlıklarımıza devam edeceğiz diye konuştu.

Hazırlıklarını Ankara'da Türkiye Hentbol Federasyonu Spor Salonu'nda gerçekleştirecek olan milli takım, 24 Kasım Cumartesi günü deplasmanda Azerbaycan ile yapacağı maç için 22 Kasım Perşembe günü Bakü'ye hareket edecek. Azerbaycan maçının ardından Ankara'ya dönecek olan ay-yıldızlılar, 1 Aralık'ta Portekiz ile Ankara'da karşılaşacak.