Hamit Altıntop'tan UEFA'ya ilginç açıklama
UEFA'nın resmi internet sitesine konuşan Hamit Altıntop, "Türk olmama ve İstanbul'u bilmeme rağmen burada yaşamak oldukça farklı" dedi. 
Hamit Altıntop, UEFA.com'a verdiği röportajda, teknik direktör Fatih Terim'in çalışma tarzını milli takım döneminden bildiğini ve herhangi bir adaptasyon sorunu yaşamadığını ifade etti.

Daha önce Bayern Münih ve Real Madrid'de de oynayan Altıntop, futbol haricindeki atmosfere alışmak zorunda olduğunu belirterek, "Yeni bir ülkedeyim. Türk olmama ve İstanbul'u bilmeme rağmen burada yaşamak oldukça farklı. Şu an için her şey mükemmel olmasa da takımım ve ben doğru yoldayız. Hedeflerimiz konusunda umutluyum" ifadesini kullandı.

Altıntop, Galatasaray'ın 2000 yılında UEFA Kupası'nı aldığını hatırlatarak, şunları kaydetti:

"Porto'nun Şampiyonlar Ligi'ni kazandığı 2003-2004 sezonunda bunun gerçekleşebileceğini gördük. Sahaya çıkıp oynadığınız futboldan keyif aldığınız ve yalnızca futbola odaklandığınızda başarı da gelecektir. Bu, inanılmaz derecede motive edici."

Doğduğu ve bir dönem formasını giydiği Almanya'nın Gelsenkirchen kentinin takımı Schalke 04'e karşı çeyrek finale kalma mücadelesi verecekleri Avrupa Şampiyonlar Ligi'nin çok özel bir organizasyon olduğunu dile getiren Altıntop, "Her maç bir tecrübe ve ayrı bir heyecan. Maçlara hazırlanmak ve basının ilgi odağı olmak, heyecanı daha da artırıyor. (Avrupa Şampiyonlar Ligi) kesinlikle futbolun zirvesi. Beni daha iyi bir oyuncu olma konusunda teşvik ediyor" dedi.