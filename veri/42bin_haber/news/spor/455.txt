Galatasaray, Avrupa'da kritik sınavda
UEFA Şampiyonlar Ligi (H) Grubu'nda yarın deplasmanda Romanya'nın Cluj takımına karşı kritik bir sınav verecek Galatasaray, galibiyet hesapları yapıyor.Gruptaki ilk maçında deplasmanda İngiliz ekibi Manchester United'a 1-0 yenilen, ikinci maçında Portekiz temsilcisi Braga'ya kendi evinde 2-0 kaybeden Galatasaray, son maçında ağırladığı Cluj'la 1-1 berabere kaldı. Cim Bom gruptaki ilk 3 maçından 1 puanla ayrıldı ve taraftarına büyük hayal kırıklığı yaşattı.

Manchester United'ın 9 puanla lider olduğu grupta Cluj'ün 4, Braga'nın ise ise 3 puanı bulunuyor. 1 puanlı Galatasaray'ın Rumen rakibi karşısında alacağı bir galibiyet, gruptan çıkabilme umutlarını son 2 maç öncesi yeniden arttıracak.

RUMENLERLE 14. SINAV

G.SARAY'IN DEVLER LİGİ KARNESİ

Deplasman galibiyetiyle hem puan hem de moral olarak önemli kazanımlar elde edecek sarı-kırmızılı ekip, İstanbul'da Manchester United ve Portekiz'de Braga'yla yapacağı maçlar öncesi yeni bir hava yakalamayı planlıyor.

Öte yandan, Cluj karşısında olası mağlubiyet durumunda ise sarı-kırmızılı ekip hem UEFA şampiyonlar ligi'nde tur atlama hem de UEFA Avrupa Ligi'nde yoluna devam edebilme hedeflerinden uzaklaşacak.

-Avrupa'da galibiyete hasret-

Cluj'la yarın rakip sahada karşı karşıya gelecek Galatasaray, Avrupa kupalarında adeta galibiyete hasret kaldı.

Cim Bom, Avrupa kupalarındaki son galibiyetini 2010-2011 sezonu UEFA Avrupa Ligi üçüncü eleme turunda Sırbistan'ın OFK Belgrad takımına karşı aldı ancak ardından oynadığı 5 maçı da kazanamadı.

İstanbul'da 2-2 biten maçın rövanşında 5 Ağustos 2010 tarihinde OFK Belgrad'a konuk olan sarı-kırmızılılar, rakibini 5-1 yendi ve play-off turuna çıktı. Bu galibiyet, Galatasaray'ın 2 yılı aşkın süre içinde Avrupa'da aldığı son 3 puan oldu.

OFK Belgrad maçının ardından UEFA Avrupa Ligi play-off turunda Ukrayna'nın Karpaty Lviv ekibiyle eşleşen Galatasaray, İstanbul'da 2-2 berabere biten maçın rövanşında rakibiyle deplasmanda da 1-1 berabere kaldı ve organizasyondan elendi.

Geride kalan sezonu Avrupa kupalarının dışında geçiren Galatasaray, yeniden döndüğü Avrupa arenasında bu kez Manchester United (0-1), Braga (0-2) ve Cluj (1-1) müsabakalarında galibiyet elde edemedi.

-Terim'le Devler Ligi tarihi tekerrür edecek mi?-

Galatasaray'ın başında UEFA Şampiyonlar Ligi gruplarında 6. kez yer alan Fatih Terim, diğer 5 sezondaki şanssızlığını bu kez kırmak istiyor.

Sarı-kırmızılı ekiple çok sayıda tarihi başarıya imza atmasına karşın, geride kalan 5 UEFA Şampiyonlar Ligi grup serüveninde üst tura çıkamayan Terim'in, kendi adına Devler Ligi tarihinin tekerrür etmemesi için Cluj müsabakası büyük önem taşıyor.

İlk kez 1997-1998 sezonunda Galatasaray'la Devler Ligine adım atan Terim, Borussia Dortmund, Parma ve Sparta Prag ekipleriyle eşleştiği (A) Grubu'nu 4 puanla son sırada bitirdi.

UEFA Şampiyonlar Ligi'nde 1998-1999 sezonunda yeniden boy gösteren Terim'li Cim Bom, Juventus, Rosenborg ve Athletic Bilbao ekipleriyle (B) Grubu'nda eşleşti ancak şanssız bir şekilde çeyrek finale yükselemedi. Grubu Juventus, Galatasaray ve Rosenborg 8'er puanla tamamladı, ilk sırayı averajla Juventus aldı ve Galatasaray ise aynı puanla ikinci sırada kaldı. 

Statüye göre grup liderleri ve en iyi 2 grup ikincisinin çeyrek finale yükseldiği organizasyonda sarı-kırmızılılar, 12 puanlı Real Madrid ve 10 puanlı Manchester United'ın ardından gruplarda en iyi performans sergileyen 3'üncü grup ikincisi oldu ve elenmekten kurtulamadı.

Fatih Terim'in UEFA Şampiyonlar Ligi gruplarındaki üçüncü dönemi ise ise Türk futbol tarihinin kulüpler düzeyinde en önemli başarısının kazanılacağı 1999-2000 sezonunda oldu.

İlk grup etabı (H) Grubu'nda Chelsea, Hertha Berlin ve Milan'la birlikte yer alan sarı-kırmızılılar, topladığı 7 puanla 3. olduğu bu kulvardan elendi ve UEFA Kupası'nda yoluna devam etme şansı yakaladı. Ardından namağlup bir şekilde UEFA Kupası'nı müzesine götüren Fatih Terim yönetimindeki Galatasaray, tarihi bir başarıya imza attı.

Fatih Terim'le 2002-2003 sezonunda Barcelona, Lokomotiv Moskova ve Brugge'lü (H) Grubu'nu 4 puanla sonuncu bitiren Galatasaray, 2003-2004 sezonunda da Juventus, Real Sociedad ve Olympiakos'la birlikte mücadele ettiği (D) Grubu'nu 7 puanla 3. sırada tamamladı.