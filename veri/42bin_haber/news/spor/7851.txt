Kayserispor ile Orduspor'un 22. randevusu
Orduspor ile 7'si Süper Lig'de olmak üzere bugüne kadar 21 kez karşılaşan Kayserispor, rakibini 8 kez mağlup etmeyi başardı. Ordu ekibiyle 7 maçta berabere kalan sarı-kırmızılılar, 6 kez de sahadan mağlup ayrıldı. Geride kalan 21 karşılaşmada rakip fileleri 27 kez havalandıran Kayserispor, kalesinde ise 20 gol gördü.

Sarı-kırmızılıların, Kayseri'deki maçlarda da Orduspor'a karşı büyük üstünlüğü bulunuyor. Kayserispor, sahasındaki 10 maçta rakibini 7 kez mağlup ederken, 2 kez berabere kaldı, 1 kez de yenildi.

Ligde üstünlük Orduspor'da

Kayserispor ile Orduspor, Spor Toto Süper Lig'de toplam 7 maçta puan mücadelesine girdi. Sarı-kırmızılı takım, 7 maçın 2'sinde 3 puana uzanan taraf olurken, 3 kez kaybetti, 2 karşılaşma ise berabere sonuçlandı.

Ligde Ordu temsilcisinin kalesine 8 gol atmayı başaran Kayserispor, kalesinde ise 6 gol gördü.

Karşılaşmanın hakemi Cüneyt Çakır 

Kayserispor ile Orduspor arasında yarın Büyükşehir Belediyesi Kadir Has Stadı'nda saat 16.00'da oynanacak maçı, hakem Cüneyt Çakır ve yardımcıları Tarık Ongun ile Gökmen Olgaç yönetecek.

Spor Toto Süper Lig'in 21'inci hafta mücadelesi öncesi ligde Kayserispor 25 puanla 13'üncü, Orduspor ise 24 puanla 14'üncü sırada bulunuyor.