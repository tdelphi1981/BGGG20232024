Fenerbahçe galibiyetle başlamak istiyor
Spor Toto Süper Lig'in 18. hafta mücadelesinde yarın Sanica Boru Elazığspor'u konuk edecek Fenerbahçe, sahasında 28 gün sonra seyircisiyle buluşacak.
Kadıköy'de taraftarının karşısında oynadığı son maçta, 17. hafta mücadelesinden Kardemir Karabükspor'a karşı 3-1 yenik ayrılan sarı-lacivertli ekip, seyircisinin önünde çıkacağı ikinci yarının ilk maçında 3 puanı hedefliyor.

Antalya'daki hazırlık kampının ardından Ziraat Türkiye Kupası'nda deplasmanda 1461 Trabzon (2-0) ve Bursaspor (3-2) maçlarını kazanarak moral bulan Fenerbahçeli futbolcular, rakibi karşısında kazanarak takımda oluşan olumlu havayı sürdürmek istiyor.

-4 eksik-
Fenerbahçe'de, cezalı Meireles'in yanı sıra, Kardemir Karabükspor maçında gördükleri sarı kartlarla bu sezon 4'üncü kartlarını alarak cezalı duruma düşen Bekir İrtegün ve Hasan Ali Kaldırım, Afrika Uluslar Kupası maçları için Nijerya Milli Takımı'nda yer alan Yobo, yarınki maçta forma giyemeyecek.

Sarı-lacivertli takımın teknik direktörü Aykut Kocaman, takımının önemli isimleri Yobo, Bekir ve Hasan Ali'nin yokluğunda savunmada zorunlu değişiklikler yapacak.

Bu arada, sakatlığı bulunan futbolculardan Caner Erkin dünkü idmanda takımdan ayrı çalışmış, Sezer Öztürk ve hasta olan Stoch da tedavi olmuştu.

Sarı-lacivertli ekibin kadrosu bu akşamki son antrenmanın ardından şekillenecek.

-Gökhan ve Cristian ceza sınırında-
Sarı-lacivertli takımda ligde 3'er sarı kartları bulunan Gökhan Gönül ve Cristian da ceza sınırında bulunuyor.

İki futbolcu yarınki maçta forma giyip birer kart daha görmeleri durumunda 19. haftadaki Gaziantepspor deplasmanında forma giyemeyecekler.

-İç sahada 9 maçta 2 yenilgi-
Spor Toto Süper Lig'in ilk yarısını iç sahada lider olarak tamamlayan Fenerbahçe, çıktığı 9 maçta 6 galibiyet, 2 yenilgi ve 1 beraberlikle 19 puan topladı.

Sarı-lacivertli ekip iç sahadaki puan kayıplarını 9'uncu hafta mücadelesinde Medical Park Antalyaspor'a, 17. haftada da Kardemir Karabükspor'a 3-1'lik skorlarla yenilerek, 5'inci haftada ise Trabzonspor ile 0-0 berabere kalarak yaşadı.