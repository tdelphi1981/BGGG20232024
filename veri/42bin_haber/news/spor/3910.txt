Vakıfbank Kaptanı şampiyonluk istiyor
Acıbadem Bayanlar Voleybol Ligi'nin namağlup takımı Vakıfbank'ın kaptanı Gözde Sonsırma, kişisel olarak tercihinin Avrupa Şampiyonlar Ligi'nden çok Türkiye Ligi şampiyonluğu olduğunu söyledi.Ligde 6 Ocak Pazar günü Sarıyer Belediyesi'ni konuk edecek Vakıfbank'ın başarılı kaptanı Gözde Sonsırma, iki yıl önce Avrupa şampiyonlar ligi'nde şampiyonluk sevincini yaşadığını belirterek, Ama beş yıldır Türkiye'de şampiyonluğumuz yok. Uzun zaman geçti. Tercih meselesi değil, ama kendi adıma Türkiye şampiyonluğunu çok istiyorum. 13 yıldır bu takımdayım. Benim için Türkiye ligi şampiyonluğunun hasreti uzun oldu. Tabii ki biz 3 kupayı da istiyoruz diye konuştu.

Takım olarak performanslarının çok iyi olduğunu ve kasım-aralık aylarında hedefledikleri en üst noktayı yakaladıklarını kaydeden tecrübeli oyuncu, yeni yıla namağlup girmenin mutluluğunu yaşadıklarını dile getirdi.
Acıbadem Bayanlar Voleybol Ligi'nde dört güçlü takımın bulunduğunu anlatan Gözde Sonsırma, rakipleriyle yaptıkları mücadelede en büyük avantajlarının antrenörleri Giovanni Guidetti olduğunu ifade etti.
Ligdeki 4 takımın özelliklerinin aynı olduğunu vurgulayan Vakıfbank kaptanı, şunları söyledi:

Bu rakipler karşısında bizi yukarı çekecek özellik antrenörümüz. Çok iyi bir antrenöre sahibiz. Mükemmel antrenmanlar yapıyoruz ve çok iyi taktiklerle sahaya çıkıyoruz. Bizi bir adım öne çıkaracak avantaj bunlar. İlk dört takım çok kaliteli oyunculara sahip. Bunlardan biri ilerde veya geride diyemem. Bu ekiplerin birbirleriyle oynadığı maçlarda kim günündeyse o ön plana çıkacak.

Vakıfbank'ın önemi

Gözde Sonsırma, çocukluğundan beri Vakıfbank'ta forma giydiğini, bunun da kendisi için çok önemli olduğunu belirterek, Kulübüm çok önemli isimleri yetiştirdi. Milli takıma katkıları ortada dedi. Köklü kurumların voleybola yatırım yaptığını ve Vakıfbank'ın da bunlardan biri olduğuna dikkati çeken milli voleybolcu, Bu şekilde çok iyi yabancı antrenörler ve oyuncular geliyor. Bu iyi isimlerle çalışmamızın faydaları milli takıma yansıyor. Kendi adıma bunun çok yararını gördüm şeklinde konuştu.

Milli takımda artık Avrupa şampiyonluğu istiyoruz

Milli takımın hedefleri konusunda da görüşlerini aktaran Gözde Sonsırma, Avrupa şampiyonluğu istediklerini dile getirdi. Son dönemde milli takım olarak önemli başarılara imza attıklarını hatırlatan Gözde Sonsırma, Avrupa ve Grand Prix üçüncülüğümüz var. Olimpiyatlara katıldık. Biz de Avrupa şampiyonluğu istiyoruz. Dünya Şampiyonası'nda dereceye girelim istiyoruz. 2016 Olimpiyat Oyunları'nda madalya almayı arzuluyoruz. Hedefler için hepimizin çok çalışması gerekiyor diye konuştu.

Milli takımda antrenör değişimi olduğunu ve takımın başına İtalyan bir antrenörün geleceğine yönelik haberlerin olduğunu anlatan Gözde Sonsırma, şunları söyledi:

Yeni antrenör takıma yeni bir hava katacaktır. Motta'nın da emekleri var. İtalyan antrenörlerle çalışmayı çok seviyorum. Taktiklerini, çalıştırma şeklini beğeniyorum. Barbolini'yi çok iyi tanımıyorum. Ama İtalya Milli Takımı'nı senelerce çalıştırmış, Galatasaray'ı iyi yerlere getirmiş bir antrenör. Bunu kısa sürede yaptı. Milli takıma katkı vereceğine inanıyorum.

'Çocuklar üzerinde etkimiz var

Gözde Sonsırma, başarılı sporcular olarak çocuklar üzerinde etkilerinin olduğunu kaydetti. Dışardan olumlu tepkiler aldıklarını belirten tecrübeli oyuncu, Herkes bizi örnek alıyor. Ancak voleybolun daha çok şehre dağılması gerekiyor. Buna rağmen başarı yetmiyor. Spor dallarında en başarılı olan voleybol. Futbol ve basketbol değil. En çok başarı voleybolda var, ama en az bilinen voleybol. Buna rağmen başarılarımız arttıkça daha çok bölgeye bu spor gidecektir diyerek sözlerini tamamladı.