Lütfi Arıboğan'dan kura değerlendirmesi
Galatasaray Sportif AŞ Genel Müdürü ve İcra Kurulu Başkanı Lütfi Arıboğan, UEFA Şampiyonlar Ligi çeyrek finalindeki rakipleri Real Madrid'i değerlendirdi.
İsviçre'nin Nyon kentindeki UEFA'nın merkezinde gerçekleştirilen kura çekiminde yer alan Arıboğan, DHA'ya yaptığı açıklamada, "Bu saatten sonra rakibi seçme olanağımız yoktu. Rakiplerimizin hepsi güçlü. Real Madrid ile daha önce de oynamıştık. Monaco'da oynanan maçı kazanarak Süper Kupa'yı kaldırmıştık. Ancak o zamandan bu zamana çok vakit geçti. Türk futbolu adına elimizden geleni yapacağız. Bu 8 takım arasında birbirini yenmeyecek takım yok. Herkes birbirini yenebilir. Ayrıca da bu maçların çok güzel geçeceğine inanıyorum" dedi.

Kura çekiminde yer alan bir diğer isim Galatasaray Yardımcı Antrenörü Ümit Davala ise, "Daha evvel Real Madrid'e karşı oynamıştım. Şimdi de teknik kadrodayım. O maçı da Monaco'da 2 - 1 kazanmıştık. Tabii ki kolay maç değil. Ama biz güzel futbolumuz ve güçlü kadromuzla bu turun altından kalkacağımıza inanıyoruz" diye konuştu.

Real Madrid Kulübü Başkan Yardımcısı Emilio Butragueno da, "Galatasaray bizim eski dostumuz. Güzel maçlar olacağına inanıyorum. Her iki takıma da başarılar diliyorum" ifadelerini kullandı.