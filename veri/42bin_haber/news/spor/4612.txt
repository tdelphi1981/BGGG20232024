Atletizmde 'dopingli' listesi kabarıyor
Uluslararası Atletizm Federasyonları Birliği'nin (IAAF) 'doping cezası onaylanmış' sporcular listesine son 1 ayda 3 milli atlet birden girdi ve son 1 yılda ceza alan dopingli sporcu sayısı 6'ya yükseldi.

IAAF'ın 11 Ocak'ta güncellediği listeye göre 2012 yılında 5, bu yıl ise 1 Türk atlet doping yaptığı gerekçesiyle müsabakalardan men cezası aldı.

Listeye 30 Aralık 2012 tarihinde giren milli atletler Handan Koçyiğit ve Mazlum Aydemir'in yanı sıra geçen yıl Mayıs ayında cezası onaylanan Recep Çelik, 'testesteron' hormonu salgılanmasını uyaran 'Metenolone' maddesini kullanarak doping yaptıkları gerekçesiyle ceza aldı.

Listeye geçen yıl Eylül ayında giriş yapan Karin Melis Mey'in numunelerinde ise doğrudan 'testesteron' maddesine rastlandı.

Türkiye'ye bayanlar uzun atlama branşındaki ilk ve tek dünya üçüncülüğünü kazandıran Güney Afrika asıllı Mey, 2012 Londra Olimpiyatları'nda finale yükselmiş, ancak belindeki sakatlığı öne sürerek finalde yarışmaktan vazgeçmişti.

-Erdoğan ve Bekele-
Listede yasaklı madde kullanmaktan ceza alan 4 atletin yanı sıra 'biyolojik pasaport' uygulamasıyla doping yaptığı tespit edilen iki milli atlet de yer alıyor.

Biyolojik pasaport ile 27 Temmuz 2010 tarihinden itibaren takibe alınan Etiyopya asıllı milli atlet Meryem Erdoğan, geçen yıl Temmuz ayında doping yaptığı gerekçesiyle iki yıl müsabakalardan men edildi.

Bayanlar 3 bin ve 5 bin metrelerde Avrupa şampiyonluğu bulunan Etiyopya asıllı milli atlet Alemitu Bekele ise listeye giren son isim oldu. Sakatlığı nedeniyle Londra Olimpiyatları öncesi milli takım kadrosundan çıkarıldığı açıklanan Bekele, doping iddiaları ile gündeme gelmiş, ancak bu iddialar reddedilmişti.

IAAF tarafından 17 Ağustos 2009 tarihinden itibaren takibe alınan Bekele'nin, kan değerlerindeki oynamalar ile ilgili verdiği savunma kabul edilmedi ve milli atlet 14 Şubat 2016 tarihine kadar müsabakalardan men edildi.

2004 yılından bu yana uygulanan biyolojik pasaport yönteminde, uzun dönemler yapılan takipler sonucu kan değerlerindeki oynamalara bakılarak sporcunun doping yapıp yapmadığına kanaat getiriliyor.

IAAF'ın 11 Ocak'ta güncellenen listesinde, müsabakalardan ömür boyu men edilen milli atlet Süreyya Ayhan dışında yer alan Türk sporcular şöyle: Sporcu Kural İhlali Suç Tarihi Ceza Süresi Ceza Bitim Tarihi 1. Mazlum Aydemir Metenolone 07.07.2012 2 yıl 10.09.2014 2. Alemitu Bekele Biy. Pasaport 17.08.2009 4 yıl 14.02.2016 3. Recep Çelik Metenolone 12.05.2012 2 yıl 29.05.2014 4. Meryem Erdoğan Biy. Pasaport 27.07.2010 2 yıl 14.02.2014 5. Handan Koçyiğit Metenolone 13.05.2012 2 yıl 29.05.2014 6. Karin Melis Mey Testosteron 27.06.2012 2 yıl 07.08.2014