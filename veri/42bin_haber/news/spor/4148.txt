Fenerbahçe Ülker Maccabi'ye direnemedi
THY Avrupa Ligi'nde Fenerbahçe Ülker, Maccabi Tel Aviv’e deplasmanda 91-73 yenildi. 
Bu sonuçta Fenerbahçe Ülker Top 16’da oynadığı üçüncü maçtan da yenilgiyle ayrılırken, Maccabi Tel Aviv ise ilk galibiyetini elde etti. 
Dördüncü periyotta potasında 38 sayı gören temsilcimizde Bojan Bogdanovic 15 sayı- 4 ribaund, Bo McCalebb 15 sayı- 4 ribaund- 1 asist ve Romain Sato da 15 sayı- 8 ribaund- 2 asistle maçı tamamladı. 
Maccabi Tel Aviv’de ise Shawn James 9/10 iç saha isabetiyle 22 sayı kaydederken, Ricky Hickman 24 sayı- 5 ribaund- 5 asist ve üçüncü periyotta kenardan gelerek maçın ritmini değiştiren Moran Roth da 8 sayı- 6 asistle mücadeleyi noktaladı. 
Tempolu başlayan mücadelenin ilk dakikalarında iki takımda hücumda skor üretmekte zorlanmadı ve 4.dakika 9-9 eşitlikle geçildi. Devin Smith ve Shawn James ile skor bulan rakibi karşısında temsilcimiz, pota altında Mike Batiste ile Oğuz Savaş ikilisiyle etkili oldu. İlk periyot, Bogdanovic’in orta sahadan bulduğu isabet sonrasında 23-21 ev sahibi ekibin üstünlüğüyle tamamlandı. İkinci periyotta savunmadaki direncini arttıran Fenerbahçe Ülker, Romain Sato ve Ömer Onan’ın da sayılarıyla 23-26 öne geçti. Ancak temponun düştüğü dakikalarda Devin Smith ve Lior Eliyahu ile kolay basketler bulan Maccabi Tel Aviv, durumu 31-26’ya getirdi. Mike Batiste’in pota altını iyi kullanmasıyla devre 36-36 eşitlikle tamamlandı. 
Üçüncü periyotta Smith ile Hickman’ın penetreleriyle basketler bulan İsrail ekibi, hücumda da kontrolü eline aldı. Farkın 8 sayıya kadar yükseldiği bölümde Fenerbahçe Ülker, Ömer Onan’ın üç sayılık basketiyle durumu 49-44 yaptı. Periyotu Maccabi Tel Aviv 53-48 önde tamamlayan taraf oldu. Son 10 dakikalık bölümde Moran Roth ile Ricky Hickman ikilisiyle çembere direkt olarak giden ev sahibi ekip, 10 sayılık farkı yakaladı (64-54). Emir Preldzic’in sayılarıyla hücumda basketler bulmasına karşın savunmada direnç gösteremeyen temsilcimiz Fenerbahçe Ülker, maçtan da 91-73 yenilgiyle ayrıldı. 
SALON: Nokia Arena 
HAKEMLER: Vicente Bulto – Emilio Perez Pizarro – Robert Lottermoser 
MACCABİ TEL AVİV (91): David Logan 3 (3 ribaund- 1 asist), Shawn James 22 (5 ribaund- 1 asist), Devin Smith 11 (3 ribaund- 3 asist), Ricky Hickman 24 (5 ribaund- 5 asist), Lior Eliyahu 5 (3 ribaund- 2 asist), Moran Roth 8 (1 ribaund- 6 asist), Guy Pnini, Yogev Ohayon 4 (2 ribaund- 2 asist), Darko Planinic 4, Malcolm Thomas 2, Sylven Landseberg 8 (4 ribaund- 1 asist) 
FENERBAHÇE ÜLKER (73): Bo McCalebb 15 (4 ribaund- 1 asist), Ömer Onan 7 (1 ribaund), Barış Ermiş (1 ribaund), Romain Sato 15 (8 ribaund- 2 asist), David Andersen, Oğuz Savaş 2 (2 ribaund), Mike Batiste 10 (9 ribaund- 1 asist), Bojan Bogdanovic 15 (4 ribaund), Emir Preldzic 7 (1 ribaund- 5 asist) 
1.PERİYOT: 23-21
2.PERİYOT: 13-15
3.PERİYOT: 17-12
4.PERİYOT: 38-25