Taraftarlar gidecek mi?
Beşiktaş Kulübü Basketbol Komitesi Başkanı Abdullah Sözer, THY Avrupa Ligi'nde elde ettikleri başarının çok büyük olduğunu söyledi.Sözer, AA muhabirine yaptığı açıklamada, THY Avrupa Ligi macerasına başlarken kamuoyunun kendileriyle ilgili beklentilerinin olumsuz yönde olduğunu savunarak, Herkes Avrupa Ligi'nde 2 galibiyet almamızın bile iyi olduğunu söylüyordu. Ama biz 5 galibiyet aldık ve üçüncü olarak gruptan çıktık. Kısıtlı bütçemizle bunu yaptık. Anadolu Efes ve Fenerbahçe Ülker'in bütçeleri bizden 5-6 kat daha fazla. Onlar bile son anda gruptan çıkabildiler diye konuştu.

Avrupa'da grup maçlarının ilk haftalarında deplasmanda aldıkları galibiyetlerin kendilerini rahatlattığını vurgulayan siyah-beyazlı kulübün yöneticisi, Birçok kişi ilk 4'e giremeyeceğimizi söylüyordu. Ama biz üçüncü olarak Top 16'ya kaldık. Bu büyük bir başarı. Kolay elde ettik. O yüzden başarımızın yankısı sanıyorum fazla olmadı. Bu bütçelerle çok büyük bir başarı. Avrupa Ligi en üst takımların oynadığı bir lig şeklinde konuştu.

Lietuvos Rytas ile yaptıkları gruptaki son maça da değinen Abdullah Sözer, Gruptan daha önce çıkmayı garantileyince Litvanya temsilcisi ile antrenman havasında bir maça çıktık. Tabi bu şekilde kazanmak zor. Rakibin ufak da olsa umutları vardı. Bize göre iyi takım değiller. Zorlandık, ama kazanmayı bildik. Erman hoca bütün oyuncuları kullanmaya çalışıyor. Diğer takımlar 6-7 oyuncuyla oynuyor ifadelerini kullandı.

-Fenerbahçe Ülker maçında seyirci sıkıntısı olabilir-

Abdullah Sözer, Top 16 turunda Fenerbahçe Ülker ile aynı grupta yer almalarının ise basketbolun yükselmesine katkı yapacağını, ancak seyirci konusunda sıkıntı yaşanabileceğini dile getirdi.

İki rakibin Avrupa kupalarında aynı grupta olmasının ilginç bir durum oluşturduğunu anlatan Sözer, Basketbolseverler için iyi olacak. Basketbolun medyadaki ilgisine katkı yapacak diye konuştu.

Beşiktaş Kulübü Yönetim Kurulu Üyesi, THY Avrupa Ligi'nde rakipleriyle yapacakları maçlarda seyirci sıkıntısı yaşanabileceğine dikkati çekerek, şunları söyledi:

Tekerlekli sandalye basketbol maçında bile olay çıkıyorsa, bu maçlarda da sıkıntı olabilir. Avrupa Ligi'nde böyle bir resim vermeye gerek yok. 150 kişiyi salona sokacağız diye bu olmamalı. Dünya medyası bunları izleyecek. Diğer maçlar kendi içimizde oluyor. Fenerbahçeli dostlarımızla ve Avrupa Ligi yetkilileriyle oturup bu konuyu konuşacağız. Kötü bir resim vermeye gerek yok. 150 kişiyi salona alacağız. Etrafları polislerle çevrili olacak. Ayrıca özel güvenlik bulunacak. Futbol sahalarındaki gibi koruma olacak. Bu benim şahsi düşüncem. Bunu öncelikle kendi yönetim kurulumuzda konuşacağız.