Guti: 'Türkiye'de iyi vakit geçirdim ama...'
Eski Beşiktaşlı futbolcu Jose Maria Gutierrez Hernandez (Guti), Türkiye'de oynadığı dönemde iyi vakit geçirdiğini, ancak hiç özlemediğini söyledi.
İspanya'da Real Madrid ve Atletico Madrid taraftarlarını bir araya getirecek '3. Derbi Koşusu'nun tanıtımına eski futbolculardan Real Madrid adına Guti, Atletico Madrid adına da Alfredo Santaelena katıldı.

2010-2011 sezonunda Beşiktaş'ta forma giyen Guti, İstanbul'daki derbiler ile Madrid'dekiler arasındaki farkın sorulması üzerine 'Derbi atmosferi benzer gibi görülse de taraftarlar açısından durum biraz farklı. Orada, çok daha şiddetli. Burada derbi sadece statta maç sırasında yaşanıyor. Orada ise maç önceleri ve sonraları çok karışık oluyor. Türkler futbolu çok tutkulu yaşıyorlar' dedi.

Futbolu bıraktığı hatırlatılan 36 yaşındaki Guti, 'Son dönemlerini Türkiye'de geçirdin, özledin mi?' sorusuna karşılık, 'Türkiye'de iyi vakit geçirdim, ama hiç özlemiyorum' cevabını verdi.

Guti, UEFA Şampiyonlar Ligi'nde, Borussia Dortmund karşısında son dakikada serbest vuruştan attığı golle Real Madrid'e beraberliği getiren Mesut Özil ile ilgili soru üzerine, 'Belki futboluyla bana bir benzerliği olabilir ama fiziksel olarak bana benzemediği kesin' diye konuştu. Kendisine nazaran Mesut'un forvete daha yakın oynadığını vurgulayan Guti, 'Göze hoş gelen bir futbol oynuyor, beğeniyorum' diye konuştu.

Futbolu bu yıl bırakan 36 yaşındaki futbolcu Guti, ayrıca La Liga'da 1 Aralık'ta oynanacak Real Madrid-Atletico Madrid maçı için 'Simeone'nin çok iyi bir iş yaptığı ortada ama Real Madrid'in yükselişe geçeceğine inanıyorum' dedi. Guti, derbi maç için 3-1 Real Madrid lehine tahmin yaparken, Atletico Madrid B takımın teknik direktörü ve eski futbolcusu Alfredo Santaelena da 2-1 Atletico Madrid'den yana skor söyledi.

Santaelena, Atletico Madrid'in bu sezon beklentilerin üzerinde bir performans gösterdiğini kaydetti.