Samet Aybaba'nın adı ölümsüzleşti
Osmaniye'de yapımı süren spor kompleksi ve izci kampına Beşiktaş Teknik Direktörü Samet Aybaba'nın adının verildiği bildirildi. Belediye Başkanı Kadir Kara, inşaat çalışması devam eden Türkiye'nin ikinci büyük izci kampı ve spor kompleksine, hemşehrileri olan Aybaba'nın adının verildiğini belirtti.

Fakıuşağı Mahallesi'ndeki inşaatta incelemelerde bulunan Kara, 12 bin 671 metrekare alana yapılan tesise belediye meclisi üyelerinin oy birliğiyle aldığı karar doğrultusunda Samet Aybaba İzci Kampı ve Spor Kompleksi adının verildiğini söyledi.

Kamp projesinin, Doğu Akdeniz Kalkınma Ajansı Sosyal Destek Programı kapsamında desteklendiğini anlatan Kara, kampta çeşitli sportif faaliyetlerin de yapılacağını ifade etti.

Gençleri, geleceğe iyi bir şekilde hazırlamak adına, onların daha rahat spor yapabilecekleri alanlar yapmaya çalıştıklarını dile getiren Kara, şunları kaydetti:
Bu anlamda hazırladığımız proje Ssyal Destek Programı kapsamında 577 bin lira destek aldı. Çocuklarımızın değişik illerde gördükleri sportif faaliyetleri yapmaları adına bu tür tesisleri önemsiyoruz. İzci kampımız, özellikle yaz aylarında çeşitli illerden gelecek izcileri ağırlayacak. Bu sayede ilimizin tanıtımını yapmış olacağız. Belediye meclis üyelerimizin oy birliğiyle izci kampımıza, Beşiktaş Teknik Direktörü ve hemşehrimiz, Samet Aybaba'nın adını verdik. Bu tesis bittiğinde ülkemizin ikinci büyük tesisi olacak. Hocamla konuştum. Kendisi, bu kararımızdan dolayı teşekkür etti. Gurur duyacağını ve kampın açılışına katılacağını belirtti.
Kara, izci kampında, su kanosu havuzu, badminton sahası, tırmanma duvarı, futbol, basketbol ve voleybol sahası, trambolin, izci evleri, amfi tiyatro, yemekhane ve engelli çocukların spor yapması için engelli parkurunun olacağını sözlerine ekledi.