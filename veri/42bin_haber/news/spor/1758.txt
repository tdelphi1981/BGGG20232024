Fenerbahçe'nin Avrupa'da zafer haftası
Fenerbahçe, takım sporlarında Avrupa kupalarında bu hafta tüm branşlarda galibiyet alarak, taraftarlarının yüzünü güldürdü.Sarı-lacivertliler, futbol, erkek ve kadın basketbol ile erkek ve kadın voleybolda Avrupa kupalarında yaptığı 5 maçın tamamını kazandı.

Futbol takımı UEFA Avrupa Ligi (C) Grubu'nda deplasmanda Fransa'nın Olympique Marsilya takımını savunma oyuncusu Bekir İrtegün'ün golüyle 1-0 yenerek, maçların tamamlanmasına 1 hafta kala 13 puanla grubunu lider bitirmeyi garantiledi.

Basketbolda farklı galibiyetler

Fenerbahçe'nin erkek ve kadın basketbol takımları, rakipleri karşısında bu hafta farklı skorlu galibiyetler aldı.

Fenerbahçe Ülker, THY Avrupa Ligi (A) Grubu 7. hafta maçında Ülker Sports Arena'da konuk ettiği Sloven temsilcisi Union Olimpija'yı 17 sayı farkla, 85-68 mağlup etmeyi başardı.

Fenerbahçe Kadın Basketbol Takımı ise Avrupa'da futbol takımı gibi Fransa deplasmanından galibiyetle döndü. Sarı-lacivertliler, 21 Kasım Çarşamba günü FIBA Avrupa Ligi (B) Grubu'nda Fransız temsilcisi Arras'ı 29 sayı farkla, 88-59 yendi.

Voleybolda kadınlar tur atladı

Voleybolda Fenerbahçe'nin kadın takımı tur sevinci yaşadı.

Avrupa Voleybol Konfederasyonu (CEV) Kupası 2. tur rövanş maçında 21 Kasım Çarşamba günü Belçika temsilcisi Asterix'i set vermeden 3-0 yenen sarı-lacivertliler, 3. tura yükseldi. Fenerbahçe, deplasmandaki ilk maçı da aynı skorla kazanmıştı.

Fenerbahçe'nin erkek voleybol takımı ise Avrupa'da ilk galibiyetini bu hafta aldı. Fenerbahçe Grundig, 21 Kasım Çarşamba günü CEV şampiyonlar ligi (E) Grubu dördüncü maçında Romanya'nın Tomis takımını 3-2 mağlup etti.