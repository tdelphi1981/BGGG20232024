Manchester Manchester'dir
Galatasaray Teknik Direktörü Fatih Terim, Şampiyonlar Ligi'nde CFR Cluj'u 3-1 yenerek güzel bir galibiyet aldıklarını söyledi.
 Sarı-kırmızılı takımın Şampiyonlar Ligi'nde CFR Cluj'u 3-1 yendiği karşılaşmanın bitiminde düzenlenen basın toplantısına katılan tecrübeli teknik adam, takımının deplasmanda oldukça iyi bir maç oynadığını belirterek, "Son zamanlardaki en iyi futbolumuzdan birisin bu akşam oynadık. Sevinçliyiz çünkü galibiyetin yanında, son sözümüzü söylemeye hak kazandığımız ve sonuna kadar o sözümüzü söyleme hakkını elde ettiğimiz. Galatasaray'ın Avrupa'daki reflekslerinden bir tanesi bu. Zamanında ve güzel bir galibiyet.'' diye konuştu.
 Grupta bu akşam oynanan karşılaşmaların ardından Galatasaray'ın grupta ikinci sıraya yükseldiğini ifade eden Terim, "İlk maçlar öncesi yapılan hesaplar bugün örtüştü. Alınan sonuçların ardından ikinci sıraya çıktık. Önümüzdeki maçlarda olaylar daha çok değişebilir." dedi.
 Tecrübeli teknik adam, bundan önce oynanan maçlarda Galatasaray'ın istediği puanları alamadığını fakat Cluj karşısında oyunun karşılığını puan olarak aldıklarını ifade etti. Terim, sözlerini şöyle sürdürdü: "Bu akşam Galatasaray ailesi olarak maçtaydık. Başkanımız da tribündeydi. Galatasaray ailesi normal bir refleks gösterekek kendinin Avrupa'daki yerini hatırlatmış oldu. Umut ederim bu güzel gece son iki maçımızda yansır. Gruptan çıkma hedefine ulaşırız."
 Bir gazetecinin "Hedefiniz final olabilir mi ?" sorusuna ise "Hayır hedef gruptan çıkmak. Bu başarı olur. Ondan sonrasını konuşuruz ama yapılacak çok şey var. Çalışmamız gerekiyor. Kolay değil." diye cevapladı.Başka bir gazetecinin "Manchester United gruptan çıkmayı garantiledi. Belki yedeklerle gelebilir" demesi üzerine başarılı teknik adam, "Fikstür avantajı en kötü olan yine biziz. Manchester iddiasız gelecek demeyelim. Sonuçta Manchester Manchester'dir. Kimse yenilmek istemez. Biz kendi sahamızda daha dikkatli oynamak zorundayız."
 Öte yandan Burak Yılmaz'ın üç gol atması ile ilgili olarak da Terim, şunları kaydetti: "Burak üç tane gol attı.  Bir tane daha atabilirdi. Aferim ona. Yavaş yavaş iyiye doğru gidiyor. Stilini değiştiriyor. Önemli asistler yapıyor. Performansından çok memnunum. Onun performansının daha da artacağına  eminim."
 Fatih Terim, bundan önce oynanan üç maçta  şanssızlıklar yaşadıklarını fakat bu psikoloji attıkları inancında olduğunu sözlerine ekledi.