Bekir: Sadece avantaj elde ettik
Fenerbahçeli futbolcu Bekir İrtegün, Plzen deplasmanında aldıkları galibiyetle sadece avantaj elde ettiklerini söyledi. 
Fenerbahçeli futbolcu Bekir İrtegün, UEFA Avrupa Ligi 3. tur ilk maçında Viktoria Plzen'i deplasmanda 1-0 yenerek, tur için büyük bir avantaj elde ettiklerini söyledi.

Bekir, maçtan sonra yaptığı açıklamada, kendi sahasında çok iyi oynayan bir rakibe fırsat vermediklerini, mücadelenin başından itibaren kendi oyun karakterlerini iyi bir şekilde sahaya yansıttıklarını belirtti.

Çek temsilcisinin sahasında etkisiz görünmesinin nedeninin, Fenerbahçe'nin ortaya koyduğu mücadele olduğunu kaydeden Bekir, şöyle konuştu:

"Avantajlı bir skorla dönüyoruz. Gönül isterdi ki bu oyunun karşılığı daha farklı bir skor olsaydı. UEFA Avrupa Ligi'nde deplasmanda 1-0 iyi bir skor. 'Turu geçtik' diye çok garanti bakanlar var. Galiba öyle sorular geliyor ama kesinlikle öyle değil. Sadece büyük bir avantaj elde ettik. Bu takım çeyrek finali oynamak istiyor. Yarı finali, finali görmek istiyor ama bunun olması için öncelikle turu geçmemiz gerekiyor. Çok mutluyuz. Bizim için çok iyi bir moral oldu."