Demirören'den deplasman yasağı açıklaması
Türkiye Futbol Federasyonu (TFF) Başkanı Yıldırım Demirören, hazırlanacak yeni kanunda futbolun ayrı olarak ele alınması gerektiğini söyledi.
 Gençlik ve Spor Bakanlığı tarafından Ankara'da düzenlenen 'Gençlik ve Spor Kulüpleri Kanunu Çalıştayı'na katılan Yıldırım Demirören ve bazı kulüp başkanları, çalıştay sonrası değerlendirmelerde bulundu. Çalıştayla ilgili açıklamada bulunan Demirören, kanunun, bu işin aktörleriyle fikir alışverişi yapılarak hazırlanması için böyle bir çalıştay düzenlendiğini belirtti.
 "Kamuoyunda belirtildiği gibi hazırlanmış bir şey üzerinde tartışma yapılmadı." diyen Demirören, şöyle devam etti: "Buradaki gerçek şudur; futbol kanununun ayrı yapılması lazım. Bu konuda herkes hemfikir. Futbol Federasyonu ve Kulüpler Birliği ve Spor Genel Müdürlüğü olarak tüm kulüplerin sorunlarını dinleyerek, futbolun problemlerini bilen kişiler olarak ayrı bir kanun taslağı tasarlayıp bakanlığa sunacağız."  Bir basın mensubunun çalıştayda Gençlik ve Sopr Bakanı Suat Kılıç'ın deplasman yasağı ile ilgili sözlerini hatırlatması üzerine ise Demirören, "Deplasman yasağı bir yıldır futbolda bildiğim kadarıyla 4 yıldır ise basketbolda uygulanıyor. Bugünün problemi değil. 4-5 yıldır basketbolda uygulanmış genel bir problem. Bu kulüplerin kendi arasında almış olduğu bir karar. Biz federasyon ve Kulüpler Birliği olarak kulüp başkanlarımızla bu uygulamanın gelecek yıl kalkması için görüştük. Bu basketbol ve voleybolda olan bir uygulama her şeyi sadece futbola getirmeyelim." 
   
 İLHAN CAVCAV: TOPLANTILAR FUTBOL ADAMLARIYLA DEĞİL HUKUKÇULARLA YAPILMALI
 Gençlerbirliği Kulübü Başkanı İlhan Cavcav ise çalıştayla ilgili yaptığı açıklamada, bir önerisi olduğunu vurgulayarak, kulüplerde hukukçu kişiler olduğunu, böyle toplantıların futbol adamlarıyla değil hukukçuların bir araya gelerek kanunun oluşturulması gerektiğini kaydetti. 
 Cavcav, kanunun çok acil bir şekilde hazırlanmasının futbolun geleceği ve dünyada Türk futbolunun daha etkin bir hale gelmesi açısından gündeme alınması gerektiğini savundu.
 AKINCIOĞLU: PROFESYONEL VE AMATÖR KULÜPLER AYRI AYRI DEĞERLENDİRİLMELİ
 Antalyaspor Başkanı Hasan Akıncıoğlu da yaptığı değerlendirmede, henüz hazırda bir yasa taslağı olmadığını ancak eskiden hazırlanan bazı çalışmalar olduğunu kaydetti. 
 Çalıştaydaki en önemli noktanın profesyonel ve amatör sporların ayrı olarak değerlendirilmesi olduğuna dikkat çeken Akıncıoğlu, "Özellikle profesyonel ve amatör futbolun ayrı bir kanun veya sistemle yönetilmesi gerekiyor. Bu ayrımlar yapıldıktan sonra özellikle bizi ilgilendiren kısım profesyonel futbol. Süper Lig'in ayrı bir kategoride olması gerekiyor. Bu çalıştay yeni çalışmalara öncü olacak. Çalıştay sonrası yoğun çalışmalarla bir taslak ortaya çıkacak." şeklinde konuştu.
 ÜNAL: YENİ KANUNDA FUTBOL AYRI OLARAK ELE ALINMALI
 'Mevcut bir yasa üzerinde değerlendirme yapılıyor, muhalefet ediliyor' gibi söylemler olduğunun altını çizen Eskişehirspor ve Kulüpler Birliği Başkanı Halil Ünal ise böyle bir durumun söz konusu olmadığını kaydetti.
 Futbolun kesinlikle sporla ilgili çıkacak kanunda ayrı değerlendirilmesi gerektiğini savunan Ünal, "Futbolun başındaki aktörler olarak sorunlar ve eksiklen neler bunları belirleyip bakanlığa sunmamız lazım. Bakanlığımız ve Gençlik Spor Genel Müdürlüğümüzün görüşleri bizimle örtüşüyor. Oldubittiye getirilecek bir kanun değil. Türk futbolunun geleceğini kurtaracak bir kanunu, yasanın gelmesi için mücadelemizi vereceğiz. Süper Lig takımları olarak çalışmalarımız yaptık hukukçularımızı görevlendirdik. Daha sonra bu çalışmalarımızı bakanımıza sunacağız." ifadelerini kullandı.
 (CİHAN)
  