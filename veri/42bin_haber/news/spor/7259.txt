Çaykur Rizespor'da 3 puan sevinci
PTT 1'inci Ligi'nde deplasmanda Tavşanlı Linyitspor'u 3-2 mağlup ederek 3 puanı alan Çaykur Rizespor'da yüzler güldü.
Teknik direktör Mustafa Denizli gözetiminde çıktığı ikinci deplasman maçını da kazanan Çaykur Rizespor, ligde 20'inci hafta sonunda aldığı 9 galibiyetin 5'ini deplasmanda kazandı. Deplasmanda 17 puan, sahasında ise 16 puan toplayan yeşil mavililer ligde 33 puanla 4'üncü sırada yer aldı.

Çaykur Rizespor'un Tavşanlı Linyitspor karşısında aldığı galibiyette önemli pay sahibi olan 6 yeni transfer, göz doldurdu. İkinci yarıda oyuna giren Arjantinli forvet David Depetris'in 2 gol atması teknik heyeti sevindirirken 3 maçta 2 gol atıp 2 asist yapan Florin Cernat'ta övgü aldı. 

DENİZLİ'DEN ÖVGÜ
Mustafa Denizli, takıma yeni katılan ve oynadıkları ilk maçta göz dolduran transferlere övgüler yağdırdı. Yeni bir ekip oluşturduklarını ifade eden Mustafa Denizli, şunları söyledi:

"Sahaya çıkan arkadaşlarımızın yarısı günler hatta saatler önce aramıza katıldı, diğerleri de bizimle devam eden arkadaşlar. Hepsi iyi mücadele etti. Bu bakımdan Linyitspor karşısında aldığımı 3 puan sezonun en önemli puanı olacak. Bundan sonraki süreç yukarıdaki bölümün çekişmesine sahne olacak. Biz Rize olarak bu yarışta kendimize avantaj sağlamak için hem daha dikkatli olacağız hem de bu oluşumun süresini öne çekmek için mücadele edeceğiz."

METE: 3 PUAN SEVİNDİRİCİDİR
Çaykur Rizespor Başkan Vekili Halim Mete, Tavşanlı Linyitspor karşısında alınan galibiyetten dolayı mutlu olduklarını belirterek yeni transferlerin uyumu ile daha iyi olacaklarını söyledi. Halim Mete, daha sonra şunları söyledi:

"Oynanan oyun taraftarlarımızı tatmin etmese de alınan 3 puan sevindiricidir. Önümüzdeki maçları iyi oynayarak alacağız. Mustafa Denizli hocamız elindeki kadroyla bu sorunu çözecektir. Kimse merak etmesin. Bu maçlar zordur. Beraber sevinmek istiyoruz. Bundan sonraki kalan maçlarımızın her birini bayram olarak kutlamak istiyoruz."