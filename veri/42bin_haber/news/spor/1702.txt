Aybaba'dan Nene açıklaması!
Devre arası transfer döneminde kadrosuna yeni isimler katmak için çalışmalarını sürdüren Beşiktaş teknik heyeti, transfer listelerinde bulunan futbolcular ile ilgili temaslarını hızlandırdı.
 Siyah Beyazlı takımın teknik direktörü Samet Aybaba dün Şampiyonlar Ligi A Grubu'nda oynanan Dinamo Kiev-Paris Saint-Germain karşılaşmasını izlemek için Kiev'e gitmişti. Fransız takımında forma giyen 31 yaşındaki Brezilyalı futbolcu Nene'yi (Anderson Luiz de Carvalho) izleyen Aybaba bugün öğle saatlerinde İstanbul'a geri döndü.
 A Takım Sportif Direktörü Semih Usta ile birlikte gittiği Kiev dönüşü Atatürk Havalimanı'na Doğan Haber Ajansı'na özel açıklamalar yapan tecrübeli teknik adam, fırsat buldukça farklı karşılaşmaları yerinde takip etmeye çalıştığı belirtti.
 Samet Aybaba Dinamo Kiev - Paris Saint-Germain maçında 87 dakika forma giyen Nene'nin de takip ettikleri oyuncular arasında yer aldığını belirtirken, şunları söyledi.
 "Devre arasında transfer yapmak için çalışmalarımız sürüyor. Fırsat buldukça özellikle Şampiyonlar Ligi maçlarını takip etmeye çalışıyorum. Dün akşam Dinoma Kiev-Paris Saint-Germain karşılaşmasını izledim. Nene sezon başından buyana transfer listemizde olan bir futbolcu. Kendisini dün canlı izleme fırsatı buldum. Performansı olumluydu ancak sadece 1 maça bakarak karar veremeyiz. Nene ve listemizdeki diğer oyuncularla ilgili çalışmalarımız önümüzdeki günlerde de devam edecek."