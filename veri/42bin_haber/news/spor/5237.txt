Türk judosunda hedef 2016'da madalya
Uluslararası Judo Federasyonu Sportif Direktörü Daniel Lascau: Oluşturacağımız sistem kısa vadeli olmayacak, hedefimiz ilk etapta Rio'dan bir madalya almak" dedi.
Türkiye Judo Federasyonu ile 2016 Rio Olimpiyatları için anlaşma sağlayan Uluslararası Judo Federasyonu (IJF) Sportif Direktörü Daniel Lascau, oluşturacakları sistemin kısa vadeli olmayacağını, ilk etapta da 2016 Rio Olimpiyatlar'ında bir madalya almayı hedeflediklerini söyledi.

Daniel Lascau, milli takım antrenörlerine seminer vermek için geldiği İzmir'de soruları yanıtladı. Lascau, daha önceki yıllarda Türkiye'de gerçekleştirilen Avrupa şampiyonalarını hatırlatarak, Türkiye'nin judo alanında başarılı organizasyonlar gerçekleştirdiğini ve büyük bir potansiyele sahip olduğunu söyledi.
Türkiye'nin başarılı kulüplere sahip olduğunu belirten Lascau, şöyle konuştu:

Türkiye'nin uluslararası arenada Avrupa'da ve dünyada şu anda lider durumunda olan kulüpleri var. Geriye dönüp baktığımızda iki olimpiyat madalyası olan bir ülke. Türkiye, geçmişte özellikle ümitler ve gençler seviyesinde çok önemli başarılar elde etti. Bizim öncelikle hedef ve amacımız ümitlerde ve gençlerde elde edilen bu başarıları büyükler kategorisine de taşımak.

Hedef olimpiyatlarda süreklilik

2016 Rio Olimpiyatları ile ilgili ilk etapta bir madalyayı hedeflediklerini belirten Lascau, madalyaya ulaşmak için öncelikle sistem oluşturacaklarını vurguladı.
Oluşturulacak sistemin kısa vadeli olayacağını dile getiren Lascau, şunları söyledi:

Oluşturacağımız sistem kısa vadeli olmayacak, hedefimiz ilk etapta Rio'dan bir madalya almak. Fakat asıl hedefimiz, iddiamız bundan sonraki olimpiyat oyunlarında da Türkiye'ye sürekli madalya kazandırmak. Türkiye'ye madalya kazandırmak adına Türkiye Judo Federasyonu ile Gençlik ve Spor Bakanlığı bu konuda ciddi ve radikal kararlar almış durumda. Judo gibi dinamik sporlarda gerekli olan, federasyonların yaşanan değişime ayak uydurmaları ve ön ayak olmaları. Türkiye Judo Federasyonu kendi içinde, yönetiminde yürüdüğü yolda iyi değişikler yapmak istiyor. 
JUDO BAYAN MİLLİ TAKIMI İZMİR'DE KAMPA GİRDİ