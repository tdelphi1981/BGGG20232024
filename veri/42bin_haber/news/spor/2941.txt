64 yaşındaki By-passlı rekortmen Başkaya
Trabzonlu 64 yaşındaki Mehmet Başkaya, by-pass ameliyatı geçirmesine rağmen çekiç atma sporundan kopmadı ve önemli başarılar elde etti.Çekiç atma sporuna lise 2. sınıfta beden eğitimi öğretmenin teşvikiyle başlayan eczacı Mehmet Başkaya, 1968 yılında bu sporun gençler kategorisinde Türkiye şampiyonu oldu ve Balkan üçüncülüğü elde etti. Üniversite yıllarında bir süre spordan ayrı kalan Başkaya, daha sonra Trabzon'da arkadaşlarının da etkisiyle tekrar bu spora döndü.
Yaşı nedeniyle veteranlarda mücadele etmeye başlayan Başkaya, 35-40 yaş kategorisinde Balkan şampiyonu olduktan sonra, kalbine giden 4 damarının yüzde 70-80'i tıkanması nedeniyle 43 yaşında by-pass geçirdi.
4 damarı değişen Başkaya, by-pass ameliyatının ardından bir süre ara verdiği çekiç atma sporuna doktorların tavsiyeleri doğrultusunda yeniden döndü. 45 yaşında tekrar Balkan Şampiyonu olan Başkaya, 55-59 yaş kategorisinde de 38.84'lük derecesiyle Türkiye rekoru kırarak bir başka Balkan şampiyonluğunu yaşadı.
20 yıl önce geçirdiği by-pass ameliyatına karşın spordan kopmayan, veteranlarda Türkiye rekoru kırıp Balkan şampiyonluğu elde eden Başkaya, 46 yıllık spor hayatında 110'u ameliyatından sonra olmak üzere 140 dolayında madalya kazandı.

Antrenman sahasını kendisi yaptı
Mehmet Başkaya, spora olan düşkünlüğü yüzünden Trabzon'un Aydınlıkevler Mahallesi'nde oturduğu apartmanın yanında kendine ait portakal, mandalina ve kivi gibi birçok meyvenin bulunduğu bahçeyi antrenman sahası yaptı.
Arazide demir tel ve tahtalardan yaptığı koruma kafesi ve betondan döktüğü atma çemberi ile antrenman alanı oluşturan Başkaya, teknik çalışmalarını burada yapıyor.
Söğütlü Atletizm Stadı'nın yapılmasının ardından eskisinden çok daha fazla imkana sahip olan ve zaman zaman antrenmanlarını burada gerçekleştiren Başkaya, evine yakınlığı nedeniyle antrenman için genellikle kendi bahçesini tercih ediyor.
Teknik ağırlıklı antrenmanları bahçesinde gerçekleştiren Başkaya, atış antrenmanlarını ise bahçede bu imkana sahip olmadığı için yarışmalar yaklaştıkça Söğütlü Atletizm Sahası'nda yapıyor.

"Spor yaşama azmimi arttırdı"
İspanya'da Mart ayında yapılacak Veteranlar Avrupa Atletizm Şampiyonası'na hazırlanan ve çalışmalarını kendisine ait antrenman sahası ile Söğütlü Atletizm Stadı'nda sürdüren Başkaya, AA muhabirine spor hayatını ve başarılarını anlattı.
By-pass ameliyatına rağmen bu sporu yapmakta zorluk yaşamadığını belirten Başkaya, 4 damarım değişti ancak herhangi bir sıkıntı yaşamıyorum. Sporun sağlığım üzerinde olumlu etkisi oldu, yaşama azmim arttı. Spor yaparken de bazı zararlı şeylerden kendimi çekmiş oldum dedi.
Başkaya, çekiç atma sporunun zor bir spor olduğunu belirterek, Biz Karadenizliler zoru başarmayı sevdiğimizden bu sporu devam ettirdim. Ayaklarımın üzerinde durduğum sürece bu sporu devam ettireceğim. Bilhassa gençlere örnek olsun. Çünkü şampiyonalarda 80-85 yaşında eski sporcular var. Onlar bize örnek oluyor. Biz de bizden sonrakilere örnek oluruz diye düşünüyorum şeklinde konuştu.
Geçmişte birçok imkansızlıklar yaşadıklarını kaydeden Başkaya, şöyle devam etti:
Daha önce tesis bulamadığım zamanlar oldu. Çekiç atma Trabzon'da yaygın bir spor değil. Söğütlü'de yapılan atletizm sahasına kadar bu zorlukları yaşadık. Hele atış branşlarında belirli bir mekan olması lazım. Bu mekanı kendimize göre oluşturmak zorunda kaldık. Daha önce Arsin ilçesinde çakıl çimento koyarak orada pist yaptım. Daha önceki başarılarım da o şekilde oldu. İdmansız çember atışı olmadan bu işi başarmak mümkün değil. Şimdi bahçemde yaptığım antrenman sahasında atış mesafem yok. Bahçem ağaçlıklı bir yer ancak teknik çalışmaları burada, atış çalışmalarını ise Söğütlü'de yapıyorum. Devamlı oraya gitme imkanım olmadığım için evimin yanında boş zamanlarda sabahtan akşama kadar çalışıyorum. Hatta sokak lambası sayesinde yazın burada gece de çalışıyorum.

Avrupa Şampiyonası hedefi
Mehmet Başkaya, daha önce çekiç atmada Avrupa 8'inciliği bulunduğunu kaydederek, Orada çok daha iyi sporcular var. Eski dünya şampiyonları yarışıyor. Onların yanında ilk 8 başarı olur. Onlarla yarışmak da bize haz verecek. Bu saatten sonra da benim için madalya önemli değil. Bu sporun hazzını almaya devam etmek istiyorum dedi.