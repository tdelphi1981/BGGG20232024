Rize'nin yeni transferleri takımı sırtlıyor
PTT 1'inci Lig ekibi Çaykur Rizespor'da Teknik Direktör Mustafa Denizli'nin göreve gelmesiyle devre arasında transfer edilen yeni oyuncular 7 maçta 17 golün 12'sini attı, ilk 11'in vazgeçilmez oyuncuları haline gelerek takımı sırtlayan isimler oldu.
Denizli'nin göreve gelmesiyle 5 oyuncu ile yollarını ayıran Çaykur Rizespor, Cernat, Smakov, Depetris, Eren, Sercan, Oğuzhan ve Emre'yi renklerine kattı. İkinci yarıda geride kalan 7 haftada yeni transferlerin takıma önemli katkıları oldu. 7 maçta atılan 17 golden 12'si yeni isimlerden geldi. 4'er golü Cernat ve Depetris atarken 3 gol Eren' den, 1 golde Sercan'dan geldi. Bu oyuncular ilk 11'de Mustafa Denizli'nin değişmeyen isimleri oldu. Çaykur Rizespor'da diğer 5 golün 3'ünü Cenk Ahmet, 1'er golü de Şahin Ali ile Hassan attı.

CENTİLMEN TAKIM OLDU

Çaykur Rizespor'da teknik direktör Mustafa Denizli'nin kart görmemeleri yönünde oyuncularına yaptığı uyarılarda sonuç verdi. İlk yarıdaki 17 maçta toplam 37 sarı ve 2 kırmızı kart gören yeşil mavili oyuncular ikinci yarıdaki 7 maçta sadece 5 sarı kart gördü. Savunmada oynayan Oğuzhan iki sarı kart gören oyuncu oldu. Teknik direktör Mustafa Denizli, oyuncularının futbol oyun kuralları içinde topa müdahale yaptığını belirterek,"Bu mücadeleci olmadığımız anlamına gelmez. Aksine daha hırslı ve mücadeleciyiz. Ancak futbolcularımız rakip oyuncuyu sakatlayıcı hareketlerden kaçınıyor" dedi.

KAPILAR KAPATILDI

Denizlispor maçı hazırlıklarını sürdüren Çaykur Rizespor Mehmet Cengiz Tesisleri'nin kapılarını dış dünyaya kapattı. Teknik direktör Mustafa Denizli'nin isteği doğrultusunda bugün ve yarın yapılacak antrenmanlar basına ve taraftara kapatıldı. Yeşil mavililer Cuma günü yapacağı son antrenmanın ardından Denizli'ye gidecek.