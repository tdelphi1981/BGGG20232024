Düzce'de Aslan yaylası
G.Saray yönetimi Adnan Öztürk'e tesis arazisi için yetki verdi
 İkinci Başkan Adnan Öztürk, F.Bahçe'nin de tesislerinin bulunduğu Düzce'de inceleme yaptığı arazileri yönetime sunacak. Onay verilince inşaat başlayacak
 BAHRİ ÇİFTÇİ
 Son dönemde büyüklerin İstanbul dışında başlattığı tesis hamlesine G.Saray da katıldı. F.Bahçe'nin yaz kampları için Düzce'deki Topuk Yaylası'nda yaptırdığı 5 yıldızlık tesislerin bir benzerini G.Saray da yapmak için harekete geçti. Bu konuda yönetim kurulu toplantısında Başkan Yardımcısı Adnan Öztürk'e yetki verildi. 
 DÜZCE'DE birkaç arazi bakan ve inceleme yapan Başkan Yardımcısı Öztürk'ün önümüzdeki günlerde seçenekleri yönetim kuruluna getirmesi bekleniyor. Öztürk'ün sunduğu seçenekler değerlendirildikten sonra bir arazi üzerinde kesin karar verilecek ve satın alınması için gerekli işlemler başlatılacak. G.Saray yönetimi buraya yapılması planlanan inşaat için de en geç önümüzdeki yaz kazmayı vuracak. Sarı-Kırmızılılar, 2014 yaz kampına kadar da bu tesislerin tamamlanmasını planlıyor.
 KİRAYA DA VERİLECEK
 YÖNETİM alınacak arazinin bütün branşların ihtiyaçlarına cevap verecek kadar geniş ve çok amaçlı olmasını planlıyor. Bu yüzden en az 250 dönümlük bir yere ihtiyaç olduğu kararı alındı. Yapılacak tesislerin hem kulübün ihtiyaçlarını karşılaması hem de kulübe kira geliri sağlaması planlanıyor. Tesis zengini G.Saray bir tesis daha kazanacak.
 Büyükler yayla havası alacak
 F.BAHÇE'NİN Düzce İli Topuk Yaylası'nda bulunan Kamp ve Dinlenme Tesisleri yaklaşık 150 dönümlük arazi üzerine kurulu. 2 bin 500 metrekare kapalı alana sahip tesislerde hem F.Bahçe futbol takımı hem de diğer branşlar kamp yapıyor. Bu tesis turistik amaçlı da kullanılıyor. Beşiktaş da bu bölgede benzer bir tesis için arazi araştırmalarına devam ediyor. Daha önce Sakarya'nın Karasu ilçesi sınırlarında Beşiktaş'a 250 dönümlük bir arazi verilmesi gündeme gelmiş ancak Siyah-Beyazlı yönetim böyle bir tesis için Bolu'da da incelemeler yapmıştı. Üç büyükler o bölgeye taşınacak.