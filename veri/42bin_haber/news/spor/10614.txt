Vrba: "Fenerbahçe gücünü gösterdi"
Viktoria Plzen Teknik Direktörü Pavel Vrba, 1-0'lık mağlubiyetin ardından yaptığı açıklamada "Fenerbahçe gücünü gösterdi" dedi. 
UEFA Avrupa Ligi 3. tur ilk maçında kendi sahasında Fenerbahçe'ye 1-0 yenilen Viktoria Plzen'in teknik direktörü Pavel Vrba, rakiplerinin daha iyi oynadığını söyledi.

Vrba, maçtan sonra düzenlenen basın toplantısında yaptığı açıklamada, çok zor bir maç oynadıklarını belirterek, "Fenerbahçe bütün gücünü gösterdi. Avrupa'nın en önde gelen takımlarından biri olduğunu kanıtladı, bizden daha iyi oynadı. Skor da maçın sonlarında bizim aleyhimize döndü. Deplasmanda daha iyi oynayarak daha iyi bir sonuç almaya çalışacağız" diye konuştu.

İstanbul'daki rövanş maçının çok zor olacağının bilincinde olduklarını vurgulayan Pavel Vrba, "Rövanş çok zor olacak. Ancak biz geçmişte de deplasmanda sürpriz yapmış bir ekibiz" ifadesini kullandı.

Vrba, karşılaşmanın seyircisiz oynanacak olmasının iki takım için de zor olacağını kaydederek, "Ev sahibi takımın oyuncuları için biraz daha zor, çünkü 50 bin taraftarının desteği eksik olacak. Fenerbahçe stadında yaratılan güçlü atmosferi yaşamayacağımız için üzgünüz" dedi.