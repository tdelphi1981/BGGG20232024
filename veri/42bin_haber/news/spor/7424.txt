İşte Fatih Terim'in yeni planı!
Süper Lig'in ikinci yarısında oynadığı üç maçta beş puan kaybeden Galatasaray'da teknik direktör Fatih Terim, takımda bazı değişiklikler yapacak.
Ara transferde yaptığı Wesley Sneijder ve Didier Drogba hamleleri ile dikkatleri üzerine çeken Galatasaray'da sezonun ikinci yarısı Kasımpaşa karşısında alınan 2-1'lik yenilgi ile başlamıştı. 19. haftada evinde ezeli rakiplerinden Beşiktaş'ı geçen Galatasaray'da, Bursaspor karşısında oynanan etkisizi oyun ve alınan 1-1'lik beraberlik camiayı tatmin etmedi.

Burak formasına kavuşacak

Beşiktaş ve Bursaspor maçlarında ilk 11'deki yerini kaybeden ve sonradan da oyuna girmeyen Burak Yılmaz'ın yeniden formasına kavuşması bekleniyor. Bursaspor maçından sonra Burak ile bir sıkıntısı olmadığını söyleyen Fatih Terim, golcü futbolcuya yeniden forma vermeye hazırlanıyor. Yedek kalmanın problem olmadığını ve Galatasaray'ın bir elemanı olduğunu ifade eden Burak Yılmaz ise 11'e dönmek için gün sayıyor. Fatih Terim, Umut-Elmander ikilisi ile takım savunmasını güçlendirmeyi amaçlamıştı. Bu ikili rakibe önde basma konusunda hocanın beklentilerini karşılarken hücumda yetersiz kalınca tecrübeli teknik adam yeniden Burak'a döndü. Sezonun ilk yarısında "Burak takım savunmasına yeteri kadar yardım etmiyor diyen Fatih Terim, oyuncu ile özel bir görüşme yapacak ve takım savunmasına daha fazla yardım etmesini isteyecek.

Sneijder formülü

Inter'den transfer edilen Wesley Sneijder'in takıma monte edilme zamanı yaklaşıyor. Bursaspor maçında Hollandalı futbolcu oyuna girdiğinde sarı-kırmızılı takım tek forvet oynamasına rağmen daha fazla hücumda etkili oldu. Hollandalı özellikle Nordin Amrabat'ı attığı paslarla etkili alanda toplu buluştururken, Faslı kanat oyuncusu ise olumlu bir haraket yapamadı. Bütün bu gelişmeler üzerine Fatih Terim'in maç eksiğini yavaş yavaş gideren Sneijder'e göre yeni bir oyun planı kurması bekleniyor. Öncelikli olarak çift forvetten vazgeçmek istemeyen teknik adamın kafasındaki diziliş 4-3-1-2. Fatih Terim'in bu taktikten beklediği verimi alamaması halinde ise tek forvete dönmesi ve arkasında Wesley Sneijder'i oynatması bekleniyor.