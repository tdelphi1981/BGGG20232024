Belhanda yola çıktı
 
 Sarı-Lacivertliler, Fransa’nın Montpellier takımında forma giyen Faslı yıldız Belhanda’ya bir kaç gün içinde imza attırmaya hazırlanıyor. Fenerbahçe’nin dün Elazığspor ile oynadığı ve sahadan 2-2 beraberlikle ayrıldığı maçın ardından bu transferin bir an önce bitirilmesini isteyen Aykut Kocaman’ın talebi üzerine girişimlerin hızlandırıldığı kaydedildi. Fas Milli Takımı ile Afrika Kupası’nda mücadele eden Belhanda’nın da yetkililerden iki günlük izin istediği ve çarşamba günü Cape Verde ile oynanacak maçın ardından Türkiye’ye gelerek Sarı-Lacivertli ekibe imza atabileceği ifade edildi. 
 
 OLUMSUZ HAVA DA DAĞITILACAK
 
 Montpelliler Başkanı Louis Nicollin’in daha önce yaptığı, “Fenerbahçe ile bonservis ücreti konusunda anlaştık. Sadece ödemeler konusunda pürüzler var. Onu da çözmek üzereyiz” şeklindeki açıklamalarının ardından sorunun giderildiği ve imzaların atılmak üzere olduğu kaydedildi. Sarı-Lacivertli ekibin Elazığspor karşısında alınan beraberlik, ardından ezeli rakibi Galatasaray’ın da Sneijder transferini açıklamasıyla yaşanan olumsuz havayı dağıtmak için transferi bir an önce bitirmek istediği belirtildi. 
 
 Fanatik