Türkiye'den 79 maç şikeli!
 
 Avrupa Birliği Polis Teşkilatı, (Europol) içlerinde İngiltere’de oynanan bir Şampiyonlar Ligi’nin de olduğu 15 ülkeden 380 karşılaşmada şike yapıldığını açıkladı.
 
 380 MAÇTA ŞİKE!
 
 Hollanda’nın Lahey kentinde yapılan basın toplantısıyla duyurulan bu olayın, yaklaşık 18 aydır üzerinde çalışıldığı ve futbolda şike üzerine yapılmış en kapsamlı operasyon olduğu duyuruldu. Türkiye’den de 79 maçın şikeyle adının anıldığı soruşturmada, detayların önümüzdeki günlerde ortaya çıkması bekleniyor. Şike olayının Singapur merkezli bir suç örgütünün işi olduğunu söyleyen Europol Müdürü Rob Wainwright, bu örgütün, Avrupa’daki bağlantıları sayesinde önemli karşılaşmalara etki ettiğini açıkladı. Wainwright, yaklaşık 4 yıl önce oynanan bir Şampiyonlar Ligi maçında şike yapıldığından şüphelenildiğini de belirterek suç şebekelerinin organize bir şekilde futbol dünyasında aktif olduğunu açıkladı.
 
 Suç şebekesinin şike yoluyla 10 milyon Euro’luk bir gelir elde ettiği ve 3 milyon Euro’luk kısmını yetkililere dağıttığı tahmin ediliyor. Dünya Kupası, Avrupa Şampiyonası ve Şampiyonlar Ligi gibi üst düzey turnuvalarda 425 kişinin adının şikeye karıştığı öğrenildi. Öte yandan bu olayla ilgili 50 kişinin gözaltına alındığı öğrenilirken bu sayının daha da artması bekleniyor.
 
 Fanatik
  