Galatasaray Kulübü'ne 294 yeni üye
Galatasaray Kulübü'ne üyelikleri kabul edilen 294 kişi için, Türk Telekom Arena'da mazbata teslim töreni düzenlendi.Yeni üyelerin önemli bir bölümünün katıldığı törende, Galatasaray Kulübü Başkanı Ünal Aysal, ikinci başkan Ali Dürüst, başkan yardımcısı Adnan Öztürk, yönetim kurulu üyeleri Mehmet Cibara, Celal Gürcan, Necati Demirkol, Emir Sarıgül, Sedat Doğan ve Ali Gürsoy, Galatasaray Kulübü Divan Kurulu Başkanı İrfan Aktar, kulüp eski başkanlarından Mehmet Cansun ile çok sayıda davetli hazır bulundu.

Ünal Aysal, yeni üyelere yönelik yaptığı konuşmada, yeni katılan 294 üyeyle Galatasaray'ın bugünden itibaren daha da güçlü olduğunu belirterek, şunları söyledi:

Geleceğe çok daha güvenle ve daha büyük beklentilerle bakıyoruz. Galatasarayımız sadece bir spor kulübü değil, bir dünya kulübüdür. Arkasında çok büyük yapıların olduğu, 1481'den bu yana teker teker tuğlalar eklenerek, büyük bir şatonun kurulduğu, büyük bir ülkenin kurulduğu bir kuruluş. Hepimiz bu büyük yapının parçalarıyız. Geçenlerde dışarda başka bir kulüp yöneticisiyle konuşuyordum, arkasında bizim kadar güçlü bir gerçek ve tarih olan hiçbir kulüp yok. Galatasaray hemen hemen Avrupa'da arkası bu kadar güçlü ve eğitimle iç içe geçmiş tek kulüptür. Araştırdık, bulamadık. Avrupa'da, hatta dünyada bu anlamda tekiz diyebiliriz. Bizim en büyük farkımız; kültürümüz, beraberliğimiz ve bunun bize verdiği büyük güçtür.
Galatasaray Kulübü Divan Kurulu Başkanı İrfan Aktar ise yaptığı konuşmada, yeni üyelerle daha da büyüdüklerini aktarıp, köklü ve değerli üyeleriyle, birikimli büyük bir aile olduklarını dile getirdi.

Arıboğan ve oğlu birlikte mazbata aldı

Organizasyonda üyelere mazbatalarını ilk olarak başkan Ünal Aysal vermeye başlarken, tanınmış isimler dikkati çekti. Galatasaray Kulübü İcra Kurulu Başkanı Lutfi Arıboğan ve oğlu Mete Ahmet Arıboğan, kulübün yeni üyeleri arasında bulunup, beratlarını Ünal Aysal'ın elinden teslim aldı.

Aysal'ın berat verdiği isimler arasında, oyuncu Demet Akbağ ile Cumhurbaşkanlığı Senfoni Orkestrası ve Borusan İstanbul Filarmoni Orkestrası'nın şefliğini yürüten Gürer Aykal da yer aldı. Ayrıca, ismi yeni üyeler arasında duyurulan komedyen Şahan Gökbakar, beratını almak için törene katılmadı.