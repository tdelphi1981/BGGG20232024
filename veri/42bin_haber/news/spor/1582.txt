Real Madrid City'i kupanın dışına itti!
Şampiyonlar Ligi'nde gecenin sonucu en çok merak edilen maçında Real Madrid ile Manchester City ile berabere kaldı.
 Şampiyonlar Ligi D Grubu 5. maçında grubun iki dev ekibi Real Madrid ile Manchester City karşı karşıya geldi.
 Ettihad Stadı'nda oynanan karşılaşma karşılıklı atılan gollerle 1-1 sona erdi. Bu sonucun ardından Real Madrid ikinci tura çıkmayı garantilerken Manchester City ise ikinci tur şansını matematiksel olarak kaybetti.
 Karşılaşmada Real Madrid Benzema'nın 10. dakikada attığı golle ilk yarıyı önde kapattı. İkinci yarının 73. dakikasında Sergio Agüero penaltı vuruşu ile maça eşitliği getirdi ve mücadele bu skorla sona erdi. City'nin golünde penaltıya sebebiyet veren Arbeloa, 73. dakikada kırmızı kart görürken Real Madrid maçın son 17 dakikasını 10 kişi oynadı. Öte yandan mücadelede Mesut Özil yedek kulübesinde başladığı karşılaşmada oyuna dahil olmadı.
 Bu sonucun ardından Real Madrid Şampiyonlar Ligi'nde 8 puana yükseldi ve ikinci tura çıkmayı garantiledi. Manchester City ise 3 puana yükselerek ikinci tura çıkma şansını kaybetti. İngiliz ekibi galibiyet alamadan geldiği 5. maçlar sonunda Ajax ile UEFA Avrupa Ligi'ne gitmek için mücadele edecek.
 Grubun son maçında Real Madrid, Ajax'ı sahasında konuk ederken Dortmund ise Manchester City ile Almanya'da karşı karşıya gelecek.
 MUTHİŞ ORGANİZASYON VE BENZEMA
 Karşılaşmaya etkili başlayan Real Madrid, ilk dakikalarda golü bulmak için elinden geleni yaptı. Manchester City savunmasının ağır kaldığı anlarda İspanyol ekibi geliştirdiği atakta golü bularak karşılaşmada öne geçen taraf oldu.
 Dakikalar 10'u gösterdiğinda Di Maria'nın sağ kanattan yaptığı ortaya kale sahası içinde Benzema net bir dokunuşla ağlara gönderdi ve Real Madrid maça bir anlamda 1-0 önde başladı.
 RONALDO'NUN AŞIRTMASI ÇİZGİDEN...
 Real Madrid golü attıktan sonra oyunu kontrolü altına alıp tempoyu yavaşlatsa da zaman zaman Ronaldo ile gol bulmaya çok yaklaştı.
 Golün oluşumundan 5 dakika sonra Ronaldo, savunmanın arkasına atılan topu kaleci Hart'ın üzerinden aşırdı. Sekerek kaleye giden topu savunma çıkardı. Dönen topta Ronaldo pas atmak yerine kaleye vurmayı deneyince Real Madrid olası bir golden oldu.
 Kalan dakikalarda iki takım da başka gol bulamayınca ilk yarı 1-0'lık Real Madrid üstünlüğü ile sona erdi.
 MANCINI'NİN HAMLELERİ
 Şampiyonlar Ligi'nde bu yıl büyük hayal kırıklığı yaratan Manchester City, ilk yarıdaki etkisiz oyununun ardından toparlanma eğilimleri gösterdi. İkinci yarıda Kolarov'un yerine oyuna giren Javi Garcia, orta saha üstünlüğünü İngiliz ekibine geçirirken 60'ta Tevez'in Nasri'nin yerine oyuna girmesi City'nin tüm hatlarıyla Real Madrid kalesine gitmesini sağladı.
 Mancini'nin bu hamlelerine Mourinho 68'de Modric'i oyuna alarak cevap verdi ancak İspanyol devi zaman daraldıkça kan kaybetmeye devam etti.
 PENALTI VE KIRMIZI!
 Karşılaşmada Manchester City ataklarını hızlandırdığı dakikalarda en çok istediği iki şeyi yakaladı. 72. dakikada Tevez'in sol kanattan ceza sahasına girmesine Arbeloa engel olunca İspanyol savunmacı ikinci sarıdan kırmızı kart gördü ve penaltıya sebebiyet verdi. Penaltıda topun başına geçen Agüero, top ve Casillas'ı ayrı köşelere göndererek maça eşitliği getirdi.
 Kalan dakikalarda Real Madrid, Varane ve Albiol'ün de oyuna girmesiyle tamamen savunmaya çekildi ve kontra ataklarla hücuma çıkmaya başladı. Ancak iki takım da golü bulamayınca mücadele 1-1'lik skorla sona erdi.