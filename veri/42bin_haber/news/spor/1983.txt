"Bay Klas Arda" yine iş başında
İspanya Ligi'nde bu sezon ortaya koyduğu performansla dikkatleri üzerine çeken Atletico Madrid, Sevilla'yı 4-0'la geçti.
Arda Turan ortaya koyduğu futbolla bir kez daha takdirleri topladı. Milli oyuncumuz 40. dakikada takımının 2. golünde büyük pay sahibi olurken, Atletico Madrid'in resmi Twitter hesabında onun için "Bay Klas ARDA TURAN" ifadeleri kullanıldı.  
Konuk Sevilla'da Federico Fazio 21. dakikada kırmızı kartla oyun dışı kaldı. Bu pozisyonda kazanılan penaltı vuruşunu Radamel Falcao ağlara gönderip Atletico Madrid'i 1-0 öne geçirdi. Kolombiyalı golcü Atletico Madrid formasıyla çıktığı 63'üncü maçta 50. golünü kaydetti. 2. golde Arda'nın vuruşunda Emir Spahic topu kendi ağlarına yolladı: 2-0... Atletico'nun 3. golü, 44'te Koke'den geldi.  
Emre'nin ikinci yarı oyuna girdiği karşılaşmada konuk ekipte, Ivan Rakitic 83'te 2. sarı karttan kırmızı kartla oyun dışı kaldı.  
Maçta Atletico Madrid fırtınası dinmedi. Madrid ekibinde uzatma dakikalarında Arda Turan'ın asistinde Miranda son sözü söyledi ve ev sahibi ekip maçı 4-0 kazandı.  
Atletico bu sonuçla puanını 34'e çıkardı ve zirve yarışını sürdürdü. Sevilla ise 18 puanda kaldı.