Çaykur Rize'nin acı günü
Rize'deki evinde dün vefat eden eski Çaykur Rizespor Kulübü Başkanı Mustafa Zeki Rakıcı, toprağa verildi.Rakıcı için Çaykur Rizespor Mehmet Cengiz Sosyal Tesisleri'nde düzenlenen törene, ailesi ve yakınlarının yanı sıra Milli Savunma Bakan Yardımcısı Hasan Kemal Yardımcı, eski bakanlardan Tuncay Mataracı, Çaykur Rizespor Futbol Şube Sorumlusu Mustafa Baltacı, eski Çaykur Rizespor kulüp başkanları Ali Baba Çillioğlu, Mehmet Aslankaya, Muharrem Kürkçü ve Köksal Mataracı, eski ve yeni bazı futbolcular ile spor camiasından çok sayıda kişi katıldı.

Milli Savunma Bakan Yardımcısı Yardımcı, törende yaptığı konuşmada, spor yöneticiliğine kendisini Rakıcı'nın bulaştırdığını, Çaykur Rizespor için birlikte çalıştıklarını söyledi.

Rakıcı'nın Rize ve Rizespor'u seven bir kişi olduğunu ifade eden Yardımcı, Özü sözü bir olan kişilikti. Rize'yi, Türkiye'nin her yerinde en iyi şekilde temsil etmeye çalıştı. Çok sağlıklı bir karakterdi. Rizespor için büyük fedakarlıklar yaptı. Rakıcı'nın yaptıklarını Rize ve Rizeli unutmayacaktır. Hayatının son anına kadar Rize'ye hizmet etmek için çabaladı. Hepimizin başı sağolsun dedi.

Duaların okunduğu törenin ardından Rakıcı'nın cenazesi, Rize Belediyesi'ne ait cenaze arabasıyla Fener Camisi'ne götürüldü.

Rakıcı'nın cenazesi, burada öğle vakti kılınan cenaze namazının ardından Fener Mahallesi'ndeki aile mezarlığında toprağa verildi.