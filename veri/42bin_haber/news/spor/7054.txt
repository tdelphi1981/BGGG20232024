Canımız yanıyor
Karabük maçının hakemi Yunus Yıldırım ve yardımcılarından şikayetçi olan Beşiktaş Başkanı, Hep art niyetli olmadıklarını, bilerek yapmadıklarını düşünüyorum. Ama her hata da bizim maçlarda oluyor. Sinirle başka ifadeler kullanmak istemiyorum diye konuştu.

FİKRET ORMAN, HAKEM HATALARININ KENDİLERİNİ ÇOK ÜZDÜĞÜNÜ BELİRTİP EKLEDİ  
BEŞİKTAŞ Başkanı Fikret Orman, kazanamadıkları Karabük maçına çok üzüldüklerini söyledi. Akatlar’da kulübün 25 ve 50. yıllarını dolduran üyelerine mazbata verilmesi törenine katılan Orman, “Beşiktaş gibi bir takımın evinde rakibi de 10 kişi kalmışken 2-2 berabere kalması üzücü. Hakem hataları da bizi gerçekten üzüyor. Sıkıntı oluşturuyor. Hep iyi niyetli olduklarını, bilerek yapmadıklarını düşünüyorum. Fakat her hata da maalesef bizim maçlarımızda oluyor. MHK her maçla ilgili hassas olmak zorunda. Bizim maçlarda biraz fazla hata oluyor” dedi. “Bizim tek hedefimiz var; şerefimizle oynayacağız, hakkımızla kazanacağız. Bir beraberlikle yıkılmayız” ifadelerini kullanan Kara Kartal’ın patronu, “Almeida ve Fernandes’in hocaya tavır aldıkları söyleniyor, ne diyorsunuz?” sorusuna ise “Aybaba takımın lideridir. Kimsenin haddine değil hocamıza tavır koymak” cevabını verdi. Orman, doktor raporlarına göre Niang’ın sakatlığının söz konusu olmadığını belirtti.