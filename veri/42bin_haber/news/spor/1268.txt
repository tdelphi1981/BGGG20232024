'Türk futbolundaki düşüş, Hiddink'in gelmesiyle başladı'
A Milli Futbol Takımı'nın eski teknik direktörlerinden Danimarkalı Sepp Piontek, Türrkiye - Danimarka maçını izlemek için İstanbul'a geldi. Piontek, havaalanında yaptığı açıklamada, Türk futbolundaki düşüşün Hollandalı teknik adam Guus Hiddink'in gelişiyle başladığını söyledi.
 Akşam saatlerinde Atatürk Havaalanı'na gelen Sepp Piontek, Cihan Haber Ajansı'nın sorularını cevapladı. Piontek, Danimarka'nın teknik direktörüyken son maçını Türkiye'ye karşı oynadıklarını ve başkent Kopenhag'ta Türkiye'yi 1 - 0 yendiklerini hatırlatarak, "Türkiye'yi çalıştırırken de Danimarka'ya karşı Ankara'da oynamıştık ve 2 - 1 yenmiştik. Bu akşamki maç, benim için anıların tazelenmesi olacak." diye konuştu.
 Danimarka ve Türkiye'nin 2014 Dünya Kupası elemelerindeki şansının sorulması üzerine Piontek, "Hem Türkiye hem de Danimarka elemelere iyi başlamadı. Danimarka'nın 2, Türkiye'nin ise sadece 3 puanı var. Gelecek bu ülkeler için iyi görünmüyor. " ifadelerini kullandı.
 Piontek, Türk futbolundaki son dönemlerde yaşanan düşüşle ilgili olarak da Hollandalı teknik adam Guus Hiddink'i işaret etti.
 Türk futbolundaki düşüşün Hiddink'in takımın başına getirilmesiyle başladığını kaydeden Piontek, "Hiddink'in takımın başına getirilmesi ve oyuncu tercihleri iyi olmadı. Hiddink, oyuncu kombinasyonu çok iyi yapamadı. İspanya, Almanya ve Fransa'da oynayan çok iyi Türk futbolcuları var. Kombinasyon iyi yapılırsa Türk futbolu gelişecek diye düşünüyorum." şeklinde konuştu.
 (CİHAN)