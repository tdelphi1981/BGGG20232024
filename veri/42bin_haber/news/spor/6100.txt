Uche, Kasımpaşa tarihine geçti
Kasımpaşa'nın Nijeryalı futbolcusu Kalu Uche, Spor Toto Süper Lig'in 19. haftasında Kardemir Karabükspor'a karşı attığı golle, lacivert-beyazlı kulübün tarihine geçti.

Lacivert-beyazlı takımın deplasmanda 3-0 kazandığı maçın 73. dakikada rakip fileleri havalandıran Uche, Kasımpaşa'nın bir sezonda en fazla gol atan yabancı futbolcusu unvanını aldı.

Golcü futbolcu bu sezonki gol sayısını da ligin bitimine 15 hafta kala 10'a çıkartarak, 2009-2010 sezonunda lacivert-beyazlı formayla 9 kez gol sevinci yaşayan Brezilyalı Andre Moritz'i geride bıraktı.

Sezon başında İspanya Birinci Futbol Ligi (La Liga) takımlarından Espanyol'dan alınan Uche, Kasımpaşa ile ilk gol sevincini ligin 3. haftasında Sanica Boru Elazığspor deplasmanında 3 gol birden kaydederek yaşadı. Daha sonra Gaziantepspor, Fenerbahçe, Medical Park Antalyaspor, Orduspor, Eskişehirspor ve Gençlerbirliği'ne birer gol atan 30 yaşındaki futbolcu, ikinci yarıdaki ilk golünü de Kardemir Karabükspor filelerine gönderdi.

-En parlak sezonlarından biri-
Avrupa kariyerine 2003 yılında Polonya'nın Wisla Krakow takımında başladıktan sonra, sırasıyla Fransa'nın Bordeaux, İspanya'nın Almeria, İsviçre'nin Neuchatel Xamax ve İspanya'nın Espanyol takımında oynayan Uche, sezon başı geldiği Kasımpaşa'da kariyerinin en parlak sezonlarından birini yaşıyor.

Uche, Kasımpaşa formasıyla kaydettiği 10 golle, 2009-2010 sezonunda Almeria formasıyla La Liga'da attığı gol sayısını şimdiden yakaladı.

Nijeryalı golcünün Avrupa kariyeri şöyle: Sezon Takım Maç Sayısı Gol 2003-2004 Wisla Krakow 12 4 2004-2005 Bordeaux (kiralık) 24 1 2005-2006 Wisla Krakow 4 1 2007-2008 Almeria 30 3 2008-2009 Almeria 27 8 2009-2010 Almeria 28 10 2010-2011 Almeria 32 7 2011-2012 Neuchatel Xamax 14 6 2011-2012 Espanyol 15 5 2012-2013 Kasımpaşa 19 10 

-Öksüz: 'Uche daha çok katkı yapacak'-
Kasımpaşa Kulübü Başkan Vekili Hasan Hilmi Öksüz, Kalu Uche'nin performansından çok mutlu olduklarını söyledi.

Hasan Hilmi Öksüz, AA muhabirine yaptığı açıklamada, Nijeryalı golcünün takıma geldiği ilk günden beri büyük katkı verdiğini dile getirerek, 'Uche, Türkiye'ye geldiği ilk günden bu yan ne kadar klas bir futbolcu olduğunu gösterdi. Böyle bir rekor kırarak tarihimize geçmesi sevindirici. Uche'nin takıma büyük katkı sağladığı kesin. Daha da katkı verecektir. Kendisiyle forvet hattında iyi şeyler yapıyoruz. İnşallah Allah sakatlık vermez ve yoluna devam eder' ifadelerini kullandı.

Öksüz ayrıca, 'Gol Krallığı' yarışında iddialı olan Nijeryalı futbolcunun, sezon sonuna kadar rakip fileleri daha fazla havalandıracağına inandığını kaydetti.