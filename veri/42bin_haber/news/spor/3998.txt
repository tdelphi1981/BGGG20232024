Özgür Çek Eskişehirspor yolunda
Eskişehirspor, Fenerbahçe Kulübü ile yollarını ayıran Özgür Çek (22) ile ön protokol imzaladı. 
Eskişehirspor Kulübü Basın Sözcüsü Erdal Şahbaz, AA muhabirine yaptığı açıklamada, genç futbolcu ile her konuda anlaştıklarını söyledi. 
Özgür Çek'in Fenerbahçe Kulübü ile ilişkisini tamamen bitirmesinin ardından resmi sözleşmeye imza atacağını ifade eden Şahbaz, "Özgür Çek ile ön protokol imzaladık. Transferin bugün sonlanmasını bekliyoruz. Özgür, bugün öğleden sonra takımla birlikte Antalya'nın Serik ilçesine bağlı Belek beldesindeki kampa katılacak" dedi.

Öte yandan Eskişehirspor, Sırbistan Süper Ligi ekiplerinden FK Rad'ın iki futbolcusu Goran Causic ve Andrej Mrkela'yı da renklerine bağlamıştı.