Çaykur Rizespor transferde hız kesmiyor
PTT 1. Lig ekibi Çaykur Rizespor'da teknik direktör Mustafa Denizli'nin isteği doğrultusunda transfer edilen Florin Cernat'ın ardından Kazakistan Milli takım formasını 59 kez giyen stoper Samat Smakov denemeye alındı.
Bu arada dün denemeye alınan Türk asıllı Alman oyuncu Christian Demirtaş, geri gönderildi.

Rize'de ikinci yarı hazırlıklarını teknik direktör Mustafa Denizli nezaretinde sürdüren Çaykur Rizespor, transferde hız kesmiyor. Çaykur Rizespor'la 1.5 yıllık sözleşme imzalayan Spor Toto Süper Lig ekibi Kardemir Karabükspor'un forvet oyuncusu Florin Cernat'ın ardından yeşil mavililerde Kazakistan'ın Aktobe takımında oynayan ve milli takım formasını 59 kez giyen stoper Samat Smakov denemeye alındı. Teknik direktör Mustafa Denizli, dün denemeye aldığı Christian Demirtaş'ı ise geri gönderdi. Çaykur Rizespor'un Alman ekibi Nuremberg'te forma giyen 22 yaşındaki forvet Alexander Esswein'i de gündeme aldığı öğrenildi.

DENİZLİ SIK SIK UYARDI
İkinci yarı hazırlıklarını Rize Atatürk Stad'ında sürdüren Çaykur Rizespor'da kondisyona yönelik çalışma ile düz koşu yapıldı. Yüksek tempodaki antrenmanda futbolcular çabukluk ve kuvvet çalışması gerçekleştirdi. Tecrübeli teknik direktör Mustafa Denizli oyuncuları sık sık uyardı. Denizli, takım kaptanı Mehmet Al ile bir süre görüştü. Antrenmana ülkesinden dönen kaleci David Loriya'da katıldı. İkinci yarı hazırlıklarına 15 kişilik bir kadro ile başlayan Denizli, antrenmanlarda oyuncularını yakın takibe aldı. Futbolcularda Denizli'nin gözüne girmek için canla başla çalıştı.

CERNAT BEKLENİYOR
Çok sayıda takımın transfer listesinde bulunan ancak teknik direktör Mustafa Denizli'nin devreye girmesiyle Çaykur Rizespor'a imza atan Florin Cernat'ın birkaç gün içerisinde takıma katılması bekleniyor. Çaykur Rizespor basın sözcüsü Aykut Ferah, takıma çok şey katacağına inandıkları tecrübeli oyuncunun transferinin camiaya hayırlı olmasını diledi.