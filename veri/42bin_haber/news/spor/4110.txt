Adanaspor'un rakibi Beşiktaş olacak
Adanaspor, ligin ikinci yarı hazırlıkları kapsamında Beşiktaş ile maç yapacak.
Adanaspor'dan yapılan açıklamaya göre, turuncu-beyazlı ekibin devre arası kampındaki en önemli hazırlık karşılaşması olacak Beşiktaş maçı, yarın saat 17.30'da başlayacak. Maçta, sakatlıkları nedeniyle tedavileri süren Tayfun, Cem ve Berk yer almayacak. Adanaspor cumartesi sabah oynayacağı son özel maçın ardından, Antalya kampını tamamlayacak.
 
Teknik Direktör Levent Eriş, takımın hazırlık maçlarında gösterdiği mücadeleden oldukça memnun olduğunu söyledi. Son oynanan Samsunspor maçında futbolcuların hırslı ve istekli mücadele gösterdiğini belirten Eriş, hazırlık dönemini iyi bir şekilde tamamlamak istediklerini bildirdi. Eriş, 10 Ocak Çalışan Gazeteciler Günü'nü de kutladı.