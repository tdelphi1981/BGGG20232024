Kulüp doktoruydu başkan seçildi
PTT 1. Lig'de mücadele eden TKİ Tavşanlı Linyitspor Kulübü'nde, Zafer Atalay'ın görevi bırakma kararı almasının ardından kulüp başkanlığına, kulüp doktoru Oktay Semih Koçyiğit seçildi.Kulübün Olağanüstü Kongresi, Türkiye Kömür İşletmeleri Genel Müdürlüğü'ne bağlı Garp Linyitleri İşletmesi (GLİ) Müessesesi'nin, Tunçbilek beldesindeki düğün salonunda yapıldı. Kongrede, Zafer Atalay başkanlığındaki yönetim kurulunun ibra edilmesinin ardından gerçekleştirilen seçime tek aday olarak katılan Koçyiğit, 60 oyla başkanlığa getirildi.

Yönetim kurulunda, Koçyiğit ile ikinci başkan Ali Benli, basın yayın ve halkla ilişkiler sorumlusu Şenol Karagöz, genel sekreter Bilal Gül, basın sorumlusu Metin Özgür Ergöçmen, muhasip üye Ümit Yaşar Kaleli, altyapı sorumlusu Osman Uzuner, üyeler Kürşat Tabak ve Kenan Ayaz yer aldı.

Koçyiğit yaptığı açıklamada, kulübe verdiği hizmetlerden dolayı Atalay ve ekibine teşekkür etti. TKİ Tavşanlı Linyitspor'un, sınırlı imkanlara rağmen profesyonel futbol liglerinde örnek başarılara imza attığını belirten Koçyiğit, kendisi ve ekibine verilen görevi en iyi şekilde yerine getirmek için çalışacaklarını bildirdi.

Kırmızı-siyah renklere sahip kulübün Kütahya ve Tavşanlı ile maden işçilerinin gururu olduğunu ifade eden Koçyiğit, şöyle konuştu: TKİ Tavşanlı Linyitspor, büyük iller dışında ilçelerdeki takımların da bir anlamda büyük başarılara ulaşılabileceğinin tetikleyici bir örneğini oluşturmaktadır. Arkadaşlarımla bu sorumluluk içinde göreve başlıyoruz. PTT 1. Lig'de şu andaki kötü gidişin tersine dönmesi için teknik heyetimiz, futbolcularımız, Tavşanlı'da veya ilçe dışında yaşayıp TKİ Tavşanlı Linyitspor'a gönül veren herkesle yeniden başarıya ulaşmak için bir bütün olmak istiyoruz. Bu amaçla takımımızın başarılı olması için bir yol haritası oluşturacağız.

Koçyiğit, birlik ve beraberlik içinde çalışarak ligde çıkış yakalayacaklarına inandıklarını sözlerine ekledi.