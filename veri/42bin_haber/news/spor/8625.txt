Beşiktaş evinde ilk galibiyetini almak istiyor
Spor Toto Süper Lig'de yarın Gaziantepspor'u konuk edecek Beşiktaş, galibiyete koşullandı.
2013 yılındaki ilk galibiyetini geçen hafta Sanica Boru Elazığspor deplasmanında alan siyah-beyazlılar, sezonun ikinci yarısındaki iki maçında da berabere kaldığı BJK İnönü Stadı'nda taraftarlarına 3 puan hediye etmek amacında. Süper Lig'deki son 7 maçında 2 kez galip gelerek lider Galatasaray'ın 5 puan gerisine düşen 'Kara Kartallar'da, teknik direktör Bülent Uygun yönetimindeki ilk maçında Kasımpaşa'yı yenen Gaziantepspor karşısında galibiyetten başka sonuç düşünülmüyor.

BJK İnönü Stadı'nda saat 19.00'da başlayacak maçı hakem Barış Şimşek yönetecek.

-Beşiktaş 2., Gaziantepspor 15. sırada-

Yarınki karşılaşma öncesi Beşiktaş 35 puanla, lider Galatasaray'ın 5 puan gerisinde, 2. sırada bulunuyor. Gaziantepspor ise 24 puanla 15. sırada yer alıyor.

Siyah-beyazlılar ligdeki son maçında deplasmanda Sanica Boru Elazığspor'u 3-1, Gaziantepspor ise evinde Kasımpaşa'yı 2-1 mağlup etti.

-Beşiktaş evinde son 8 maçı da yitirmedi-

Beşiktaş, son 2 maçını kazanamadığı BJK İnönü Stadı'nda bu sezon sadece 1 kez yenildi.

Ligin 6. haftasında Sivasspor'a, cezası nedeniyle sadece kadınlar ve çocukların izlediği maçta 1-0 mağlup olan siyah-beyazlılar, daha sonraki 8 iç saha maçını kaybetmedi, bu süre içinde 3 kez kazandı, 5 kez de berabere kaldı.

Geride kalan 21 haftada toplam 46 golle ligin en golcü takımı olan Beşiktaş, kendi evindeki 11 maçta ise 25 kez gol sevinci yaşadı ve iç saha performansı bakımından da bu istatistikte zirvede yer aldı.

-Gaziantepspor'un deplasmanda galibiyeti yok-

Gaziantepspor ise bu sezon deplasmanda oynadığı 10 lig maçını da kazanamadı.

Rakip sahada 6 kez berabere kalan kırmızı-siyahlı ekip, 4 kez de sahadan puansız ayrıldı.

Deplasmandaki 10 lig maçında sadece 4 gol atabilen ve ligin rakip sahada en az gol atan takımı olan Gaziantepspor, dış sahada Mersin İdmanyurdu'ndan sonra en başarısız takım olarak dikkati çekiyor.

-Son iki maçı son dakika golleriyle kazandılar-

İki takım arasında sezonun ilk yarısında Gaziantep'te yapılan maçı ev sahibi ekip, Orhan Gülle'nin son dakika golüyle 3-2 kazandı.

Geçen sezon İstanbul'da yapılan maçtan ise bu kez Beşiktaş, Egemen Korkmaz'ın yine son dakika golüyle, aynı sonuçla galip ayrıldı.

-Son 7 maçta 2 galibiyet-

2013 yılındaki ilk galibiyetini geçen hafta Sanica Boru Elazığspor maçında 3-1'lik sonuçla alan Beşiktaş, ligin son 7 haftasında sadece 2 kez galip geldi.

Beşiktaş, bu süre içinde toplam 11 puan yitirdi ve lider Galatasaray'ın 5 puan gerisine düştü.

14. haftada deplasmanda Orduspor'u 2-1 yenen 'Kara Kartallar', daha sonraki 7 haftalık süreçte Eskişehirspor (2-2), Gençlerbirliği (1-1), İstanbul Büyükşehir Belediyespor (2-2) ve Kardemir Karabükspor (2-2) ile berabere kalıp, Galatasaray'a 2-1 yenildi, sadece Kayserispor ve Sanica Boru Elazığspor'u 3-1'lik sonuçlarla mağlup edebildi.

-İbrahim Toraman cezalı-

Beşiktaş'ta takım kaptanı İbrahim Toraman, sarı kart cezası nedeniyle yarınki maçta forma giyemeyecek.

Bu arada, 3 sarı kartı bulunan Necip Uysal, sakatlık sonrası forma şansı bulup bir sarı kart daha görürse cezalı duruma düşecek ve gelecek hafta Sivasspor deplasmanında oynayamayacak.

-Sakatlara Oğuzhan da eklendi-

Beşiktaş'ta, Sanica Boru Elazığspor maçında 6 futbolcu sakatlıkları nedeniyle forma giyemeyecek, 2 futbolcunun ise durumu belirsiz.

Siyah-beyazlı takımda ciddi sakatlıklar geçiren ve tedavileri süren İsmail Köybaşı, Mustafa Pektemek ve Uğur Boral'ın yanı sıra, Almeida ve Dentinho'ya, Gaziantepspor maçı öncesi Oğuzhan Özyakup da eklendi. Bu futbolcular Gaziantepspor maçında forma giyemeyecek.

Beşiktaş'ta ayrıca, Necip Uysal ile Cenk Gönen'in de sakatlıkları bulunuyor. Bu oyuncular hakkında karar maç öncesinde verilecek.

-Niang taraftarla buluşacak-

Beşiktaş'ın ara transfer döneminin son gününde renklerine kattığı Mamadou Niang, Gaziantepspor maçında BJK İnönü Stadı'nda siyah-beyazlı formayı ilk kez giymeye hazırlanıyor.

Sanica Boru Elazığspor maçının 81. dakikasında oyuna girerek ilk kez Beşiktaş formasını giyen ve siyah-beyazlıların Fernandes'le attığı üçüncü golün başlangıç pasını veren Senegalli forvetin, Almeida'nın yokluğunda bu kez daha fazla süre alması bekleniyor.

-Dolmabahçe performansı deplasmandan kötü-

Süper Lig'in 22. haftasında yarın Gaziantepspor'u ağırlayacak Beşiktaş, bu sezon BJK İnönü Stadı'nda galip gelmekte zorlanıyor.

Siyah-beyazlılar, deplasman maçlarında iç sahaya oranla daha iyi bir performans sergiledi. Ligde yaptığı 21 karşılaşmanın 10'unu dış sahada oynayan Beşiktaş, deplasman maçlarında daha çok maç kazandı ve puan ortalamasını daha yüksek tuttu.

'Kara Kartallar', deplasman karşılaşmalarında 5 galibiyet, 2 beraberlik ve 3 yenilgi aldı. Bu 10 mücadelede 17 puan toplayan siyah-beyazlı takım, maç başına 1,7 puan ortalaması yakaladı. Beşiktaş, deplasmanda aldığı sonuçlarla lider Galatasaray ile birlikte en başarılı ekip oldu.

Beşiktaş, taraftarlarının büyük desteğine rağmen kendi sahasında puan ortalaması bakımından deplasman performansının gerisinde kaldı. BJK İnönü Stadı'nda 11 karşılaşmaya çıkan 'Kara Kartallar', 4 galibiyet, 6 beraberlik ve 1 yenilgi aldı. 11 maçta 18 puan toplayan Beşiktaş, evindeki maçlarda 1,6 puan ortalaması tutturdu.

BJK İnönü Stadı'nda 4 kez 3 puan sevinci yaşayan Beşiktaş, dışarda ise 5 galibiyete ulaştı. 'Kara Kartallar', son 8 maçı yitirmediği Dolmabahçe'deki karşılaşmalarda sezon başından bu yana 6 kez rakipleriyle berabere kaldı.

-Ligin en golcü takımı-

Beşiktaş, sezonun en çok gol atan takımı olarak dikkatleri çekiyor.

Süper Lig'de geride kalan 21 maçta toplam 46 gole imza koyan siyah-beyazlılar, bu istatistikte en yakın rakibi Galatasaray'dan 6 gol daha fazla atarak zirvede yer aldı.

21. haftalar itibariyle son 9 sezonun en çok gol attığı dönemi geçiren 'Kara Kartallar'ın maç başına gol ortalaması 2.19 olarak gerçekleşti.

Bu sezon sadece iki maçta rakip fileleri havalandıramayan siyah-beyazlılar, diğer 19 karşılaşmada gol atmayı başardı. Ligde sadece 6. haftadaki Sivasspor (0-1) ve 7. haftadaki Fenerbahçe (0-3) maçlarında gol atamayan 'Kara Kartallar', 7. haftadaki Fenerbahçe derbisinin ardından oynadığı son 14 karşılaşmada da taraftarlarına gol sevinci yaşattı.

-Tarihin en kötü savunması-

Süper Lig'de geride kalan 21 maçta toplam 32 gol yiyen Beşiktaş, kalesini gole kapatmak konusunda 21. haftalar itibariyle lig tarihinin en başarısız dönemini geçiriyor.

Maç başına 1.52 gol yiyen siyah-beyazlılar, ligde 13 takımdan daha fazla, Kayserispor ile ile aynı sayıda golü kalesinde gördü, savunma performansı bakımından sadece Kardemir Karabükspor (35), Sanica Boru Elazığspor (33) ve Gençlerbirliği'ni (33) geride bırakabildi.

-11 maçtır kalesini gole kapatamıyor-

Beşiktaş, Süper Lig'de son 11 maçta da kalesini gole kapatamadı.

Siyah-beyazlılar, ligin 10. haftasında 3-0 kazandığı Mersin İdmanyurdu maçının ardından oynadığı son 11 karşılaşmada da en az 1 gol yedi.