İmparatorun geri dönüşü
UEFA'nın Şampiyonlar Ligi ile ilgili çıkarttığı Champions Dergisi, Galatasaray Teknik Direktörü Fatih Terim'den, "Terim her zamankinden daha hırslı" şeklinde bahsetti.Avrupa şampiyonlar ligi ile ilgili özel bir sayı yayınlayan UEFA'nın resmi Şampiyonlar Ligi dergisi "Champions", Galatasaray Teknik Direktörü Fatih Terim'e iki tam sayfa ayırırken, "Fatih Terim bu üçüncü Galatasaray hocalığında her zamankinden daha hırslı" yorumunu yaptı. Fatih Terim'in hocalığını öven "İmparatorun Geri Dönüşü" başlıklı özel yazıda karizmatik Terim'in Cimbom' üçüncü dönüşünde de tılsımlı Midas dokunuşunu kaybetmediği vurgulandı.     Türk futbolunda 1996-2000 yıllarındaki ilk Galatasaray hocalığında teknik direktörlükte zirveye çıkan Fatih Terim'in 2002-2004 yıllarındaki ikinci Cimbom hocalığında işlerin Terim için pek iyi gitmediği kaydedildi. 2000 yılında takımına UEFA Kupası zaferi kazandıran Fatih Terim'in, dahi bir hoca olduğunu anlatan UEFA dergisi, AC Milan'ın ardından iki yıl sonra Galatasaray'a döndüğünde Midas tılsımlı dokunuşunun onu terk ettiğine değindi. 2011 yılı başında takımı canlandırmak için Fatih Terim üzerine planlar yapan Ünal Aysal'ın 2011 yılı Mayıs ayında başkan olmasıyla Fatih Terim'i üçüncü kez Galatasaray'ın teknik direktörlüğüne getirdiği belirtildi.     Dergi, Fatih Terim'in "Galatasaray beni çağırdığında "Evet" demekten başka tercihim olamaz" sözlerine de yer verdi. Avrupa Şampiyonlar Ligi'nde H Grubunun en altındayken Terim'in Galatasaray'a gruptan tur atlatmayı başardığı, şimdi de FC Schalke maçına hazırlandığı kaydedildi. Şampiyonlar Ligi'nde "Dikkat edilmesi gereken futbolcu" olarak gösterilen Burak Yılmaz, Fatih Terim'i anlatırken, "Hocamız sessiz durduğunda bu bizim için tehlike demektir. Böyle olduğunda hepimiz tehlikeyi anlıyoruz" diye konuşmasının altı çizildi.     