Burak Yılmaz'ın vurduğu gol oluyor!
Galatasaray'ın golcü oyuncusu Burak Yılmaz'ın kaleyi bulan iki şutundan biri filelerle buluşuyor...
 Galatasaray'ın sezon başında Trabzonspor'dan kadrosuna kattığı Burak Yılmaz, attığı gollerden çok kaçırdığı gollerle anılmaya başladı. Son olarak Kayserispor karşılaşmasının uzatma anlarında müsait pozisyonu değerlendiremeyen Burak konusunda ilginç bir istatistik ortaya çıktı.
 Geçtiğimiz sezon Spor Toto Süper Lig'de gol krallığı sevinci yaşayan yetenekli futbolcunun 'kaleyi bulduğu' anda ne kadar tehlikeli olduğu gerçeği ortaya çıktı.
 Süper Lig'de bu sezon Galatasaray formasıyla 8 maça çıkan Burak Yılmaz 6 kez fileleri havalandırma başarısı gösterdi. Kaleye 13 isabetli şut gönderen 27 yaşındaki oyuncunun gol yüzdesi dikkatlerden kaçmadı.
 Akhisar Belediye ile oynanan karşılaşmada Sercan Yıldırım'a 1 de asist yapan A Milli oyuncu, ligdeki golcü kimliğini kaybetmediğini yine göstermiş oldu.
 Umut Bulut'un ardından Galatasaray'ın en golcü futbolcusu konumunda bulunan Burak Yılmaz, İstanbul B.B. ile deplasmanda oynanacak zorlu mücadelede de sarı-kırmızılı takımın gol umudu olacak.