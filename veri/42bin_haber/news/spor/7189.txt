Fenerbahçe Ülker çok rahat
Beko Basketbol Ligi'nde Fenerbahçe Ülker, TED Ankara Kolejliler'i 92-74 yendi.
Oyuna iyi başlayan TED Ankara Kolejliler, ilk bölümde Woddside'ın organizasyonunda Stanojevic ve Penney ile sayılar bulup, öne geçse de çabuk toparlan Fenerbahçe Ülker, McCalebb ve Bogdanovic ile karşılık verip, periyodun ortalarında üstünlüğü ele geçirdi. Sonraki bölümde canlı savunma yapıp, rakibini hataya zorlayan ve pota altını iyi kapatan Fenerbahçe Ülker, hücumda da Andersen ve Bogdonovic ile dışarıdan sayılar üretip, farkı açmayı başardı. İlk periyodu sarı-lacivertliler 22-15 önde tamamladı.
 
İkinci periyodun başında Murat'ın üçlüğü ve Woodside'nin basketi ile başkent ekibi farkı eritti. Yeniden temposunu yakalayan ve savunmasını sertleştiren Fenerbahçe Ülker, Kaya'nın içeriden, Bogdanovic'in de 3 sayı çizgisinin gerisinden bulduğu basketlerle kısa sürede farkı çift haneli sayılara çıkardı. Sato ve Tripkovic'in de devreye girmesinin ardından, hücumda çok iyi bir yüzde yakalayan sarı-lacivertliler, periyodun sonuna doğru aradaki farkı 20 sayıya yükseltti: (44-24). Periyodun sonuna doğru başkent temsilcisinin çabası sonuç verdi ve Fenerbahçe Ülker devreyi 51-37 önde geçti.
 
Üçüncü periyodun başında hızlı hücumları iyi değerlendiren Fenerbahçe Ülker, Oğuz ve İlkan'ın içeriden bulduğu basketlerle farkı yeniden artırdı. Bu bölümde, TED Ankara Kolejliler, Stanojevic ve Nedim ile karşılık vermeye çalışsa da top kayıplarının önüne geçemediğinden, oyun ritmini bir türlü bulamadı. Hem savunma ribauntlarını toplayan, hem de hücum ribauntlarını alan ve ikinci topları kullanma şansı bulan Fenerbahçe Ülker, üçüncü periyodu da 76-51 üstün tamamladı.
Son periyodu çok rahat bir tempoda geçiren Fenerbahçe Ülker, salondan 18 sayı farkla 92-74 galip ayrıldı. Sarı-lacivertli ekipte Bogdanovic attığı 25 sayı ile takımın en skorer ismi oldu.



Salon: TOBB
Hakemler: Erşan Kartal, Erman Erdemli, Engin Sarı
TED Ankara Kolejliler: Penney 8, Nedim 13, Stanojevic 11, Woodside 8, Caner 2, Erdal 5, Murat 13, Plisnic 9, Berent 1, Nezih 2, Gökhan 2
Fenerbahçe Ülker: Bo McCalebb 13, Sato 8, Oğuz 12, İlkan 11, Bogdanovic 25, Kaya 8, Barış Ermiş 5, Andersen 3, Tripkovic 4, Metecan 3, Berk
1. periyot: 15-22
Devre: 37-51
3. periyot: 51-76
Beş faul alan: 39.13 Kaya (Fenerbahçe)