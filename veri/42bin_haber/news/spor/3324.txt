Antalya'ya 50 milyon dolarlık tesis yatırımı
Özaltın Holding tarafından Antalya'nın Serik İlçesi'nde yaptırılacak Türkiye'nin en kapsamlı spor kompleksi olduğu belirtilen Gloria Olympic Arena'nın temeli Nisan 2013'te atılacak.
Gloria Hotels&Resort bünyesinde 2014 yılında hizmete girecek Gloria Olympic Arena Spor Kompleksi projesi bir basın toplantısıyla tanıtıldı. Gloria Hotels&Resort'te düzenlenen toplantıda konuşan Özaltın Holding Yönetim Kurulu Başkanı Nuri Özaltın, Gloria otelleriyle birlikte birçok ilki Türkiye'ye getirdiklerini söyledi. Türkiye için yine bir ilke imza atacaklarını kaydeden Özaltın, Türkiye turizmine ve spor camiasına büyük değerler katacağına inandıkları Gloria Olympic Arena'nın temelinin Nisan 2013'te atılacağını belirtti. Projenin fizibilite çalışmalarının 1 yıl sürdürdğünü aktaran Özaltın, spor kompleksinin 2014 turizm sezonunda faaliyete geçeceğini açıkladı. Gloria Olympic Arena'nın 105 bin metrekare alan üzerine kurulacağını vurgulayan Özaltın, 50 milyon dolara mal olacağını kaydetti.  
Özaltın'ın konuşmasının ardından proje mimarı Ahmet Özsüt ve proje yöneticileri Nuri Özaltın'ın torunları Elif Özdemir ve İrem Özaltın detaylar hakkında bilgi verdi. 
BÜYÜK ORGANİZASYONLARA EV SAHİPLİĞİ YAPACAK 
Büyük turnuva ve yarışmalara ev sahipliği yapacak donanım ve teknolojik altyapıya sahip olacak Gloria Olympic Arena, olimpiyatlara hazırlanan sporculara kamp imkanı sunmanın yanında, spor tutkunu her yaştan kişiye spor ve tatil imkanının bir arada sunuyor. Dünya standartlarındaki dev tesisin 6 bin 200 metrekare kapalı alanında atletizm, yüzme, jimnastik, boks, eskrim, judo, güreş, hentbol, basketbol, voleybol, masa tenisi, badminton, dans ve halter için salonlar bulunacak. 
Açık alanda ise biri olimpik olmak üzere farklı özellik ve donanımlara sahip toplam 3 adet havuz, koşu parkurları, atletizm ve kumsal sporlar sahaları, tenis kortları, tırmanma duvarları, çok amaçlı açık spor sahası ve çok amaçlı açık yeşil sahalar yer alıyor. 
Tesisin bünyesinde 1600 seyirci kapasiteli atletizm stadyumu ise atletizm sporcuları için eğitim alanı olarak kullanılmasının yanı sıra, turnuvalara da ev sahipliği yapacak. Yüksek teknik standartlarda donatılacak Gloria Olympic Arena, bünyesinde bulunacak butik konaklama tesisi ve sağlık merkeziyle profesyonel sporcuların tüm kamp ihtiyaçlarına cevap verecek