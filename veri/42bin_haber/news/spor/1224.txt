Mario ve Ari'den sevindirici haber
34. Vodafone İstanbul Avrasya Maratonu'nda rahatsızlanarak hastaneye kaldırılan İtalyan Mario Bordenga (66) ile Finlandiyalı Ari Tikkakosti (56), taburcu edildi.Organizasyon kapsamında 42 kilometre 195 metrelik maratona katılan İtalyan Bordenga, İstanbul Üniversitesi İstanbul Tıp Fakültesi Hastanesi'nden, 15 Kilometre Koşu'da yer alan Finlandiyalı Tikkakosti ise Yedikule Surp Pırgiç Ermeni Hastanesi'nden, tedavilerinin tamamlanmasının ardından taburcu oldu.

Sporculardan Finlandiyalı Ari Tikkakosti, ailesiyle birlikte İstanbul Spor Etkinlikleri ve İşletmeciliği Ticaret AŞ (Spor AŞ) Genel Müdürü Alpaslan Baki Ertekin'i makamında ziyaret ederek, kendileriyle rahatsızlandıkları andan, hastaneden taburcu olana kadar yakından ilgilendikleri için teşekkür etti. Ertekin ise, sporcuya ve ailesine geçmiş olsun dileklerini ileterek, gelecek yıllarda da İstanbul'da misafir etmek istediklerini iletti.