'Futbolcu olmasaydım aşçı olurdum'
Bursaspor'un sol kanat oyuncusu Ferhat Kiraz, "Futbolcu olmasaydım sanırım babam gibi aşçı olacaktım" dedi.
Bursaspor'un yetenekli sol kanat oyuncusu Ferhat Kiraz kulübün resmi dergisine önemli açıklamalarda bulundu. Mutfağa karşı büyük bir ilgisinin olduğunu söyleyen Ferhat, "Babam aşçı. Onu sürekli yemek yaparken izliyordum. Dünyanın çeşitli mutfaklarından yemekler yapar. Ben de ondan çok şey öğrendim. Birçok yemeği yapıyorum. Futbolcu olmasaydım belki aşçı olmak isterdim. Hep kendi restoranım olsun isterdim. İleride böyle bir işim olur mu bilmiyorum" diye konuştu.

"ÖZELEŞTİRİ YAPIYORUM"
Futbolculuğu hakkında sürekli özeleştiri yaptığını ifade eden Ferhat, "Kendimle konuşan bir insanım. Bu özeleştiriyi yapmadan bir adım daha ileriye gitmek zor. Daha fazla topu saklamak konusunda çalışmalıyım. Sürekli sırtı dönük oynadığım için kaleye yüzümü daha çabuk dönmeyi ve rakibin beni döndürmemek için yaptığı hamleler karşısında dirençli olmak için çalışıyorum. Uzaktan şut atmıyorum. Bu konuda da antrenmanda çalışıyorum" şeklinde konuştu.