"Biz çok samimice bir ekip oluşturduk"
Spor Toto 2. Lig Kırmızı Grup takımlarından Çankırıspor Teknik Direktörü Hakan Yılmaz, Biz gücümüzün de gerçeklerin de farkındayız dedi.Yılmaz, ilk yarıda beklentilerin tam tersine aldıkları sonuçlarla futbol otoriterlerini şaşırttıklarını belirterek, Çankırıspor'un ikinci yarıda da aynı başarıyı göstermesi için gereken çalışmaların yapılacağını söyledi.

İlk yarıyı 25 puanla kapatan Çankırıspor'un daha fazla puanla hedefe odaklanacağını ifade eden Yılmaz, şunları kaydetti: Biz gücümüzün de gerçeklerin de farkındayız. İlk yarı en az 6 puan daha fazla alabilirdik. Ama bu mümkün olmadı. Biz çok samimice bir ekip oluşturduk. Bu samimiyete olanca gücüyle ve çok fedakarca emek veren başkanımız ve yönetimimiz oyuncu arkadaşlara sonuna kadar sahip çıkmıştır. Bundan sonrada daha da fazla çıkmaya devam edecektir. Onların bu samimi çalışkanlıklarına biraz takviye ile destek verip daha güçlü bir Çankırıspor'un yolunu açmalıyız. Önce iyi bir kulüp olmak sonra iyi bir takım ve bunların oluşturacağı başarılı bir takım amacı gerçek bir hedeftir. Bunu yapabilecek bir takıma sahibiz. En büyük sermayemiz olan çalışkanlığımız ve işini severek yapan karakterli oyuncuların varlığı işimize daha çok sarılma zorunluluğu getiriyor. Onlar, asıl başarının da buradan geçtiğini artık biliyorlar. Oyuncularımın daha çok başarılı olup herkesin yüzünü güldüreceklerinden eminim.

Yılmaz, takıma verilen iznin ardından 2 Ocak'ta tekrar top başı yapacak Çankırıspor'un, 6 Ocak'ta Antalya'da kampa gireceğini de sözlerine ekledi.