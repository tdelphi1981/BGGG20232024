299-0'lık skorun ardından Hakkari'ye 400 basketbol topu
HAKKARİ'de 5 gün önce 2012-13 Kulüplerarası Yıldız Erkekler Basketbol müsabakalarında Hakkari Geçler Gücü Basketbol Takımı'nın, Amatör Gençler Basketbol Takımı'nı 299-0'lık skorla yenmesi ardından Anadolu Efes Spor Kulübü, Hakkari'ye 400 basketbol topu gönderdi.
Basketbol topları, Hakkari Geçler Gücü Basketbol Takımı'nın antrenörü Mahmut Şimşek ile Anadolu Efes Spor'un Hakkari'deki temsilcisi olan Erol Hanlıgil tarafından okullara dağıtıldı.

Hakkari'de 7 basketbol takımının katıldığı Yıldız Erkekler Basketbol karşılaşmaları sürerken, 4 takımı yenen Hakkari Geçler Gücü Basketbol Takımı, 2 Mart'ta Amatör Gençler Basketbol Takımı ile karşılaştı. Hakkari Geçler Gücü Basketbol Takımı'nın bu karşılaşmayı 299-0 sayı farkla yenmesi, bu skorun da basında geniş yer alması üzerine Anadolu Efes Spor Kulübü, Hakkari'deki gençler için harekete geçti. Anadolu Efes Spor Kulübü, sosyal sorumluluk projesi kapsamında Hakkari'deki okularda dağıtılmak üzere 400 basketbol topu gönderdi. Toplar, Hakkari Geçler Gücü Basketbol Takımı'nın antrenörü Şimşek ile Anadolu Efes Spor'un Hakkari'deki temsilcisi olan Erol Hanlıgil tarafından dağıtıldı.

Sermaye Piyasası İlköğretim okuluna giden Şimşek ile Hanlıgil, okul önünde kendilerini karşılayan çocuklara basketbol toplarını verip, hatıra fotoğrafı çektirdikten sonra okul idarecileri ile görüşüp basketbol toplarını teslim etti. Şimşek ve Hanlıgil, Hakkari'de özellikle kenar mahallelerde bulunan 20 okula toplam 400 basketbol topu dağıtacaklarını ifade etti. Ahadolu Efes Spor Kulübü'nün Hakkari'deki temsilcisi Hanlıgil, bunun bir sosyal sorumluluk projesi olduğunu söyledi. 299-0'lık skorla gündeme gelen Hakkari Gençler Gücü Basketbol Takımı Antrenörü Şimşek ise, Hakkari'deki çocukların basketbola kazandırılması için çalışmalarının olduğunu belirterek, şöyle dedi:

"Basketbolla gençlerimizi topluma kazandırmayı amaçlıyoruz. Hakkari'deki okulları gezip yetenekli öğrencileri de tespit ediyoruz. Ayrıca son zamanlarda gündemine oturan 299-0'lık skordan dolayı günlerdir üzüntümüzü de dile getiriyoruz. 28 yaşındayım ve bu işin daha çok başındayım. Tercübeler ediniyorum. Bundan sonraki hayatımda ise çocukları basketbolda yetiştirmekle geçireceğim."