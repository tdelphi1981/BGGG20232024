"İnşallah Galatasaray gelir"
Barcelona'nın başarı sırrını merak ediyorsunuz değil mi? Katalan kulübünün Pazarlama Müdürü Lauren Colette gizli formülleri Hürriyet'e verdi. Colette Barcelona'nın Şampiyonlar Ligi'nde Galatasaray'la eşleşmek istediğini söylerken; Türkçe, "İnşallah bizle oynarlar" dedi.
Fenerbahçe Ülker Sports Arena'da düzenlenen Future Sponsorship buluşmasında bir araya geldiğimiz Barcelona'nın parasını güvenle emanet ettiği başarılı yöneticiyle çok özel bir sohbet gerçekleştirdik. Yıllık 320 milyon Euro'luk hesapla kulübün sırtının yere gelmemesini sağlayan Colette futbolu çok sevdiğini belirtirken şunları kaydetti: 
"Futbolu çok seviyorum. Türkiye'de tuttuğum bir takım yok ama Fenerbahçe, Galatasaray ve Beşiktaş maçlarını fırsat buldukça izlemeye çalışıyorum. Daha önce burada çok önemli maçlar izledim. Mesela Fenerbahçe-Beşiktaş derbisini Şükrü Saracoğlu'nda takip ettim. Mükemmeldi. Daha önce böyle bir şey görmemiştim. Herkes ayaktaydı, zıplıyordu, tezahürat ediyor ve bayrak sallıyorlardı. Camp Nou'da durum böyle değil. Maalesef bizim seyircilerimiz sadece oturuyor ve tiyatro izler gibi maç seyrediyorlar. Türkiye'den öğreneceğimiz birçok şey var. En önemlisi ise tribünlerde barınıyor" dedi. 
şampiyonlar ligi'nde bir üst tura çıkması kesinleşen Barcelona'nın Galatasaray gibi köklü bir kulüple eşleşmekten onur duyacağını söyleyen Colette, "İnşallah Galatasaray bize çıkar. Çok önemli ve tarihi olan bir kulüp. Böyle bir eşleşme bizim için muhteşem olur" dedi. 

Barcelona'nın başarı sırrını açıklamaktan imtina etmeyen başarılı yönetici bunları beş maddeyle sıraladı: 
1- Minik tabanca Lionel Messi elbette. En önemli başarı sebebimiz. Harika bir oyuncu.
2- Demokrasi. Bizde başkanlık seçimleri ve kulübe üye olmak çok önemlidir. 3 senelik üyeliğin sonunda herkes başkanı belirlemek adına oy kullanabilir. 
3- Değerlerimiz. Biz Barcelona ve Katalonya'nın değerlerine sonuna kadar bağlı kalıyoruz. Tüm gençlerimizi bunlara bağlı olarak yetiştiriyoruz. 
4- Gurur duyduğumuz alt yapımız La Masia. Hatırlatayım, geçen hafta Levante maçında 11 alt yapı oyuncumuzla sahaya çıktık. 
5- Sosyal sorumluluk projelerimiz. Biz bunları yaptıkça hem dünyayı daha iyi bir hale getiriyoruz hem de kendimizi iyi hissediyoruz.