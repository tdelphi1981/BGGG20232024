İstanbul'da dev organizasyon
Voleybol Kadınlar CEV Şampiyonlar Ligi Dörtlü Finali yarın İstanbul'da başlayacak.Türkiye'den ev sahibi Galatasaray Daikin ile Vakıfbank, Azerbaycan'dan Rabita Bakü, İtalya'dan Unendo Yamamay ekiplerinin şampiyonluk mücadelesi vereceği dev organizasyon, Burhan Felek Voleybol Salonu'nda iki gün sürecek.

Dörtlü Final, yarın saat 14.00'teki Rabita Bakü-Unendo Yamamay maçıyla başlayacak. Günün ikinci maçında ise iki Türk takımı Galatasaray Daikin ile Vakıfbank saat 17.00'de karşı karşıya gelecek. İlk gün maçlarının galipleri ikinci gün saat 17.00'de şampiyonluk için, mağlupları ise saat 14.00'de üçüncülük için karşı karşıya gelecek.

Takımların sezon performansı

Kadınlar CEV şampiyonlar ligi Dörtlü Finali'ne adını yazdıran 4 ekip de sezon içindeki başarılı performanslarıyla dikkatleri çekmeyi başardılar. Tarihinde ilk kez CEV Şampiyonlar Ligi'ne katılan Galatasaray Daikin, İtalyan Unendo Yamamay, Rumen Dinamo Romprest ve Fransız ASPTT Mulhouse takımıyla birlikte yer aldığı C Grubu'nu 6 maçta 5 galibiyet, 1 yenilgi alarak lider olarak tamamlamayı bildi. Grup maçlarının ardından ev sahipliği hakkını elde eden sarı-kırmızılı ekip, direkt olarak Dörtlü Final'e yükseldi.

Bu sezon Türkiye'de ve Avrupa'da başarılı bir performans ortaya koyan ve hiç maç kaybetmeyen Vakıfbank, şampiyonluğun en önemli adaylarından biri olarak gösteriliyor. Fransa'dan Cannes, Rusya'dan Uralochka ve İsviçre'den Volero ekipleriyle mücadele ettiği A Grubu'nu namağlup lider bitiren Vakıfbank, play-off maçlarında önce Polonya'nın Atom Trefl takımını, ardından da Türk temsilcisi Eczacıbaşı VitrA'yı eleyerek Dörtlü Final'deki yerini aldı.
Azerbaycan temsilcisi Rabita Bakü, Polonya'dan Atom Trefl, İtalya'dan AsystelCarnaghi ve Çek Cumhuriyeti'nden Agel Prostejov ekipleriyle mücadele verdiği B Grubu'nu namağlup lider tamamladı. Play-off maçlarında Fransa'dan Cannes ile Rusya'dan Dinamo Kazan takımlarını yine maç kaybetmeden geçen Rabita Bakü, Dörtlü Final'e namağlup gelen bir diğer ekip konumunda.

İtalya temsilcisi Unendo Yamamay ise, Galatasaray Daikin'le birlikte yer aldığı C Grubu'nu, sarı-kırmızılı takımın ardından ikinci sırada tamamlarken, grup aşamasındaki iki yenilgisini de yine Galatasaray Daikin'e karşı yaşadı. Play-off aşamasında oldukça mücadeleli maçlar oynayan İtalyan ekibi, Almanya'dan Schweriner ve Azerbaycan'dan Azerrail Bakü'yü altın setlerle geçip, Dörtlü Final biletini kaptı.