Laureus Dünya Spor Ödülleri sahiplerini buldu
Laureus Dünya Spor Ödülleri'nde, Jamaikalı sprinter Usain Bolt yılın erkek, Büyük Britanyalı heptatlet Jessica Ennis ise yılın kadın sporcusu seçildi.
2013 Laureus Dünya Spor Ödülleri, Brezilya'nın Rio de Janeiro şehrindeki Municipal Tiyatrosu'nda düzenlenen ve sunuculuğunu ABD'li aktör Morgan Freeman ve aktris Eva Longoria'nın yaptığı gecede sahiplerini buldu.

Laureus Vakfı tarafından 2000 yılında Monaco'nun başkenti Monte Carlo'da dağıtılmaya başlanan ödüllerde, Londra Olimpiyatları'nda 100, 200 ve 4x100 metreyi kazanan Jamaikalı sprinter Usain Bolt, yılın erkek sporcusu, yine Londra Olimpiyatları'nda heptatlonda 6 bin 955 puanla ülke rekoru kırarak altın madalyaya uzanan Büyük Britanyalı Jessica Ennis ise yılın kadın sporcusu ödülünü kazandı.

2009 ve 2010 yıllarında da ödülü evine götüren Bolt, 3'üncü kez ödülü kazanarak, 2005, 2006, 2007 ve 2008'de üst üste 4 kez ödüle layık görülen İsviçreli tenisçi Roger Federer'den sonra ödüle en fazla sahip olan ikinci sporcu oldu.

Londra Olimpiyatları'nda tek erkekler şampiyonluğunu ve sezonun son 'grand slam' turnuvası ABD Açık'ı kazanan Büyük Britanyalı erkek tenisçi Andy Murray, 'yılın en iyi çıkış yapan sporcusu' ödülünü alırken, 2004 Atina Olimpiyatları'ndan 8 yıl sonra Londra Olimpiyatları'nda da erkekler 400 metre engellide altın madalyayı boynuna takan 35 yaşındaki Dominik Cumhuriyeti'nden Felix Sanchez, 'yılın geri dönüşü' ödülünü elde etti.

18'i altın olmak üzere kazandığı 22 madalya ile olimpiyat tarihinin en fazla madalya kazanan sporcusu ABD'li erkek yüzücü Michael Phelps ise bu yıl ilk kez verilen 'özel başarı ödülü'ne layık görüldü.

Chad Le Clos, Deco, Shelly-Ann Fraser-Pryce, Ruud Gullit, Kirani James, Jorginho, Vitali Klitschko, Philip Köster, Jens Lehmann, Arantxa Sanchez-Vicario, Ye Shiwen, Zhang Jike gibi önemli sporcuların da katıldığı gecede dağıtılan ödüller şöyle:

Yılın erkek sporcusu: Usain Bolt (Jamaika)
Yılın kadın sporcusu: Jessica Ennis (Büyük Britanya)
Yılın takımı: Avrupa Ryder Kupası Takımı (Golf)
Yılın en iyi çıkış yapan sporcusu: Andy Murray (Büyük Britanya)
Yılın geri dönüşü: Felix Sanchez (Dominik Cumhuriyeti)
Yılın engelli sporcusu: Daniel Dias (Brezilya)
Yılın ekstrem sporcusu: Felix Baumgartner (Avusturya)
Yaşam boyu başarı ödülü: Sebastian Coe (Büyük Britanya)