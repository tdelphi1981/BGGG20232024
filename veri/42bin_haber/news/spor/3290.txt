Meireles'te 3 formül
Tahkim Kurulu, 'Halis Özkahya'ya tükürük' polemiğine noktayı koyuyor
 %70 Kurul görüntülere göre sekiz maçlık tükürük cezasını onaylayabilir
 %20 Tükürüğün 8 maç cezası kalkar hakaret cezası ise 6 maça çıkabilir
 %10 Ceza onanır, 8 maçlık ceza Fatih Terim örneği gibi 1 yıl ertelenebilir
 SIDDIK TURGUT
 F.Bahçe'de Aykut Kocaman bilmecesi çözülürken, Raul Meireles'in de cezası bugün netleşecek. Tahkim Kurulu, saat 16.00'da başlayacak toplantısında nihai kararı verecek. Kurulun önünde 3 seçenek var.
 G.SARAY derbisinde kırmızı kart gördükten sonra Halis Özkahya'ya gay hareketi yapmaktan 3, tükürmekten de 8 olmak üzere 11 maç ceza alan Meireles'in kaderini TV görüntüleri belirleyecek.
 MEİRELES, Tahkim'in cumartesi günü yaptığı toplantıya katılıp, 'Tükürmedim. Ceza verecekseniz, yaptığım harekete verin' dedi. Kurul, bu ifadenin ardından Lig TV'den G.Saray derbisinin tüm açılardan çekilmiş, görüntülerini istedi. Tahkim, bu görüntüler ışığında kritik bir karar verecek.
 TAHKİM Kurulu'nun %70 ihtimalle PFDK'nın Meireles'e verdiği 8 maçlık tükürük cezasını onaylaması bekleniyor. Caner'in cezası Fırat Aydınus'a 'Lan' demediği ispat edilmesine rağmen onandı. Gerekçe olarak da Disiplin Talimatı'nın 'Müsabaka esnasında meydana gelen olaylarla ilgili hakem kararlarının hiçbirini değiştiremez veya bozamaz' maddesi gösterildi. Meireles'in cezası da onanabilir.
 6 MAÇ DA ÇIKABİLİR
 KURUL, bugün yapacağı toplantıda görüntülere bakarak Raul Meireles'in Halis Özkahya'ya tükürmediğine hükmedebilir. Ancak Tahkim Kurulu'nun cezayı iptal etmenin yanı sıra artırma yetkisi de var. Kırmızı kart sonrası Meireles'in hakeme şiddetli-küfürlü itirazı nedeniyle PFDK ceza vermedi. Yani Tahkim, Meireles'in 8 maçlık tükürük cezasını iptal edip, gayden aldığı 3 maçlık cezanın üstüne 3 maç da küfür cezası verebilir. Cezası 6 maça inmiş olur.
 TERİM ÖRNEK OLUR
 F.BAHÇE, PFDK'nın Meireles'e verdiği ceza ile ilgili Tahkim Kurulu'na gönderdiği itiraz dilekçesinde iki tane talepte bulundu. Sarı-Lacivertli kulübün avukatları, dilekçeye 'Raul Meireles'in tükürük cezasının iptal edilmesini talep ediyoruz. Ceza iptal edilmezse Disiplin Talimatı'nın 103. maddesi gereğince cezanın ertelenmesi talebinde bulunuyoruz' yazdı. Erteleme maddesi geçen sezon Fatih Terim için uygulanmıştı.
  