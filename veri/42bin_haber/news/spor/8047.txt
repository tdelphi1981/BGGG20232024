Kupa Fenerbahçe Ülker'in
Erkekler Basketbol Türkiye Kupası'nı Galatasaray Medical Park'ı 63-57 yenen Fenerbahçe Ülker kazandı. Spor Toto Türkiye Kupası Final mücadelesi finalinde Fenerbahçe Ülker, büyük çekişmeye sahne olan mücadelede Galatasaray Medical Park’ı 63-57’lik skorla mağlup ederek şampiyonluğa ulaştı.

Mücadeleyi 21 sayı- 5 ribaundla tamamlayan David Andersen final maçının En Değerli Oyuncusuolurken, oyuncuya ödülünü Eskişehir Büyükşehir Belediyesi Başkanı Prof. Dr. Yılmaz Büyükerşensundu.

Ardından kupa törenine geçilirken öncelikle Eskişehir’deki organizasyona katkılarından dolayı Eskişehir Büyükşehir Belediyesi Başkanı Prof. Dr. Yılmaz Büyükerşen, Anadolu Üniversitesi Rektörü Prof. Dr. Davut Aydın, Gençlik Hizmetleri ve Spor İl Müdürü Hüseyin Aksoy, Anadolu Üniversitesi BESYO Müdürü Prof. Dr. Güven Sevil ve Basketbol İl Temsilcisi Murat Özgül’e bir teşekkür plaketi verildi. Sonrasında ise Eskişehir Büyükşehir Belediyesi Başkanı Prof. Dr. Yılmaz Büyükerşen, Anadolu Üniversitesi Rektörü Prof. Dr. Davut Aydın ve Türkiye Basketbol Federasyonu Asbaşkanı Akın Suel ilk olarak Galatasaray Medical Park takımına ikincilik madalyalarını verirken ardından şampiyon Fenerbahçe Ülker takımına madalyalarını ve kupayı takdim etti.

Öte yandan karşılaşmayı Eskişehir Büyükşehir Belediyesi Başkanı Prof. Dr. Yılmaz Büyükerşen, Odunpazarı Belediye Başkanı Burhan Sakallı, Eskişehir Milletvekili Kazım Kurt, Anadolu Üniversitesi Rektörü Prof. Dr. Davut Aydın, İl Jandarma Komutanı Feyzullah Günal, Türkiye Basketbol Federasyonu Asbaşkanı Akın Suel, TBF Yönetim Kurulu Üyeleri, TBF Disiplin Kurulu Başkanı İmran Işıldar ve TBF Genel Sekreteri Ali Özsoy da izledi.

Mücadelenin başında topu pota altına indiren Galatasaray Medical Park, Ersin Dağlı ile iki basket bulurken, Sarı Lacivertliler ise Bo Mc Calebb ile Oğuz Savaş’ın sayılarıyla 3. dakikada durumu 8-4’e getirdi. Macvan ve Arroyo’nun sayılarıyla reklam molasına 12-13 üstün giden Sarı Kırmızılılar karşısında Fenerbahçe Ülker, Oğuz ile Andersen’i etkili kullanarak 9-2’lik seri yakaladı ve periyotu da 21-15 önde tamamladı. İkinci periyotta David Andersen, Ömer Onan ve Mike Batiste ile rakibinin top kayıplarını iyi değerlendiren Sarı Lacivertliler, 13.dakikada farkı 9 sayıya çıkarttı (28-19). Ergin Ataman’ın molasının ardından Galatasaray Medical Park savunmada rakibini durdurdu ve Boniface N’dong, Furkan Aldemir ve Manuchar Markoishvili ile 10-0’lık seri yakalayarak 28-30 öne geçti. Mücadelenin ilk yarısını da Sarı Kırmızılılar 29-32 önde kapattı. 

Üçüncü periyota iyi başlayan Fenerbahçe Ülker, tamamı David Andersen’den olmak üzere 7 sayı birden bulunca skor 36-32’ye geldi. Mola alan Sarı Kırmızılılar, Ersin Dağlı, Engin Atsür ve Carlos Arroyo üçlüsüyle skor üreterek durumu 36-39’a getirdi. Alan savunmasına dönen rakibi karşısında dış atışlarda istediği isabeti bulamayan Sarı Lacivertliler, Oğuz Savaş’a top indirerek hücum etti. Mücadelenin üçüncü periyotunu 41-44 önde kapatan Galatasaray Medical Park, son 10 dakikalık bölüme de Boniface N’dong’un pota altındaki etkinliğiyle basketiyle başladı. Bu bölümde Fenerbahçe Ülker, Emir Preldzic’in hücumları iyi organize etmesiyle 34.dakikada skorda dengeyi yakaladı (48-48). Oğuz Savaş’ın oyuna ağırlığını koyduğu bölümde Bojan Bogdanovic ile de üç sayılık basket bulan Sarı Lacivertliler, son iki dakikaya da 56-55 üstün girdi. İki takım da son bölümde serbest atışları sayıya çeviremezken, Emir Preldzic’in turnikesiyle bitime 13 saniye kala Fenerbahçe Ülker 61-57 öne geçti. Sarı Lacivertliler, bu zorlu mücadeleden de 63-57 galibiyetle ayrıldı.