Gosso Mersin İY'de
Spor Toto Süper Lig takımlarından Mersin İdmanyurdu, bir dönem Orduspor forması giyen siyahi futbolcu Jean Jacques Gosso ile sezon sonuna kadar sözleşme imzaladı 
 Kulüp Başkanı Ali Kahramanlı ile Hilton Otel’de bir araya gelen Fildişi Sahilli Gosso, "Bu transfer benim için önemli bir deneyim olacak. Şu anda Mersin İdmanyurdu puan tablosunda hak ettiği yerde değil. Bu durum ikinci yarıda hem benim için, hem de takım için çok önemli bir sınav olacak. Ben kendi adıma elimden gelenin en iyisini yaparak takıma katkıda bulunacağıma inanıyorum. Her zaman bunun için hazır olacağım. İyi bir takım ruhu ile bu sıkıntılı durumdan kurtulacağımıza inanıyorum. Bana olan güvenlerinden dolayı kulüp başkanı ve yönetimine teşekkür ediyorum" dedi. 
 Gosso’nun kendileri için çok önemli ve değerli bir oyuncu olduğunu belirten Kahramanlı ise, "İşini en iyi yapan, herkesin tanıdığı bir futbolcu. Bu transferi yaparken çok kulüp devreye girdi, ama Gosso bizi tercih etti. Ben bu yüzden kendisine teşekkür ediyorum. Gosso ile birlikte transferlerimizin yüzde 99’unu yapmış olduk. İkinci devreye hazırız. İyi bir kadromuz var, iyi bir takım kurduk. Her şeyden önce Giray Bulak gibi değerli bir hocamız var. Bu transferleri yaparken Giray Hocamızın istediği oyuncuları almaya çalıştık" dedi. 
 İKİNCİ YARI İYİ OLACAK
  
 Ligin ilk yarısında biraz sıkıntılı bir dönem geçirdiklerini, ancak ikinci yarı daha iyi olacaklarını kaydeden Kahramanlı, "Şu anda bulunduğumuz yer bize yakışmıyor. Bu transferlerle birlikte ikinci yarı Mersin idmanyurdu’nun sezonu olacak. Mersin İdmanyurdu, 29 yıl sonra Süper Lig’e çıkan bir takım. Bizim amacımız Mersin İdmanyurdu’nun ligde kalıcı olmasıdır. Bunun için mücadele ediyoruz. 
 Biz yönetim olarak üstümüze düşen görevi en iyi şekilde yapmaya çalışıyoruz. Ligde çok kulüpler transfer yapmazken, biz hemen hemen transferleri bitirdik. Öyle zannediyorum ki, kaliteli ve güzel transferler yaptık. Bundan sonra da elimizden geleni yapmaya devam edeceğiz. Ben bu sıkıntılı süreci hep birlikte el ele vererek aşacağımıza inanıyorum. Bizim amacımız Mersin idmanyurdu’nu çok daha ilerilere taşımaktır" diye konuştu. 
 DHA