İtalyan sporcu Schwazer'e men cezası
Doping yaptığı belirlendiği için 2012 Londra Olimpiyat Oyunları öncesinde İtalya Milli Olimpiyat Takımı'ndan çıkarılan ve dopingli maddeyi Türkiye'den aldığını ileri süren yürüyüş sporcusu Alex Schwazer için 4 yıl spordan men cezası istendi.İtalya Milli Olimpiyat Komitesi'nden (CONI) yapılan açıklamada, Ulusal Anti Doping Kurulu'nun, 27 yaşındaki Schwazer'in, Dünya Anti-Doping Ajansı'nın (WADA) yaptığı doping testinde sonuçlarının pozitif çıkması, 'Eritropoietin (EPO)' gibi yasaklı doping maddesini satın alması ve üzerinde bulundurması sebebiyle 4 yıl spor müsabakalarından diskalifiyesini istediği bildirildi.

İtalyan haber ajansı ANSA'dan yer alan haberde ise, Schwazer'in kendisi için istenen cezanın ardından, konuyla ilgili kendisinin samimi itirafı ve işbirliğinin dikkate alınmamasına şaşırdığı ve üzüldüğü belirtildi.

Pekin 2008 Olimpiyat Oyunları'nın 50 kilometre yürüyüş branşının altın madalyalı ismi Schwazer, vücudunda yasaklı EPO maddesinin tespit edilmesi sebebiyle 2012 Olimpiyat Oyunları öncesi İtalya Milli Takımı kadrosundan çıkarılmıştı. Schwazer, düzenlediği basın toplantısında ise ağlayarak doping yaptığını itiraf etmiş ve yasaklı maddeyi, Eylül 2011'de Antalya'da bir eczaneden aldığını ileri sürmüştü.