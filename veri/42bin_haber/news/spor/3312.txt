Denizli'de tatil zamanı
Spor Toto 2. Lig ekibi Denizli Belediyespor'da devre arası tatili başladı.Futbolcular, tatil öncesi son antrenmanı, Kınıklı Altyapı Tesisleri'nde yaptı. Teknik direktör Adnan Erkan ve yardımcıları nezaretinde gerçekleştirilen antrenmanda koşu yapan futbolcular, daha sonra 6'ya 3 pas çalıştı.

Antrenmanın ardından tesislerde toplanan kırmızı-beyazlı futbolcular, Denizli Belediyespor Kulüp Başkanı Rüşan Uzunoğlu ile bir araya geldi.

Başkan Uzunoğlu, teknik heyetin de hazır bulunduğu toplantıda, futbolculardan tatil dönemini dinlenerek geçirmelerini istedi.

Ligin ikinci yarısı için en üst seviyede moral ve motivasyonla tatilden dönmelerini beklediklerini ifade eden Uzunoğlu, şunları söyledi: Çünkü yoğun bir çalışma dönemi sizleri bekliyor. Hepinizin yeni yılını şimdiden kutlarım. Yeni bir yıl, yeni umutlar demek. Denizli Belediyespor'u yeni yılda daha iyi yerlerde görmek istiyoruz. Bunun için hep beraber çalışacağız. Bizler, yönetim kurulundaki arkadaşlarla her zaman olduğu gibi, geceli gündüzlü çalışmaya devam edeceğiz. Sizlerden de aynı özveriyi bekliyoruz.

Kırmızı-beyazlı ekip, 3 Ocak'a kadar sürecek tatilin ardından ikinci yarı hazırlıklarını, bir hafta süreyle Denizli'de sürdürecek, ardından Antalya'da kampa girecek.