Del Piero ve Barthez pistlere iniyor
Yeşil sahaların efsanelerinden Alessandro Del Piero ve Fabien Barthez, başarılı futbol kariyerlerinin ardından rotalarını motorsporlarına çevirdiler.
İtalyan futbol efsanesi Alessandro Del Piero, Amerika'lı aktör Patrick Dempsey ile Le Mans 24'e takım patronu olarak katılmaya hazırlanıyor. 

2006 yılında İtalya ile Dünya Kupası'nı kazanma mutluluğunu yaşayan ve kariyerinde sayısız başarıya sahip olan Juventus takımının eski yıldızı Del Piero, ABD'de başarıdan başarıya koşan televizyon dizini Grey's Anathomy'nin yıldızı Patrick Dempsey ile Le Mans 24 saate tek araçla katılacak.

Amerikan Le Mans serisinde ise tam zamanlı olarak yarışacak takımın adının ise Dempsey/Del Piero Racing olacağı duyuruldu. 

Futbol hayatına Sydney FC'de devam eden Del Piero ve Dempsey arasındaki bağlantıyı ise, bu sezon takım adına yarışacak olan Los Angeles'ta avukatlık, aynı zamanda ALMS serisinde yarış pilotu olan Michael Avenatti'nin kurduğu biliniyor. 

38 yaşındaki Del Piero konu hakkında yaptığı açıklamada, "İtalya'dayken çocukluğumdan beri motorsporlarına büyük bir hayranlık duyardım. Patrick ile ortaklığımızdan heyecan duyuyorum. Üst düzeyde mücadele etmeyi ve şampiyonluklar kazanmayı hedefliyoruz." ifadelerini kullandı. 

Takımın hangi otomobille yarışacağı ise henüz açıklanmadı. 

Garip ama gerçek!
Fransa Ulusal Futbol Takımı'nın eski kalecisi Fabien Barthez ise önümüzdeki sezon, 2006 Dünya Kupası finalinde kendisine penaltılardan birini atan Del Pierro'dan intikamını pistte almaya çalışacak.

Düzenli olarak Fransa GT serisinde yarışan Barthez, geçtiğimiz sezon bir Formula Le Mans otomobili test ederek bu konudaki kararlılığını göstermişti.