F.Bahçe ile BATE Borisov ilk randevuda
UEFA Avrupa Ligi'nde son 32 takımın yer aldığı 2. turun ilk maçında yarın karşı karşıya gelecek Fenerbahçe ile Belarus temsilcisi BATE Borisov, Avrupa kupalarında ilk kez birbirlerine rakip olacak.Sezona UEFA şampiyonlar ligi'nde 2. eleme turundan başlayıp, 3. eleme ve ardından da play-off turlarını geçerek gruplara kalma başarısını gösteren Belarus ekibi, (F) Grubu'nu 6 puanla 3. sırada tamamlayıp yoluna UEFA Avrupa Ligi'nde devam etme şansını yakaladı ve Fenerbahçe'ye rakip olmuştu.

UEFA Şampiyonlar Ligi 3. eleme turunu geçmesine rağmen, play-off engeline takılan sarı-lacivertli ekip ise sezona UEFA Avrupa Ligi'nde devam ederken, başarılı bir performans ortaya koyarak (C) Grubu'nu 13 puanla lider tamamladı ve son 32 takım arasında Devler Liginden gelen BATE Borisov ile eşleşti.

İkisinin de 5'er galibiyeti var

İki ekibin de bu sezon Avrupa kupaları mücadelesinde 5'er galibiyeti bulunuyor. Belarus temsilcisi eleme turlarında ve grup aşamasında Şampiyonlar Ligi kulvarında 12 maçta 5 kez kazandı, 3 kez berabere kaldı, 4 maçta da yenildi. Fenerbahçe ise Şampiyonlar Ligi elemeleri ve UEFA Avrupa Ligi gruplarında toplam 10 maçın 5'ini kazandı, 3 kez berabere kaldı, 2 maçta da rakiplerine yenildi.

Lille ve Bayern Münih'i yendi

UEFA Şampiyonlar Ligi elemelerini 3'er galibiyet ve beraberlik alarak yenilgisiz geçen Belarus temsilcisi, ilk iki maçta üst üste galibiyetler aldığı grup aşamasında son 4 maçını ise yitirdi.
(F) Grubu'nda ilk maçta deplasmanda Fransa temsilcisi Lille'i 3-1 yenen BATE Borisov, ikinci maçında ise sahasında konuk ettiği Almanya'nın güçlü ekibi Bayern Münih'i aynı skorla mağlup etmesini bildi. Belarus ekibi bu iki maçın ardından Valencia'ya iki maçta da yenilip (3-0, 4-2), Lille (2-0) ve Bayern Münih'e (4-1) karşı rövanşları da yitirdi.

Fenerbahçe'nin avantajı deplasman performansı

Fenerbahçe, zorlu deplasmana, son dönemde Avrupa kupalarında rakip sahalardaki etkili performansının avantajıyla çıkacak. UEFA Şampiyonlar Ligi play-off turunun ilk maçında Rusya'nın Spartak Moskova takımına 2-1 yenildikten sonra, sırasıyla deplasmanlarda Borussia Mönchengladbach (4-2), AEL Limassol (1-0) ve Olympique Marsilya'yı (1-0) yenen sarı-lacivertliler, son 3 deplasmanından da 3 puan çıkarmasını bildi.