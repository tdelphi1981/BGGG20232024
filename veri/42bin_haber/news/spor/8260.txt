Drogba'da Çin işkencesi
 
 Galatasaraylılar uzun bekleyişin ardından Didier Drogba’ya kavuştu, ama hâlâ o anın hayalini kuruyor. O an da yıldız oyuncunun Sarı-Kırmızılı formayı giyip sahaya çıkacağı gün. İmzayı atan, adı Şampiyonlar Ligi sınavı öncesinde yeni listeyle UEFA’ya bildirilen, Arena’da Antalya maçını izleyen ve dün de sağlık kontrolünden geçen Drogba’nın lisans problemi ise hâlâ çözülebilmiş değil.  
 Çin’deki eski kulübü Shanghai Shenhua ile FIFA’lık olan golcüye dava sürecinde geçici oynama belgesi verilmesi bekleniyor. Cim Bom’un kurmayları da bu yönde sıkı bir çalışma yürütüyor. Ancak Çinliler de FIFA da uzattıkça uzatıyor. Teknik direktör Fatih Terim, “Eğer işlemler tamamlanırsa Akhisar maçında oynar” mesajları verirken, kimse aksi bir sonucu düşünmek dahi istemiyor. Tablonun en geç perşembe gününe kadar netleşeceği de edinilen bilgiler arasında.