Karşınızda futbolcu çiftliği La Masia
Barcelona dün Levante maçında sadece alt yapısından çıkarttığı oyuncularla mücadele etti. Peki bunun anlamı neydi? Sormanız güzel, karşınızda futbolcu çiftliği La Masia var!
Alt yapı oyuncuları önemlidir. Alt yapıdan çıkan oyuncunun takımı benimsediğine dair düşünce yaygındır. Aynı şekilde tribünler de o oyuncuyu destekler, kendi evlatları, kardeşleri, ağabeyleri olarak görürler... Peki günümüzde bir takımda kaç alt yapı oyuncusunun forma giymesine aşinayız? 1, 4, bilemedin 5? Alt yapısıyla futbol dünyasına şekil veren Barcelona'da bu sayı iki gün önce oynanan Levante maçında 11'di... Katalanlar %100 La Masia menşeili oyuncularıyla mücadele etti, müsabakayı 4-0 kazanmayı başardı.  
Peki dünkü maçın önemi neydi? La Masia'dan çıkan 10 oyuncunun ilk 11'de başlaması, 14. dakikada Dani Alves'in sakatlanması sonucu oyuna dahil olan Montoya'yla birlikte bu sayının 11'e yükselmesiydi. 1990'dan bu yana ilk kez Barcelona alt yapı oyuncularından kurulu bir kadroyla sahadaki yerini aldı. 4 sezon Barcelona'nın başında kalan Pep Guardiola döneminde bu sayı en fazla 9 olmuştu.  
La Masia'nın kelime anlamı tam anlamıyla şu: "Çiftlik Evi". Camp Nou'nun yer aldığı Les Corts Caddesi'nde ve stadyuma 4.5 kilometre uzaklıkta. Bu genç oyuncularla Barcelona kültürünün harmanlaması demek. Antrenmanlarını yapıp garajlarından çıkan Barcelonalı yıldızlardan imza almak, dünya devleriyle olan müsabakaları izlemek, Messi, Initesta, Xavi gibi isimlerle aynı havayı solumak anlamına geliyor pek tabii...  
2002'de dünyanın en iyi alt yapısı ödülünü alan futbolcu çiftliğinde 300'den fazla genç oyuncu bulunuyor. Burası 1700'lerde gerçekten çiftlik evi olarak kullanılıyordu. 1957'de alt yapı olarak kullanılmaya başlandı ve kulübün merkezi oldu. 1979'da ise sadece genç oyuncuların kontrolündeydi. 5000 metrekarelik tesislerde futbol sahasının yanı sıra, basketbol, hentbol, futsal gibi sporlar içinde yerler bulunuyor. Yüksek teknolojili bu tesisin yenilenmesi için 11 milyon Euro harcanmıştı.  
La Masia 2010'da şöyle bir gururu da eline geçirdi. Alt yapısından yetiştirdiği üç oyuncusu, FIFA Altın Top ödülünde finale kalarak kendi aralarında yarıştı. Bu isimler yine Messi, Iniesta ve Xavi'ydi.  
Levante maçı kadrosu: Victor Valdes  Montoya  Puyol  Pique  Alba  Busquets  Xavi  Iniesta  Fabregas  Pedro  Messi 
La Masia'nın Felsefesi: 
La Masia'nın bir felsefesi var. "Katalan olmak öğrenilebilir" diyorlar. Bununla birlikte futboldan da bahsediyorlar elbette. Total futbolu gençlere öğretmek en büyük tutkuları. Oyuncuların akışkan bir şekilde maça konsantre olmaları, hızlı pas oyununu başarmaları ve çok çabuk pozisyon değiştirmek onlar için en önemli üç madde. Barcelona'nın bir başka başarısı ise devamlılık. Guardiola, Xavi ve Iniesta örneklerinde olduğu gibi. Guardiola gittiği zaman yerine Xavi geçmişti. Şimdi son demlerini yaşayan yıldızın yerine de hücum yönü daha yüksek Iniesta'nın olması şaşırtıcı değil.  
La Masia'nın Yıldızları (Alfabetik sıraya göre) 
Amor, Arteta, Bojan, Busquets, Cuenca, De La Pefia, Dos Santos, Fabregas, Ferrer, Francisco, Gabri, Gerard Lopez, Guardiola, Iniesta, Jordi Alba, Luis Garcia, Luis Milla, Luque, Messi, Pedro, Pique, Puyol, Rafinha, Reina, Sergi, Tello, Thiago, Motta, Valdes, Xavi. 
Sayılarla La Masia 
- 5 milyon Euro: Bu tesislerde yıllık tam 5 milyon Euro'luk para işletiliyor. 
- 60: Ev denilen bölümlerde 60 oyuncu bulunuyor. 
- 10: 10 tane farklı yaşları barındıran çiftlik evleri var. 
- 1000: Her yıl 1000 genç Barcelonalı olmak için bu tesislere geliyor. 
- 200: Takıma her yıl sadece 200 genç seçiliyor. 
- 56: Alt yapıda 56 insan çalışıyor. İçlerinde doktorlar, psikologlar, aşçılar ve diyetisyenler de var. 
- 4-3-3: Alt yapıda tüm takımlar 4-3-3 dizilişiyle oynatılıyor.