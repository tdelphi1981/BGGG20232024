Gözü Schalke'de
Yarın ya da perşembe günü İstanbula gelmesi beklenen Fildişili star, pazar günü Arenadaki MP Antalya maçında taraftarla buluşacak.

DROGBA, DEVLER LİGİ MAÇINDA GALATASARAY FORMASI GİYEBİLECEĞİNİ AÇIKLADI 
Galatasaray'da Didier Drogba heyecanı. Fildişi Sahili’nin Nijerya’ya 2-1 yenilerek Afrika Uluslar Kupası’na veda etmesinin ardından Drogba, Cim-Bom’a katılmak için saatleri saymaya başladı. Sarı-kırmızılı taraftarların dört gözle beklediği 34 yaşındaki yıldızın menajeri Ceylan Çalışkan, golcü futbolcunun gelişi ve ne zaman oynayacağı konusunda açıklamalarda bulundu. Çalışkan, Drogba’nın yarın ya da perşembe günü İstanbul’a olacağını belirterek şunları söyledi: 
Geçici lisansı 15 günde çıkar 
“FIFA’nın Çin’in Şangay Şenhua kulübüne verdiği süre 4 Şubat’ta doldu. FIFA böyle dosyalara büyük önem verir. Normalde 21 gün içinde bir karar verilmesi lazım. Bir terslik olacağını düşünmüyorum. Drogba’nın geçici lisansı 15 güne kadar hazır olur. FIFA daha önce Galatasaray’dan olaylı şekilde ayrılan Franck Ribery’nin geçici lisansını 4 günde çıkarmıştı. Drogba, pazar günü TT Arena’daki Antalya karşılaşmasını tribünden izler, Şampiyonlar Ligi’ndeki Schalke maçında da forma giyer.” 
10 bin kişilik karşılama töreni 
En kısa zamanda yeni takımında forma giymek istediğini belirten Didier Drogba  da, “Schalke maçında sahada olacağıma inanıyorum” dedi. Bu arada sarı-kırmızılı taraftarların, Eboue ile birlikte İstanbul’a gelecek olan Fildişi Sahilli star için müthiş bir karşılama töreni hazırlığı içinde olduğu bildirildi. Wesley Sneijder için havaalanına yaklaşık 5 bin kişinin akın ettiği Drogba’da bu rakamın 10 bini bulacağı ifade ediliyor. Yönetimin de Arena’da görkemli bir imza töreni düzenleyeceği öğrenildi.