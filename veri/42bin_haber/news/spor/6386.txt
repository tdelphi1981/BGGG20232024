Melo'dan 'tükürük' açıklaması
 
 Türk Telekom Arena'da oynanan derbide zaman zaman gerginlikler yaşandı. Karşılaşmanın 60. dakikasında yaşanan bir ikili mücadele sonrası, iki takım oyuncuları arasında tartışma çıktı. Oğuzhan'la diyaloğa giren Melo, yardımcı hakemin uyarısıyla kırmızı kart gördü.  
 Hakem Tolga Özkalfa, Brezilyalı oyuncuyu Oğuzhan'a tükürdüğü gerekçesiyle saha dışına gönderdi. Şimdi gözler hakemin yazacağı rapora çevrildi. Raporda Melo'nun Oğuzhan'a tükürdüğü yönünde bir ifade yer alırsa, yıldız oyuncuyu 4-6 maç arası ceza bekliyor.  
 Melo'dan açıklama
  
 Öte yandan karşılaşma sonrası twitter'dan pozisyonla ilgili açıklama yapan Melo, "Çocuklarımın üstüne yemin ederim ki tükürmedim. Kamera görüntülerini defalarca izleyebilirsiniz. Çok üzgünüm ama haklı olduğumun kanıtlanacağına eminim" ifadelerini kullandı.