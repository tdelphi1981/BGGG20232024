"Quaresma gündemimizde değil"
Galatasaray Kulübü İcra Kurulu Başkanı Lutfi Arıboğan, Beşiktaş'ın kadro dışı bıraktığı Ricardo Quaresma'nın gündemlerinde olmadığını söyledi. 
Galatasaray Kulübü İcra Kurulu Başkanı Lutfi Arıboğan, Galatasaray-Fenerbahçe derbisi sonrasında Bağdat Caddesi'ndeki GSStore mağazasına yapılan saldırıyı kınadı.

Haliç Üniversitesi Mecidiyeköy Kampüsü'nde gerçekleştirilen "11. Geleneksel Türkiye Spor Adamları Ödülleri" töreninde gazetecilere açıklamalarda bulunan Lutfi Arıboğan, Bağdat Caddesi'nde geçtiğimiz gün açılan ve sarı-kırmızılı kulübün ürünlerinin satıldığı GSStore mağazasına Fenerbahçe taraftarları tarafından yapılan saldırıyı kınayarak, "Kendini bilmez kişiler tarafından yapılan bu saldırıyı kınıyorum. Hiçbir kulüp yöneticisi, spor adamı bu saldırıyı tasvip etmez. Orası bir iş yeridir. Çalışmaya devam edecek" diye konuştu.

Basın mensuplarının devre arasında transfer yapılıp yapılmayacağıyla ilgili soruları üzerine ise Arıboğan, bu konuda çalışmalarının sürdüğünü aktararak, "Devre arasında transfer yapmamız muhtemeldir. Teknik direktörümüzle görüşerek, onun direktifleri doğrultusunda devre arasında transfer çalışmaları yapacağız" şeklinde konuştu.

Lutfi Arıboğan, Beşiktaş Kulübü ile yaşadığı sorunlar nedeniyle kadro dışı kalan Portekizli Ricardo Quaresma'nın ise gündemlerinde olmadığını sözlerine ekledi.