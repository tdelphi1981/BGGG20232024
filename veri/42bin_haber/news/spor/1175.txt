Adana Botaş Kursk hazırlıklarını tamamladı
FIBA Kadınlar Avrupa Kupası (F) Grubu'nda yer alan Adana BOTAŞ, yarın sahasında oynayacağı Dynamo Kursk maçının hazırlıklarını tamamladı.Adana BOTAŞ'tan yapılan yazılı açıklamada, pazartesi gününden bu yana çalışmalarını aralıksız şekilde sürdüren kırmızı-beyazlı Adana temsilcisinin maça hazır olduğu belirtilirken, oyuncuların ikinci galibiyeti alarak Avrupa'da yollarına devam etmek istedikleri belirtildi.

Açıklamada görüşlerine yer verilen oyuncularından Courtney Paris, antrenmanlarda taktik ve kondisyon olarak hazır hale geldiklerini belirtti. Güçlü bir rakibe karşı oynayacaklarının altını çizen Paris, şöyle devam etti:
Takım olarak biz kendi oyunumuzu oynadığımız takdirde Dynamo Kursk'u mağlup ederiz. Bu maçta Adanalı taraftarların desteğine çok ihtiyacımız var. Bizler sahada mücadele ederken taraftarlarımızın bizi sürekli desteklemesi çok önemli. Takım olarak galibiyete inandık, taraftarımızın desteği de gücümüze güç katacaktır.