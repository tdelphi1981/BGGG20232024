Urfa'da transfer yeni yönetimi bekliyor
Şanlıurfaspor İkinci Başkanı Reşit Akıl, yönetim kurulunu düşünen kişilerin acilen, yeni transferleri yaparak devre arası kampa ulaştırması gerektiğini belirtti.
Akıl, yaptığı açıklamada, mevcut yönetim kurulu üyelerinin aday olmayacağını açıkladığı olağanüstü kongre kararının ardından bazı kişilerin liste hazırlığı yaptığını söyledi. Söz konusu kişilerin yönetim kuruluna girecek yeni adaylardan yüklü miktarda para talep ettiğine ilişkin ciddi duyumlar aldıklarına dikkati çeken Akıl, söz konusu talebi desteklemediklerini ifade etti.
 
Akıl, Şanlıurfaspor kafilesinin Antalya Belek'te eksik oyuncu kadrosuyla devre arası kampın hazırlıklarını sürdürdüğünü ve yeni transferlere ihtiyaç duyulduğunu vurgulayarak, şunları kaydetti: Kampın bitimine 10 gün kaldı. Zaten eksik kadroyla kamp yapılmaya çalışılıyor. Kampa, mutlaka yeni transferlerin yetiştirilmesi gerekiyor. Ligin başında benzer sıkıntılar yaşamıştık. Takımımızın as kadrosunu sonradan kurmuştuk. Aynı olumsuzlukları yaşamamak için önümüzdeki süreç takım adına daha iyi değerlendirilmelidir. Özellikle defans, orta saha ve forvet hattına oyuncu takviyesi yapılmalıdır. Yönetimi düşünen kişilerin acilen bu hafta içerisinde ihtiyacımız olan transferleri yaparak kampa ulaştırması gerekiyor.
 
Reşit Akıl, ayrıca olağanüstü kongreye kadar mevcut yönetimin takımın ilerlemesi adına elinden geleni yapacağını sözlerine ekledi.