Ali Dürüst: TFF'ye inancımız kalmadı
Galatasaray Kulübü İkinci Başkanı Ali Dürüst, Türkiye Futbol Federasyonu'na (TFF) inançlarının kalmadığını söyledi.
Galatasaray Kulübü İkinci Başkanı Ali Dürüst Galatasaray TV'de gündeme ilişkin açıklamalarda bulundu. Tahkim Kurulu'nun Raul Meireles'in cezasında indirime gitmesinin adil olmadığını dile getiren sarı - kırmızılı yönetici, Türk futbolunun hakkını da arayacaklarını belirtti. 

Verilen kararlarda çifte standart olduğunu ifade eden Dürüst, "Çifte standart var. Konu Galatasaray olmasa da bu vicdanı yaralayan durum ortada. Biz kişilere değil, kurullara güveniyoruz. Biz kurulların çelişkili raporunu gözler önüne getiriyoruz. Engin Baytar ile ilgili yorum yapıldı. Biz saygıyla karşıladık ancak bu ceza fazladır dedik. Asla bir sebep arkasına sığınmadık. Bizim sıkıntımız çifte standart. Hakemler üzerinde psikolojik baskı yaratılmaya çalışılıyor." dedi.

Televizyon görüntüleri üzerinden kararlar verilmesinin yanlış olduğunu belirten Ali Dürüst, "Televizyon görüntülerine göre bu işi yapacaksak hakemin verdiği penaltı kararları da yarın tartışılır ve değiştirilmeye çalışılır. Ortada bir yanlış var ama yanlış kimin ben bilemem. Önceki rapor ve televizyon izleniminin ardından nasıl bir görüntü ortaya çıktı da siz kararı değiştiriyorsunuz?." şeklinde konuştu.

Türk futbolunun hakkını arayacaklarını ifade eden İkinci Başkan, "Geçen sene play - off'a geçildi. Geçilmesinin sebebi ortada. Galatasaray ve diğer kulüpler bunun dışında kalmaya özen gösterdi. Sakin açıklamalar yapmaya çalıştık kimse mağdur olmasın diye. Geçen sene play - off sürecini yaşadık, şampiyon olduk artık her şey geride kaldı dedik. Geçen haftaya kadar futbol konuşalım dedik. Saha içinde olanlarla ilgili cezalar uygulanır ve orada kalır. Hakkımızı aramak için illa ki federasyonun kapısına dayanmayacağız. Biz Türk futbolunun hakkını arayacağız." diye konuştu.