"Tek hedefimiz galibiyet"
TKİ Tavşanlı Linyitspor Teknik Direktörü Ümit Erol Tok, Adanaspor maçında tek hedeflerinin galibiyet olduğunu bildirdi.Kırmızı-siyahlı takım, sahasında Adanaspor ile oynayacağı karşılaşmanın hazırlıklarını, Tavşanlı ilçesine bağlı Tunçbilek beldesindeki kulüp tesislerinde yaptığı antrenmanla sürdürdü. Tok, antrenman sonrası AA muhabirine yaptığı açıklamada, kalan karşılaşmalarda sahalara kazanmak için çıkacaklarını söyledi.

Kayseri Erciyesspor'a, oyuncularının iki hatası nedeniyle iki gol yiyerek mağlup olduklarını belirten Tok, şöyle konuştu:

Bizim gibi alt sıralardaki takımlar da maç kaybediyor. Alt sıralarda olup en kısa zamanda 2-3 maç kazanan ekip rahatlayacaktır. Bunu biz gerçekleştirmek istiyoruz. Adanaspor maçında tek hedefimiz galibiyet. İnşallah kazanacağız. Ondan sonraki Karşıyaka maçını da kazanırsak rahatlayacağız. Amacımız; iki haftada 6 puan alıp takımımızı 28 puana getirerek, biraz da olsa rahatlatmak. Adanaspor maçına, Kayseri Erciyesspor karşılaşmasında kırmızı kart gören Murat Özavcı'dan yoksun çıkacağız. Onun dışında kart cezalısı ya da sakat oyuncumuz yok. Bu maçta oyun sistemimizde değişiklik yapabiliriz. Hücumu daha fazla düşüneceğiz. Şu anda bunun çalışmasını yapıyoruz. Bunun verimini de bu hafta sonu yapacağımız maçta almayı umuyoruz.

Tok, iki hafta sonra ligde bazı şeylerin yerine oturacağını ifade ederek, hiçbir takımın puan kaybına tahammülü olmayan bir sürece girildiğini anlattı. En az 37 puan alan takımların ligde kalacağını tahmin ettiğini dile getiren Tok, kalan 11 haftalık süreçte en kısa sürede bu puana ulaşmak istediklerini sözlerine ekledi.