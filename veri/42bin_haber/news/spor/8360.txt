TFF vatandaşları uyardı: "O arayan biz değiliz"
Türkiye Futbol Federasyonu, kurumun adını kullanarak telefonla kimlik bilgisi isteyenlere karşı vatandaşları uyardı. 
Türkiye Futbol Federasyonu (TFF), son zamanlarda federasyonun adını kullanan bazı kişilerin, telefonla aradıkları vatandaşlara kimlik bilgisi sorduğu şeklinde ihbarlar geldiğini belirterek, hiçbir şekilde kişisel bilgilerin paylaşılmaması uyarısında bulundu.

TFF'den yapılan açıklamada, federasyonun adını kullanan kişi veya kişilerin, telefonla anket soruları yönelterek kimlik bilgisi sorduğu yönünde ihbarlar geldiği kaydedilerek, şu uyarı yapıldı:

"Son zamanlarda vatandaşlarımızı telefonla arayan kişi ya da kişilerin, TFF adına, kimlik bilgisi ve tuttukları futbol takımına ilişkin anket soruları yönelttiklerine dair duyumlar alınmaktadır. TFF'nin, vatandaşlarımızın kimlik bilgileri ve özel hayatlarına yönelik böyle bir anket çalışması bulunmadığı gibi bundan sonra da benzer uygulama yapmasının mümkün olamayacağını belirtmek isteriz. Vatandaşlarımızı, TFF'nin adını kullanan kişilerin bu tür aramalarına itibar etmemeleri, hiçbir şekilde kişisel bilgilerini paylaşmamaları konusunda uyarırız."