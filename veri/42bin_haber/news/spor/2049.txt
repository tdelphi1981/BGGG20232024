F.Bahçe'ye Samandıra şoku!
Samandıra Tesisleri’nin bulunduğu arazinin hak sahipleri belediyeye açtıkları davayı kazandı. Arsa sahipleri toplam 10 milyon Dolar’a yakın para isteyince yönetim tesisleri boşaltmayı düşünüyor.
 F.Bahçe yönetiminde Samandıra endişesi... Sarı-Lacivertli kulübün 17 Şubat 2000 yılında faaliyete geçen ve bunca yıldır oturup belediyeye kira ödediği Samandıra Can Bartu Tesisleri elden gidiyor.
 Sarı-Lacivertli kulübün yıllardır üzerine kurduğu tesis ve çevreye kazandırdığı artılara rağmen tesislerin bulunduğu arazinin arsa sahipleri ile belediye arasındaki itilaf ve açılan davalar geçtiğimiz günlerde sonuçlandı. Buna göre arsadaki hak sahipleri belediyeye karşı açtıkları davayı kazandılar. Bu durum sonrasında arsa sahipleri F.Bahçe Spor Kulübü’nden ve belediyeden uçuk rakamlar talep etmeye başladılar.
 DEREAĞZI TESİSLERİ DE TAŞINIYOR
 Yaşanan bu şok gelişmeler ister istemez Fenerbahçe yönetiminin de keyfini fazlasıyla kaçırdı.. Arazide parsel parsel hak sahibi olan kişiler toplamda 10 milyon Dolar gibi uçuk bir rakam talep ettiler. Bu gelişme sonrasında Fenerbahçe yönetim kurulu kara kara düşünürken 10 milyon Dolar vermek yerine 1-2 yıl içerisinde tesisleri boşaltmayı planlıyorlar. Hal böyle olunca başkan Aziz Yıldırım ve yöneticilerin Samandıra ve Dereağzı Tesisleri’ni bir araya getirip 1.5 yıl içerisinde daha önceden Şile’de alınan araziye büyük bir tesis kurarak A ve altyapı futbol takımlarının yanı sıra basketbol takımlarını da buraya taşımayı planlıyor.
 -HTSPOR-