"Daha önce de bizim oyuncularımız değildi"
Trabzonspor Teknik Direktör Şenol Güneş, pazar günü oynanacak Galatasaray maçı öncesi, Sarı - kırmızılı takımda forma giyen eski öğrencileri Selçuk ve Burak'la ilgili taraftara mesaj gönderdi. Güneş, "Artık oranın oyuncusu. Ne alkışlamaya gerek var ne yuhalamaya gerek var. Zaten daha önce de bizim oyuncularımız değildi, ne Selçuk ne Burak" ifadesini kullandı.
"MUTLU DEĞİLİZ"  
İstanbul BŞB maçının ardından sert eleştiriler yöneltilen Trabzonspor Teknik Direktörü Şenol Güneş, Mehmet Ali Yılmaz Tesisleri'nde basın mensuplarının karşısına çıktı. Oynadıkları oyun ve aldıkları puan itibarıyla mutlu olmadıklarını belirten Güneş, şunları söyledi:  
"Durumumuz taraftarı da bizi de tatmin etmedi. Beklentilerin altında kaldık. Başarısızlığımız mutsuzluğumuzu daha da fazla artırdı. Kulüp yönetimi oyunculara görevlerini yerine getiriyor. Yabancı oyuncuların fazlalığı hem bizi hem oyuncuları rahatsız ediyor. Kadronun buna bağlı olarak genişliği var. Bazı mevkilerde yığılmalar var. Kadro genişliğinin rekabete katkısı olabildiği gibi olumsuzluğu da olabiliyor. Giden oyuncuların yerine gelenlerin gidenlerin başarısını ortaya koyamaması da olumsuz durumu ortaya çıkardı. Geçmiş başarılara ulaşılamayınca sıkıntı oldu."  
"TAKIM OLAMADIK"  
Takım olarak da bireysel olarak da hatalar yaptıklarını vurgulayan Güneş, şöyle devam etti:  
"Bu yüzden takım da olamadık. Hepimiz birimiz, birimiz hepimiz anlayışını özellikle bu yıl tam oturtamadık. Her oyuncu gurubun dışında kalınca ister istemez etkilendi. Transfer adaletsizliğinden etkilendik. Takımın parçası olmak ve takımı sahiplenmek zorlaştı. İyi oyuncularımız var. Kötü dönem geçirdikleri gerçek ama düzelip iyi işler yapacaklarına inanıyorum. Yanlışlar yaptık, haksızlığa uğradık, zaman zaman şanssız da olduk ama bunları aşacak direnci ortaya koyamadık. Taraftarın beklediği oyunu oynayamamak, puan olarak geride olmak bizi olumsuzluğa itti. Zirveye çıkacağımız dönemdeki maçları kaybeden bir takım olduk. Rakipleri yakalayacağımız dönemde kazanılamayan maçlar yeni olumsuzluğu peşinden getirdi. Zaman zaman sürekli oynamayan oyuncuların speküle edilmesi, oynayınca da eleştirilmesi, kırılganlığı onlar üzerinde artırarak birbirine karşı olumsuz bakışları çoğaltmaya başladı. Kamuoyundaki bilgi kirliliği kaos yarattı. Polemiğe değil sağduyuya ihtiyaç varken bunları başaramadık. Takım bütünlüğünü engelleyen faktörleri aşabildiğimizde daha çok mesafe alacağız. Kadro zenginliği, yabancı oyuncu fazlalığı, kadro bütünlüğü gibi konularda çalışma içinde olacağız. Ara transfer bunun için bir çözümdür."  
"COLMAN HAFTA SONUNA BELKİ YETİŞEBİLİR"  
Sakat oyuncuların durumuyla ilgili bilgi de veren tecrübeli teknik adam, şu ifadeleri kullandı:  
"Bamba'nın durumu ciddi. İğne oldu İstanbul'da. Devre arasından sonra düzelir. Zaten o zaman da milli takım maçları var zaten. Colman'ın Kayseri maçındaki sakatlığı vardı. Perşembe günü oynaması zor. Hafta sonu belki oynayabilir. Alanzinho'nun da kasığında sakatlığı var. Durumuna yeniden bakacağız. Marek Cech, Vittek, Barış da ayrı çalışıyor zaten."  
"RÖVANŞI ALACAĞIZ"  
Ligde Avni Aker'de 3 - 0 yenildikleri Eskişehirspor ile perşembe günü kupada karşılaşacaklarını vurgulayan Güneş, şunları söyledi:  
"Eskişehir ve Galatasaray maçları ayrı kulvarda karşılaşmalar. Ligde oldukça gerideyiz. Galatasaray lider durumda. Son 2 maçta 5 puanı çok arayacağız tabi. Alsaydık çok farklı konumda olacaktık. Şimdi Galatasaray'ı yenerek onu sağlamaya çalışacağız. Eskişehir'le kupa maçında yeni bir kulvarda yarışacağız. Lig maçında yediğimiz gol sonrası oyun kontrolünü onlara vermiştik. Hem o maçın rövanşını hem de kupada iyi başlayıp avantaj sağlamak için kazanmak istiyoruz. Devre arasında fizik ve moral olarak güçlenecek Trabzonspor'un ikinci yarıda iyi işler yapacağına inanıyorum. Bütün Trabzon'un gurur duyacağı bir takım olmasını arzu ediyorum. Dinlenme ve çalışmayla bütün bu olumsuzluklardan sıyrılacak oyuncularımızın yeni bir dönemde, yeni bir heyecanla başarılı sonuçlar ortaya koyacağını düşünüyorum."  
"HALİL VE VOLKAN'LA GÖRÜŞTÜM"  
Kadro genişliği nedeniyle dışarıda kalan oyuncuların kırılmalar yaşadığını ifade eden Güneş, şunları söyledi:  
"Volkan'la görüştüm. Henüz bize gelen bir teklif yok. Bir transferin olması için oyuncunun istemesi kadar kulübün de bırakması önemli. Halil de son dönemde git - geller yaşadı. Ama nereye gideceği konusunda bir kararı yoktu. En sağlıklı düşünebilen oyunculardan birisi. Onunla da görüştüm ve 'Nereye gideceksin?' dedim. İç dünyasında kırılmalar oluyor. Halil'in bir sıkıntısı var ama resmi olarak isteyen bir kulüp yok. Bu türde 2 - 3 tane oyuncu ayrılabilir, ayrılmayabilir de."  
"SIKINTIM YOK, MORALSİZLİK VAR"  
Güneş, kendi ruhsal durumuyla ilgili olarak da şunları söyledi:  
"Kafamda bir sıkıntı yok. Moralsizlik var. Ama onlar olacak. Nasıl taraftar üzülüyorsa ben de üzülüyorum ama üzülmem işi çözmüyor. Bu söylediklerimin bir çoğunu yönetimle konuşuyorum. Eski ve yeni yöneticilerle görüşüyorum. Bundan da rahatsız değilim. 
Gücümün yettiği yetmediği sorunlar var. Benim sizden farkım yok. O kadar büyük biri değilim. O kadar gücüm yok. Çünkü yönetim var üzerimde. Kafamızda sildiğimiz oyuncu yok. Onu siz siliyorsunuz. İdmana çıkan her oyuncu oynayabilir. Yetenekli bazı oyuncularımız beklediğimiz performansa ulaşamadılar. Ama şu anda kafamda sildiğim oyuncu yok. Son kaleci Zeki dahil kimseyi silemezsiniz. İhtiyaç duyabiliriz hepsine. Sonuçta para veriyorsunuz onlara. İş yapmamla ilgili sıkıntı yok. Üzüntüm saha sonuçlarıyla ilgili."  
"SON MAÇTA YENİLEN GOLÜN YORGUNLUKLA İLGİSİ YOK"  
İdeal kadro kuramadığı yönündeki eleştirileri de yanıtlayan Şenol Güneş, sözlerini şöyle sürdürdü:  
"Hücumda sorun yaşadık. 3 yabancı 3 Türk santrfor var. Daha önceki başarıyı yakalayan anlayıştaki oyunu koyamadık ortaya. Burak'ın attığı golü kolay kolay kimse atamaz. Bu nedenle kim gelirse gelsin eleştirilecekti. Takım içinde golcü bulmamız gerekiyordu ama bunu bulamadık. Diğer oyuncuların performansını da üst düzeye çıkaramadık. 
Kasımpaşa ile oynanan kupa maçından sonra İstanbul BŞB maçında kadro değişikliğine gitmedim. Çünkü Serkan, Olcan, Yasin, Alanzinho ile konuştum. Mustafa, Giray, Emerson'la da konuştum. Fizik ve moral olarak kendilerini iyi hissettiklerini söylediler. Devre arasında, '15 dakika daha zorlayın, olmazsa değiştiririm' dedim. Bu sırada golü yedik zaten. Yediğimiz golün yorgunlukla alakası olduğuna inanmıyorum. Durduğumuz yerde gol yedik çünkü"  
TARAFTARA BURAK VE SELÇUK MESAJI 
Galatasaray ile Pazar günü oynanacak kritik maç öncesinde bu takımda oynayan eski Trabzonsporlu oyunculara yönelmesi muhtemel bir tepkiyle ilgili soruları da yanıtlayan Güneş, şunları söyledi:  
"Galatasaray'da 4 tane eski oyuncumuz var. Selçuk, Burak, Engin, Ceyhun hatta Çağlar'ı da sayabiliriz. O önemli değil. Biz Galatasaray maçı yapacağız. Galatasaray'ın oyuncuları artık. Onlar da buradaydılar daha önce ve şimdi oyuncuların başına gelen bazı olumsuzluklar onların da başına geldi. Rakiplere olumsuzluk yapacağımıza kendi takımımıza destek olacağız ki bunu yapabiliyoruz, yapacağız. Biz o taraftarların beklediği oyunu oynamak için sahaya çıkacağız. Taraftar da takımı destekleyecek, Galatasaray'ı yenmeye çalışacağız. Yapacağımız iş bu. Duygusal tepkilerimiz bize zarar veriyor, bunu daha önce yaşadık. Artık oranın oyuncusu. Ne alkışlamaya gerek var, ne yuhalamaya gerek var. Zaten daha önce de bizim oyuncularımız değildi, ne Selçuk ne Burak. Buraya geldiler, burada oynadılar. Sonra gittiler Galatasaray'da oynuyorlar. Yarın başka yerde oynarlar, profesyonel oyuncu. Bizim rakibimiz olan oyuncular. Tabi bize hizmet ettiler, kendilerine teşekkür ediyoruz. Hepsi de iyi oyuncular. Türkiye'nin en iyi oyuncuları. Ama bizim oyuncular değil onların oyuncuları artık. Biz tanıdığımız oyunculara karşı başarılı sonuçlar almak durumundayız. Olumsuz bir hareket bize katkı yapmaz. Hiçbir olumsuzluk beklemiyorum, kimse de yapsın istemiyorum."  
"1461 İLE ŞİKE Mİ YAPACAKTIK?"  
3 Temmuz sürecinin etkilerinin Türk futbolunu sardığını da ifade eden Güneş, sözlerini şöyle noktaladı:  
"Mesela 1461'i niye bizim grup dışına attılar kupada. Şike olur diye. Peki başka takımların diğer takımlara yakınlığı yok mu? Var. O zaman niye onlar için şüphe etmiyorsun. İşine gelen için şüphe et. İşine gelmeyen için şüphe etmiyorsun. Bu adaletsizlik var zaten bu ülkede. Onun için diyorum ki bunların halledilmesi gerekir. Bu şüphe ile baktığınız zaman işi çözemezsiniz. Biz 1461 ile beraber olduğumuz zaman şike mi yapacağız? Ben yapabilir miyim? Mustafa hoca yapabilir mi? Mümkün değil ya ben hayatım boyunca leke alacağım şike yaparsam. Şurada antrenman maçı yaptığımız zaman bile kıran kırana oynuyoruz. Bunları yapanlar, bunları düşünenler olabilir ama biz değiliz. O biz değiliz. Ama Türkiye buna uygun değil. Türkiye'de henüz adalet o konuda sağlanamadı. Bu sağlanmadığı için de bu uzun yıllar devam edecek. 3 Temmuz sürecinden biz çok etkilendik. Ona girmek istemedim. Ben hiç işin içinde yoktum ama etkilendiğim doğru. Kulüp olarak etkilendiğimiz doğru. Halen daha kulüp, camia, takım etkileniyor. Konuşulması, speküle edilmesi, transfer birçok konu bununla bağlantılı. En büyük zararı gören takımız, bu yarış içinde kafa kafaya geldiğimiz için. Varsa ki adalet, hukuk öyle söylüyor. Zararı gören biziz. Yoksa o zaman başkaları zarara uğramıştır."