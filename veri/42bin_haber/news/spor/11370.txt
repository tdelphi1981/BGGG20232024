Salih Uçan, ilk golü söz verdiği gibi ailesine armağan etti
Fenerbahçe'nin ve Türk futbolunun yeni yıldızı Salih Uçan, sarı-lacivertli formayla ilk golünü Viktoria Plzen ağlarına attı. Oyuna 35. dakikada sakatlanan Mehmet Topal'ın yerine giren 1994 doğumlu Salih, 44. dakikada golü kaydetti.
Salih attığı golden sonra çok duygulandı ve gözyaşlarını tutamadı. Ekran başındaki milyonlarca Fenerbahçeli de Salih ile birlikte sevinç gözyaşları akıttı.

Salih golünü ise söz verdiği gibi ailesine armağan etti. Ailesine olan sevgisini ve bağlılığını her fırsatta dile getiren Salih Uçan; annesi, babası ve ablasının adlarının baş harflerini koluna dövme yaptırmıştı. Fenerbahçe formasıyla atacağı ilk golü de ailesine armağan etmek istediğini belirten Salih, söz verdiği gibi golü dövmesini öperek kutladı.

"ÇOK MUTLUYUM"

Maç sonu yayıncı kuruluşa açıklamalarda bulunan Salih, "Çok mutluyum. Benim adıma güzel oldu. Topa doğru koşarken gol olacağını hissetmiştim. Hem gol attığım hem de turu atladığımız için çok mutluyum. Taraftarlarımız olsun, arkadaşlarım olsun 'Bu oyunu golle süslemen gerekiyor' diyorlardı. Ben asist yapmayı seviyorum ama inşallah gollerin de devamı gelir" dedi.