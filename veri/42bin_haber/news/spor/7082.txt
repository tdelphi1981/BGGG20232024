Terim: "Çok iyi oynadığımız söylenemez"
Galatasaray Teknik Direktörü Fatih Terim, Bursaspor maçına ilişkin, "2 önemli puan kaybettik. Çok iyi oynadığımız söylenemez" dedi. 
Terim, karşılaşmanın ardından düzenlediği basın toplantısında, kazanabilecekleri veya kaybedebilecekleri bir maç oynadıklarını, 1-0 yenik duruma düştükten sonra beraberliği yakaladıklarını ancak öne geçmeyi beceremediklerini söyledi.

"Çok iyi oynadığımız söylenemez" diyen Terim, şöyle devam etti:

"2 önemli puan kaybettik. İkinci yarıda Bursaspor daha iyi oynadı. Onlar daha net pozisyonlar buldu. Biz de bulduk evet ama daha etkin olmalıydı. Konuşulacaktır, 'bu gol müydü, penaltı mıydı, ele mi çarptı, omuza mı çarptı?' ama sonuç olarak Galatasaray 2 puan kaybetti. Beşiktaş maçında müthiş oynayan kadrodan sadece Melo ve Hamit yoktu. O maçta müthiş oynayan oyuncularımız bu maçta maalesef aynı konsantrede değillerdi. Büyük ihtimalle ağır esen rüzgar oyunun şeklini değiştirmiş olabilir. Puan kaybettiğimiz için üzgünüz."

Terim, gazetecilerin, Burak, Sneijder ve Melo'yla ilgili sorularını, şöyle yanıtladı:

"Sneijder'in son 4 ayda oynadığı maç sayısı yok gibi bir şey. Dolasıyla son 25-30 dakika şans verdik. Bu kadar zaman oynamadan hazır olmak kolay değil. Ne kadar idman yaparsanız yapın, maç oynamadığınız için, ciddi takım hazırlığında olmadığınız için fizik çabuk yerine gelmez. Ona hem takımla hem özel antrenman
yapıyoruz. 20 gün sonraki Schalke maçına hazırlamaya çalışıyoruz. Burak, bizim önemli bir oyuncumuz. Burak, her saniye, her dakika başvuracağımız, çok iyi şeyler belediğimiz, kendisinin oyun stilini biraz daha değiştirmeyi düşündüğümüz, kaybetmeyi düşünmediğimiz bir oyuncu. Burak, herhangi bir takıma vermeyi düşünmediğimiz bir oyuncu. Serdar Aziz de olduğu gibi öyle devam ediyor, mizansen. Bugün 3 santrfordan 2'sini tercih ettim, yarın Burak oynar."

-"Bize göre ağır bir ceza"-

Terim, Profesyonel Futbol Disiplin Kurulu'nun (PFDK) Melo'ya verdiği cezayı ağır bulduğunu dile getirerek, şunları kaydetti:

"Pazar günkü Beşiktaş maçı sırasında izleyiciler başta olmak üzere tüm kamuoyu oyuncumuzun maç süresince ne yaptığını, ne yapmadığını zaten gördü. Melo'nun, derbi stresini daha iyi yönetmesi gerekiyordu, sakin tavırlı olması gerekiyordu. Çünkü herkes de bildiği için ona göre davranıyor. Karta maruz aldığı pozisyonda olayların içinde mümkünse kalmaması gerekiyordu. O sırada daha özenli davranması gerekiyordu.

Biz Türkiye Futbol Federasyonu'ndan (TFF) bağımsız olarak Melo'ya gerekli yaptırımları uygulamayı düşünüyoruz. Ama maalesef biz bunları planlarken PFDK öyle bir karar aldı ki oyuncumuza yaptıklarıyla ilgili değil, yapmadıklarıyla ilgili bir ceza verdi. Bize göre ağır bir ceza.

Terim, Drogba'nın transferine ilişkin soru üzerine ise "Drogba, dünyanın en iyi oyuncularından bir tanesi. Çok üst düzey bir oyuncu" değerlendirmesinde bulundu.

-Futbolcuların görüşleri-

Sarı-kırmızılı futbolculardan Yekta Kurtuluş ise maça iyi motive olup, sahadan 3 puanla ayrılmak istediklerini ancak Bursaspor'un kendilerinden daha iyi mücadele ettiğini belirtti.

Bursaspor'un daha fazla pozisyona girdiğine değinen Yetka, bu oyun karşısında bir puana şükretmeleri gerektiğini dile getirdi.

Engin Baytar da sahaya istediklerini yansıtamadıklarını kaydederek, "Bursaspor, her açıdan bizden bir adım öndeydi.Neticesinde bir puan aldığımız için sevinebiliriz. Sonuç olarak bize yakışmayan bir oyun ortaya koyduk. Bu bir puan, büyük bir şans. Bursaspor'u tebrik ediyorum" diye konuştu.