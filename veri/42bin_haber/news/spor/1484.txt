Dersim'in Devleri Potada Buluşuyor
Tunceli Emniyet Müdürlüğü, öğrencileri spora yönlendirmek amacıyla Dersim'in Devleri Potada Buluşuyor adlı projeyi hayata geçirdi.Güvenli Hayat ve Güvenli Gelecek İçin Çocuk ve Gençler Sosyal Koruma ve Destek Programı kapsamında hazırlanan proje, Cumhuriyet Mahallesi Anneler Günü Parkı'nda düzenlenen etkinlikle başladı.

Etkinlikte, üniformalı polisler ile ortaokul ve lise çağındaki çocuklar basketbol oynadı. Proje kapsamında oluşturulan iki basketbol takımının gösteri maçı yaptığı programda, katılımcılara pizza ikram edildi.

Etkinliğe katılan Emniyet Müdürü Hayati Yılmaz, Toplum Destekli Polislik Şube Müdürlüğü'nce yürütülen proje hakkında bilgi verdi. Gençlerin spora yönlendirilmesinin önemine dikkati çeken Yılmaz, Bu gülen yüzlerin arasında geleceğe dönük çok keyifli sonuçlar alabileceğimiz bir programı başlatıyoruz. Güvenli Hayat ve Güvenli Gelecek İçin Çocuk ve Gençler Sosyal Koruma ve Destek Programı kapsamında 300 öğrencimize hediye çantalarımız hazırlandı. Arkadaşlarımız onları takdim edecekler dedi.

Proje kapsamında her mahallede basketbol potası kurduklarını ifade eden Yılmaz, Dolayısıyla gençliğimizin spora yönelmesini, sporla zinde kalmasını, dimağlarının daha güçlü olmasını arzuluyoruz. Bir ay boyunca polis memuru ve profesyonel basketbol antrenörü Soner Odabaşı, çocuklarımızla bizzat ilgilenecek. Gençlerimize bu sporu sevdirip belki de Dersim'in devlerinden birkaç tanesini inşallah profesyonel basketbol ligine göndereceğiz. Yıllar sonra belki bu sonuç doğacak. Bunun iftiharı buraya katılan herkesin ortak iftiharı olacak. Programımıza katılan herkese çok teşekkür ediyorum ve çocuklarımızı gözlerinden öpüyorum diye konuştu.

Yılmaz, içerisinde basketbol topu, forması ve ayakkabısı bulunan çantaları öğrencilere dağıttı. Programa, kurum müdürleri, emniyet personeli, mahalle muhtarları, öğrenciler, öğretmenler ve vatandaşlar katıldı.