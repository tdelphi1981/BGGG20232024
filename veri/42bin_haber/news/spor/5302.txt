Mehmet Ali Birand ölümsüzleştirilecek
Gazeteci-Yazar Birand için uzun yıllar görev yaptığı Doğan TV Center önünde sabah tören düzenlenirken, daha sonra ise Teşvikiye Camii'nde kılınan öğle namazının ardından cenaze namazı kılındı. Mehmet Ali Birand'ın cenaze törenine spor camiasının önemli isimleri de katılırken, çoğunlukta Galatasaray Camiası'nın önde gelen isimleri vardı.
Galatasaray Kulübü Başkanı Ünal Aysal, Teknik Direktör Fatih Terim, eski futbolcu ve şu anki milletvekili Hakan Şükür, Galatasaraylı yöneticiler Ali Dürüst, Abdurrahim Albayrak ve Sedat Doğan, eski yönetici Haldun Üstünel, Olimpiyat Komitesi Başkanı olan ve Beşiktaşlılığı bilinen Hasan Arat , Beşiktaşlı eski yönetici şimdiki Beşiktaş belediye Başkanı İsmail Ünal , Fenerbahçe eski Asbaşkanı ve Koç Grubu'nun önemli temsilcisi Ali Koç ve çok sayıda spor adamı Birand'ı son yolculuğunda yalnız bırakmadı.  
BIRAND'IN ADI ÖLÜMSÜZLEŞTİRİLECEK   
Galatasaray Kulübü Başkanı Ünal Aysal, Birand ile ilgili yaptığı açıklamada; "Kendisi çok yakın ve ilkokuldan bu yana arkadaşım olan bir isimdi. Türkiye çok önemli bir değerini kaybetti. Galatasaray Kulübü olarak Mehmet Ali Birand'ın adını yaşatmak için9 çalışmalarımız olacak. Önümüzdeki günlerde konu ile ilgili açıklamaları arkadaşlarımız yapacaklardır" dedi. 
"GALATASARAY ÇOK ÖNEMLİ BİR KALESİNİ KAYBETTİ" 
Galatasaraylı Yönetici Sedat Doğan ise; "Mehmet Ali Birand'ın adını yaşatmak için elimizden geleni yapacağız. Galatasaray çok önemli bir kalesini kaybetti. Kendisi ile ilgili projemizi yakında açıklayacağız" diye konuştu. 
Galatasaraylı Yönetici Abdurrahim Albayrak ise; "Kendisi iyi bir dostumuz olmasının yanı sıra iyi bir çalışma arkadaşımızdı da. Salı günü yapacağımız spor A.Ş toplantısını O'nsuz gerçekleştireceğiz. Türkiye önemli bir gazetecisini, önemli bir insanını biz de önemli bir Galatasaraylıyı kaybettik. Böyle bir günde O'nu yalnız bırakamazdık, Allah rahmet eylesin" şeklinde konuştu. 
ULTRAASLAN DEV BAYRAK AÇTI 
Bu arada Ultraaslan Taraftar Grubu bayrak açtı.Taraftarlar, cenaze nakil aracının mezarlığa gitmek üzere hareketi sırasında dev bayrak açıp, Birand'ın naaşına sardılar.