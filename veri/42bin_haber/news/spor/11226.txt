Aykut Kocaman: Azgın bir azınlığın...
Fenerbahçe Teknik Direktörü Aykut Kocaman "Azgın bir azınlığın söylediklerinden etkilenmemeye çalışıyorum" dedi.
Fenerbahçe Teknik Direktörü Aykut Kocaman, Viktoria Plzen mücadelesi öncesinde basın mensuplarının sorularını yanıtladı.

İşte Aykut Kocaman'ın açıklamaları:

"Galatasaray'ı kutlarım. Zor bir işi başardılar. Tebrik etmek gerekiyor. Yarın biz de aynı başarıyı yakalamak istiyoruz. İlk maçta avantajlı bir skor yakaladık. Ama oynanmamış bir maç, elde edilmiş hiçbir şeydir. Galatasaray ile beraber Avrupa'da nisan ayını görmek istiyoruz."

"Maça konsantre olmak çok önemli. Bir sapma olursa, oyundaki dengeler alt üst olabiliyor. Her maçın ciddi olduğunu söylüyorum. Geldiğim günden bu yana takımda bunu sağlamaya çalışıyorum. 1-0'ın verdiği bir avantaj var. Ama konsantre olmalıyız."

"Takımlar arasındaki bütçe kıyaslamaları her yerde yapılıyor. Ama bizim ülkemizde bu daha fazla yapılıyor. Bu oyun her şeye açık bir oyun. Daha organize olan takım avantaj sağlıyor. Ölçü burada paradan çok organizasyon kabiliyetidir."

"Takımın nasıl kurulacağının cevabını bulacak kişi benim. Diğerleri maçı seyretsin sonra eleştiri yapsın. Kadro ile ilgili sorular manasız. İdmandan sonra en güçlü kadroyu kurmaya çalışacağım. Yarın isimler değil takım gücünü ortaya çıkaracak doğrularla oynayacağız. Raul Meireles, Emre ve Webo'nun oynama ihtimalleri yok."

"Galatasaray ve Fenerbahçe olarak Avrupa'da zafiyet göstermedik. Özellikle yabancı oyuncu seçiminde başarılı işler yapan Anadolu kulüplerinin de varlığıyla ligde puan kayıpları yaşandı. Beşiktaş'ın sadece lige odaklanma durumu olduğu için küçük bir avantaj olabilir."

"Avrupa'da nisan ayını görmek Fenerbahçeliler için güzel olacak. Tabii ki bu durum yarınki maça bağlı. Fenerbahçe ve Galatasaray'ın ligde ve Avrupa'da lokomotif özelliğini taşıması, arkadan gelecek takımların önünü açacaktır. Anadolu takımları da bundan sonra Avrupa'yı düşünmelidir. Galatasaray ve Fenerbahçe'nin Avrupa'da biraz daha yürümesi iyi olacaktır. Orta ve uzun vadede düşünürsek, Avrupa'da burada olmaya alışmak gerek."

"Viktoria Plzen'in bir oyuncusu cezalıydı. Bu nedenle rotasyon yaptılar. Çok güçlü bir şekilde turu geçmek için çaba gösterecekler. Aynı ülkenin bir diğer takımı Sparta Prag evinde 1-0 kaybettiği maçın rövanşında Chelsea'ye zor anlar yaşattı."

"Eleştiriler bölümünü ikiye ayırmak lazım. Performans işi yapanlar eleştirilir, normaldir. Ama benimle ilgili eleştirilerin bazıları önyargılı ve art niyetli. Geldiğim ilk günden bu yana bir yolda devam etmeye çalışıyorum. Bir iş yapıp bunu kamuoyuna sunuyoruz. Azgın bir azınlığın söylediklerinden etkilenmemeye çalışıyorum. Toplumun sağduyusuna güveniyorum."

"Artık yine bir meşale olayının yaşanmayacağını düşünüyorum. Ama Çek basınından bu soruyu duymak da ilginç. Teşekkür ederim. Bizden başka kendi kendini imha eden başka bir millet var mıdır!"