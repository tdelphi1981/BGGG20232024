Mersin olimpiyatlara hazırlanıyor
Gençlik ve Spor Bakanı Kılıç, 2013 Akdeniz Olimpiyatları bilgilendirme toplantısında çalışmalar hakkında bilgi verdi.
Kılıç, Mersin HiltonSA Oteli'nde düzenlenen 2013 Akdeniz Oyunları bilgilendirme toplantısında, Akdeniz Oyunları kapsamında Mersin'de önemli bir operasyon gerçekleştirdiklerini, 6 yılda bitirilmesi gereken bir organizasyonu, 2 yıldan az sürede bitirme yükümlülüğüyle hareket ettiklerini söyledi. Akdeniz Oyunları'nın gerçekleştirileceği tesislerin zamanında bitirilmesi için kendilerine dua edenler kadar, (tesisler biter mi bitmez mi?) polemiğini kentin gündeminde tutanların da olduğunu ifade eden Kılıç, Menfi cereyanlara ayıracak kadar zamanımız yok. Ama süre o kadar kısıtlı ki hep olumlu, pozitif düşünmek zorundayız. Akdeniz Oyunları kapsamında Mersin'de gerçekleştirmekte olduğumuz tesisler toplamı Mersin'in kentleşme tarihindeki en organize ve büyük kapsamlı yatırım hamlesidir. Tesislerin toplam yatırım büyüklüğü, organizasyon giderleri hariç 500 milyon lira civarında gerçekleşecektir dedi.
 
Harcamalarla ilgili toplam rakamı iş bitiminde kamuoyuna açıklayacaklarını dile getiren Kılıç, şunları kaydetti: Üzerinde durduğum Türk mucizesi olarak adlandırdığım konu, Mersin'e 500 milyon liralık yatırımın kazandırma konusu değil. Yaklaşık 40'a yakın şantiyede bu yatırımları gerçekleştiriyoruz. Bunlardan 11'i tamamen sıfır tesisler. En büyükleri oyunlar köyü, stadyum, kapalı yüzme havuzu, 7 bin 500 kişilik spor salonu gibi. Bunlar yeni ihale edilen tesisler. Üniversite ve belediye bünyesindeki küçük tesisler de bu rakamın dışında. Mersin'de büyük bir hamle gerçekleştiriyoruz. Sadece yapılan harcamaların ne kadarının Mersin'de kaldığı değildir vizyonumuz. Eğer sadece buradan bakılacak olursa hata yapılmış olur. Mersin, şehir kimliğine bu hamleyle birlikte bir spor kenti vizyonunu kazanmış oluyor. Esas görmemiz gereken yer burası. Sahip çıkmamız gereken yer burası. Spor kentini de kuru kuruya bakmıyoruz, spor kenti kavramının da içini bilimsel bir zeminde ayrıca dolduruyoruz. Mersin'i 2012 Londra Olimpiyatları dönüşünde Türkiye'deki benzer donanıma sahip 8-9 ilimizle birlikte olimpiyatlara sporcu hazırlama merkezi olan illerden biri haline getirdik. Evvela 2016 Brezilya Olimpiyat Oyunları, daha sonra inşallah kısmet olursa 2020'de İstanbul Olimpiyatları'na Türk sporcularının hazırlanacağı illerden biri olarak Mersin'i dizayn ediyoruz.

Mersin'in genç nüfusu sporla buluşacak
Akdeniz Oyunları'nın bitiminden hemen sonra söz konusu tesislerin Mersin'in gençlerine hizmet vermeye başlayacağını anlatan Kılıç, Yoğun göçle gelen dalgayı sporla buluşturmak, genç nüfus potansiyelini spor alanlarına dahil etmek, onların içinden yeteneklileri bulup ülkemizi, milletimizi, bayrağımızı temsil edecek yetenekler olarak ön plana çıkarmak öncelikli hedefimiz diye konuştu. Bakan Kılıç, kendisini Mersin'in fahri hemşehrisi olarak gördüğünü belirterek, Mersin'in spor dendiğinde Türkiye'nin aklına gelen nadir illerden biri olacağını bildirdi. Kentteki tesislerden bazılarının Türkiye'de başka bir örneğinin bulunmadığını kaydeden Kılıç, kapalı ve açık kortlardan oluşan 11 kortluk kompleks, 3 havuzdan oluşan olimpik yüzme havuzu ile Erdemli ilçesinde yapılan atıcılık poligonunun bunlardan bazıları olduğunu vurguladı.

Ne kadar gurur duysak azdır
Mersinlilerden bu yapılanları hissetmeleri, içselleştirmeleri ve sahip çıkmalarını isteyen Kılıç, dünyadaki ekonomik krize rağmen Mersin'deki tesislerin birini bile iptal etme, askıya alma veya gündemden çıkarma yoluna gitmediklerini dile getirdi. Hazırlıkların çok kısa sürede yapıldığına dikkati çeken Bakan Kılıç, şöyle devam etti: AB üyesi Yunanistan bu oyunları aldığı 4 yıl boyunca taş üstene taş koyamadığından bıraktı. Türkiye bu oyunları aldı 18 ay ile 2 yıl arasında sıkışık zamanda yetiştiriyoruz. Ne kadar gurur duysak azdır. Bayrak bizim, devlet bizim, millet bizim. Hükümetimizin AB üyesi bir ülkenin gerçekleştiremediği bir operasyonu üçte biri kadar bir zamanda gerçekleştirecek dinamizme sahip olması, inanıyorum ki, siyaseten bizimle yürüsün yürümesin, herkesin Türk milleti, devletimiz ve bayrağımız adına gurur duyup iftihar edeceği bir konudur. Ne kadar övünsek az. Sayın Başbakanımıza teşekkür ediyorum. Türkiye, siyasal istikrar olmasaydı, ekonomisinden emin olmasaydı, 2011 Şubat ayında, AB üyesi bir ülkenin 'yapamıyorum alın bunu' dediği bir organizasyonu asla almaya yanaşmazdı. 2013 Haziran ayında Mersin'de ortaya koyacağımız vizyon, bir anlamda 2020 Olimpiyat Oyunları'na giden yolda bizim açımızdan deneme zemini olacak. Uluslararası muhataplarımız, iş yapma hızımızı, kabiliyetimizi, organizasyon kabiliyetimizi Mersin'de test etme imkanı bulacak.
 
Gençlik ve Spor Bakanı Suat Kılıç, konuşması sırasında, Akdeniz Oyunları kapsamında Mersin'de inşaatı süren tesisleri, görseller eşliğinde katılımcılara tanıttı.
Kamu kurum ve kuruluşlarının temsilcileri ve bazı milletvekillerinin de katıldığı toplantıda Vali Hasan Basri Güzeloğlu da, Mersin'de Türk mucizesinin gerçekleştirildiğini, 6 yılda yapılması gereken tesislerin 2 yıldan az bir sürede Türkiye'nin yüz akı olarak tamamlanacağını kaydetti.