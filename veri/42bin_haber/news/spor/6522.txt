Dentinho A2 takımına 3 gol attı
Beşiktaş, Kardemir Karabükspor ile oynayacağı Spor Toto Süper Lig 20. hafta maçının hazırlıklarını A2 Takımı ile yaptığı antrenman maçıyla sürdürdü.
Teknik direktör Samet Aybaba yönetiminde BJK Nevzat Demir Tesisleri'nde basına kapalı olarak gerçekleştirilen antrenmana salonda yapılan kuvvet çalışmaları ile başlayan futbolcular, sahada gerçekleştirilen 5'e 2 pas çalışması ve kısa koşuların ardından A2 takımı ile maç yaptı.

-Dentinho 3 gol attı-
BJK Nevzat Demir Tesisleri'nde 30'ar dakikadan 2 devre halinde yapılan maçı (A) takım 6-0 kazandı.

Yeni transfer Dentinho, antrenman maçında 3 gol atarken, diğer goller Necip Uysal, Sinan Kurumuş ve Olcay Şahan'dan geldi.

Çalışmaya tedavilerine devam edilen İsmail Köybaşı, Batuhan Karadeniz ve Uğur Boral katılmadı. Hugo Almeida fizyoterapist eşliğinde koşu yaparken, Mustafa Pektemek ve İbrahim Toraman özel program dahilinde çalışmalarını sürdürdü. Siyah-beyazlılar, hazırlıklarını yarın saat 17.00'da basına kapalı olarak yapacağı antrenmanla sürdürecek.

Bu arada, Tüvana Okuma İstekli Çocuk Eğitim Vakfı (TOÇEV) öğrencileri, siyah-beyazlıların antrenmanını izledi. TOÇEV öğrencileri, antrenman öncesi futbolcularla hatıra fotoğrafı çektirdi.