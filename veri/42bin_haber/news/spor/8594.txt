'Aziz Yıldırım gelirse birlikte izleriz'
 
 "RAKİP YÖNETİCİYE KÜFRETMEK ERKEKLİK DEĞİL"
 
 CNN Türk’de Enver Aysever’in sunduğu "Aykırı Sorular" programına konuk olan Trabzonspor Başkanı Sadri Şener, Fenerbahçe maçında taraftarlarının takımı sonuna kadar desteklemelerini istedi. Şenar, "Sahaya bir şey atılmasın, ceza alıyoruz. Ceza bize çok pahalıya mal oluyor. Bu gerginliği hafifletelim, ama hukuk yolunu devam ettirelim. Ondan kimsenin şüphesi olmasın. 
 
 Ben olduğum sürece hukuk yolundan bir santim geri adım atmayacağız. Sonuna kadar hakkımızı arayacağız. Orada kendi sahamızda birisine bağırmak, rakip takımın yöneticisine küfretmek marifet değil, pek erkeklik de değil yani. Kavga edeceksen eşit şartlarla bir yerde kavga edersin. Kulüp başkanı olarak kendime yakışmayan fevri hareketlerim de olmuştur zaman zaman. Olmaması için de elimden gelen gayreti gösteriyorum" diye konuştu.
 
 "AFGANİSTAN DEĞİL Kİ BURASI"
 
 Pazar günü iyi bir maç olmasını dileyen Sadri Şener, "Fenerbahçeliler burnu kanamadan gelip dönecek mi?" sorusunu yanıtlarken de, "Afganistan değil ki burası. Şahane bir yer. Pide ye, döner ye. Ama Fenerbahçelilerin de provoke etmemelerini isterim yani. Seyirciyle oynamadan sahada yer almalılar. Seyirciyle oynarlarsa, hakem de ona bir şey yapmazsa mecburen kalabalıkta infial hali oluyor. Onu zaptedemiyorsun" ifadesini kullandı.
 
 "AZİZ YILDIRIM GELİRSE, BİRLİKTE İZLERİZ. BENİM AÇIMDAN BİR SORUN OLMAZ" 
 
 Bir soru üzerine, Fenerbahçe Kulübü Başkanı Aziz Yıldırım’ın Trabzon’a gelmesi halinde maçı birlikte izleyebileceklerini vurgulayan Şener, şunları söyledi:
 "Sayın Aziz Yıldırım gelirse, birlikte izleriz. Benim açımdan herhangi bir sorun olmaz. Ev sahibi olarak zaten ’merhaba’ da demek durumundayım. Ama insanlar konuşmadan da maç izler."
 
 Şener, maçın sonucunu tahmin etmesi istendiğinde ise, "Büyük ihtimalle Trabzonspor kazanır" dedi.
 
 Sadri Şener, Fenerbahçe yöneticisi Abdullah Kiğılı’nın, "Trabzonspor’da yeniden dost olacağız" açıklamasını da değerlendirirken, "Abdullah Ağabey, keşke maç öncesi değil de her zaman söylese bunu" diye konuştu.
 
 Ömür AVCI/TRABZON, (DHA)