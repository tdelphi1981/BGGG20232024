Beykan'dan fair play dersi
Yüzde 100 gol olacak bir pozisyonda iki futbolcunun yerde kaldığını gördü. Sağlık görevlilerinin oyuna girmesi için topu dışarı attı. Beykan Şimşek: "Bu bir insanlık göreviydi. Yaptığımız iş rekabet içeriyor. Ama insan sağlığı her şeyden önce gelir" ÖZEL HABER- Gülşah Özyılmaz 
 
 F.Bahçe'nin dün Kocaelispor'u deplasmanda 2-1 yendiği A2 Ligi maçında Beykan Şimşek, Fair Play dersi verdi. F.Bahçe'nin 18 yaşındaki yeni yıldız adayı, biri rakip takımdan olmak üzere sahada iki futbolcunun yerde kaldığını görünce gole gitmek yerine topu auta attı. AKŞAM, Kocaeli'de yaşanan bu olay üzerine Beykan ve F.Bahçe A2 Takımı Teknik Direktörü Hasan Özdemir'e ulaştı. Beykan, yaptığı önemli hareke kadar bu hareketin bir insanlık görevi olduğunu söyleyerek de ayrıca takdir topladı. Hasan Özdemir, Beykan'ın F.Bahçe camiasını gururlandıran jestini  AKŞAM'a şöyle anlattı: 
 İSTESE O POZİSYONDA GOL DE ATARDI 
 "KOCAELİ'deki maçta 90 artılar oynanıyordu. F.Bahçe savunmasındaki bir pozisyonda iki futbolcu çarpıştı. 'Çat' diye ses geldi. Hakem pozisyonu avantaja bıraktı. İki futbolcu yerde yatıyordu. 
 Beykan kontratakta teke tek kaldı. %100 gol pozisyonuydu. İstese gol atardı. 
 Arkadaşlarının tedavisi için topu dışarı attı.  
 BEYKAN, normalde A2 değil, artık bir A takım futbolcusu. 
 GEÇEN hafta ligde Sivas maçında oynamadığı için Teknik Direktör Aykut Kocaman'a gidip 'Hocam eğer izin verirseniz ben A2 takımında oynayıp, maç eksiğimi gidermek istiyorum' diye kendisi izin aldı. Beykan bizim takım kaptanımız. Çok kaliteli, kişilikli bir insan. İnşallah ileride çok önemli bir yıldız adayı olacak."  
 O OLAY BENİM DE BAŞIMA GELEBİLİRDİ 
 BEYKAN da AKŞAM'a yaptığı açıklamada Fair Play hareketi için "Bu bir insanlık göreviydi" dedi. Genç futbolcu, mütevazılık dersi de verdi: "Bizim ceza sahası civarında Koray ile rakip futbolcu çarpıştı. Ciddi bir sakatlıktı. Top da önüme düştü. Koray'ın sesi geldi. Döndüm baktım iki futbolcu yerde yatıyordu. Ben de topu dışarı attım. Tamam yaptığımız iş rekabet içeriyor. Ama benim için insan sağlığı her şeyden önemli. Benim de başıma gelebilir. Ben yerde yatarken oyunun devam etmesini istemem. İnsan sağlığı daha önemli sonuçta."   