Beşiktaş, kart sayısını ikiye katladı
Spor Toto Süper Lig'in ilk yarısını 30 puan ve maç fazlasıyla ikinci sırada tamamlayan Beşiktaş'ta, futbolcular geçen yıla oranla daha fazla kart gördü.Siyah-beyazlılar, geçen yıldan daha agresif bir görüntü çizdiği bu sezonda daha fazla kart görüp, kart sayısını da yaklaşık ikiye katladı.

Geçen sezonun ilk yarısında 26 sarı, 3 kırmızı olmak üzere toplam 29 kart gören Kara Kartallar, bu sezon aynı sürede 51 sarı, 3 kırmızı kartla toplam kart sayısını 54'e çıkardı. Siyah-beyazlılar, 51 sarı kartla da ligin ilk yarısında en çok sarı kart gören takım unvanını da aldı.

En çok kart gören Oğuzhan

Beşiktaş'ta ligin ilk yarısında en 'hırçın' futbolcu Oğuzhan Özyakup oldu. İngiltere'nin Arsenal takımından transfer edilen Oğuzhan, oynadığı 13 lig maçında 4 kez sarı, 1 kez de kırmızı kart görüp, cezaları nedeniyle takımını 2 maçta yalnız bıraktı.

6 futbolcu birer maç oynayamadı

Kara Kartallarda 6 futbolcu kart cezaları nedeniyle birer maçta forma giyemedi. Trabzonspor maçında Veli Kavlak, Mersin İdmanyurdu maçında İbrahim Toraman, Bursaspor ve Gençlerbirliği karşılaşmalarında Oğuzhan Özyakup, Medical Park Antalyaspor karşısında Roberto Hilbert, Eskişehirspor maçında da Ersan Gülüm kart cezaları nedeniyle oynayamadı. Ligdeki Akhisar Belediyespor maçında kırmızı kart gören Hugo Almeida ise cezasını Ziraat Türkiye Kupası'ndaki Ankaragücü karşılaşmasında çekti.

5 futbolcu sınırda

Beşiktaş'ta, ilk yarının ardından 5 futbolcu sarı kart ceza sınırında bulunuyor. Siyah-beyazlı ekipte Tomas Sivok, Uğur Boral, Hugo Almeida ve Veli Kavlak'ın 3'er, Roberto Hilbert'in ise 7 sarı kartı bulunuyor. Bu 5 futbolcu, oynayacakları ilk maçta sarı kart görmeleri durumunda, bir sonraki karşılaşmada cezalı duruma düşecek.

Futbolcular ve gördükleri kartlar

Beşiktaş'ta ligin ilk yarısında görülen 51 sarı, 3 kırmızı kartın futbolculara dağılımı şöyle:

Futbolcu Sarı Kırmızı Toplam
-------------- ---- ------- -------
Oğuzhan Özyakup 4 1 5
Hugo Almeida 3 1 4
Veli Kavlak 3 1 4
Roberto Hilbert 7 - 7
İbrahim Toraman 6 - 6
Ersan Gülüm 6 - 6
Uğur Boral 3 - 3
Tomas Sivok 3 - 3
Olcay Şahan 2 - 2
Manuel Fernandes 2 - 2
Allan McGregor 2 - 2
Necip Uysal 2 - 2
Filip Holosko 2 - 2
Erkan Kaş 2 - 2
Mustafa Pektemek 1 - 1
Batuhan Karadeniz 1 - 1
Mehmet Akyüz 1 - 1
Emre Özkan 1 - 1
---------------------------------------
Toplam 51 3 54