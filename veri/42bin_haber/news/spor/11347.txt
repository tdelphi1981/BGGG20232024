Galatasaray'da savunma sıkıntısı
Galatasaray'da Kayseri deplasmanı öncesinde yine savunmanın göbeğinde sıkıntı oluştu.
Sarı kırmızılı ekipte şu an stoper mevkiinde oynayan 3 oyuncuda da sorun var. Gökhan Zan'ın cezalı olmasının yanı sıra Semih ve Dany'nin rahatsızlıkları teknik direktör Fatih Terim ve yardımcılarının hafta sonu Kayseri'de oynanacak maçta en büyük sorunu durumunda.

Semih Kaya, Schalke 04 maçında kafasına aldığı darbe sonucunda Galatasaray'ın bu sabah yaptığı antrenmana katılmadı. Ayrıca Schalke 04 maçında sakatlığı tam olarak düzelmeden oynayan Dany de antrenmanda yer almadı. Savunmanın temel taşı iki oyuncunun sakatlığı ve ilk yedeğinin cezalı olması Galatasaray'ın Kayserispor maçı öncesinde nasıl bir 11'le sahada yer alacağını önemli bir soru haline getirdi. Semih ve Dany'nin tedavileri maç gününe kadar sürdürülecek ancak durumlarında düzelme görülmezse, teknik direktör Fatih Terim'in Hakan Balta ve Eboue'yi savunmada oynatabileceği düşünülüyor.