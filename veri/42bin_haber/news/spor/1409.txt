Yobo: İyi futbolumuzu sürdürmek istiyoruz
Fenerbahçe'nin Nijeryalı futbolcusu Joseph Yobo, hafta sonunda Eskişehirspor'la yapacakları maçı kazanmak için ellerinden geleni yapacaklarını söyledi.
Tecrübeli futbolcu, son haftalarda kazandıkları özgüveni ve sergiledikleri iyi oyunu Eskişehirspor karşısında da sürdürmek istediklerini dile getirdi.

Buyaka Alışveriş Merkezi'nde bulunan Paul Restoran'da Fenercell'in organizasyonuna katılan Josep Yobo, basın mensuplarının gündemle ilgili sorularını cevapladı.

Yobo, futbolda inişlerin ve çıkışların olabileceğini belirterek, "Geçmiş süreçlerde iyi oyunlarımız da kötü oyunlarımız da oldu. Bu da dönem dönem skorlara da olumlu ya da olumsuz anlamda yansıdı. Son oynadığımız maçlar hem oyun hem de skor olarak tabii ki bizi mutlu etti. Bu olumlu neticeleri galibiyetleri diğer maçlara da yansıtıp çıkışımızı sürdürmek istiyoruz." şeklinde konuştu.

Spor Toto Süper Lig'de hafta sonu Eskişehirspor'la karşılaşacaklarının hatırlatılması üzerine Njeryalı futbolcu, sözlerini şöyle sürdürdü:

"Eskişehirspor, çok güçlü ve sert bir takım. Bizi zorlu bir maç bekliyor; ancak futbolda her şey olabilir. Ne kadar güçlü bir takım olsa da son haftalarda yakaladığımız iyi futbolu ve özgüveni, Eskişehirspor'a karşı sürdürmek istiyoruz. Bizim tek amacımız var; oradan galibiyetle dönmek. Bunun için ne gerekiyorsa futbolcular olarak yapmaya hazırız. Bunu da gerçekleştireceğiz." 

"GRUPTA OYNADIĞIMIZ MAÇLARLA MARSİLYA'YA SIKINTI YAŞATACAĞIMIZI GÖSTERDİK"
UEFA Avrupa Ligi'nde 22 Kasım'da Fransa'da Marsilya ile yapacakları maçla ilgili olarak da Yobo, "Grupta oynadığımız maçlarla Marsilya'ya sıkıntı yaşatacağımızı gösterdik." dedi.
 
Nijeryalı futbolcu, Marsilya maçı için şöyle konuştu: "Marsilya maçı zor bir maç. Fransa'ya bütün özgüvenimizle gideceğiz. Grupta lideriz ve Avrupa liginde iyi oynuyoruz. Tabii ki karşımızda zorlu bir takım olacak. Marsilya gerçekten büyük bir kulüp. Bize sıkıntı yaşatabilecek bir takım. Biz de grupta oynadığımız maçlarda onlara sıkıntı yaşatabileceğimizi gösterdik. Ortada olan bir maç. İki büyük takımın maçı olacak. Bizim en büyük artımız son haftalarda yakaladığımız özgüven. Bununla birlikte Marsilya maçında iyi bir neticeyle dönmek istiyoruz."

"HERKESİN SAĞLIKLI OLDUĞU BİR ORTAMDA FENERBAHÇE, DAHA BAŞARILI GÜNLER GÖRECEKTİR"
Yobo, sakat futbolcuların yavaş yavaş takıma döndüğünün hatırlatılması üzerine, "Herkesin sağlıklı olduğu bir ortamda Fenerbahçe, daha başarılı günler görecektir." ifadelerini kullandı.

Uzun bir süre sakatlık yaşadığını dile getiren başarılı futbolcu, "Son iki maçta oynadım. İyi duruma geliyorum. Diğer sakat oyuncularla kilit oyuncuların aynı anda sakatlık yaşaması takımın gidişatını etkiledi. Onların da dönmesiyle eski iyi performansımızı yakaladık. Bununla birlikte bütün herkesin sağlıklı olduğu ortamda Fenerbahçe, daha günler görecektir." şeklinde konuştu.

Yobo, son olarak 5 haftalık cezanın ardından taraftarlarıyla buluştuklarını da kaydederek, "Cezalı dönemde kadın ve çocuk taraftarlar, elerinden geleni yaptılar. Bizlere çok güzel atmosfer yarattılar. Ancak cezanın bitmesiyle birlikte gerçek taraftarlarımız Şükrü Saraçoğlu Stadı'na geldiler. Gerçek atmosfer bu. Onları özlemiştik. Çünkü bizim onlara gerçekten ihtiyacımız var. Sahada limitlerinizin üstüne çıkmak için onların desteğine ihtilyacımız var. Bunu da gerçek taraftarımızın önünde hissediyoruz. " diyerek sözlerini tamamladı.