Atatürk'e koştular!
1907 Ünifeb üyeleri, her yıl olduğu gibi dün yine Anıtkabir'deydi. 64 üniversiteden gelen 5 bini aşkın öğrenci, Atatürk'e bağlılıklarını ve şükranlarını sundu 
 1907 Fenerbahçe Derneği ile 1907 Ünifeb (Üniversiteli Fenerbahçeliler Birliği) Derneği üyeleri, her yıl 10 Kasım’da yaptıkları gibi dün yine Ata’larına koştu. Büyük Önder Atatürk’ün yaşama veda edişinin 74. yılı nedeniyle düzenlenen Anma Yürüyüşü’ne katılanlar, Ata’ya olan bağlılıklarını ve şükranlarını sundular. Türkiye’nin 36 ilindeki 64 üniversiteden 5 bini aşkın öğrencinin katıldığı yürüyüş ve anmaya katılımın bu sene her zamankinden yoğun oluşu dikkat çekti. Yürüyüş ve ziyarette Fenerbahçe eski Asbaşkanı ve 1907 Fenerbahçe Derneği Başkanı Ali Koç ile yönetim kurulu üyeleri de yer aldı. Gençler Anıtkabir’e akın ederken, Fenerbahçe Kulübü’nde de bir tören düzenlendi. Divan Başkanı Yüksel Güney, yöneticiler Talat Yılmaz, Tahir Perek ve Ünal Uzun ile altyapı sporcuları ve Fenerbahçe Koleji öğrencilerinin katıldığı tören 09:05’te saygı duruşuyla başladı. Atatürk’ü görme şansını yakalayan Yüksel Günay, “Bugün Atatürk’e çatanlar, onun sayesinde, onun devrimleri sayesinde konuşabildiklerini unutmamalıdırlar. Atatürk, yüce Allah’ın Türk milletine bahşettiği bir değerdir” dedi.
 
 Fanatik
  