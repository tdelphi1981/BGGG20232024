Twitter'da 'Uşak Milli Eğitim Müdürü' istifa kampanyası
UŞAK Sportif Olta Balıkçıları Federasyonu (OBAF) ve Uşak Milli Eğitim Müdürlüğü tarafından, geçen ay Banaz İlçesi'ne bağlı Çamsu ve Hatipler köylerinde eğitim gören öğrencilere dağıtılan eldiven, bere ve atkılardan bazılarının Galatasaray'a küfür içerdiğinin ortaya çıkması büyük tepkiye neden oldu.
Sosyal paylaşım sitesi Twitter'da gündem haline gelen konuyla ilgili birçok kişi, Uşak İl Milli Eğitim Müdürü Ömer Bulut'u istifaya davet etti.

MHP Uşak İl Başkanı Alpay Özgür tarafından dün basın toplantısıyla kamuoyuna duyurulan atkı skandalına büyük tepki yağdı. Sosyal paylaşım sitesi Twitter'da yüzlerce Galatasaray taraftarı Uşak Milli Eğitim Müdürü Ömer Bulut'u istifaya çağırdı. 'Fatih Terim' kullanıcı adlı bir hesaptan, "Görevin vatana millete hayırlı çocuklar yetiştirmek. GS'ye küfretmek değil. Uşak Milli Eğitim Müdürü istifa" çağrısında bulunuldu.

Uşak Milli Eğitim Müdürü'ne istifa çağrısı twitter'da TT oldu.

OBAF'TAN AYETLİ SAVUNMA

Uşak Sportif Olta Balıkçıları Federasyonu'ndan yapılan yazılı açıklamada geçen yıl ve bu yıl 4 bin çocuğa atkı, bere ve eldiven gibi kışlık malzeme dağıtıldığı hatırlatılarak, ayetle savunma yapıldı. "Bir ayette şöyle deniyor; Kendilerinin ihtiyaçları olsa bile ötekileri kendi nefislerine tercih ederler. Nefsinin cimriliğinden, doymazlığından korunanlar kurtuluşa erenlerin ta kendileridir" ifadeleriyle başlayan yazılı açıklamada, dağıtılan atkılardan sadece 3'ünce küfürlü yazının bulunduğu ileri sürüldü. Açıklamada, "Banaz'da toplam dağıtılan atkı sayısı 300'dür. Bu etkinliğimize İl Milli Eğitim Müdürümüz de tarafımızdan davet edilmiş ve kendiside bu davetimize iştirak etme nezaketini göstermiştir. Okulda görevli öğretmenler tarafından 3 atkıda bu türde yazılar olduğu bilgisi gelmiş ve anında gerekli müdahale yapılarak öğrencilerimize ulaşmadan öğretmenler tarafından geri alınmıştır. Asla ne bir kulübü nede başka bir kurumu rencide edecek faaliyetler içinde bugüne kadar olmadık, olmayacağız" denildi.