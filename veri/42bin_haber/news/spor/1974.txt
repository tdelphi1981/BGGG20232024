"Vujacic ve Farmar'ın yokluğunu hissettik"
Anadolu Efes Genel Menajeri Engin Özerhun, Olin Edirne karşısında Sasha Vujacic ve Jordan Farmar'ın eksikliklerini hissettiklerini söyledi.
Beko Basketbol Ligi'nin 7. haftasında Olin Edirne'yi deplasmanda 72-66lık skorla mağlup eden Anadolu Efes'te Genel Menajer Engin Özerhun, Sasha Vujacic ve Jordan Farmar'ın eksikliklerini hissettiklerini ama bu karşılaşmanın Turkish Airlines Euroleaguede oynayacakları Cedevita Zagreb maçı için ölçü olmayacağını ifade etti.  
Özerhun, Olin Edirne'nin ciddi ve kapasitesi doğrultusunda maçın başından sonuna kadar düzenli oynayan bir takım olduğunu ifade ederek, şöyle konuştu: Maçın sonuna kadar karşılaşmaya ortak olacak güce geldiler. Skor gücümüzü yüklenen ve sakatlıkları nedeni ile forma giyemeyen iki oyuncumuz Vujacic ve Farmar'ın eksikliğini hissettiğimizi söyleyebiliriz. Ayrıca bir gün önce beyin tomografisi çektirecek kadar ciddi bir şekilde sakatlanan Birkan'ın performansında doğal olarak bir düşüklük oldu. Bu gerçekler doğrultusunda karşılaşma zorlu bir şekilde geçti ve son andaki kıpırdanmamız ile kazanabildik.  
Hırvatistan'ın Cedevita Zagreb takımıyla oynayacakları Turkish Airlines Euroleague maçına da değinen Özerhun, ''Bu karşılaşma hafta içi oynayacağımız Cedevita Zagreb maçı için bir ölçü olmayacak. Vujacic ve Farmar bu maçta forma giyebilecek. Karşılaşmanın önemi ortada. Kazandığımız takdirde Top 16'ya yükseleceğiz. Bu hedef doğrultusunda Zagreb'e gideceğiz'' diyerek sözlerini tamamladı.