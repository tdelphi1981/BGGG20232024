"Hocamla aramda bir problem yok"
Galatasaray'ın Hollandalı yıldız futbolcusu Wesley Sneijder, sarı-kırmızılı takımın dün akşam 1-0 yenildiği Gençlerbirliği maçında oyundan alındıktan sonraki tepkisinin yanlış aktarıldığını ve teknik direktör Fatih Terim ile aralarında bir problemin olmadığını söyledi.Sarı-kırmızılı takımın sabah antrenmanından önce gazetecilere açıklamalarda bulunan Sneijder, Gençlerbirliği karşılaşmasında oyundan alınmasının ardından göstermiş olduğu tepkinin basına yansımasıyla alakalı açıklama gereği duyduğunu belirterek, Dün akşam oynanan maçtan sonra konuşulanlar ve bugün yazılanlar, hocamla aramda bir problem varmış gibi yansıtıldı. Hocamla aramda bir problem yok. Kendisiyle inanılmaz iyi geçiniyoruz ve devamlı fikir alışverişinde bulunuyoruz. Sürekli bizimle konuşan ve fikirlerini paylaşan bir hocamız var. Bunun için hocamla aramızda bir problemin olması söz konusu değil diye konuştu.

Göstermiş olduğu tepkinin kendi performansına olduğunu aktaran Hollandalı oyuncu, Dünkü değişiklikten sonra gösterdiğim tepki tamamen kendi performansıma yönelikti. Takımım için biraz daha fazla şeyler verebilirdim. Sahada biraz daha kalsam bir şeyler verebilirdim diye düşündüm. Bu da ister istemez bir tepkiye neden oldu. Salı günü mutlaka çok önemli bir maçımız var. Hocamız da bunu düşünerek beni biraz dinlendirmiş de olabilir. Onun için bu maçı bir kenara bırakarak Schalke 04 karşılaşmasına odaklanmamız gerek ifadelerini kullandı.

Dünkü maçta hepimiz çok üzüldük

Sneijder, dün akşam oynadıkları Gençlerbirliği mücadelesini artık bir kenara bıraktıklarını ve UEFA şampiyonlar ligi'nde 12 Mart Salı günü deplasmanda oynayacakları Schalke 04 karşılaşmasına odaklandıklarını ifade etti.
Dünkü karşılaşmada tüm sarı-kırmızılı camianın çok üzüldüğünü vurgulayan Hollandalı yıldız, şöyle konuştu: Dünkü maçtan sonra taraftarlarımızın ve camiamızın üzgün olması çok normal. Hepimiz çok üzüldük. Galatasaray takımı dün çok iyi oynadı. Elinden gelen her şeyi verdi. Özellikle birinci yarı bambaşka, çok iyi futbol oynayan ve sadece golü eksik bir Galatasaray vardı. Bu sonuç taraftarlarımızı üzdü. Şampiyonlar Ligi ise çok farklı bir kulvar. Onun için dünkü maçı bir kenara bırakarak Schalke 04 karşılaşmasına odaklanıyoruz. Benim takıma olan güvenim sonsuz. Taraftarlarımızın da herhangi bir şüphesi olmasın, Schalke 04'e karşı çok farklı bir Galatasaray olacak. Biz beraber oynayınca kaliteli oyuncularla birlikte farkımız ortaya çıkıyor. Salı günü de beraber koşan, mücadele eden, savaşan ve bu taraftarı ve camiayı mutlu etmek için elinden geleni yapan bir Galatasaray görecekler.

Kendi performansı

Kendi performansıyla ilgili değerlendirmelerde bulunan Sneijder, her geçen maç biraz daha iyi olduğunu söyledi.

Hollandalı oyuncu, Buraya gelmeden önce 4 aylık futbol oynamama sürem var. Bu da çok önemli bir zaman. Her geçen gün, her antrenman ve her maçta kendimi daha iyi hissediyorum. Mutlaka daha da iyi olacaktır. Dün 60 dakika oynamam, salı gününe daha iyi hazırlanmam anlamında daha iyi olacaktır. Hem ben hem de tüm arkadaşlarım yüzde 100'den daha fazlasını vermemiz lazım. Benim kendi performansım ise her oynadığım dakikada daha iyi olacaktır diyerek sözlerini tamamladı.