"Batuhan'ı takımda görmek istemiyorum"
 
 Eskişehirspor Teknik Direktörü Ersun Yanal, Vali Hanefi Demirkol Tesisleri'nde düzenlediği basın toplantısında soruları yanıtladı. Yanal, gazetecilerin Beşiktaş ile yolları ayrılan Batuhan Karadeniz ile ilgili soruları üzerine, şunları söyledi:
 
 ''Batuhan ile bu saatten sonra beraber olamayız. Batuhan, Beşiktaş'ta da başaramadı. Orada da olmadı. Batuhan'ın eksiğini siz daha iyi biliyorsunuz. Batuhan'ın kaslarında bir problem olduğunu düşünmüyorum. Zaten transferi teknik olarak gerçekleşmiyor. Kontratı bizimle. Batuhan, Eskişehirspor ile anlaşacak. Batuhan'ın menfaatleri, bundan sonra Eskişehirspor'un onun hakkındaki tasarrufudur. Batuhan'ın da ona göre tasarrufudur. O, bilir. Biz noktayı koyduk. Bu saatten sonra Batuhan'ı, bu takım içinde görmek istemiyorum. Çok net.''
                           
 Eskişehirspor Teknik Direktörü Ersun Yanal, ''Spor Toto Süper Lig'de, şu anda 23.8 yaş ortalaması ile en genç ikinci takımız. Aynı zamanda kaliteli, genç oyuncularla gelişebilir, ekonomik değer kazanabilir, oyunculuk olarak da değer kazanabilecek bir kadroya sahibiz'' dedi.
 
 "DEĞER KAZANABİLECEK BİR KADROYA SAHİBİZ"
 
 Yanal, Eskişehir'in futbolu bilen bir taraftar kitlesine sahip olmasının, kendileri açısından büyük avantaj olduğunu belirtti.
 
 Sonuç ne olursa olsun takımının oynadığı futboldan taviz vermek istemediğini anlatan Yanal, şöyle devam etti:
 
 ''Bu oyunu oynamak için de her yerde seyirciye, sahadaki desteğe ihtiyacımız var. Biz onu yanımızda gördüğümüzde, bu çocukların inanılmaz derecede yüksek bir performansla sahada olacağına yüzde 100 inanıyoruz. Şu anda elimizde 32 oyuncumuz var. Altyapıdan bu sezon 5 oyuncu aldık. Transfer ettiğimiz oyuncularımızın ortalama yaşı 21.9'dur. Buna Necati, Servet, Hürriyet de dahil. Onlar da bu ortalamanın içerisinde. Teşekkür edip yollarımızı ayırdığımız oyuncularımızın yaş ortalaması 30.5'dir. Şu anda takımımızın yaş ortalaması 23.8 oldu. Kayserispor, 23.1 ile Spor Toto Süper Lig'deki en genç takım. Biz, şu anda 23.8 ile en genç ikinci takımız. Aynı zamanda kaliteli, genç oyuncularla gelişebilir, ekonomik değer kazanabilir, oyunculuk olarak da değer kazanabilecek bir kadroya sahibiz. Daha gündeme getirmediğimiz, oynatamadığımız, forma veremediğimiz ama kalitesinden yüzde 100 emin olduğumuz oyuncularımız da var.''
 
 NTV Spor ve Ajanslar 
  