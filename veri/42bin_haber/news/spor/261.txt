Daha ne olsun
6 resmi maçta tek yenilgi alan Kocaman, kalan 7 haftada minimum puan kaybı hesaplıyor. Devre arasında ise 3-4 transfer yapılabilir
 Ligde zirve yarışını sürdüren F.Bahçe'de Aykut Kocaman'ın hedefi ilk yarıyı minimum kayıpla geçmek. 2013'te ise takımı transfer rötuşu ile uçurmak. İlk 10 haftayı 2 yenilgi, 4 beraberlikle, yani 14 puan kayıpla geçen Kanarya'da Aykut Hoca, yeni hesaplar yapıyor.
 2013'TE PATLAMA
 KOCAMAN'IN planlarına göre kalan 7 haftada mümkün olduğu kadar az puan kaybedilmesi temel amaç. Yani F.Bahçe, 7 haftada 5 galibiyet, 2 beraberlik ile yola devam etmek istiyor. 4-7 puan kaybını göze alan Kocaman, 2013'e ise yeni transferlerle daha güçlü girmek için çalışmalarını da sürdürüyor.
 4 TRANSFER YOLDA
 KAMUOYU F.Bahçe'nin kötü futbolundan şikayet edip gidişatı iyi bulmazken Kocaman cephesinde mutluluk rüzgarı var. Alex gittikten sonra 6 resmi maçta 4 galibiyet alıp, Bursa gibi istim üzerindeki bir rakiple deplasmanda berabere kalan, iskelet 4 oyuncusunun sakat olduğu Antalya maçında kazaya uğrayan F.Bahçe'de '6'da 4 yaptık, daha ne yapalım. Başkaları 6'da 6 yaptı da biz geride mi kaldık' şeklinde görüş hakim... 
 DEVRE arasında ise Semih, Bienvenu gibi iki forvetiyle vedalaşmayı düşünen F.Bahçe, Sow'un yanına iyi bir golcü monte edecek. Yine iyi bir stoper aranıyor. Bir sol açık ve modern 10 numara transferi gündeme gelecek.
 Yalnız da çok mutluyum
 Hep sıkıntılı yüzü ile dikkat çeken, istifa söylemleri yüzünden eleştirilen Aykut Kocaman, dünkü idmanda mesaj dolu bir poz sundu. Aykut Hoca, yüzündeki gülümsemesi ve duruşu ile camiaya 'Bana güvenin. Başkaları eleştirse de işimi iyi yapıyorum' mesajı verdi.