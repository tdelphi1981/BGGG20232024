"Demirören'in alacağını hibe edeceğine inanıyorum"
Beşiktaş'ın eski yöneticilerinden İhsan Kalkavan, eski başkan Yıldırım Demirören'in siyah  beyazlı kulüpten alacağını hibe etmenin yanı sıra kulübün yönetimini devraldığı süreden bıraktığı yere kadar olan maddi kaybın ciddi bir kısmını da kapatması gerektiğini söyledi.
Cihan Haber Ajansı'na açıklamalarda bulunan İhsan Kalkavan, "Demirören ailesi çok sevdiğim bir aile. Yıldırım Demirören de benim kardeşim. Ben her zaman söylüyorum. Yıldırım Demirören sadece mevcut alacağını değil; kulübü almış olduğu yerden bıraktığı yer arasındaki Beşiktaş'ın uğramış olduğu maddi sıkıntıların ciddi bir kısmını da kendisi kapatması lazım." dedi.

İhsan Kalkavan, Demirören ailesinin zengin bir aile olduğunu kaydederek, "Bunu Ahmet, Mehmet gelsin kapatsın diyemez. Bunu Beşiktaş kendi imkanlarıyla da kapatamaz. Beşiktaş'ın bu küfeyi taşıması çok zor." şeklinde konuştu.

Demirören ailesinin fevkalade güçlendiğini, Beşiktaş'ın ise fevkalade fevkalade mağdur duruma düştüğünü dile getiren Kalkavan, Yıldırım Demirören'in alacağını hibe edeceğine inandığını ifade etti.

Kalkavan, Beşiktaş'ın sıkıntılarının sebebi olarak gördüğü Demirören ailesinin sırtlarını döneceğine inanmadığını belirterek, siyah  beyazlı takımın bu mali külfet altında şampiyonluk kovalamasının zor olduğunu aktardı. Kalkavan, şöyle konuştu: 

"Başkası rahat koşarken sen küfeyle koşuyorsun. Finaller yaklaştıkça orada dengeler bozuluyor. Galatasaray'ın durumu çok mu iyi? Şu anda başında Ünal Aysal gibi çok kıymetli bir insan var. Birçok şeye talip olmuş. Galatasaray'ı alıp götürüyor. Sıkıntıyı sahaya aksettirmiyorlar." 

"STAT BİRİNCİ MESELE DEĞİLDİ"

Bu sıkıntılar içinde stat yapımının bir takım spekülasyonları da yanında getireceğini belirten Kalkavan, "Şirketini hacizden kurtarmak üzere olan bir iş adamının Boğazda yalı almasına benziyor." dedi.

Statta sadece derbilerde taraftarların dışarıda kaldığını anlatan Kalkavan, "Sen önce şampiyonluğa talip ol. Stat sana yetmesin ondan sonra da stat konusunda hesaplar yapalım." şeklinde konuştu.

Şimdiki yönetimin çalıştığını da dile getiren Kalkavan, "Sonunda bir karara varmışlar saygı duyuyorum. Şahsen ağabeyleri olarak bu birinci mesele değildi diye yorum yapmak isterim." diyerek sözlerini tamamladı.