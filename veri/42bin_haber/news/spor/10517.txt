Kocaman: "Nefes nefese bir yarış olacak"
Fenerbahçe Teknik Direktörü Aykut Kocaman Plzen maçı için"Nefes nefese bir yarış olacak gibi gözüküyor" dedi. 
Fenerbahçe Teknik Direktörü Aykut Kocaman, UEFA Avrupa Ligi'nde yarın Çek Cumhuriyeti'nin Viktoria Plzen takımıyla deplasmanda yapacakları 3. tur ilk maçında, sahalarındaki rövanş karşılaşması için avantajlı bir skor elde etmek istediklerini söyledi.

Kocaman, maçın yapılacağı Doosan Arena'da düzenlenen basın toplantısında, Plzen maçının çok zor olacağını belirterek, "Nefes nefese bir yarış olacak gibi gözüküyor. Bu yarışın son nefesinde kazanabilmek için sahamıza avantajı taşımak en büyük amacımız" dedi.

Viktoria Plzen'in takım oyununu çok iyi oynayabilen ve uyumu yakalamış bir ekip olduğunu dile getiren Kocaman, şöyle devam etti:

"Avrupa'da bu sezon 14 maç oynadılar. Gruplarda tek mağlubiyeti, geçen sezon kupayı kazanan Atletico Madrid karşısında almış bir takımla oynayacağız. Bir ay önce milli takımlar seviyesinde Çek Cumhuriyeti ile karşılaşmıştık. O gün güçlerini göstermişlerdi. Her iki takıma da bir futbol adamı olarak başarılar diliyorum."

Kocaman, kırmızı kart cezalısı olmasına karşın Plzen'e getirilen Meireles ile ilgili bir soru üzerine, "Meireles'in cezasıyla ilgili yarın UEFA Tahkim Kurulu'ndan gelecek haberi bekliyoruz. Yüzde 1, binde 1 de olsa umudumuz var. Öyle bir durum olursa atlamayalım diye Meireles'i yanımızda getirdik. Son ana kadar onun cezasıyla ilgili kararı bekleyeceğiz" diye konuştu.

-"Beraberlik avantaj olarak kabul edilir"-

Aykut Kocaman, bir gazetecinin, "BATE Borisov deplasmanındaki gibi 0-0'lık bir skor avantaj olur mu?" yönündeki sorusu üzerine, "Avrupa Ligi'nde deplasmanda beraberlik, avantaj olarak kabul edilebilir. İkinci maç evimizde seyircisiz olacak ama evinde oynamak her zaman evinde oynamaktır. Sizi bir adım önde tutar. Yarın 0-0 olursa 'kötü' demek mantıksız olur" ifadesini kullandı.

Napoli galibiyetlerinin Viktoria Plzen üzerinde önemli bir öz güven ve moral oluşturduğunu belirten Kocaman, "Ancak her şey yüzde yüz avantaj değil. Napoli karşısındaki başarılı oyun ve sonuçlar bizim açımızdan ciddiyet ve konsantrasyon katsayımızı biraz daha artırdı" diye konuştu.

Kocaman, ligdeki Beşiktaş yenilgisinin yarınki maça etkisinin bulunmayacağını söylemenin, "insan doğasına aykırı" olduğunu vurgulayarak, "Bunları yenebilme kapasitemiz var. Bu sezon bunu defalarca gösterdik. Sıkıntılı dönemlerde Avrupa'da tam tersi skorları yakalamasını becerdik. Umuyorum ve diliyorum yarın da böyle bir gün olacak" dedi.

-Salih Uçan: "Hedefimiz ilk 8"-

Fenerbahçe'nin genç futbolcusu Salih Uçan ise hedeflerinin Viktoria Plzen'i geçerek ilk 8'e kalmak olduğunu söyledi.

Salih, UEFA Avrupa Ligi'nde gruptan lider çıktıklarını hatırlatarak, "Gruptan sonra BATE Borisov'u eledik, tarihimizde ilk defa 16'ya kaldık. Yarın kolay bir maç olmayacak. İlk maçın deplasmanda olması bizim için avantaj. İyi bir skor elde edip evimizde de iyi bir sonuçla ilk 8'e kalmayı hedefliyoruz" diye konuştu.