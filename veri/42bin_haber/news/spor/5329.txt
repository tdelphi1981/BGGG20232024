Samet Aybaba: Galatasaray maçını kazanmak için elimizden geleni yapacağız
Beşiktaş Teknik Direktörü Samet Aybaba, gelecek hafta Galatasaray ile oynayacakları derbi maçını kazanmak için ellerinden geleni yapacaklarını söyledi.
Takımının İstanbul Büyükşehir Belediyespor ile 2-2 berabere kaldığı karşılaşmanın sonrasında düzenlenen basın toplantısına katılan tecrübeli teknik adam, "Takımda birşeyi devam ettirebilmek kolay değildir. Uzun bir ara varsa tekrar tempoyu yakalamak, ritmi yakalamak zordur. Oyunun içinde bölüm bölüm iyi oynadık. Futbolun içinde bazen şans faktörü yanınızda olması gerekiyor. 2-1 öne geçtiğimiz anda Sivok'un sırtına çarpıp gelen top kalemize gol olmasa iyi olacaktı. Ne yaptığını bilen bir takımız. Önümüzdeki maçlara dirençli bir şekilde çıkmamız gerekiyor." diye konuştu.

Samet Aybaba, medya mensuplarının ısrarlı transfer konusundaki sorularına ise "Bizim bir stratejimizi var. Onu devam ettiriyoruz. Transfer çalışmaları devam ediyor." diye cevapladı.
 
Öte yandan Beşiktaş tribünlerinden yapılan "Şampiyon Beşiktaş" tezahüratlarının takım üzerinde baskı oluşturup oluşturmadığı sorusana "Beşiktaş'ın mazisine bakarak taraftarların şampiyonluk istemesi doğaldır. Takımı etkiliyor mu etkilemiyor mu. Ben olumsuz etkilediğini zannetmiyorum." diye cevap verdi.
 
GALATASARAY DERBİSİNİ KAZANMAK İÇİN ELİMİZDEN GELENİ YAPACAĞIZ

Samet Aybaba, gelecek hafta Galatasaray ile Türk Telekom Arena Stadı'nda oynanacak derbi maçla ilgili şunları kaydetti:
 
"Bu maç ne kadar önemliyse Galatasaray maçı da o kadar önemlidir. Bu akşam kazansak haftayı lider kapatacaktık. Pazar günü derbiyi kazanırsak yine lider olacağız. Yarından itibaren derbi maçın analizlerini yapıp pazar günkü derbinin çalışmalarına başlayacağız. Galatasaray'ı yenmek için elimizden geleni yapacağız."