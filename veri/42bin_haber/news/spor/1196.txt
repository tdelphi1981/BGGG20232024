Başkent temsilcisi yargıya başvurdu
Basketbol ve voleybolda kadınlar ve erkekler birinci liglerinde toplam 4 takımla mücadele eden TED Ankara Kolejliler Kulübü, sezon başında isim sponsorluğu konusunda yapılan görüşmelere bağlı kalmadığı gerekçesiyle, Türk Telekom firması hakkında dava açtı.TED Ankara Kolejliler Spor Kulübü Başkanı Önder Bülbüloğlu,  Türk Telekom firmasıyla ilgili yaşadıkları sıkıntıları dile getirmek amacıyla geçen hafta basın toplantısı düzenlediğini hatırlattı.

Bu toplantıda, Türk Telekom firmasının sezon başında isim sponsorluğu konusunda yapılan görüşmelere bağlı kalmadığını tüm detaylarıyla açıkladığını ve konuyu yargıya taşıyacaklarını anlattığını belirten Bülbüloğlu, Konuyla ilgili geçen hafta yaptığım basın toplantısındaki açıklamalarımı tüm spor kamuoyu duyarken, maalesef Türk Telekom duymadı dedi.

Bülbüloğlu, geçen haftaki açıklamalarının ardından kulüp hukukçularının çalışmalarını tamamladıklarını ifade ederek, TED Ankara Kolejliler Spor Kulübü Derneği olarak uğradığımız zarar nedeniyle Türk Telekomünikasyon A.Ş. hakkında, fazlasına ilişkin haklar saklı tutulmak kaydıyla şimdilik 10 bin TL'si maddi, 250 bin TL'si manevi olmak üzere Ankara 4. Asliye Ticaret Mahkemesi'nde dava açtık diye konuştu.

Konuyla ilgili kararı artık mahkemenin vereceğini belirten Bülbüloğlu, bugüne kadar uğradıkları zararın tazminini talep ettiklerini sözlerine ekledi.

TED Ankara Kolejliler ile Türk Telekom firması arasındaki davanın gelecek aydan itibaren Ankara 4. Asliye Ticaret Mahkemesi'nde görülmeye başlanacağı öğrenildi.

Dava konusu

TED Ankara Kolejliler Kulübü Başkanı Önder Bülbüloğlu, geçen haftaki basın toplantısında, basketbol ve voleybolda bayanlar ve erkekler birinci liglerinde mücadele eden 4 takımları için sezon öncesi Türk Telekom firmasıyla isim sponsorluğu konusunda görüştüklerini ve anlaşma sağladıklarını belirtmişti.
Bülbüloğlu, Türk Telekom firmasının daha sonra anlaşmaya bağlı kalmayarak bu sponsorluktan vazgeçip, kendilerini zarara uğrattığını, bu nedenle zararın tazmini için konuyu yargıya taşıyacaklarını açıklamıştı.