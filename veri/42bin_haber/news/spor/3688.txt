Milli takım kadrosu belli
Türkiye Güreş Federasyonu (TFG) Başkanı Hamza Yerlikaya, sıklet antrenörlüğü uygulamasına son verdiklerini belirterek, serbest, grekoromen ve bayan milli takımlarında bir teknik direktörün yanı sıra 4'er antrenöre görev verdiklerini açıkladı.
Türkiye Güreş Federasyonu  Başkanı Hamza Yerlikaya, güreşin peygamberlerden kalan kutsal bir emanet olduğunu  ve bu emanete sahip çıkacaklarını söyledi. Asrın Güreşçisi unvanlı eski olimpiyat şampiyonu Yerlikaya, milli takımlardan altyapıya, federasyondan  olimpiyatlara kadar birçok konuda projelerini anlattı. 
Yerlikaya, Şubat ayında 3 tane önemli organizasyonun olduğunu  hatırlatarak, şöyle konuştu: Türkiye'de Yaşar Doğu ve Vehbi Emre gibi uluslararası turnuvalarımız  olacak. İran'da da Dünya Kupası organizasyonu var. Buralarda başarılı olmak için  milli takımlarımız kamplara başladı. Asıl hedefimiz ise, Akdeniz Oyunları, Avrupa  ve dünya şampiyonaları ile tabii ki olimpiyatlar. Güreş bize peygamberlerimizden  kalan kutsal bir emanettir. Bu emanete layıkıyla sahip çıkacağız. Elimizdeki  ürünü en iyi şekilde kullanarak başarıya gitmenin heyecanı içindeyiz. Biz  sporcularımızın imkanlarını geniş tutuyoruz. Bizim spor yaparken yaşadığımız  sıkıntıları onlar yaşamasın diye, bütün imkanlarımızı seferber ettik.
         
Asıl hedef 2020
Hedeflerini sadece kısa vadede tutmadıklarını aktaran Yerlikaya, asıl  amaçlarının İstanbul'un da düzenlemek istediği 2020 Olimpiyat Oyunları'na  sporcular yetiştirmek olduğunu dile getirdi. Tecrübeli spor adamı, yetenekli çocukları seçerek şimdiden 2020'ye  hazırlayacaklarını söyledi ve şunları ifade etti: Hedefi bir kaç aylık mı, yoksa sayın Başbakanımızın da işaret ettiği  gibi, İstanbul'un talip olduğu 2020'ye mi tutmak lazım? Burada yanılgıya  düşmemeliyiz. Kısa vadeli hesaplar yaparsak vücuda narkoz yapıp ağrıyı geçirmiş  olursunuz. Sonra narkozun etkisi geçince sorunlar yine başlar. Biz diyoruz ki,  2020'de her sıklette başarılı olacak kardeşlerimizi spora teşvik edelim. Bunun  yolu çocuk yaştaki sporcuları güreşe kazandırmaktan geçiyor. Bu yüzden ilk kez,  11-13 ve 14-15 yaş grubu Türkiye Şampiyonası yapacağız. Buradan çıkacak neticeyle  ileride yıldız olabilecek çocukları zaman zaman kampa alacağız. Bu kampta özel  antrenörler olacak. O yaş grubunun nasıl beslenmesi gerektiğini diyetisyenlerle,  hangi ruh halinde olduklarını incelemek ve desteklemek için de pedagoglarla  çalışacağız.
         
Aileler korkmasın
Türkiye'de ailelerin çocuklarını spora göndermekten çekindiğini  bildiklerini ve bu sorunu da aşacaklarını vurgulayan Yerlikaya, Biz bir örgüt  değiliz. Ne aradığımızı biliyoruz ve toplum da ne aramamız gerektiğinin farkında.  Ülkesini ve milletini en iyi şekilde temsil edecek sporcular arıyoruz. Biz  sporcuları kampa aldığımız zaman çocukları tehlikeye değil, sevgi yumağıyla  kurulmuş köprünün altına koyacağız. Çünkü, sevgiyle kurulmuş köprüler asla  yıkılmaz. Bu sevgi bağını kurarak çocuklarımızı Avrupa, dünya ve olimpiyatta  kürsünün en üst seviyesine taşıma derdindeyiz. Bunun için ailelerin tedirgin  olmasına gerek yok. Çocuklarını bize emanet etsinler, biz bu emanete namusumuz  gibi bakar, korur ve kollarız şeklinde konuştu.
         
Herkese kapımız açık" 
Hamza Yerlikaya, federasyon içinde küskünlükleri bitirmek ve birlik  beraberlik oluşturmak için ellerinden gelini yaptıklarını kaydederek, sözlerini  şöyle tamamladı: Kin ve nefret tohumlarını bir kenara attık ve nefsimizi de evde  bıraktık. Elimizi, birlik ve beraberlik için kim olursa olsun uzattık.  Uzattığımız elimize kim karşılık verdiyse kapımızı açtık. Elini uzatmak  istemeyene de Allah selamet versin. Gerçekten güreşe gönül vermiş, söz sahibi  olmuş hizmet etmiş insanlar konuşsun. 11-13 Ocak tarihleri arasında büyük  kurultay şeklinde istişare toplantısı yapacağız. Buraya 700-800 kişinin  katılmasını bekliyoruz ve herkesi davet ettik. Her kesimi çağırdık ki aradaki  küskünlükler, dargınlıklar kalksın. Ortak hedef başarıysa, bu yolda nifak  tohumları atanlara fazla fırsat vermeyeceğiz. Ama nefsiyle davranana da Allah  yolunu açık etsin diyoruz.
         
Güreşte 4 yeni antrenör
Bu arada başkan Yerlikaya, sıklet antrenörlüğü uygulamasına son verdiklerini belirterek, serbest, grekoromen ve bayan milli takımlarında bir teknik direktörün yanı sıra 4'er antrenöre görev verdiklerini açıkladı. 
Yerlikaya, serbest stilde teknik direktörlüğe Yüksel Şanlı'nın getirildiğini, Ahmet Gülhan, Nasrullah Baysal, Adem Bereket ve Abdullah Çakmar'ın da antrenör olarak görevlendirildiğini bildirdi. Grekoromen stilde Hakkı Başar'ın teknik direktör olduğunu dile getiren Yerlikaya, burada da Muttalip Yerlikaya, Bünyamin Emik, Tekin Çağlar, Serkan Özden'den oluşan antrenör kadrosunun görev yapacağını kaydetti. 
Yerlikaya, bayanlarda ise Yılmaz Arslan'ın teknik direktör, Selahattin Çengel, Şemsettin Yıldız, Habil Kara ve Selahattin Kahraman'ın da antrenör olarak görevlendiğini ifade etti.