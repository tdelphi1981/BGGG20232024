Fernandes'e amansız takip
Paris Saint Germain'in izleme ekibi 4 aydır mercek altına aldığı Fernandes için raporu Ancelotti'ye sundu. Rusya'nın Lokomotiv Moskova takımı da 11 milyon Euro'yu hazırladı 
 Beşiktaş devre arasında kadrosunu güçlendirmek için harıl harıl çalışıyor, ancak en önemli silahı Manuel Fernandes de yakın markaj altında bulunuyor... Arap sermayesinin eline geçmesiyle birlikte transfer bombalarını patlatan Paris Saint Germain’in, Fernandes’le yakından ilgilendiği ortaya çıktı. Sezon başından bu yana PSG izleme ekibinin mercek altına aldığı Fernandes’in, son haftalarda İnönü Stadı’ndaki maçlarda da takip edildiği bildirildi. Ancak Fransız yetkililerin, Fernandes’in Ofspor mücadelesindeki sinirli tavırları nedeniyle olumsuz bir rapor hazırladıkları ifade edildi. PSG yetenek avcılarının, “Fernandes çok yetenekli, lider karakterli ve dünyanın her takımında rahatlıkla forma giyebilecek bir futbolcu. En önemli eksisi, saha içerisinde sinirlerine hakim olamaması” şeklinde görüş bildirdikleri belirtildi.
 
 ‘İlk adayımız o...’
 Paris Saint Germain Cephesi’nde bu gelişmeler yaşanırken, Rusya’nın Lokomotiv Moskova ekibi de devreye girmiş durumda... ‘Lifesports.ru’ internet sitesinde yer alan haberde, ismi açıklanmayan bir Lokomotiv kulübü yetkilisi, “Orta sahaya transfer yapacağız. İlk adayımız da Manuel Fernandes. 11 milyon Euro’yu gözden çıkardık” ifadesini kullandı.  Hırvat teknik adam Sleven Bilic çalıştırdığı Lokomotiv Moskova, Rus Ligi’nde sekizinci sırada bulunuyor.    
 
 Orhan Yıldırım/Fanatik