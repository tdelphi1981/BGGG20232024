Dev eşleşmede ilk maç Vakıfbank'ın
CEV Kadınlar Şampiyonlar Ligi 6'lı play-off turu ilk maçında Vakıfbank, Eczacıbaşı VitrA'yı 3-1 mağlup etti. 
Voleybol CEV Kadınlar Şampiyonlar Ligi 6'lı play-off turu ilk maçında iki Türk ekibi Vakıfbank ile Eczacıbaşı VitrA karşı karşıya gelirken, mücadelede gülen taraf 3-1'lik skorla Vakıfbank oldu.

CEV Şampiyonlar Ligi'nde oldukça başarılı bir performans sergileyerek 6'lı play-off turuna namağlup unvanlarıyla gelen iki ekipten karşılaşmayı 3-1 kazanan Vakıfbank, hem namağlup unvanını devam ettirdi hem de Dörtlü Final'e kalma yolunda rövanş maçı öncesi avantaj elde etti.

Karşılaşmaya iyi başlayan Eczacıbaşı VitrA, ilk teknik molaya 8-4 önde girerken, ikinci teknik mola öncesi Brakocevic'in etkili servisleriyle oyunda dengeyi kuran Vakıfbank üstünlüğü ele aldı. Vakıfbank, 9-14 geriye düştüğü bölümde ikinci teknik molaya girilirken, farkı 1'e indirdi (15-16) ve ilk seti 25-23 üstün tamamlayarak, 1-0 öne geçti.

İkinci sete de iyi başlayan Eczacıbaşı VitrA, bu kez filede daha etkili olarak üstünlüğü elinde tuttu. İlk teknik molayı 8-4, ikinci teknik molayı ise 16-10 önde geçen Eczacıbaşı VitrA, 25-23 kazandığı setle maça 1-1'lik eşitliği getirdi.

Çekişmeli geçen ilk iki setin ardından üçüncü sette Vakıfbank, Eczacıbaşı VitrA karşısında oldukça rahat bir oyun çıkardı. Teknik molaları 8-2 ve 16-8 üstün geçen Vakıfbank, seti 25-17 önde tamamlayıp maçta 2-1 öne geçti. 

Vakıfbank, maç konsantrasyonunu yitirdiği gözlenen ve direnci oldukça düşen Eczacıbaşı VitrA'ya dördüncü sette de şans tanımadı. Teknik molaları 8-2 ve 16-8 galip durumda geçen Vakıfbank, seti 25-15 üstün tamamlayıp, karşılaşmayı 3-1 kazandı.

İki takım arasındaki rövanş mücadelesi, 14 Şubat Perşembe günü yine Burhan Felek Spor Salonu'nda yapılacak.

-Voleybolseverlerin ilgisi büyük oldu-

İki Türk ekibinin CEV Şampiyonlar Ligi'ndeki mücadelesine, voleybolseverlerin ilgisi büyük oldu.

Burhan Felek Voleybol Salonu'nun önemli bir bölümü doldu ve iki takım taraftarları tezahüratlar yaparak, oyunculara destek verdi.