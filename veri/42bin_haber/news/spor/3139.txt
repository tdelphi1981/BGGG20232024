Tural: WTA İstanbul'a veda edecek
Tenis Federasyonu Başkanı Osman Tural, İstanbul, WTA Championships uluslararası kadınlar tenis turnuvasını 2013 yılında son kez düzenleyecek dedi.Osman Tural, AA muhabirine yaptığı açıklamada, Kadınlar Tenis Birliği'nin organizasyonundaki WTA Championships anlaşmasının 2013 yılında sona ereceğini ve tekrar almayı kesinlikle düşünmediklerini söyledi.
WTA Cahampionships'in evsahipliğini İstanbul'un daha önce 36 milyon dolar karşılığında aldığını hatırlatan Tural, turnuvanın adeta pazarlandığını ifade etti. İsteyen her ülke, parayı verdikten sonra bu turnuvayı alabilir diyen Tural, şöyle konuştu:

Eğer takvim müsaitse parayı veriyorsun ve WTA Championships'i alıyorsun. Şimdi bu turnuvayı bayanlarda İstanbul, erkeklerde ise Londra düzenliyor. Londra, 2016'ya kadar anlaşmayı uzattı. Biz ise uzatmama kararı aldık. Böyle bir turnuvanın Türkiye'ye gelmesi önemliydi. Bunu yerine getirdik. İstanbul, WTA Championships uluslararası kadınlar tenis turnuvasını 2013 yılında son kez düzenleyecek.

Önemli olan WTA'da yer alacak sporcu yetiştirmek

Tural, WTA'nın turnuvayı başka ülkelere pazarlamak için girişimlere başladığını belirterek, 7-8 ülkenin bu organizasyona talip olduğunu dile getirdi. Maliyet analizinin önemine dikkati çeken Tural, Buraya aktaracağınız kaynakla çok daha faydalı işler yapabilirsiniz. Biz bu organizasyonu, Türkiye'de tenis sporuna ilginin artması için düzenledik. Turnuva düzenlemek kolay. Parayı basıyorsun, turnuvayı alıyorsun. Önemli olan WTA'da yer alacak sporcu yetiştirmek diye konuştu.

Tural, Bundan sonra başarılı Türk tenisçilerin yetişmesi için kaynak ayıracağız. Tenis oynayanların sayısını artırmak için altyapıya yönelik işlere önem vermeliyiz. Bunun için çaba sarf edeceğiz ifadesini kullandı.

2012 WTA İstanbul

İstanbul'da en son 23-28 Ekim tarihlerinde Sinan Erdem Spor Salonu'nda gerçekleştirilen turnuvaya, teklerde bu yılın Avustralya Açık şampiyonu, dünyanın 1 numarası Belaruslu Victoria Azarenka, Wimbledon, ABD Açık ve 2012 Londra Olimpiyat Oyunları şampiyonu ABD'li Serena Williams, Fransa Açık galibi Rus Maria Sharapova, geçen yıl WTA Championships'te mutlu sona ulaşan Çek Petra Kvitova, Polonyalı Agniezska Radwanska, Alman Angelique Kerber, Çinli Li Na ve İtalyan Sara Errani katılmıştı.

ABD'li Serena Williams, Rus Maria Sharapova'yı 6-4 ve 6-3'lük setlerle 2-0 yenerek şampiyon olmuştu.