Kayserispor ve Antalyaspor 44. randevuda
Kayserispor ile Medical Park Antalyaspor yarın 44. kez karşı karşıya gelecek.Medical Park Antalyaspor ile 17'si Süper Lig'de olmak üzere bugüne kadar 43 kez karşılaşan Kayserispor, rakibini 14 kez mağlup etmeyi başardı. Antalya ekibiyle 12 maçta berabere kalan sarı-kırmızılılar, 17 kez de sahadan mağlup ayrıldı. Geride kalan 43 karşılaşmada rakip fileleri 55 kez havalandıran Kayserispor, kalesinde ise 51 gol gördü. Sarı-kırmızılıların, Kayseri'deki maçlarda da Medical Park Antalyaspor'a karşı büyük üstünlüğü bulunuyor. Kayserispor, sahasındaki 21 maçta rakibini 12 kez mağlup ederken, 4 kez berabere kaldı, 5 kez de yenildi.

Ligde üstünlük Medical Park Antalyaspor'da
Kayserispor ile Medical Park Antalyaspor, Spor Toto Süper lig'de toplam 17 maçta puan mücadelesine girdi. Sarı-kırmızılı takım, 17 maçın 4'ünde 3 puana uzanan taraf olurken, 10 kez kaybetti, 3 karşılaşma ise berabere sonuçlandı. Ligde Antalya temsilcisinin kalesine 24 gol atmayı başaran Kayserispor, kalesinde ise 30 gol gördü.

Karşılaşmanın hakemi Abdullah Yılmaz
Kayserispor ile Medical Park Antalyaspor arasında yarın Büyükşehir Belediyesi Kadir Has Stadı'nda saat 13.30'da başlayacak maçı, hakem Abdullah Yılmaz ve yardımcıları Serdar Diyadin ile Samet Çavuş yönetecek. Spor Toto Süper Lig'in 19'uncu hafta mücadelesi öncesi ligde Kayserispor 19 puanla 15'inci, Medical Park Antalyaspor ise 30 puanla 3'üncü sırada bulunuyor.