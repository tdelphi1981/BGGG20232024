Marcelo'ya ehliyetsiz araç kullanma cezası
İspanya'nın Real Madrid takımı futbolcularından Marcelo Vieira, ehliyetine el konulmasına rağmen araç kullanırken yakalanınca ceza yemekten kurtulamadı. 
Madrid Mahkemesi, daha önceden aldığı trafik cezaları nedeniyle puanı kalmadığı için ehliyetine el konulan Marcelo'nun, buna rağmen araba kullanmaya devam etmesinin tespit edilmesi sonucunda açılan davada, Brezilyalı futbolcuya, günlük 25 eurodan 8 ay süreyle (6 bin euro) para cezası verdi.
  
Geçen hafta Madrid'in Valdebebas ilçesindeki antrenman çıkışında jandarmanın yaptığı kontrolde arabasında direksiyon başındayken durdurulan Marcelo'nun, ehliyetini kaybettiğini söylediği ancak görevlilerin Brezilyalı futbolcunun yalan söylediğini tespit ettikleri belirtildi.

Öte yandan Real Madrid'de trafik cezası sorunu olan diğer futbolcu Karim Benzema'nın davasının ise 26 Mart'ta görüleceği açıklandı. Hız sınırının saatte 100 kilometre olduğu otoyolda, arabasıyla 216 kilometre hızla gittiği, radarla 3 Şubat sabahı tespit edilen Fransız futbolcu, yol güvenliğini tehdit etmekle suçlanıyor.

Benzema'nın, 1 ila 4 yıl arasında ehliyetini kaybetmesi ve maksimum 12 aya kadar günlük 5 ila 400 avro arasında değişen para cezası alması öngörülüyor.