Manisaspor'a Nijeryalı golcü
PTT 1. Lig takımlarından Manisaspor'un, Nijeryalı forvet Stanley Nka Ohawuchi'yi denemeye alacağı bildirildi.Manisaspor Kulüp Başkanı Emre Hasgör, Manisa'da bir restoranda yönetim kurulu üyeleriyle birlikte yenen yemeğin ardından düzenlediği basın toplantısında, Manisa'daki köşe yazarları, yerel ve ulusal basın temsilcilerine Manisaspor'un geleceğine dair planlarını açıkladı. Hasgör, PTT 1. Lig'in ilk yarısını lider tamamladıklarını hatırlatarak, gazetecilerle ligin ikinci yarısında nasıl bir Manisaspor olması gerektiğiyle ilgili görüş alış-verişinde bulundu.

Devre arasında takımdaki futbolculardan kimseyi göndermeyi düşünmediklerini ifade eden Hasgör, maddi yetersizlik nedeniyle transfer yapmayı düşünmediklerini ancak mali açıdan kulübe fazla külfet getirmeyecek bir futbolcu olan ve halen İspanya'da top koşturan 22 yaşındaki Nijeryalı forvet Stanley Nka Ohawuchi'yi devre arası kampında denemeye alacaklarını bildirdi. Hasgör, Bu futbolcunun kadroya alınıp alınmayacağına, deneme süreci sonunda teknik heyetimizin vereceği rapor doğrultusunda karar vereceğiz dedi.

Manisaspor kamp programının da belli olduğunu açıklayan Hasgör, takımın 1 Ocak tarihinde Tarık Almış Spor Tesisleri'nde toplanarak hava yoluyla Antalya'ya hareket edeceği ve 12 Ocak'a kadar Belek'te sürecek kamp süresince iki ayrı yabancı takımla hazırlık maçı yapmayı planladıkları bilgisini verdi. Hasgör, hazırlık maçı yapılacak takımların henüz netleşmediğini ve bu konudaki temaslarının sürdüğünü ifade etti.