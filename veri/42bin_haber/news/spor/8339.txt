Basketbol artık 6 kişiyle mi oynanıyor
Kaya Pekerin benchten uzanarak Engin Atsürü çektiğini iddia eden sarı kırmızılılar, sarı lacivertli oyuncunun diskalifiye edilmemesini kural hatası olarak değerlendiriyor.
BASKETBOLDA Spor Toto Türkiye Kupasını finalde Fenerbahçe Ülkere kaybeden Galatasaray Medical Park, hakem hatalarından şikayetçi olarak MHKye gidiyor. Hafta sonu Eskişehirde oynanan karşılaşmayı 63-57 kaybeden sarı kırmızılılar, özel olarak hazırladığı 6 pozisyonluk görüntü ile MHKnin kapısını çalacak. İşte Galatasaray cephesinin bu maçla ilgili iddiaları...  
1-ERSİN DAĞLIYA ÇALINAN STEPS 
BİTİME 6.53 dakika var. Skor 48-48. Burada düdük Gordona mı yoksa Ersine mi çalındı belli dahi olmuyor. Ancak iki oyuncu da steps yapmıyor. Pozisyonun içindeki hakem Murat Biricik yerine en uzak köşedeki Mehmet Keseratar hatalı yürüme kararı veriyor.  
2- İPTAL EDİLEN SPORTMENLİK DIŞI  
BİTİME 6.27 dakika var. Pozisyonun hemen önündeki Serdar Ünal, Preldzicin Engin Atsüre hareketine sportmenlik dışı faul veriyor. Ancak düdüğü çaldıktan sonra Murat Biricik, Serdar Ünal ile göz göze geliyor ve kararı bozup faulü iptal ettiriyor.  
3-OĞUZ SAVAŞ İÇİN KRİTİK KARAR 
KALAN süre 4 dakika 32 saniye. Skor, 51-50 G.Saray lehine. Oğuz Savaş, kalçasını çıkarıyor ve kolunu da toptan ziyade Engin Atsürün bacağına uzatıyor. Burada faul verilmiyor, devamında Galatasaray üçlük yiyor. Ayrıca faul çalınsa Oğuz Savaş 5. faulünü alacak. 
4-ANDERSEN, GORDONU TAHRİK ETTİ  
SON 4 dakikaya girilirken Andersen, Gordonu itip, tahrik ediyor. Gordon diskalifiye oluyor. Ancak Andersen cezasız kalıyor. Rakibi tahrik ettiği için teknik faul alması gerek. F.Bahçe Ülkerli oyuncunun Mersin maçındaki benzer hareketi ve aldığı teknik faul de MHKya gönderilecek.  
5-KENARDA HAVLU KAVGASI 
BİTİME 1 dakikanın biraz üzerinde zaman var. Maç 58-55 F.Bahçe lehine. Önce sarı lacivertli takımdan Barış Ermiş havlu isteyen milli takımdan arkadaşı Engin Atsüre havlu veriyor. Ancak Kaya Peker, Galatasaraylı oyuncu yüzünü silerken elindeki havluyu sert şekilde çekiyor ve alıyor.  
6-HAKEM GÖRÜP YAPMA DEDİ 
VE en kritik pozisyon... Bitime 1 dakika 12 saniye var. Engin dip çizgide pas beklerken, F.Bahçe benchindeki Kaya Peker ayağa kalkıp, kendisini kolundan çekiyor. Yani saha içindeki oyuncuya müdahalede bulunuyor. Hakem Mehmet Keseratar, bu hareketi görüyor. Ancak sadece Kaya Pekere Yapma diyor. Basketbol talimatları ise buna çok net şekilde teknik faul ve diskalifiye diyor. Hatta F.Bahçe Ülker Menajeri Serdar Apaydın bile oyuncusuna tepki gösteriyor.