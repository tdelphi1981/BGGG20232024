İşte Alper Potuk'a karşılık istenilen Galatasaraylı
G.Saray, Eskişehirli Alper Potuk için girişim yaparken, sürpriz bir öneri ile karşılaştı: Emre Çolak'ı verirseniz Alper'i alırsınız.
Spor Toto Süper Lig'de şampiyonluk yarışını sürdüren, Şampiyonlar Ligi'nde de yoluna devam eden G.Saray, gelecek yıl için kadrosuna takviye yapma çalışmalarını da sürdürüyor. Sarı-kırmızılı yönetimin ilk hedefi ise Eskişehirsporlu Alper Potuk. Yönetici Abdurrahim Albayrak'ın bizzat yönettiği operasyonda Eskişehir tarafından ilginç bir takas teklifi geldi.

TEMASLAR SÜRÜYOR

Es-Es'in başkanı Halil Ünal'ın teknik patron Ersun Yanal'a "G.Saray Gökhan Zan ve Furkan'ı veriyor. Biraz da para önerdiler. Karşılığında Alper'i istiyorlar. Ne dersin?" diye sorduğu, başarılı hocanın, "İkisi de işime yaramaz. Emre Çolak'ı verirlerse kabul ederiz" cevabını verdiği dile getirildi. Görüşmelerin sürdüğü belirtilirken, konu ile ilgili Eskişehir Başkan Yardımcısı Mulla Şahbaz, "Alper'i karşılığını ödeyen herkes alabilir" diye konuştu.
 
KAPIDAN DÖNMÜŞTÜ
 
Eskişehirspor ile 2016 yılına kadar sözleşmesi olan 21 yaşındaki Alper Potuk, Fenerbahçe'nin kapısından dönmüştü. Es-Es ile F.Bahçe 5 milyon euro karşılığında anlaşmış, ancak genç futbolcu sarı-lacivertliler ile görüşmesinde el sıkışamamıştı. Alper için Trabzonspor da devreye girmiş ancak transferi bitirmeyi bir türlü başaramamıştı.