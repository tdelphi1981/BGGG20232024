Engelliler, Boccia oynayacak
Bedensel Engelliler Spor Federasyonu, 13 spor branşına bocciayı da ekleyerek, pilot il olarak İzmir'i seçti.Bedensel Engelliler Spor Federasyonu Başkanı Demirhan Şerefhan, bünyelerine yeni kattıkları kattıkları boccia branşı için, Özellikle serebral palsili (beyin felçli) vatandaşlarımızın rahatlıkla yapabileceği, keyifli bir spor dalı dedi.

Bedensel Engelliler Spor Federasyonu, 13 spor branşına bir yenisini ekledi. Paralimpik bir dal olan ve 4 yıldır Türkiye'de oynanan Bocciayı bünyesine resmen katan federasyon, pilot il olarak İzmir'i seçti. Boccia, İzmir'in yanı sıra Samsun, Antalya ve İstanbul'da da oynanıyor.

Federasyon Başkanı Demirhan Şerefhan, yaptığı açıklamada, boccia branşında kısa sürede yol alıp, 2016 Rio Paralimpik Oyunları'na katılmayı hedeflediklerini söyledi. Bocciaya olan ilginin oldukça yoğun olduğuna dikkati çeken Şerefhan, olimpiyatlara katılmakla kalmayıp, Türkiye'ye madalyayla dönmek istediklerini dile getirdi.

Boccia İzmir İl Sorumlusu Metin Çınar da 4 yıldır yaptırdıkları boccianın, özellikle hiçbir branşta spor yapamayan serebral palsili, kronik kas hastalıklı ve MS hastası kişiler için ideal bir dal olduğuna dikkati çekti. Bu yıl İzmir Büyükşehir Belediyesi'nin düzenleyeceği Uluslararası Engelsiz Kongresi etkinlikleri kapsamında, engellilere bu sporu tanıttıklarını ve yaptırmaya başladıklarını belirten Çınar, halkın bu spora olan ilgisine işaret etti.
Bu kapsamda her hafta Çarşamba günü 70'e yakın vatandaşa boccia oynattıklarını söyleyen Çınar, 9 Eylül Üniversitesi BESYO'da öğrenim gören öğrencilerin, bu etkinliklerde gönüllü antrenörlük yaptığını ifade etti.

Boccia sporu

Çim bowlingine benzeyen boccia, kapalı ve açık mekanda oynanabiliyor. ABD Serebral Palsili Sporcu Birliği'nce (USCPAA) engelli sporculara uyarlanan bu dal, daha sonra uluslararası yarışmalara dahil edildi. 1984 yılında paralimpik programa alınan boccia, 2008 yılından bu yana dünyada 50'den fazla ülkede oynanıyor.

Oyunda hedef olan beyaz top, sahada oyunculardan biri tarafından atılır, rakipler ise sırayla kendi oyun toplarını en kısa sürede hedef topuna en yakın biçimde sıralandırmaya çalışır. Toplar fırlatıldıktan sonra hakem, hedef topuna olan yakınlıklarına göre puanlandırır.

Bireysel boccia 4 raunt olarak kişi başına 6 topla oynanırken, takım boccia 6 raunt olarak kişi başına 2 topla oynanır.