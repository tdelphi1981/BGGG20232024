"Deplasmandan puanla dönmeliyiz"
PTT 1. Lig'de deplasmanda 1461 Trabzon ile karşılaşacak TKİ Tavşanlı Linyitspor'un teknik direktörü Arif Peçenek, bir an evvel bölgeden uzaklaşmak için maçtan 1 ya da 3 puanla dönmek istediklerini bildirdi.Kırmızı-siyahlı takım, maçın hazırlıklarını, Tavşanlı ilçesine bağlı Tunçbilek beldesindeki kulüp tesislerinde yaptığı antrenmanla sürdürdü.

Peçenek, antrenman sonrası yaptığı açıklamada, bazı oyuncularının sakatlıkları bulunduğunu söyledi.

Ferhat Çulcuoğlu'nun sakatlığının devam ettiğini ve Ümit Tütünci'nin hafif rahatsızlığı bulunduğunu belirten Peçenek, sakatlıkları geçen Hasan Yaşar ve İbrahim Yavuz'un takımla çalışmaya başladıklarını anlattı.

Peçenek, ligde bu sezon alabilecekleri bütün puanları almak istediklerini ifade ederek, şöyle konuştu: Bir an evvel tehlikeli bölgeden uzaklaşmak için 1461 Trabzon deplasmanından 1 ya da 3 puanla dönmek istiyoruz. Trabzon dönüşü 28 Kasım'da Medical Park Antalyaspor ile sahamızda zorlu bir Ziraat Türkiye Kupası 4'üncü kademe maçı yapacağız. O hafta sonunda da Gaziantep Büyükşehir Belediyespor ile sahamızda karşılaşacağız. Yani 9 günde 3 karşılaşma oynayacağız. Oyuncularımızın bu maçlara dinlenmiş olarak çıkması lazım. Bu süreçte bütün maçları kazanarak hem kupada tur atlamak hem de ligde daha üst sıralara tırmanmak istiyoruz.

Çalışmalarının disiplinli olarak sürdüğüne işaret eden Peçenek, taraftarlardan, Medical Park Antalyaspor ve Gaziantep Büyükşehir Belediyespor maçlarında stada gelerek takımı desteklemelerini istedi.