"Böyle bir performansı beklemiyorduk"
Basketbol THY Avrupa Ligi (C) Grubu 7. hafta maçında, son şampiyon Yunan temsilcisi Olympiakos'a deplasmanda 75-53 yenilen Anadolu Efes'in genel menajeri Engin Özerhun, çok kötü bir performans sergilediklerini söyledi.Engin Özerhun, yaptığı açıklamada, Yunan rakipleri karşısında hiç beklemedikleri bir performans ortaya koyduklarını ve kötü bir sonuç elde ettiklerini ifade etti. 

Rakiplerinin sert oyununa aynı şekilde cevap veremediklerini dile getiren Özerhun, İstanbul'da 26 sayı farkla yendiğimiz Olympiakos karşısında üst sıralara çıkmak için oynadık. Sahada, ilk maçtaki performansımızdan en ufak bir iz yoktu. Kurallar dahilinde sert oyunlarıyla bizi yıldırdılar. İkinci çeyrekte fazla sayı üretemeyince oyundan koptuk ve farklı kaybettik diye konuştu.

Gelecek hafta Hırvatistan deplasmanında oynayacakları Cedevita Zagreb maçının bir kat daha önem kazandığını belirten lacivert-beyazlıların genel menajeri, rakiplerinin gruptan çıkmak için son şansı olduğunu ve bu yüzden zor bir maç oynayacaklarını vurguladı.

Lacivert-beyazlıların oyuncusu Jordan Farmar'ın performansını da değerlendiren Özerhun, Farmar, birkaç haftadır kendisine yapılan sert savunmaya karşı çabuk pes ediyor. Sezon başında böyle oynamıyordu. Takım için çok önemli bir oyuncu. Son 2 maçta kendisinden beklenen performansı gösteremedi ama biz ona güveniyoruz ve çok daha iyi olacak diyerek sözlerini tamamladı.