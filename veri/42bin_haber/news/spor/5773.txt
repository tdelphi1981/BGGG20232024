Göztepe'den Göztepe Sportif kulübüne itiraz
Göztepe Kulübü Başkanvekili Sabri Sadıklar, Türkiye Basketbol Erkekler İkinci Ligi'nde Göztepe Sportif adıyla mücadele eden takımın kulüpleriyle bir ilgisi olmadığını söyledi.Sabri Sadıklar, kulüp binasında düzenlediği basın toplantısında, Türkiye Basketbol İkinci Ligi'nde Başkent Gençlik Spor Kulübü olarak mücadele eden ekibin, belli kişiler tarafından satın alındığını ve Göztepe Sportif Derneği adı altında faaliyetlerini sürdürdüğünü söyledi.

Konuyu yakından takip ettiklerini kaydeden Sadıklar, sözlerini şöyle sürdürdü:

Türkiye Basketbol İkinci Ligi'nde Göztepe Sportif adıyla mücadele eden takımın kulübümüzle ilgisi yoktur. Bu konuda daha önce de kulübümüzün sitesinden gerekli duyuruları yapmıştık. Bu kulüp tarafından bizim adımızın kullanılması çok yanlış algılamalara yol açabiliyor. Bu arkadaşlar benimle görüştüler. Ben onlara ismin kullanılmasının ancak Göztepe yönetim kurulunun izin vereceği şekilde olabileceğini aktarmıştım.

Basketbol Federasyonu'na başvuru

Kulüp avukatı Umut Metin de Göztepe Spor Kulübü yönetim kurulu adına yaptığı açıklamada, Göztepe isim ve logosunun tek sahibinin Göztepe Spor Kulübü, esas sahiplerinin de taraftarlar olduğunu kaydetti.
Tüm sportif branşlarda hak sahipliğinin Göztepe'de olduğunu ifade eden Metin, şunları söyledi:

Basketbol branşında iznimiz bulunmaksızın, kötü niyetli girişimlerle kulübümüzün marka, isim ve logosunun haksız şekilde kullanıldığını görmekteyiz. Söz konusu faaliyetin haksız ve yasaya aykırı olduğunu, ismimizin, rengimizin, logomuzun ve amblemimizin başkalarınca kullanılmasına kesin şekilde iznimiz olmadığını belirtiriz.

Bu konuda idari başvurularının bulunduğunu kaydeden Metin, karşı tarafın geri adım atmaması halinde yargı sürecini başlatacaklarını, konu hakkında Türkiye Basketbol Federasyonu nezdinde de girişimlerinin olduğunu sözlerine ekledi.