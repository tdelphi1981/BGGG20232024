Trabzonspor'dan Mete Düren'e sert tepki!
Trabzonspor kulübü, Türk Futbol Federasyonu (TFF) Basın Sözcüsü Prof. Dr. Mete Düren'e şike konusunda yaptığı açıklamalardan dolayı tepki gösterdi.
Bordo-mavili kulübün internet sitesinden, Düren'in bir televizyon programındaki sözleri üzerine yapılan açıklamada, "Türk Futbol Federasyonu Basın Sözcüsü ve Beşiktaş Kulübü eski yöneticilerinden Prof. Dr. Mete Düren'in, şikeyle ilgili yaptığı yorumlar Türk futbolunun hangi ellerce yönetildiğinin en önemli göstergesi olmuştur. Yıldırım Demirören yönetimindeki TFF'nun şike sürecini düzgün bir şekilde sonuca bağladığını ileri sürecek kadar duyarsız olan Düren, bu tavrıyla adli yargıyı hiçe saymış, devletin polisinin, mahkemelerin aylarca süren çalışmalarıyla verdikleri kararı görmezden gelmiştir." denildi.

Bu anlayışın TFF'nin konuya nasıl baktığının en çarpıcı ispatı olduğu iddia edilen açıklama şöyle devam etti:

"Ancak mahkemenin ortaya koyduğu gerçekleri yok saymaya hem isminin önünde profesör sıfatı bulunan Düren'in hem de içinde bulunduğu yönetim kurulu üyelerinin ve bağlı kurulların hakkı yoktur. Türk futbolunun içerisinde aktif olarak 15 yıl geçirdiğini söyleyen, bu sürede hiç şike duymadığını savunan, sahada oynanan futbolun da temiz olduğuna inandığını belirten Düren'in nasıl bir körlük içerisinde yöneticilik yaptığını önce Beşiktaş camiasının ardından da Türk futbolseverlerin takdirine bırakıyoruz. 

Mete Düren kimliği bugünkü TFF Yönetim Kurulu'nun bakış açısını özetlemesi bakımından son derece çarpıcı bir simge olarak kamuoyunun gözleri önüne serilmiştir. Adli yargıyı yok sayan bu anlayışı bir kez daha kınıyor, artık bu federasyon yönetim kurulunun ülke futboluna verecek hiçbir hizmeti olmadığı yönündeki düşüncemizi kamuoyuyla paylaşıyoruz."