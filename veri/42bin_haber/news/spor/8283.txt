Güreş olimpiyatlardan çıkarıldı!
 
 Uluslararası Olimpiyat Komitesi Yönetim Kurulu, 2012 Londra Olimpiyat Oyunları’ndaki spor dallarını mercek altına aldı.
 
 2020 Olimpiyat Oyunları’nda yeni spor dallarına yer vermek isteyen komitenin, modern pentatlon ya da tekvandoyu programdan çıkarması bekleniyordu. Ancak 15 kişilik yönetim kurulu kararını güreşten yana kullandı.
 
 Yönetim Kurulu üyeleri televizyon ratingleri, bilet satışları, küresel popülarite gibi 30'dan fazla konu başlığını mercek altına aldı. İncelemeler sonucunda, güreşin, 2020 Olimpiyat Oyunları’nın programından çıkarılmasına karar verildi. Uluslararası Olimpiyat Komitesi, 2020 oyunlarında, 25 çekirdek spor dalının yanına, bir spor dalı daha ekleyecek.
 
 Bu kontenjanı elde etmek için güreşin yanı sıra, beyzbol, softbol, squash, karate, wushu, wakeboard gibi spor dalları yarışıyor. Uluslararası Olimpiyat Komitesi, hangi dalın oyunlara ekleneceği konusunda son sözünü Eylül ayında söyleyecek. Kulislerde dolaşan haberlere göre beyzbol, softbol ve squash favori gösteriliyor.
 
 2020 Olimpiyat Oyunları’na ev sahipliği yapma konusunda en önemli aday İstanbul... Uluslararası Olimpiyat Komitesi’nin kararı değişmezse, Türk sporcular, geleneksel olarak en başarılı oldukları dal güreşte, İstanbul'da seyircisinin önünde mücadele edemeyecek. Türkiye bugüne dek olimpiyat oyunlarında, güreşte 28'i altın 16'sı gümüş 15'i bronz olmak üzere toplam 59 madalya topladı.
 
 Güreş, ilk modern olimpiyatların düzenlendiği 1896 yılından bu yana oyunların programında yer alan 9 spor dalından biriydi.
 
 NTV Spor