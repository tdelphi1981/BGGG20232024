Aybaba: "En kötü 2. maçımızı oynadık"
Golsüz eşitlikle sonuçlanan Trabzonspor-Beşiktaş karşılaşması sonrasında her iki takımın antrenörleri karşılaşmayı değerlendirdi.Trabzonspor Teknik Direktörü Tolunay Kafkas, maçın ardından düzenlediği basın toplantısında, güzel oynadıklarını ancak tek eksiklerinin gol olduğunu belirterek, şunları söyledi: "Oyunun tamamına yakınında kontrolü elinde tutan pozisyona giren taraf bizdik. Tek eksik goldü. Oyuncuların oynadığı oyundan ve performanslarında takım olma çabalarından dolayı kutluyorum. Beşiktaş'a başarılar diliyorum." 

Kafkas, ideal 11'i bulamadığı yönündeki bir soruyu yanıtlarken de, "Hem Şenol hocamın hem benim arayış içinde olmamız ligin son 9 haftasına gelmemize rağmen doğrudur. Bu durum futbolcuların inişli - çıkışlı grafiklerinden kaynaklanıyor. Doğruyu bulma gayreti içinde oluyoruz. Mersin ve Kasımpaşa maçında aynı 11'le sahaya çıktık. Kasımpaşa maçında ilk yarı istediklerimizi gerçekleştiremedik. Maalesef oyuncular üzerinde oynama durumunda kalıyoruz. Ama bundan sonra fazla olmaz. Bir iki oyuncu olur en fazla değiştireceğimiz" dedi. 

Kafkas, bazı seyircilerin tepkileriyle ilgili olarak ise, "Sahanın içinde takımı desteklemeli ve takıma odaklanmalı taraftar. Onun dışında şeylerle fazla ilgilenmemeliler" ifadesini kullandı. 

AYBABA: "EN KÖTÜ İKİNCİ MAÇIMIZ" 
Beşiktaş Teknik Direktörü Samet Aybaba, maçın ardından düzenlediği basın toplantısında şunları söyledi: "En kötü oynadığımız maçlardan biri. Temposuz, isteksiz, çok pas patası yaparak oynadık maçın genelinde. Kalecinin erken sakatlığı, sol kenarımızda aksama, Fernandes'in arka adalesindeki sıkıntı üst üste gelince hücuma yönelik hamle şansımızı da oyunun ortalarında kaybettik. Tempolu, coşkulu oynayan bir takımız. Maalesef bu maçta bunu yakalayamadık. Buna rağmen 2 - 3 net pozisyona girdik. Birini atsaydık farklı sonuç olabilirdi. Cenk'i kutluyorum, çok iyi oynadı. 9 tane çok önemli maçımız var. Şampiyonluk şansını hiç konuşmadık şimdiye kadar. Maç maç bakıyoruz olaya. Değişikliklerin hepsi konuşuluyor. Değiştirmesen de konuşuluyor. Tempomuz çok düşüktü. Bir Fenerbahçe stadında oynamıştık kötü bir maç. Bu oynadığımız ikinci kötü maç." 

Aybaba, ligin tepesindeki takımların formsuzluğuyla ilgili olarak ise, "Aşağıdaki takımlar yani Anadolu takımları doğru işler yapmaya başladılar. Onlar da bu hedefin içinde olmalılar. Yukarıdakiler de yanlışlar yapılınca, aşağısı yukarıya yaklaştı" dedi. 

FUTBOLCULARIN GÖRÜŞLERİ 
Trabzonsporlu Olcan, "Bulunduğumuz konum itibarıyla aynı bir önemi vardı bugünkü maçın. İyi mücadele ettik ama sonuç elde edemedik. Bulunduğumuz konum bizleri çok üzüyor. Bir an önce bu durumdan kurtulup hem Türkiye kupası hem ligde sezonu iyi yerde bitirmek istiyoruz" dedi. Soner Aydoğdu ise, "Takımdaki herkesi tebrik ediyorum. Çok iyi mücadele ettik. Güzel oynadık. Tek eksik goldü. Golü de bulsak buradan çok farklı bir sonuçla ayrılabilirdik" ifadesini kullandı. Beşiktaşlı oyuncu Escude, "Trabzonspor'la onların sahasında oynamak her zaman zor. İyi şanslar elde ettik ama gol noktalarında başarısızdık. Sonuç olarak bir puan iyi bizim için" dedi. Gökhan, "Dünkü Galatasaray maçından sonra bugünkü maç bizim için çok önemliydi. Belki de maça iyi başlayamamızın sebebi olarak bunu görüyorum. Stresli başladık. Her zaman oynadığımız oyunumuzu sahaya yansıtamadık. Topla az oynayan taraftık. Her maçta çok pozisyona giren, seyir zevki veren bir takım olarak çok da iyi oynayamadık. Fırsatı değerlendiremedik. Bu saatten sonra alınacak her puanın önemi olduğu için bir puan da kazanç oldu" dedi.