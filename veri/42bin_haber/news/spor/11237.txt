Zokora 'Emre cezalandırılsın' dedi
Trabzonspor'un Fildişi Sahilli futbolcusu Didier Zokora, kendisine ırkçı söylemde bulunduğu iddiasıyla Emre Belözoğlu aleyhine açtığı dava kapsamında Trabzon Adliyesi'nde ifade verdi. Zokora, Emre Belözoğlu'nun cezalandırılmasını istedi.Adliye'ye kulüp avukat Nusret Yılmaz ve tercüman Halil Yazıcıoğlu ile birlikte gelen Zokora, İstanbul 17. Sulh Ceza Mahkemesi'nde devam eden dava için Trabzon 2. Sulh Ceza Mahkemesi'nde talimatla ifade verdi. Adliye çıkışında konuşan Avukat Nusret Yılmaz, "İstanbul'da oynanan müsabaka sonrasında Emre Belözoğlu'nun sarf ettiği sözlerle ilgili ifademizi verdik, şikayetimizi tekrarladık. Suça konu sözler nedeniyle Emre Belözoğlu'nun cezalandırılmasını istedik" dedi. 

IRKÇI SÖYLEMLE SUÇLAMIŞTI 

İki futbolcu arasındaki tartışmalar, 15 Nisan 2012'de Fenerbahçe ile Trabzonspor arasında İstanbul'da yapılan karşılaşmada başladı. Zokora, maç sırasında tartıştığı milli futbolcu Emre Belözoğlu'ndan kendisine ırkçı sözler söylediği iddiasıyla şikayetçi oldu. Avni Aker Stadı'nda 6 Mayıs 2012 tarihinde oynanan Trabzonspor - Fenerbahçe müsabakasının 50'nci dakikasında ise Zokora, milli oyuncu Emre Belözoğlu'na tekme atmış, hakem Mustafa Kamil Abitoğlu da bu faulü sarı kartla cezalandırmıştı. Belözoğlu, 6 Haziran tarihinde avukatı Mahir Işıkay aracılığıyla Zokora hakkında, 'kasten yaralama' suçlamasıyla Trabzon Cumhuriyet Başsavcılığı'na şikayette bulunmuştu.