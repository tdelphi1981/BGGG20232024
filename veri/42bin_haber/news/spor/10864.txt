Erciyesspor Samsunspor'a bileniyor
Kayseri Erciyesspor, sahasında karşılaşacağı Samsunspor maçının hazırlıklarını sürdürdü.Teknik Direktör Osman Özköylü yönetiminde Hacı Boydak Tesisleri'nde yapılan antrenman, ısınma ve koşunun ardından yarı alanda top çalışmasıyla devam etti. Antrenman öncesi gazetecilere açıklamalarda bulunan Özköylü ligin bitmesine 10 hafta kaldığını belirterek, şampiyon olmak için kalan maçları en az kayıpla geçmeleri gerektiğini söyledi. Ligde bundan sonra oynanacak tüm maçların çok zor geçeceğini dile getiren Özköylü, sözlerine şöyle devam etti: İzmir'de geçtiğimiz oynadığımız Göztepe maçı, rakibimizin ligdeki pozisyonundan dolayı çok zor geçmişti. Bu hafta sahamızda oynayacağımız Samsunspor karşılaşması, Göztepe maçı gibi çok zor geçecek. Rakibimiz alt sıralardan kurtulma mücadelesi veriyor. Biz zirveden kopmamak, onlar da küme düşme potasından kurtulmak için 3 puana ihtiyaç duyuyoruz. Bu şartlar altında çok çetin bir maç olacak. Biz kendi adımıza çok daha istekli olan, çok daha maçı kazanmayı arzu eden ve bu anlamda isteğini oyuna yansıtan takım olarak sahada yer alacağız. Allah'ın izniyle bu haftayı kayıpsız geçeriz, bu bizim için çok önemli ve gerekli. Kayseri Erciyespor, Samsunspor maçının hazırlıklarına yarın yapacağı antrenmanla devam edecek.