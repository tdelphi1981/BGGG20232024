Trabzonspor'un ara transfer dosyası
Savunmaya geleceğe yönelik transferler yapan Trabzonspor, devre arasında 3 oyuncuyu kadrosuna kattı, 3 oyuncuyla yollarını ayırdı.Savunmaya geleceğe yönelik transferler yapan bordo-mavililer, pilot takımı 1461 Trabzon'dan Abdullah Karmil, Hollanda'nın SC Cambuur-Leeuwarden BVO takımından Alim Öztürk, Almanya'nın FC 08 Homburg Saar takımından da Uğur Dündar olmak üzere 3 oyuncuyu kadrosuna kattı. Bordo-mavililer, ayrıca Altay'dan Oğulcan Gökçe ile anlaştıktan sonra bu futbolcuyu pilot takımı 1461 Trabzon'a kiralık olarak verdi.

Sol bekte oynayan Ferhat Öztorun'u Orduspor'a, forvet oyuncusu Robert Vittek'i de İstanbul Büyükşehir Belediyespor'a bonservisiyle birlikte veren bordo-mavililer, orta alanda görev yapan ancak bir türlü istikrarı sağlayamayan Barış Özbek'in sözleşmesini de karşılıklı olarak fesih etti.

Bordo-mavili takımda ara transfer döneminde alınan 3-1'lik Sanica Boru Elazığspor yenilgisi sonrasında teknik direktör Şenol Güneş'in istifasının ardından göreve Tolunay Kafkas getirildi.