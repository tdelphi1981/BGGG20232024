Kıran kırana mücadele
2012-2013 sezonunda 10. haftanın tamamlandığı PTT 1. Lig'de oynanan maçlarda 14 takım geriye düştükleri müsabakalardan puan çıkarmayı başardı.
Çaykur Rizespor'un 21 puanla lider tamamladığı PTT 1. Lig'de 10. haftaya kadar oynanan 90 karşılaşmanın 62'si en az bir takımın galibiyetiyle biterken, geri kalan 28 karşılaşma berabere tamamlandı. Ev sahibi ekiplerin 37 galibiyetinin bulunduğu ligde deplasman takımları da 25 kez sahadan 3 puanla ayrıldı. 
Ligde şimdiye kadar oynanan karşılaşmalarda 14 takım maç içinde ilk golü kalelerinde görmelerine rağmen müsabakadan puanla ayrılmayı bildi.

-1461 Trabzon- 
Maçlarda yenik duruma düşmesine rağmen en fazla puan alan ekip 1461 Trabzon (9) olurken, Karadeniz temsilcisini Kayseri Erciyesspor (8), Boluspor, Çaykur Rizespor ve Gaziantep Büyükşehir Belediyespor (6) takip etti.  
Adanaspor, Denizlispor, Göztepe ve Manisaspor ise şimdiye kadar yenik duruma düştükleri müsabakalardan puan çıkaramadı.

En başarısız ekip olan Göztepe, yenik duruma düştüğü 6 maçtan da puan alamadı.

1461 Trabzon'un 3 kez yenik durumdan maçı çevirmeyi başardığı şimdiye kadarki maçlarda, Çaykur Rizespor, Gaziantep Büyükşehir Belediyespor ve Kayseri Erciyesspor (2), Boluspor, Bucaspor ve Kartalspor da birer kez mağlup duruma düşmesine rağmen müsabakayı 3 puanla tamamladı.