Emenike: Fenerbahçe'ye gelmem için...
Transferde ezeli rakibi Galatasaray'ın gerisinde kalmak istemeyen Fenerbahçe, Emmaunel Emenike transferi için çalışmalarını hızlandırdı.
Galatasaray, Sneijder'i transfer ederse sarı lacivertlilerde, 1 buçuk yıl önce Karabükspor'dan transfer ettiği, ancak bir maç bile forma giydiremeden Spartak Moskova'ya sattığı Nijeryalı golcüyü almak için önemli bir hamle yapacak.
 
Bu konuda temaslar devam ederken, olayın kahramanı Emenike özel açıklamalar yaptı.
 
Nijerya Milli Takımı'yla birlikte 2013 Afrika Uluslar Kupası'na hazırlanan Emenike, Portekiz'de gerçekleştirilen ve dün tamamlanan kamp sonrası Radyospora konuşan Emenike, "Kulüpler anlaşırsa Fenerbahçe'yle masaya otururum" dedi. 
 
İşte Emenike'nin çok özel açıklamaları:
 
FENERBAHÇE, SPARTAK MOSKOVA'YLA ANLAŞIRSA BEN DE FENERBAHÇE'YLE MASAYA OTURURUM

İki hafta menajerlerim aracılığıyla bir açıklama yaptım. Şu anda Spartak Moskova'nın futbolcusuyum. Burada mutluyum, burası evim gibi. Valery Karpin beni çok seviyor. Aramızda sevgi ve saygıya dayanan çok iyi bir ilişki var. Fakat Fenerbahçe kulübümle anlaşırsa o zaman biz de her şeyi konuşuruz. Aksi şekilde davranmak etik olmaz. FIFA Kurallarına aykırı. Ben Spartak Moskova'yla olan sözleşmeme saygı duyuyorum.
 
FENERBAHÇE BİR DÜNYA KULÜBÜDÜR

Fenerbahçe Dünya Markası bir kulüp. Fenerbahçe'de oynamayı kim istemez ki... Fenerbahçe'nin beni hâla istiyor olması elbette beni çok mutlu ediyor. Son derece gururluyum. Fenerbahçe vizyonu, hedefleri açısından elbette arzu ettiğim bir kulüp. Dünya Markası. Ama ben şu anda Spartak Moskova'nın oyuncusuyum.
 
MANCHESTER CITY DE BENİ İSTİYOR

Manchester City de beni istiyor. City de Fenerbahçe gibi dünya markası bir kulüp. İngiliz kulübünün de ilgisi beni çok mutlu ediyor. 
 
FENERBAHÇE Mİ M.CITY Mİ?

Fenerbahçe'yle Manchester City arasında şu anda tercih yapmam söz konusu değil; çünkü ben Spartak Moskova'nın futbolcusuyum.
 
BENİM TEK MENAJERİM ERDEM KONYAR'DIR. BÜTÜN GÖRÜŞMELER ONUNLA YAPILMALI

Fenerbahçe'yi gerçekten çok seviyorum. Taraftarı, teknik direktörü, hepsinin kalbimde ayrı bir yeri var. Ayrıca vizyonum açısından da Fenerbahçe'nin çok önemli bir kulüp olduğunu düşünüyorum. Ama transfer benim elimde değil. Eğer kulüpler düzeyinde bir anlaşma olursa biz de oturur her şeyi konuşuruz. Şartları oluşturursak anlaşırız. Bunda hiç bir sorun yok. Ama hep söylüyorum. Benim için esas olan şu anda Spartak Moskova ve kulübümün başarısıdır. Ayrıca benim tek menajerim Erdem Konyar'dır. Benim adıma bütün görüşmeleri sadece Erdem Konyar yapabilir. Kulüpler anlaşırsa, Fenerbahçe Erdem Konyar'la görüşebilir. 
 
TÜRKİYE BENİM İÇİN ÖZEL BİR ÜLKE

Türkiye'ye gelmekten hiç çekinmedim, çekinmiyorum. Türkiye benim için özel bir ülke. 30 gol attım. Karabükspor'la şampiyonluk yaşadım. İstanbul'u çok seviyorum. Türkiye benim için özel bir ülke, ben de Türkiye'de özel bir futbolcu olduğumu düşünüyorum. 
NİJERYA'YLA AFRİKA KUPASINI KAZANMAK İSTİYORUM

Biraz sonra uçağa bineceğiz ve Güney Afrika'ya gideceğiz Orada kupa kazanmak istiyoruz. Afrika Uluslar Kupası'nda şampiyonluğu amaçlayoruz. Benim ne kadar gol atacağım önemli değil. Önemli olan Nijerya'nın şampiyon olmasıdır. Bu şampiyona kariyerim açısından son derece önemli.
 
FENERBAHÇE, MENAJERİNİ ARAYARAK BİLGİ ALDI

Bu söyleşi üzerine Emenike'nin menajeri Erdem Konyar'a Fenerbahçe'yle ilgili transfer gelişmesinin ne aşamada olduğunu sorduk.

Konyar: "Biz tamamen Spartak Moskova'ya bağlıyız. Emenike'nin hiçbir kulüple bir görüşmesi olmadı; olamaz. Fakat bizi arayan oldu. Fenerbahçe'den aradılar. Bir takım temaslar oldu. Bu normal. Ama bizim cevabımız belli ve değişmez. Biz önce Spartak Moskova'yla görüşülmesini istedik. Eğer kulüp izin verirse biz bir transfer görüşmesi içerisinde yer alır, her şeyi görüşürüz."