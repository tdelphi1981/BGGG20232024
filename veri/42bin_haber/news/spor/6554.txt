Sevgililer günü hikayesi
Gençlik ve Spor Bakanlığı, yapımı uzadıkça uzayan Akyazı Projesi için 14 ŞUBAT tarihinde ihale yapacak. Stadın maliyetini bakanlık karşılayacak
  
 MURAT TARHAN
 Deniz dolgusu üzerine yapılan stadyum olma özelliği taşıyan Akyazı projesi sonunda hayata geçiriliyor. Uzun zamandır deniz dolgusu yapılan ve bu aşamada sona gelinen stadyumun ihalesi, sevgililer günü olan 14 Şubat tarihinde yapılacak. 
 700 GÜNDE BİTECEK  
 Gençlik ve Spor Bakanlığı'nın 25 stadyum projesi içerisinde yer alan Trabzon Akyazı Projesi'nin tüm maliyeti bakanlık tarafından karşılanacak. Diğer stadyum projelerini TOKİ ile arsa takası yöntemi ile gerçekleştiren bakanlık, Trabzon Stadyumu'nun tüm maliyetini kendi kaynaklarından karşılayacak. 700 iş gününde tamamlanacak olan proje en kısa zamanda bitirilerek Trabzon'un kullanımına verilecek. 
 SPORCU MERKEZİ
 40 bin kişilik modern stadyum, alttan ısıtmalı zemini ile Türkiye'nin önemli stadyumlarından birisi olacak. Akyazı Projesi'nde engelli vatandaşlar da unutulmadı. Stadyumda kendi suyunu üreten bir sistemde bulunacak. Avrupa Gençlik Oyunları sebebiyle 10'a yakın yeni tesise kavuşan Trabzon, proje tamamlandığında Doğu Karadeniz Bölgesi'nin Olimpiyata Sporcu Yetiştirme Merkezi'ne dönüşecek. 
 Gençlik ve İl Müdürlüğü de kompleksin içerisinde yer alacak. Yönetim ve personel birimleri, 2 adet doğal çim antrenman sahası, 5 adet suni çim antrenman sahası, 4 adet tenis kortu, 2 adet basketbol sahası, 1 adet voleybol sahası, 440 kapalı, 1200 açık otoparkın yanı sıra komplekste çocuk parkı ve restaurantlar bulunacak.
  