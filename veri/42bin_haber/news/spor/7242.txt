Yiğidolar, Kadıköy'de ilk kez güldü
Süper Lig'de 8 sezondur mücadele eden Sivasspor, Fenerbahçe'yi dün 2-1 yenerek sarı-lacivertli ekibe karşı Kadıköy'de ilk kez kazandı.
Yiğidolar, Süper Lig'e yükseldiği 2005-2006 sezonundan itibaren 16'sı ligde, 5'i Türkiye Kupası'nda olmak üzere Fenerbahçe ile 21 kez karşılaştı. İlk 20 maçta Fenerbahçe'ye karşı 2 galibiyet elde eden Sivasspor, 13 mağlubiyet (10'u lig) ve 5 beraberlik (3'ü lig) aldığı rakibini, Nijeryalı forveti Michael Eneramo'nun golleriyle 2-1 yenerek Kadıköy'de ilk zaferini kazandı.

Fenerbahçe ile 2'si kupada olmak üzere deplasmanda 10 kez karşılaşan kırmızı-beyazlı ekip, sarı-lacivertlilere ligde dış sahada 3-0, 1-0, 4-2, 3-0, 1-0, 4-2'lik skorlarla 6 kez yenilmişti.

Rakibiyle 2006-2007 sezonunda İstanbul'daki lig maçında 2-2 berabere kalan Sivasspor, Fenerbahçe ile Türkiye Kupası'nda dış sahada yaptığı 2 maçtan da 3-1 ve 2-0'lık skorlarla yenik ayrılmıştı.

Sivasspor, Fenerbahçe'yi Sivas'ta 2008-2009 sezonunda 2-1 ve 2011-2012 sezonunda 2-0 mağlup etmişti.

-Bu sezon Fenerbahçe ile 4 kez karşılaştı-
Fenerbahçe ile bu sezon 4. kez karşılaşan Sivasspor, 2-1'lik galibiyetle Ziraat Türkiye Kupası (A) Grubu ilk maçında deplasmanda 2-0 kaybettiği karşılaşmanın rövanşını da aldı. İki ekip arasında bu sezon ligde ve kupada oynanan 4 maçtan 2'si ise 0-0'lık skorlarla sona ermişti.

-Eneramo'nun Fenerbahçe'ye karşı 3. golü-
Kadıköy'de attığı 2 golle galibiyette büyük pay sahibi olan Nijeryalı forvet Michael Eneramo, Fenerbahçe'ye karşı gol sayısını 3'e çıkardı. Eneramo, geçen sezonun ilk yarısında Sivas'ta 2-0 kazanılan maçta takımı adına ilk golü kaydetmişti.

Alt sıralardan uzaklaşmak isteyen Sivasspor, dört büyüklere karşı bu sezonki ikinci deplasman galibiyetini elde etti. Yiğidolar, sezonun ilk yarısında ise Aatif Chahechouhe'nin golüyle Beşiktaş'ı İnönü Stadı'nda 1-0 yenmişti.

-Sivas basını, galibiyete geniş yer verdi-
Sivasspor'un Fenerbahçe'ye karşı Kadıköy'deki ilk zaferi, Sivas basınında geniş yer buldu. Kentte günlük yayımlanan gazeteler, galibiyeti 'Kadıköy'ün fethi', 'Kadıköy yiğidi', 'Eneramo'dan öpücük', 'Yiğido coştu, Saraçoğlu sustu', 'Hakeme rağmen altın değerinde 3 puan', 'Fener'e Eneramo tokadı', 'İlaç gibi galibiyet', 'Bir Eneramo Fener'e yetti', 'Sivas, Fener'i 90'da vurdu' ve 'Yiğido'nun Kadıköy damgası: Eneramo' başlıklarıyla okuyucularına duyurdu.