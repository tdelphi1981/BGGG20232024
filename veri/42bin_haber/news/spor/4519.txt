F.Bahçe Olin'i kolay geçti
Fenerbahçe Ülker, Beko Basketbol Ligi'nin 15. haftasında sahasında konuk ettiği Olin Edirneyi 98-61 mağlup etti.
THY Euroleague Top 16da istediği sonuçları alamayan ve ligde Anadolu Efes mağlubiyeti ile liderliği rakibine kaptıran Fenerbahçe Ülker, 15. hafta maçında sahasında Olin Edirneyi konuk etti. Sarı Lacivertli takım baştan sona önde götürdüğü karşılaşmada rakibini rahat bir oyun sonucunda 98-61 yendi. 

Ev sahibi takımda 4 oyuncu çift haneli sayılara ulaşırken David Andersen 17 sayı ile en skorer oyuncu oldu. Olin Edirnede ise David Jelinek 14 sayı, Berkay Candan 11 sayı, 9 ribaund ile takımına katkı verdiler. 
Salon: Ülker Sports Arena
Hakemler: Engin Kennerman, Sami Özel, Mehmet Karabilecen
Fenerbahçe Ülker: McCalebb 12, Ömer Onan 12, Sato 4, Andersen 17, İlkan Karaman 7, Barış Ermiş 6, Tripkovic 9, Bogdanovic 7, Preldzic 7, Oğuz Savaş 13, Kaya Peker 4, Can Maxim Mutaf
Olin Edirne: Ratkovica 3, Jelinek 14, Bekir Yarangüme 5, Berkay Candan 11, Parakhouski 11, Kamer 4, Tapoutos 3, Yunus Emre Sonsırma 5, Mizrahi 2, Levent Bilgin, Pertev Öngüner 3, Ahmet Birgen
1. Periyot: 30-14
Devre: 53-26
3. Periyot: 83-41

MAÇ AYRINTILARI

Maça hızlı başlayan Fenerbahçe Ülker daha ilk periyotta farkı açarken ikinci çeyreğe 30-14 üstün girdi. İkinci periyotta da sert savunması ile rakibine fazla sayı şansı tanımayan Sarı Lacivertli ekip devreyi ise 53-26 önde tamamladı. Maçın üçüncü periyodunda da aynı performansını sürdüren Fenerbahçe Ülker final periyoduna 83-41 üstün girerken mücadeleden de 98-61 galip ayrıldı. 
Fenerbahçe Ülker Başantrenörü Pianigiani: Savunma açısından çok iyiydik 
 
Beko Basketbol Ligi'nde Olin Edirne'yi 98-61 yenen Fenerbahçe Ülker'in başantrenörü Simone Pianigiani, savunmada çok iyi bir oyun ortaya koyduklarını söyledi. 
Maçın ardından düzenlenen basın toplantısında 37 sayı farkla elde ettikleri galibiyetlerini değerlendiren Pianigiani, savunmanın yanında hücumda da iyi işler yaptıklarını ancak zihinsel olarak aynı düzeyi koruyamadıklarını belirterek, özetle şunları kaydetti: 
Savunma açısından çok iyiydik. Oyuncularım keyif alarak oynadılar. Kendilerine güveni buldular. 30 dakika boyunca iyi basketbol oynadılar. Hücum açısından da iyiydik. Ancak zihinsel olarak aynı düzeyi koruyamıyoruz. En büyük problemlerimizden birisi bu. Büyük takım olmak için daha iyi olmalıyız. Her kazanç gibi bunun da keyfini çıkarmalıyız. Kendi evimizde kazandık, mutluyuz. 
 
Taştimur: Parakhouski'ye verilen erken fauller, kurgumuzu bozdu 
 
Olin Edirne Başantrenörü Gökhan Taştimur, takımı için çok önemli olan Parakhouski'ye ilk çeyrekte üst üste verilen faullerin ardından bu oyuncusunu kenara alınca, maçın başında düzenlerinin bozulduğunu belirtti. 
Parakhouski'ye ilk dakikalarda çalınan 3 faulden ikisine katılmadığını vurgulayan Taştimur, mücadeleyi bu noktaya getiren esas nedeninin de bu olduğunu dile getirerek, şu ifadeleri kullandı: 
Bizim için maçın bütün kurgusu ilk dakikalarda bozuldu. Parakhouski'ye 1,5 dakikada 3 tane faul çaldı hakemler. Bu da oyun kurgumuzu bozdu. Bizim 30 dakikadan fazla ortalamayla oynayan oyuncumuzdan bahsediyoruz. Oyun düzenimiz onun üzerinde. Ondan sonra tekrar deneyeyim dedim, 30 saniye içinde 4. faulünü aldı. Maçın atmosferi düzelene kadar oyuna sokamadım. O faullere katılıp katılmadığımın tartışmasını yapmıyorum ama kendi fikrim, onların en az iki tanesi eğer faulse, 1. periyotta her iki takımın da ilk beşlerindeki oyuncular 4'er faullü olurdu. 
Bu arada Taştimur, oyuncuları David Jelinek'in İspanyol ekip Caja Laboral'e transfer olacağını bildirerek, transferin yarın büyük olasılıkla resmileştirileceğini duyurdu. 
Jelinek'in transferinin kendileri için gurur verici olduğunu kaydeden Taştimur, Dört yıl boyunca İspanya'da oynayıp sonra bize gelip tekrar İspanya'ya, Caja Laboral'e transfer olması, Olin Edirne adına gurur verici bir tablo dedi.