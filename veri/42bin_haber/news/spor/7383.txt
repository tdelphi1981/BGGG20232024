Beşiktaş Kadın Basketbol Takımı ikinci yarıda coştu
Türkiye Kadınlar Basketbol Ligi'nde üst üste 3 maç kazanan Beşiktaş, ikinci yarıdaki performansıyla taraftarlarına ligde kalma adına büyük umut verdi.
Ligin ilk yarısında tüm rakiplerine yenilen siyah-beyazlı ekip, ikinci yarıda ise bambaşka bir görüntü ortaya koydu. Sezonun ilk yarısında genç bir kadroyla mücadele eden, ancak bir türlü maç kazanamayan 'Kara Kartallar', ikinci yarıda oynadığı 3 karşılaşmayı da galip tamamladı. Devre arasında yabancı oyuncular Milka Bjelica ve Arminte Price Herrington'ın yanı sıra Gülşah Akkaya'yı da alan Beşiktaş, yeni kadrosuyla daha başarılı bir görüntü ortaya koydu.

-Samsun Basketbol karşısında kritik galibiyet-
Ligde ikinci yarının ilk 3 maçını kazanan Beşiktaş, en kritik galibiyetini ise Samsun Basketbol karşısında aldı.

İkinci yarıya deplasmanda Tarsus Belediyesi'ni 81-64 mağlup ederek başlayan ve ardından sahasında Ceyhan Belediyesi'ni 92-77 yenen siyah-beyazlı ekip, ligde kalma mücadelesi verdiği Samsun Basketbol'a karşı da başarılı sonuç aldı. 'Kara kartallar', deplasmanda oynadığı ve büyük çekişmeye sahne olan mücadelede rakibini 73-72 yenmeyi başardı.

-Son sıradan kurtuldu-
Beşiktaş, ikinci yarıda aldığı üst üste galibiyetlerle son sıradan kurtuldu.

Tek galibiyeti olan Edremit Belediyesi'ni geçen siyah-beyazlı ekip, ligde kalma adına en ciddi rakibi olan Samsun Basketbol ile olan galibiyet sayısını da eşitledi.

Bu arada Beşiktaş, ikinci yarının 4. haftasında 2. sırada bulunan Kayseri KASKİ'yi konuk edecek.

-Öztürk: 'Her maç daha iyi olacağız'-
Siyah-beyazlı takımın başantrenörü Mehmet Can Öztürk, yaptıkları 3 transferle güçlendiklerini ve her maç daha iyi olacaklarını söyledi.

Öztürk, AA muhabirine yaptığı açıklamada, ligde kalma konusunda rakipleri olan Samsun Basketbol ile zorlu bir maç oynadıklarını belirterek, 'Çekişmeli bir maç oldu. Faul problemi yaşadık ama maçı kazanmasını bildik. Gergin bir ortamda oynanmasını bekliyordum. Ama her şey güzel geçti. Seyirciler, hakem, her şey iyiydi. Bir sayı farkla olsa da kazandık. Averaj önemliydi, ama kazanmak daha önemli. Bu hafta Galatasaray'ı yenen Kayseri KASKİ ile oynayacağız. Bu maçı da kazanmak istiyoruz' diye konuştu.

Samsun Basketbol'u yenip galibiyet sayısını eşitlemelerine rağmen averajın rakipte olduğuna dikkati çeken Mehmet Can Öztürk, şöyle konuştu:

'Galibiyet eşitliğinde onlar avantajlı olacak. Bu nedenle ekstra galibiyetlere ihtiyacımız var. Tüm maçlarımızı kazanmayı amaçlıyoruz. Bunlardan biri de Kayseri KASKİ maçı olacak. Rakibimiz ligin üst sıralarında yer alıyor. Avrupa kupasında da yarı final oynayacak. Güçlü bir kadroları var. Ancak biz de takviyelerle güçlendik.'