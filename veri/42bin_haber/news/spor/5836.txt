Finalin adı: Azarenka-Li Na
Avustralya Açık Tenis Turnuvası'nda tek kadınlarda finalin adı, Victoria Azarenka-Li Na oldu. 
Sezonun ilk "grand slam" turnuvası Avustralya Açık, tek bayanlar ve tek erkeklerin yarı final maçlarıyla devam ediyor. Tek bayanlarda ikinci yarı final maçı, 1 numaralı seribaşı Belarus Victoria Azarenka ve 29 numaralı seribaşı ABD'li Sloane Stephens arasında yapıldı.

Rakibini 6-1 ve 6-4'lük setlerle 2-0 yenen Azarenka, adını finale yazdırdı. Korttan mağlup ayrılan Stephens, dünkü çeyrek final maçında 3 numaralı seribaşı vatandaşı Serena Williams'ı sürpriz bir şekilde elemiş ve bir "grand slam"de ilk kez yarı finale çıkma başarısını göstermişti.

Azarenka, 2 numaralı seribaşı Rus Maria Sharapova'yı eleyen Çinli Li Na ile finalde eşleşti.

Victoria Azarenka, ilk sette genç rakibinin servisini iki kez kırarak seti 6-1 almayı başardı. İkinci sette ise ilk sete oranla Azarenka karşısında iyi bir oyun ortaya koyan Stephens, servisini kırarak oyunda 2-0 öne geçen Azarenka karşısında maçtaki durumu 2-1 yaptı. Karşılıklı servis sayılarıyla 3-2'ye taşınan sette, Stephens Azarenka'nın servisini ikinci kez kırarak durumu 4-3 yaptı.

Bu arada, servisinin kırılmasına sinirlenen Azarenka'nın oyun bittikten sonra topu yere vurması, seyircilerin tepkisini çekti. Servisi kullanan ABD'li tenisçi, seyircilerin desteğine rağmen servisinin kırılmasına engel olamadı: 5-3

Mola sırasında sırtında ağrılar olduğunu söyleyen Azarenka, sağlık ekibinden destek istedi. Saha kenarında yapılan müdahaleler yeterli olmayınca, Belarus raket sağlık molası kullandı. Hakemin izniyle sağlık odasına alınan Azarenka, yaklaşık 6 dakika sonra oyuna döndü. Sağlık durumunda önemli bir şey olmayan Azarenka, son iki oyunu zor geçen seti 6-4 kazanarak final vizesini aldı.