Mersin'e Sırp stoper
Spor Toto Süper Lig takımlarından Mersin İdmanyurdu, Sırbistan'ın Rad kulübünden Milan Mitroviç'i 3,5 yıllığına renklerine bağladı. 
Kulüp Başkanı Ali Kahramanlı'nın işyerinde düzenlenen törende, Kahramanlı 24 yaşındaki stopere Mersin İdmanyurdu formasını ve atkısını hediye etti.

Kırmızı-lacivertli bayrağın önünde basın mensuplarına poz veren Mitroviç, yaptığı açıklamada, Mersin İdmanyurdu'na iyi bir araştırma yaptıktan sonra geldiğini, kentteki kısa geziler neticesinde de Mersin'i çok beğendiğini söyledi.

Kulüp Başkanı Kahramanlı da, transfer çalışmalarını titizlikle yürüttüklerini kaydetti.

Bu kapsamda bir süredir görüştükleri Mitroviç'i 3,5 yıllığına kadrolarına dahil ettiklerini ifade eden Kahramanlı, Mitroviç'in takıma yararlı olacağına inandıklarını belirterek, "Bu oyuncu Giray hocamızın uzun süredir takip ettiği bir oyuncuydu. Mitroviç'i mutlaka takımda görmek istedi. Bize çeşitli kolaylıklar
sağlayan kulübüne ve menajerlerine de teşekkür ederiz" dedi.

Kahramanlı, Mitroviç'in bugün akşam saatlerine hava yoluyla Antalya'ya gideceğini ve takımla beraber çalışmalara başlayacağını sözlerine ekledi.