Trabzonspor'dan Şenol Güneş ve ekibine teşekkür mesajı
Trabzonspor Kulübü, görevden ayrılan teknik direktör Şenol Güneş ve ekibine teşekkür etti.
Bordo-mavili kulübün internet sitesinden 'Emeğinize teşekkürler' başlığıyla yayımlanan açıklamada, 'Kulübümüzün bugünlere gelmesinde gerek futbolcu, gerekse de teknik adam olarak büyük hizmeti geçen, camiamızın önemli isimlerinden teknik direktörümüz Şenol Güneş'in aramızdan ayrılması herkesi olduğu gibi bizleri de fazlasıyla üzmüştür' denildi.

Kulüp, açıklamasında 2010-2011 sezonunu şampiyon olarak göstererek, şöyle devam etti:

'Son olarak 2009 yılı Ocak ayından itibaren görev yapan ve bu süre içerisinde takımıyla birlikte 1 lig şampiyonluğu, 1 Süper Kupa ve 1 de Türkiye Kupası kazanan Güneş'e, birlikte görev yaptığı çalışma arkadaşları eski kaptanımız Ünal Karaman'a, Şeref Çiçek'e, Özcan Bizati'ye, Mehmet Kulaksızoğlu'na, eski oyuncularımız Turgut Kural ve Alper Boğuşlu'ya teşekkürü bir borç biliyoruz. Onları hiçbir zaman kulüple bağı kopan kişiler olarak görmediğimizin ve bunun bir bayrak değişimi olduğunun bilinmesini istiyoruz. Her biri kulübümüzün bir parçası olan bu değerli teknik adamlarımıza bundan sonraki yaşamlarında sağlık, başarı ve mutluluklar diliyoruz.'