2012 yılında en çok Fenerbahçe konuşuldu
2012 yılı boyunca spor sayfalarında en çok adı geçen spor kulübünün Fenerbahçe olduğu tespit edildi. Medya Takip Ajansı Interpress'in ulusal, bölgesel ve yerel iki bine yakın gazete ile derginin incelendiği araştırmasına göre, geçtiğimiz yıl sarı-lacivertli kulübün faaliyet gösterdiği tüm spor dallarının yer aldığı haberlerin toplamı 108 bin 934 adete ulaştığı saptandı.
 Spor sayfalarında 2012 yılında hakkında en çok haber yayınlanan takımlar sıralamasında Galatasaray toplam 103 bin 957 haberle ikinci sırada yer alırken, Beşiktaş'ın ise 101 bin 301 haberle yılı üçüncü sırada tamamladığı görüldü. Interpress'in hazırladığı raporda, Trabzonspor toplam 93 bin 356 haberle dördüncü sırada yer alırken, Bursaspor 46 bin 680 haberle beşinci oldu. Ligde yer alan diğer takımlar içinde Kayserispor 40 bin haberi geçerken, Orduspor, Antalyaspor, Eskişehirspor ve Sivasspor da 38 bin haberi geçerek ilk beş sırayı en yakından takip eden takımlar oldu.
  AZİZ YILDIRIM'DA ZİRVEDE
  Interpress'in geçtiğimiz yıl spor gündeminde en çok yer alan kulüp başkanları araştırmasında, Fenerbahçe Kulüp Başkanı Aziz Yıldırım'ın isminin yer aldığı 16 bin 651 haberle ilk sırada yer aldığı ortaya çıktı. İkinci sırada Trabzonspor Başkanı Sadri Şener toplam 10 bin 858 haberle yer alırken, Galatasaray Kulübü Başkanı Ünal Aysal'da 10.116 haberle üçüncü sırayı aldı. 2012 yılı Mart ayında yapılan seçimle Beşiktaş'ın Başkanlık koltuğuna oturan Fikret Orman 8 bin 949 haberle dördüncü, Bursaspor Kulüp Başkanı İbrahim Yazıcı da 3 bin 615 haberle beşinci oldu.