"Bizim için her şey yolunda gidiyor"
Tekerlekli Sandalye Basketbol 1. Ligi ekiplerinden Ordu Belediyesi'nde ligde alınan galibiyetlerin mutluluğu yaşanıyor.Ordu Belediyesi Basketbol Şube Sorumlusu Cevat Karagöl, AA muhabirine yaptığı açıklamada, lige çok iyi bir başlangıç yaptıklarını belirterek, Hedefimiz önümüzdeki maçları da kayıpsız atlatıp yolumuza emin adımlarla devam etmek dedi.

Ligde üst üste alınan galibiyetler nedeniyle takımda moralin üst düzeyde olduğunu dile getiren Karagöl, şöyle devam etti:
Ligde çıktığımız maçlardan şu ana kadar yüzümüz gülerek ayrıldık. Ligde ilk galibiyeti kendi sahamızda Adana, ikinci galibiyeti deplasmanda Aydın ve üçüncü galibiyeti ise yine kendi evimizde Şanlıurfa karşısında aldık. Ligde 3'te 3 yaptık, bizim için her şey yolunda gidiyor. İnşallah önümüzdeki diğer maçları da kazanarak hedeflerimize yavaş yavaş yaklaşmak istiyoruz. Başkanımız Seyit Torun'un destekleriyle zor günleri geride bıraktık. İnanıyoruz ki bu desteklere yenileri eklenerek takımımız daha iyi yerlere gelecektir.

Karagöl, hafta sonu deplasmanda Bursa ekiplerinden Osman Gazi Tekerlekli Sandalye Basketbol Takımı ile karşılaşacaklarını, bu maçın hazırlıklarını sürdürdüklerini kaydetti.