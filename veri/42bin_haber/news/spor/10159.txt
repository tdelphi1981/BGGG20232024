Çaykur Rize doludizgin
PTT 1. Lig'de Çaykur Rizespor, Kartalspor'u 3-0 yendi.
PTT 1. Lig 24. hafta karşılaşmasında Çaykur Rizespor, Kartalspor'u Erhan Albayrak'ın yıldızlaştığı mücadelede 3-0 mağlup etti.

Çaykur Rizespor: 3 - Kartalspor: 0

Stat: Yeni Şehir
Hakemler: İlker Meral, Neşet Merdin, Serkan Çimen
Çaykur Rizespor: Loria, Orhan, Murat, Sezer, Oğuzhan, Smakov, Hossam Hassan, Eren, Sercan (Dk. 77 Çağrı), Cenk Ahmet (Dk. 62 Florin Cernat), Depetris (Dk. 90 Emre)
Kartalspor: Erşen, Sabutay, Ahmet Gökhan (Dk. 59 İlhan Şahin), Fahri, Mehmet, Oktay, Olgay, Babajanov, Okan (Dk. 58 Ali Zitouni), Ferdi, Eser (Dk. 81 Timuçin)
Goller: Dk. 38 ve 90 Eren, Dk. 64 Florin Cernat (Çaykur Rizespor)
Sarı Kartlar: Dk. 22 Mehmet, Dk. 89 Sabutay (Kartalspor)

Denizli: Gol pozisyonu vermeden kazanmak önemli

PTT 1. Lig'de sahasında Kartalspor'u 3-0 yenen Çaykur Rizespor'un teknik direktörü Mustafa Denizli, rakibe gol pozisyonu vermeden kazanmanın önemli olduğunu söyledi. Denizli, maçın ardından düzenlenen basın toplantısında, mutlu olunacak bir tablo yaşadıklarını belirterek, Rakibe gol pozisyonu vermeden kazanmak önemli. Skorla beraber takımın mesafe katetmesi çok önemli. En kritik haftaları yaşamaya başladık. 4-5 hafta sonra kopmalar başlayacak. İlk iki için müthiş bir mücadele. Hangi takımın ne sonuç alacağı belli değil. Düşündüklerimizi gerçekleştirirsek bizim için avantaj olur dedi.

Takımın oynama arzusu ve ortaya koyduğu mücadeleden mutlu olduğunu ifade eden Denizli, Kartsız mücadele etmek güzel. Mücadele azmimizi artırarak sürdürüyoruz. Hangi takımla oynarsak oynayalım, maç saati ne olursa olsun taraftarımızı da biraz daha artırırsak son derece olumlu olur diye konuştu. Cernat'ı riske etmeden haftayı kapatmayı düşündüklerini vurgulayan Denizli, ancak ihtiyaç duyunca bu futbolcuyu oyuna aldıklarını ve maçı kolaylaştırdıklarını belirtti.

Beşiktaş-Fenerbahçe derbisi

Bir gazetecinin Beşiktaş-Fenerbahçe derbisiyle ilgili düşüncelerini sorması üzerine Denizli, şöyle konuştu:

Her iki takımda da çalıştım, mutluluğu, onuru yaşadım. Burada da yaşarsam bu mutlulukların en büyüğü olacak belki. Ben her iki camiada da görev yaptım. Belki burada da fark ediyorsunuz. Futbolcularımızın sahada centilmenlik dışına çıkmadan, tahrik etmeden derbiyi tamamlamasını amaçlıyoruz. Rize'de fark ediyorsunuz. Rize'de yedinci maçımızda bir veya iki sarı kartla oynuyoruz. Bu, bizim adımıza iyi. Oyun kuralları içerisinde rakibe de hakeme de rakip seyirciye de saygılı davranıyoruz. Derbide de böyle bir maç bekliyorum.

Maçın çok önemli bir özelliği olduğunu vurgulayan Denizli, Türk futbolunun anıt yapılarından bir tanesi, belki de birincisi son derbiye ev sahipliği yapacak. Hem Fenerbahçe hem Beşiktaş ile yaşadığım çok önemli anılar var. Ancak sporculuk yıllarımda 18 yılım geçti o abide yerde. Dolayısıyla yenisinin yapılacağı ne kadar sevinç vericiyse, onun bizim hayatımızdan çıkması da o denli üzücü dedi.

Çaykur Rizesporlu futbolcular

Kartalspor maçında iki gol atma başarısını gösteren Eren Albayrak da galip geldikleri için çok mutlu olduklarını belirterek, 2 Mart Rize'nin kurtuluşu, kutluyorum. Hedeflerimiz var. Bunun için mücadele ediyoruz. Başaracak gücümüz var diye konuştu. Sercan Kaya ise bu tür maçlara motive olmanın çok zor olduğunu ifade ederek, Her maç, üzerine koyarak oynamamız gerek. Mustafa Denizli, hedef demek. Biz de bunun için çalışıyoruz. Eren ile oynamak da çok güzel. Eren ile üçüncü kez aynı takımda oynuyoruz. Trabzon ve Rize halkı için köprü olduğumuzu düşünüyorum. Birlikte daha iyi işler yapacağımıza inanıyorum dedi.

Kartalspor cephesi

Kartalspor Teknik Direktörü Osman Özdemir ise Çaykur Rizespor'un iyi bir oyun ortaya koyduğuna değinerek, Çaykur Rizespor'u haklı galibiyetinden dolayı kutluyorum. Konum itibarıyla zor maçtı. Çaykur Rizespor maçı kolay hale getirdi. Çaykur Rizespor çok baskılı oynadı, cevap veremedik ve kaybettik diye konuştu. Ligdeki maç sayısının azaldığını belirten Özdemir, şunları söyledi.

Puan cetvelindeki yerimiz iç açıcı değil. Bir an önce kendimizi bu çukurun üzerine çıkarmamız lazım. Oyun kalitemizi yükseltirsek, iyi sonuçlar alabiliriz. Ancak zor günler bizi bekliyor. Daha farklı hazırlanıp, daha farklı mücadele edip maçları kazanmak zorundayız. Bu işin içinden bir an önce çıkmak için mücadele edeceğiz. Özdemir, ayrıca Vincent Eze'yi, Çaykur Rizespor ile yapılan centilmenlik anlaşması kapsamında oynatmadıklarını kaydetti.