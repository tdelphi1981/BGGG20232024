Frank Rijkaard'ın görevine son verildi
Suudi Arabistan Futbol Federasyonu, Hollandalı teknik direktör Frank Rijkaard'ın görevine son verildiğini duyurdu.
Suudi Arabistan Futbol Federasyonu, Körfez Ülkeleri Kupası'nda Kuveyt'e yenilerek elenen milli takımın başındaki Hollandalı Frank Rijkaard ile yollarının ayrıldığını açıkladı. Federasyon, 2003 ile 2008 yılları arasında Barcelona'nın da başında bulunan Hollandalı'nın yerine geçici olarak 20 yaş altı milli takımının İspanyol teknik direktörü Sergio Piernas'ın getirildiğini bildirdi.
 
Katar Milli Takımı teknik direktörü Paulo Autuori'nin ardından Körfez Ülkeleri Kupası'ndaki performansı yüzünden kovulan ikinci teknik adam olan Rijkaard, 2009-2010 arasında Galatasaray'ı da çalıştırmıştı. Suudi Arabistan, 2011'in Haziran ayında 16 milyon dolarlık anlaşmaya vardığı Rijkaard'ın kovulmasında, 2014 Dünya Kupası elemelerinde başarısız olması ve takımın dünya sıralamasında 126'ncılığa kadar gerilemesinin etkili olduğu söyleniyor.