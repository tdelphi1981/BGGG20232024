Başbakan'a verdiği sözü tutmak için çalışıyor
Muay Thai Gençler Dünya Şampiyonu Hayri Doğan Hozanlı, Başbakan Erdoğan'a, dünya gençler şampiyonasında unvanını koruma sözü verdi.Muay Thai Gençler Dünya Şampiyonu Hayri Doğan Hozanlı, geçtiğimiz günlerde görüştüğü Başbakan Recep Tayyip Erdoğan'a verdiği, mart ayında İstanbul'da yapılacak dünya gençler şampiyonasında unvanını koruma sözünü tutmak için çalışıyor.

Hozanlı, yaptığı açıklamada, küçük yaşta ilgi duyduğu spora babasının desteğiyle başladığını belirterek, dolmuş şoförlüğü yapan babasının kısıtlı imkanlara rağmen kendisini sürekli desteklediğini ifade etti.

Muay Thai Milli Takım antrenörlerinden Hakan Şahade ile tanıştıktan sonra programlı bir çalışma yaptıklarını anlatan Hozanlı, Sabahın 5'inde herkes yatarken biz kalkıp koşu yapıyoruz. Desteğimiz yoktu, kötü şartlarda spor yapmaya çalıştık ve başarı elde ettik. Bundan çok mutluyum dedi.
Geçtiğimiz eylül ayında Rusya'da yapılan şampiyonada 63,5 kiloda Gençler Dünya Şampiyonu olduğunu hatırlatan Hozanlı, altın madalya kazanmanın ve İstiklal Marşı'nı okutmanın kendisine çok büyük gurur verdiğini söyledi.

Hozanlı, başarısını geçtiğimiz günlerde gittiği Ankara'da Başbakan Erdoğan ile de paylaştığını belirterek, görüşmeden çok mutlu ayrıldığını ifade etti.
Erdoğan'ın kendisini kutladığını belirten Hozanlı, şöyle devam etti:

Başbakanımız ile görüştüğüm için çok mutluyum. Beni tebrik etti. Orada olmak başka bir duyguydu. Dünya şampiyonluğunu tekrarlamak için ona söz verdim. O da 'Sözüne inanıyorum' dedi. Bu sözü tutmak için daha çok çalışıyorum. Unvanımı korumak, dünya şampiyonu olmaktan daha önemli.
Muay Thai Milli Takım antrenörlerinden Hakan Şahade ise Hozanlı ile mart ayında İstanbul'da yapılacak Dünya Muay Thai Çocuklar ve Gençler Şampiyonası için hazırlık yaptıklarını bildirdi.

Çalışmaların yoğun şekilde sürdüğünü anlatan Şahade, Şu an 2013 yılındaki turnuvalara hazırlanıyoruz. Sporcumuzla ilk olarak hem Avrupa hem de dünya şampiyonluğunu alarak bu işin tesadüf olmadığını göstereceğiz. Onun ardından Hozanlı, Mersin'de yapılacak Akdeniz Oyunları'nda yarışacak dedi.