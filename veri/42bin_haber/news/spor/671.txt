Görevi bırakmıyorum
Bursaspor Kulübü Başkanı İbrahim Yazıcı, Görevimi bırakıp bırakmayacağıma sadece ben karar veririm. Görevi bırakacak olursam da bunu ben açıklarım dedi.Bursaspor'un Spor Toto Süper Lig'de 28 Ekim Pazar günü Trabzon'da 1-0 kazandığı karşılaşmada geçirdiği rahatsızlığın ardından İstanbul'daki evinde istirahat eden İbrahim Yazıcı, rahatsızlığıyla ilgili Trabzon ve İstanbul'da tedavisiyle ilgilenen tüm doktor ve sağlık ekiplerine teşekkürlerini iletti.

Yazıcı, rahatsızlığının ilk dakikalarından itibaren kendisini sevenlerin destek ve dualarını hep yanında hissettiğini belirterek, bunun da ayrı bir mutluluğunu yaşadığını belirtti.

Son olarak Bursa'da oynanan Kasımpaşa maçında yeşil-beyazlı taraftarların maç öncesinde tribünlerde kendisi hakkında geçmiş olsun dileklerini içeren pankartlar açtığını belirten Yazıcı, Karşılaşmayı televizyondan takip etmek zorunda kaldım. Maç öncesi o büyük taraftarımızın pankartlarını görünce oldukça duygulandım. Tüm taraftarımıza da bana gösterdikleri ilgilerinden dolayı sonsuz teşekkür ediyorum diye konuştu.

Yazıcı, tedavisiyle ilgili son olarak dün doktor kontrolünden geçtiğini ve şu an için tehlikeli bir durumun söz konusu olmadığını vurgulayarak, şunları kaydetti: Yapılan tetkiklerin ardından rahatsızlığımın, kalp damarlarından birinin yüzde 99 oranında tıkalı olmasından kaynaklandığı belirlendi. Oldukça riskli bir durummuş. Bunun üzerine anjiyo yapılarak damar açıldı. Doktorlar sağlık durumumun şu an için oldukça iyi olduğunu söylüyor. Ben de kendimi gerçekten iyi hissediyorum. Oldukça heyecanlı bir yapıya sahibim. Futbolcuların sahadaki mücadele heyecanının daha fazlasını ben tribünde gerçek anlamda yaşıyorum. Takımımın maçlarını bir süre televizyondan takip edeceğim. Sonrasında istirahat dönemimi en kısa sürede tamamlayıp bize gönül verenlerle, dostlarımla, sevenlerimle tekrar birlikte olmak istiyorum.

Görevimin başındayım

Başkan Yazıcı, rahatsızlığının ardından görevi bırakacağı yönünde bazı dedikoduların üretildiğini, sevenlerinin de kendisine en çok bu yönde soru yönelttiklerini belirtti.

Görevimi bırakıp bırakmayacağıma sadece ben karar veririm diyen Yazıcı, şöyle devam etti: Görevi bırakacak olursam da bunu ben açıklarım. Kimse benim ağzımdan çıkmayan haberlere itibar etmesin lütfen. Şu an için bırakma gibi bir düşüncem bulunmuyor. Görevimin başındayım. Ben son 5 yıldır sürekli, toplamda da 10 yıl bu büyük camiaya başkan olarak hizmet veriyorum. Burada hep ilkleri yaşadık. Bu ilkleri yaşarken de inanılmaz olaylara maruz kaldım. Her olayın ardından daha büyük bir Bursaspor hedefim oldu. Şampiyonluk yaşadık, şampiyonlar ligi heyecanı yaşadık. Bunun yanı sıra ligin zirvesinde yer aldık, Avrupa kupalarına gittik. Bursaspor artık çok büyüdü. Alınan bir mağlubiyet, beraberlik taraftarımızı üzer hale geldi. Daha da büyümek için yönetici arkadaşlarımla birlikte çalışmaya devam ediyoruz.

Yazıcı, takımın özellikle bu sezon bir istikrar sorunu yaşadığını anlatarak, yeşil-beyazlı oyuncuların en kısa sürede toparlanarak, yeniden iyi bir çıkış yakalayacaklarına inandığını anlattı.

Keşke İnönü'de taraftarımızla oynasaydık

Spor Toto Süper Lig'in 11'inci haftasında deplasmanda Beşiktaş ile karşılaşacaklarını dile getiren Yazıcı, İstanbul İl Spor Güvenlik Kurulu kararı gereği yeşil-beyazlı taraftarların İnönü Stadı'nda olamayacaklarını vurguladı.
Yazıcı, takımın en büyük gücünün Bursaspor taraftarları olduğunu kaydederek, Keşke İnönü'de taraftarımızla oynasaydık. Maalesef İl Spor Güvenlik Kurulu taraftarsız oynayacağımız yönünde karar verdi. Şu an için yapılacak bir şey yok. Umarım oyuncularımız iyi oyunlarını sahaya yansıtır ve güzel bir sonuçla Bursa'ya dönerler dedi.