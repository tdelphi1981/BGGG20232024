Derbi sever Karşıyaka
PTT 1. Lig'de, Bucaspor'u 1-0 mağlup eden Karşıyaka, ligde İzmir temsilcileriyle oynadığı üçüncü karşılaşmadan da galibiyetle ayrıldı.Devre arasında bir çok oyuncusunun takımdan ayrılması nedeniyle ikinci yarıya yeni bir kadroyla başlayan Karşıyaka, 21. haftada karşılaştığı Bucaspor'u, Caner Ağca'nın attığı golle 1-0 yendi.
Ligde puanını 32'ye yükselten ve üst sıralar için iddiasını sürdüren Karşıyaka, ligde İzmir takımlarıyla oynadığı üçüncü karşılaşmayı da galip tamamladı.

İlk devrede Bucaspor'u 2-1, Göztepe'yi ise 2-0 mağlup eden Karşıyaka, Bucaspor galibiyetiyle hem 2013'ün ilk derbisinde gülen taraf oldu hem de kent takımları arasındaki üstünlüğünü sürdürdü.
Gelecek hafta deplasmanda 1461 Trabzon ile mücadele edecek Karşıyaka, daha sonra Gaziantep Büyükşehir Belediyespor'u İzmir'de konuk edecek.

DERBİDE GÜLEN TARAF KARŞIYAKA

İlk maçtan sadece 5 futbolcu forma giydi

Karşıyaka'da, sezonun ilk yarısında oynanan Bucaspor maçında forma giyen 14 futbolcudan sadece 5'i derbinin rövanşında mücadele şansı buldu.
Kaleci Necati'nin yanı sıra Banahene, Adnan Güngör, Sercan Türkeri ve Caner Ağca dışında 9 oyuncu, bu sezon ilk kez Karşıyaka formasıyla Bucaspor karşısında mücadele etti.

Galibiyet golü yine Caner Ağca'dan geldi

Bucaspor karşısında takımının tek golünü kaydeden Caner Ağca, Şanlıurfaspor deplasmanının ardından attığı golle takımının 3 puan kazanmasını sağladı.
Ligde üçüncü golüne imza atan Caner Ağca, Karşıyaka'nın 3-2 kaybettiği Adanaspor karşılaşmasında da bir gol atmıştı.

34. randevuyu Karşıyaka kazandı

Liglerde 34. kez rakibiyle karşılaşan Karşıyaka, Bucaspor'u 1-0 yenerek, 16. galibiyetini aldı. İki takım arasındaki diğer maçlardan 9'u Bucaspor üstünlüğü ile 9 müsabaka da berabere tamamlanmıştı.
Karşıyaka, rakibine attığı gol sayısını 45'e çıkarırken, Bucaspor 34 golde kaldı.