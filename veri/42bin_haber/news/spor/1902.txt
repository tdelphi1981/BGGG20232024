Alanyaspor haciz şoku yaşıyor
Spor Toto 2. Lig Beyaz Grup'ta mücadele eden Alanyaspor'a eski futbolcuları haciz gönderdi. İcra görevlileri ve alacaklı avukatı tarafından kulüp Başkanı Hasan Çavuşoğlu'nun makam koltuğu dahil demirbaşlar kamyonlara yüklenerek götürüldü.
Alanyaspor Kulübü'nde daha önce futbol oynayan ve önceki yönetim döneminden kalan borçlar için haciz geldiği iddia edildi. Alanyaspor'a eski futbolcular tarafından kendilerine verilen 15 bin 240 lira senedi tahsil edemeyen futbolcular alacaklarını icra yoluyla tahsil etti. 

Eski futbolcular İlyas Sakızcı ve Ahmet Şanlıdere'yi temsilen kulübe gelen avukat ve icra görevlisi kulübün eşyalarını haczetti. İcra görevlisi kulübün idari bölümündeki klima, fotokopi makinası, yazıcı, monitör, bilgisayar kasası, buzdolabı, oturma grupları ve kulüp başkanın makam koltuğu dahil haczederek kamyona yükleyerek kulüpten ayrıldı. 

Kulübe gelen kulüp avukatı Mehmet Tığlı, yönetim kurulu üyeleri Bilal Gömeç ve Mevlüthan Çavuşoğlu hacze gelen avukat karşı tarafın avukatı ile bir süre görüşmesine rağmen alacaklı avukatı hacizden vazgeçmedi. Avukat Mehmet Tığlı, konuyla ilgili yaptığı açıklamada;

"Eski borçları ödüyoruz, ödediğimiz miktar 2 milyon TL'yi geçti. Yaza kadar süre istedik ama vermediler. Futbolcular sahada mücadele ederken yöneticiler 2 yıldır canla başla çalıştı. Kulüpten arta kalan zamanda kendi özel işleriyle ilgilendiler. Alanspor'da top oynamış Alanya'lı bir insanın kulübü icraya vererek bu hale düşürmesi bizleri demorilize etti. Yöneticilerimizin emeklerini görünce bu durum moral bozucu. 2 yıldır bu olayların takıma ve basına yansımaması için mücadele verdik. 3.5 milyon liralık borçla devraldık bunu 1.5 milyon liraya kadar düşürdük."