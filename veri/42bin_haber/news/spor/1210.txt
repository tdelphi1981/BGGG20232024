Tarzan telafi peşinde
Manisaspor Teknik Direktörü Reha Erginer, ligde bu hafta deplasmanda oynayacakları Boluspor maçından istedikleri sonucu alarak dönebilecek güçte olduklarını söyledi.Reha Erginer, Boluspor maçı hazırlıklarına ilişkin Tarık Almış Spor Tesisleri'nde düzenlediği basın toplantısında, Samsunspor maçındaki puan kaybını Bolu deplasmanında telafi etmek istediklerini kaydetti.

Bolu maçının da zor bir maç olduğunu, ancak güçlü bir ekip olduklarını ifade eden Erginer, şöyle konuştu:

Onlar da son haftalarda çok iyi gitmiyorlar. Bu maçı, çıkış maçı olarak görüyorlar. Mücadele gücü çok yüksek bir maç olacak. Farklı bir bakış açısıyla bu maça bakıyorlar, ama biz de iyi durumdayız. Biz, istediğimizi alıp dönecek güce sahibiz. Samsunspor maçında kaybettiğimiz iki puanı bu maçta telafi etmek istiyoruz. Bolu'ya üç puan almak amacıyla gidiyoruz.

Erginer, kulübün maddi sıkıntı içerisinde olup olmadığına ilişkin bir soruyu ise şöyle yanıtladı:

Sezon başında mali ve sportif anlamda yapılanmaya gidildi. Mali sıkıntılar var, ödenecek paralar, borçlar muhakkak var ama yönetim bize bu sıkıntıyı yaşatmadığı için onların bu anlamda büyük yol aldıklarını biliyoruz. Biz de sportif anlamda yol almaya çalışıyoruz. Altyapıdan getirdiğimiz oyuncular da performanslarının hergün üstüne koyuyorlar, takım da bir yere geliyor. Sezon başında koyduğumuz hedefler doğrultusunda ilerliyoruz.

Boluspor maç kadrosu hakkında da bilgi veren Erginer, geçen hafta yararlanamadıkları İsmail ve Gökay'ın bu maçta takıma dahil olabileceklerini, kaleci Murat ile Bülent ve Eray'ın ise milli takımda olmaları nedeniyle kadroda yer alamayacaklarını söyledi.