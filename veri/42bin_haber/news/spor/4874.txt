Ibricic, Galatasaray'ı gözüne kestirdi
Kasımpaşa'nın yeni transferi Bosna-Hersekli Senijad Ibricic, Spor Toto Süper Lig'de ikinci yarının açılış maçında karşılaşacakları Galatasaray'a, lacivert-beyazlı forma altında da gol atmak istediğini söyledi.
Ibricic yaptığı açıklamada, Galatasaray maçının hem Kasımpaşa hem de kendisi için önemli olduğunu belirterek, sarı-kırmızılı ekibi yenmek istediklerini ifade etti.

Ligin ilk devresinde Gaziantepspor forması altında Galatasaray'a karşı Türk Telekom Arena'da oynadıkları ve 1-1 biten maçta takımının tek golünü kaydeden Boşnak oyuncu, 'Galatasaray'a karşı Kasımpaşa forması altında sahaya ilk kez çıkacağım. Daha önce olduğu gibi yine Galatasaray'a gol atmak istiyorum. Rakibimiz kesinlikle Türkiye'nin en iyi takımlarından birisi. Zaten ligde liderler ve UEFA Şampiyonlar Ligi'nde de 2. tura kalmaları bunu kanıtlıyor. Kesinlikle zorlu ama bir o kadar da zevkli bir maç olacaktır. Gaziantepspor forması giyerken Galatasaray'a karşı mücadele etmiştim. Hocam görev verirse yine o maçta olduğu gibi gol sevinci yaşamayı hedefliyorum' şeklinde konuştu.

-'Büyük bir kulübe geldim'-
Lacivert-beyazlı ekibin çok önemli bir takım olduğunu vurgulayan Ibricic, Kasımpaşa'ya transfer olduğu için çok mutlu olduğunu dile getirdi.

Boşnak futbolcu, takıma Antalya kampında katıldığını hatırlatarak, 'Çok iyi bir arkadaş grubu beni karşıladı. Herkes Kasımpaşa'nın büyük bir kulüp olduğunu söylüyordu, ama buraya gelince bunu daha iyi anladım. Kemerburgaz'da inşaat bittiğinde Kasımpaşa harika bir tesise de sahip olacak. Her şeyin çok daha güzel olacağına inanıyorum' ifadelerini kullandı.

Kasımpaşa'nın, satın alma opsiyonuyla birlikte kiralık sözleşmesini sezon sonuna kadar Gaziantepspor'dan devraldığı Ibricic, lacivert-beyazlı forma altında önümüzdeki yıllarda da oynamak istediğini aktararak, 'Buraya geleli henüz kısa bir süre oldu, fakat çok mutlu olduğumu menajerime ilettim. Burada iyi oynamayı ve sezon sonu da sözleşmemi uzatmak istiyorum' diye konuştu.

Ibricic, takım içinde bütün arkadaşlarıyla iyi anlaştığını fakat Boşnakça bilen Bulgar oyuncular Nikolay Dimitrov ve Georgi Sarmov'la daha fazla zaman geçirdiğini de sözlerine ekledi.