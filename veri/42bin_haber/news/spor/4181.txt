Jimmy Briand
Forvet arayışlarına hız veren Beşiktaş, Lyon'un 27 yaşındaki yıldızı Jimmy Briand'ı gözüne kestirdi. Fransızların ünlü spor gazetesi L'equipe, Siyah-Beyazlıların bu transfer için istekli olduğunu yazdı
 GÜLŞAH ÖZYILMAZ
 Feda sezonunda gösterdiği performans ile taraflı tarafsız herkesin beğenisini kazanan Beşiktaş, forvet arayışlarında Fransa'nın kapısını aşındırmaya devam ediyor. Uzun süre PSG'den Nene'yi transfer etmek için girişimlerde bulunan Kartal, Brezilyalı oyuncunun sürekli fiyat yükseltmesi üzerine rotasını Lyon'un yıldızı Jimmy Briand'a çevirdi. Ünlü spor gazatesi L'equipe de 'Beşiktaş, Briand'i istiyor' haberiyle Kartal'ın bu transfer girişimini doğruladı. 
 KANATTA SÜRATLİ 
 RENNES formasıyla parlayan siyahi yıldıza France Football Dergisi, 'Yeni Henry' benzetmesi yaptı. Briand, kanattaki süratiyle ve oyun stiliyle efsanevi futbolcuyu oldukça andırıyor. 
 İKİ yıl önce 7.4 milyon euro karşılığında Rennes'den Lyon'a transfer olan Briand, geçen sezon 37 maçta 9 gol attı. Sakatlandıktan sonra formasını Lacazette'ye kaptıran yıldız golcü bu sezon hiçbir maçta 90 dakika sahada kalamadı. 10 maçta 1 gol atıp, 1 de asist yapan Briand'ın kulübüyle 2014'e kadar sözleşmesi bulunuyor. Bu sezon ligde sadece 415 dakika forma şansı bulan Briand, yedek kalmaktan sıkıldığı için takımdan ayrılmaya sıcak bakıyor. 
 4 MİLYON EURO
 LYON'un Briand için 4 milyon euroluk bir teklife 'Evet' diyeceği iddia ediliyor. Bu transferin önündeki tek engel ise Beşiktaş Teknik Direktörü Samet Aybaba'nın 'Bonservisi elinde olan futbolcu alacağız' ifadesi. Ama kulübe yakın kaynaklar siyah-beyazlı ekibin, Jimmy Briand'ı ilk olarak sezon sonuna kadar kiralayabileceğini belirtiyorlar.
 Görkemli açılış
 BEŞİKTAŞ ürünlerinin satıldığı Kartal Yuvası Mağazası Antalya Konyaltı'nda açıldı. Açılışa yöneticilerden Ahmet Nur Çebi, Ahmet Kavalcı, Metin Albayrak, Teknik Direktör Samet Aybaba ve futbolculardan İbrahim Toraman, Necip ve Holosko katıldı. Siyah-Beyazlı taraftarlar açılışa yoğun bir ilgi gösterdi.
 Toraman: Her zaman zirveye
 BEŞİKTAŞ kaptanı İbrahim Toraman ikinci yarı öncesi iddialı konuştu: 'Beşiktaş her zaman şampiyonluk yarışının içinde olur. İlk yarıdaki maçlarda neler yapabileceğimizi herkes gördü. Takımın kendine güveni olduğunda bunu sahaya yansıtabiliyor. Beşiktaş'ın hedefi her zaman şampiyonluktur. Baskı altında stres yaşamazsak şampiyon oluruz.'
 Gençler, Adana karşısına çıkıyor
 SİYAH-Beyazlılar, Antalya kampında bugün PTT 1. Lig ekiplerinden Adanaspor ile hazırlık maçı yapacak. Emirhan Tesisleri'ndeki karşılaşma 17.00'de başlayacak. Samet Aybaba, bu karşılaşmada forma şansı bulmayan oyunculara şans verecek.