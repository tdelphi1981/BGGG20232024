Sakaryaspor'da sular durulmuyor
Sakaryaspor Kulübü Başkanlığı'na seçilen Halit Evin, yönetim listesinde yer alan kişilerin, onayı alınmadan listede yer verildiğini ve bunu Sakaryaspor'a olan desteği arttırmak için yaptığını bildirdi.Evin, yaptığı yazılı açıklamada, dün yapılan Olağanüstü Genel Kurul'da divan başkanlığına sunduğu yönetim kurulu listesinde yer alan kişilerin, haberi olmadan listeye dahil edildiğini aktardı.

Her kesimin Sakaryaspor'a destek vermesi gerektiğini vurgulayan Evin, açıklamasında şu ifadelere yer verdi: Yönetim Kurulu listesinde yer alan milletvekillerimiz, büyükşehir belediye başkanımız, ilçe belediye başkanlarımız ve sivil toplum örgütü başkanlarımızın bilgileri ve onayları alınmaksızın Sakaryaspor'a desteğin ve duyarlılığın sağlanması için girişilmiş bir teşebbüsdür.

Efsanenin tasfiye sürecine girmesini engellemek için zaman kazanmak ve bundan sonra acilen yapılacak olan olağanüstü genel kurulda, olağanüstü bir yönetim kurulu oluşturulabilmesi için bir kıvılcım yakılmıştır.

Halit Evin'in sunduğu ve oy çokluğuyla kabul edilen yönetim listesinde şu isimler yer almıştı:

Sakarya Büyükşehir Belediye Başkanı Zeki Toçoğlu, Ak Parti Sakarya milletvekilleri Ali İhsan Yavuz, Ayhan Sefer Üstün, Hasan Ali Çelik, Ayşenur İslam ve Şaban Dişli, ilçe belediye başkanları Ali İnci, Ahmet Soğuk, Murat Kaya, Cavit Öztürk, Yaşar Yazıcı, Yusuf Alemdar, Zeynur Özer, Süleyman Dişli, Ertuğrul Özcan, Mehmet İspiroğlu ve İbrahim Uslu, Sakarya Üniversitesi (SAÜ) Rektörü Muzaffer Elmas, Sakarya Ticaret ve Sanayi Odası (SATSO) Yönetim Kurulu Başkanı Mahmut Kösemusul, Sakarya Esnaf ve Sanatkarlar Odası Başkanı (SESOB) Hasan Alişan, Ahmet Acar ve Fevzi Çelebi yer alıyor.