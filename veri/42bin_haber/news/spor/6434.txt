'Yeniden gelebilmek için...'
 
 Sağlam, futbolcuların da katıldığı basın toplantısında, görevde bulunduğu süre içerisinde sayısız zaferlere, başarılara, kırılması güç rekorlara ulaştıklarını söyledi.
 
 Kendisini bu başarılar kadar, Bursa şehri ile kurdukları gönül bağının da çok mutlu ettiğini belirten Sağlam, "Saygı ve sevgi ile büyüyen, her geçen gün büyüyen bağdan söz ediyorum. Temas kurduğumuz herkesle çok samimi bir iletişim kurduk. Koca bir şehir bize kucak açtı. Biz de bu güvene layık olamaya çalıştık. Unutulmayacak güzellikler yaşadık. Stadımızda Şampiyonlar Ligi müziği duyduğumuzda da aynı duyguları yaşadık. Maçta kaybetmekten çok Bursa ile kurduğum bu gönül bağının kopmasından korktum. Bulunduğumuz ortamda güven sorunu olsun istemedim" diye konuştu.
 
 Ertuğrul Sağlam, kendilerinin de eksikleri olduğunun dile getirerek, şöyle devam etti:
 
 "Ama eminim ki kimse ’Ertuğrul Hoca ve ekibi bizi kötü temsil etti’ dememiştir. Hiçbir zaman, ’Hata yapmadık, yapmayacağız da’ denmedik. Tek yapmaya çalıştığımız, takımın ismini uluslararası alanda büyütmekti. Bursaspor menfaatlerini tutmaya çalışarak mücadele ettik. Örneğin, yenilgilerin bizim iç dünyamızda yarattığı etkileri anlatmak pek mümkün olmadı. Twente ve İstanbul Büyükşehir Belediyespor mağlubiyetlerinde de sorumluluğu hep üzerimize aldık. Bu mağlubiyetlerden dolayı da taraftarlarımızdan özür dilerim. Şampiyonluk sonrasında hep söylemeye çalıştık; ’Şehrimizin ileri gelenleri, taraftarlar, medya, camiamız bizim yanımızda olursa, bu başarıları devam ettirebiliriz.’ Bu gerçeklerle ulaştık bu başarılara. Maalesef son iki sene bu bütünlüğü sağlayamadık. Gözle görünür bir heyecan eksikliği oluştu, güven kaybı oldu."
 
 Açıklamasında, "Takımın daha fazla yaralanmaması adına bir karar vermek zorundaydık" ifadesini kullanan Sağlam, şunları kaydetti:
 
 "Takımın yenilenmesi sırasında yaptığımız bütün hamleler, takımın menfaatleri doğrultusundaydı, daha iyi olabilirdik belki ama elimizden daha fazlası gelmedi. Bütün sorumluluğu üzerime aldığımı, kimseyi suçlamadığımı bir kere daha söylemek istiyorum
 Herhalde herkes kabul eder ki Sağlam ile Bursaspor ilişkisi sıradan bir teknik direktör-kulüp ilişkisi değildir.
 
 Bu istifa kararını alırken de Bursaspor’un menfaatlerini ön planda tuttum.
 Başta Bursaspor Başkanı İbrahim Yazıcı ve Bursaspor Yönetim Kurulu’na, gecesini gündüzüne katan personelimize, Bursa Valisi Şahabettin Harput’a, Bursa Büyükşehir Belediye Başkanı Recep Altepe’ye destekleri için teşekkür ederim.
 
 İbrahim Yazıcı ve yönetimle çok uyumlu bir şekilde çalıştık. Bu başarılarda bu uyumun önemi çok büyüktü. Bursapor’un menfaati adına zaman zaman fikir ayrılığına düştük.
 Bu takımı nerelerden aldığımızı biliyorsunuz. sağ olsun futbolcularda toplantıdan önce toplandılar, kararımı değiştirmemi istediler. Şunu çok açık söylemek istiyorum. Bu karar çok kolay alınmış bir karar değil. Bir günde almadık, çok düşündük, bazı şeyleri masaya yatırdık. Takımın geleceği ve menfaatleri açısından. Yoksa kim ister çalıştığı bir takımdan ayrılmayı. Herkesin karamıza saygı gÖstermesini istiyorum."
 
 Sağlam, "Yeniden gelebilmek için şimdi gidiyoruz" ifadesini de kullandı.
 
 AA