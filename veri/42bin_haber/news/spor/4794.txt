Basketbol kulübünün eşyaları haczedildi
Türkiye Kadınlar Basketbol Ligi takımlarından Samsun Basketbol Kulübü hakkında, bir oyuncusunun alacaklarını ödemediği için icra takibi başlatıldı. Kulüp binasındaki kupalar hariç tüm eşyalar haczedildi.
Alınan bilgiye göre, 2007-2008 sezonunda İstanbul Üniversitesi'nin altyapısından kulübe transfer olan ve 2 sezon oynayan Hanife Çakır, 14 bin liralık alacağı için icra takibi başlattı.

Çakır'ın avukatlarının da eşlik ettiği icra memurları, kulüp binasındaki eşyaları haczetti. Kulüpte sadece, başkanlık makamında bulunan ve takımın sportif başarıları sonucu kazandığı kupalar kaldı.

Kulüp yönetim kurulu üyesi Saim Uzun, AA muhabirine yaptığı açıklamada, eski yönetimler döneminde Çakır'ın borcunun ödenmediğini, bu nedenle kulübe icra geldiğini savundu.