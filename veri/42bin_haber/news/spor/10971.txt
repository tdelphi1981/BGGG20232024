Aykut Kocaman da beklemiyordu
Fenerbahçe Teknik Direktörü Aykut Kocaman Bursaspor maçı için "Skor maçında dışında bir skor oldu" ifadesini kullandı. 
Fenerbahçe Teknik Direktörü Aykut Kocaman, Spor Toto Süper Lig'de 4-1 kazandıkları Bursaspor maçına ilişkin, "Gol pozisyonuna girme açısından değerlendirilirse, farklı skor normalde doğru olarak görünebilir ama biraz daha maçın dışında bir skor oldu" dedi.

Karşılaşmanın ardından mücadeleyi değerlendiren Kocaman, 3 puandan başka bir düşüncelerinin olmadığını söyledi.

Maç öncesi düşüncelerinin çok net olduğunu vurgulayan Kocaman, şöyle devam etti:

"Sadece önümüzdeki rakiplerimizin kaybetmesinden dolayı değil, ligin sonuna gelirken acil ihtiyaç olduğu için 3 puandan başka düşünecek bir şey yoktu. Bu senenin bizim adımıza klasiği haline gelen erken gol yememiz bu maçta da nüksetti. Daha 2. dakika olmadan golü yiyoruz. Sezonun bütününe bakıldığında pek çok lig maçında geriye düştük. Bir kez daha geriye düştük. Karşılık vermek için ritmi ele aldık, yoğun bir baskı kurduk, pozisyonlar ve ardından ilk golü bulduk. İkinci golü bulamayınca, Bursaspor kontrolü eline aldı. İlk yarı bitti. İkinci yarının başında gol bulduk. 3. golden sonra maç tamamen tarafımıza doğru döndü. Maçın bütününe bakıldığı zaman gol pozisyonuna girme açısından değerlendirilirse, farklı skor normalde doğru olarak görünebilir ama bu skor biraz daha maçın
dışında bir skor oldu."

-Aziz Yıldırım'ın soyunma odası koridoruna girmesi-

Kocaman, Fenerbahçe Kulübü Başkanı Aziz Yıldırım'ın soyunma odası koridoruna girmesiyle ilgili yöneltilen, "Fenerbahçe maçlarında futboldan çok başka şeylerin öne geçmesi gelenek haline geldi. Başkan Aziz Yıldırım'ın soyunma odasına girdiği ve hakemi tehdit ettiği söyleniyor. Siz şahit oldunuz mu?" sorusuna, "Ben şahit olmadım, çünkü kendimle ilgili bir cümle ettim ve hızlı bir şekilde soyunma odasına doğru gittim. Başkanı gördüm, neler söylediği konusunda çok fazla bilgim yok" yanıtını verdi.

-"Mesleki karakteri yüksek oyunculara sahibiz"-

Aykut Kocaman, 3 kulvarda mücadele etmelerine rağmen takımın enerjisinin sırrının sorulması üzerine, "Mesleki karakteri yüksek oyunculara sahibiz. En kritik yer bu nokta. İş ahlakı yüksek, çalışmayı seven, kendilerine bakan oyuncu grubu biraz daha fazla bizde. Viktoria Plzen ve Medical Park Antalyaspor maçıyla bu evreyi kayıpsız geçersek taze bir güçle milli maç arasından sonra tekrar kaldığımız yerden devam etme şansına sahip olacağız" diye konuştu.

Bir soruya karşılık Türkiye'de çevresel faktörlerden dolayı hiçbir zaman "antrenör takımı" olamayacağını düşündüğünü belirten Kocaman, "Türkiye'de futbolu oluşturan unsurların kendi alanlarına çekilmediği sürece bu olmayacak. Bir yere kadar gelecek, bir yerden sonra tıkanacak, tekrar başa dönecektir. Bu, benim için de böyle, her antrenör için de böyle" ifadesini kullandı. 

Kocaman, daha önce maç takviminden şikayetçi oldukları hatırlatılarak, "Perşembe günü Avrupa kupası maçı oynayacaksınız, pazar günü ligde maçınız var. Galatasaray salı günü oynuyor, lig maçları cumartesiydi o da pazara alındı. Üst üste mi geliyor bunlar?" yönündeki soruyu, şöyle yanıtladı:

"Bu sefer bir şey söyleyemiyoruz. Takımımızda çeşitli ülkelerin milli takımlarında oynayan pek çok futbolcu var. Dolayısıyla önümüzdeki maçın pazartesi gününe çekilmesi bu anlamda imkan dahilinde olmuyor. Belki bizim milli takımımızı ilgilendiren bir durum olsaydı bu anlamda talebimiz olabilirdi. Bu hafta için, daha evvel söylediklerimi söylemenin bir anlamı yok. Ama daha evvel söylediklerim çok doğruydu, neden rahatsız etti anlayamadım açıkçası."

Fenerbahçe Teknik Direktörü Aykut Kocaman, sakatlığı bulunan Webo'nun, UEFA Avrupa Ligi'nde Viktoria Plzen ile yapacakları 3. tur rövanşına yetişme şansının bulunmadığını da açıkladı.