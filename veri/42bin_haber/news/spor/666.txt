Sivas'ta çeyrek final sevinci
Voleybolda Teledünya Erkekler Türkiye Kupası 2. tur maçında güçlü rakibi Fenerbahçe Grundig'i 3-1 yenerek çeyrek finale yükselen Sivas 4 Eylül Belediye'de, büyük sevinç yaşanıyor.Sivas 4 Eylül Belediye Antrenörü Levent Zoroğlu, öncelikle zorlu mücadelede kendilerini yalnız bırakmayan taraftarlara teşekkür etti.

Salonu dolduran taraftarlara güzel bir maç izlettirdiklerini ifade eden Zoroğlu, Galip gelmek çok güzel. Özellikle iki maç üst üste kaybettikten sonra kendi evimizde Fenerbahçe'ye karşı galip gelmek çok daha anlamlı dedi.

Zoroğlu, bütün setlerde iyi oynadıklarını, Fenerbahçe'yi 3-1 gibi net bir skorla yenmenin çok sevindirici olduğunu belirterek, Geçen sene de yenmiştik, bu sene de yendik. Geçen sene 'tesadüf' demişlerdi, bu sene bunun tesadüf olmadığını gösterdik diye konuştu.

Kupada hedeflerinin dörtlü finale kalmak olduğunu dile getiren Zoroğlu, bunu yapabilecek güçleri olduğunu vurguladı.

Kulüp olarak ekonomik sıkıntılar yaşadıklarını da aktaran Zoroğlu, Sivaslı iş adamları ve kuruluşlardan kulübe destek olmalarını istedi.

Zoroğlu, desteğin sağlanması halinde daha büyük başarılara imza atabileceklerini sözlerine ekledi.