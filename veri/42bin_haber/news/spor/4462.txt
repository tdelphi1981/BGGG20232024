Trabzonspor'da Adrian ateşi
Bu sezon ilk kez 10'uncu haftada forma şansı bulan Polonyalı orta saha oyuncusu, ligde 3 gol atarken kupada attığı 4 golle de takımına adeta hayat verdi
Trabzonspor'un Polonyalı oyuncusu Adrian Mierzejewski, bu sezon ligde forma giymeye başladıktan sonra performansıyla bir çıkış yakalayarak bordo-mavili takıma önemli katkı yaptı.

Geçen sezon başında 5 milyon 250 bin avro bonservis bedeli ile transfer edilen ve başarısız bir dönem geçirerek gol atma başarısı da gösteremeyen Polonyalı oyuncu Adrian Mierzejewski, bu sezon 10. haftadan itibaren bulduğu forma şansını iyi değerlendirerek performansıyla beğeni kazandı.

Ligde 10'uncu haftadaki Medical Park Antalyaspor maçında 1, 11'inci haftadaki Akhisar Belediyespor maçında 2 gol gol atan Adrian, Ziraat Türkiye Kupası'nda ise kaydettiği 4 golle takımına adeta hayat verdi.

Adrian, Ziraat Türkiye Kupası'nda Kasımpaşa ile deplasmanda oynanılan ve bordo-mavili takımın 1-0 yenik götürdüğü karşılaşmanın 88. dakikasında attığı golle skoru 1-1 yaparak maçın uzatmalara gitmesini sağladı. Daha sonra geçilen seri penaltı atışlarında rakibini eleyen Karadeniz ekibi, gruplara kaldı.
Adrian, grupta 2-0 kazanılan Eskişehirspor maçında 1 gol, dün 3-2 kazanılan Medical Park Antalyaspor maçında da 2 gol atarak takımının galibiyetlerinde önemli rol oynadı. 

Bordo-mavili takım, böylece grupta ilk iki maçta aldığı 2 galibiyetle ilk sırada yer alırken gruptan çıkma adına da avantaj sağladı. 
Trabzonspor'un Antalya kampı sona erdi

Trabzonspor, devre arası hazırlıklar için geldiği Antalya'daki çalışmalarını tamamladı. Serik ilçesine bağlı Belek beldesindeki Gloria Serenity Oteli'nin futbol sahalarında sabah antrenmanı yapan bordo-mavili futbolcular, teknik direktör Şenol Güneş yönetiminde çalıştı. Şenol Güneş ve yardımcı antrenör Ünal Karaman, antrenman öncesi futbolcularla bir süre konuştu. Güneş, Medical Park Antalyaspor maçında kırmızı kart gören Adrian ile Colman'ı yanına çağırarak bir süre ayrı olarak görüştü.

Antrenmanda iki gruba ayrılan futbolculardan dün akşam Ziraat Türkiye Kupası (B) Grubu maçında Medical Park Antalyaspor karşısına ilk 11'de forma giyen oyunculardan Tolga, Emerson, Celustka, Mustafa Yumlu, Serkan, Halil, Alanzinho, Adrian, Marek Sapara ve Olcan yardımcı antrenör Ünal Karaman ile düz koşu ve ısınma hareketleri yaptı. Futbolcuların oldukça neşeli olduğu dikkati çekti.

Diğer grup ise istasyon ve kondisyon ağırlıklı çalıştıktan sonra yarı sahada çift kale maç yaparak antrenmanı tamamladı. Çalışmada hafif sakatlığı bulunan Volkan Şen takımdan ayrı koşu yaptı. Marc Janko ise izinli olarak antrenmana katılmadı. Bu arada Antalya'da 29 Aralık'ta kampa giren ve iki hazırlık maçı ve bir resmi maç yapan Trabzonspor, yaptığı antrenmanla devre arası kamp çalışmalarını tamamlamış oldu. Bordo-mavililerin yarın sabah Antalya'dan Mersin'e gideceği öğrenildi.