New York Maratonu yerine Avrasya'ya...
Her yıl kasım ayının ilk pazarında koşulan New York Maratonu, bu yıl da 4 Kasım 2012 pazar günü koşulacaktı. Ancak Sandy kasırgasının beklenmeyen etkileri neticesinde maraton iptal edildi.
Sandy kasırgası nedeniyle iptal edilen dünyanın en önemli maratonlarından birisi olan New York Maratonu'na, Dünya'nın 16 altın maratonundan birisi olan Vodafone İstanbul Avrasya Maratonu'ndan dayanışma çağrısı geldi.  
Yıllık programlarını bu koşuya göre organize eden ve kasım ayında maraton koşmak üzere kendilerini planlayan binlerce yol koşucusunun mağduriyetinin giderilmesi için bir diğer büyük organizasyon Vodafone İstanbul Avrasya Maratonu örnek bir sorumluluk üstlendi.  
New York Maratonu'na kaydını yaptıran tüm koşucular 11 Kasım Pazar günü koşulacak Vodafone İstanbul Avrasya Maratonu'na ücretsiz kabul edilecekler. Bunun için kayıtlı koşucuların internet üzerinden katılımlarını bildirmeleri ve 8 - 9 kasım günlerinde İstanbul Kongre Merkezi'nde düzenlenecek olan maraton fuarına katılarak göğüs numaralarını ve çiplerini almaları yeterli olacak.  
Dünyadaki tüm yol koşularının büyük bir ailenin fertleri olduğunu belirten Vodafone İstanbul Avrasya Maratonu Yarış Direktörü ve Spor A.Ş. Genel Müdürü Alpaslan Baki Ertekin, bu vesileyle New York halkının acılarını paylaştıklarını belirtirken, sporun toplumlararası dayanışmada nasıl bir rol üstlenebildiğini göstermek ve sportif faaliyetin gerçek anlamına vurgu yapmak amacıyla bu girişimde bulunduklarını belirtti. 
 