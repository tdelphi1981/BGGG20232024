Nedim Türkmen kulak travması geçirdi
Orduspor Kulübü Başkanı Nedim Türkmen'in, çok sık uçuş yapması sonucu kulak travması geçirdiği bildirildi.Mor-beyazlı kulüpten yapılan yazılı açıklamada, Kulüp Başkanı Türkmen'in, ani işitme kaybı şikayetiyle gittiği hastanede iç kulak operasyonu geçirdiği belirtildi.

Açıklamada, doktorların Türkmen'e sağlık açısından iki ay uçağa binmemesi gerektiğini belirttiği, ancak Türkmen'in takımını yalnız bırakmak istemediği için dün akşam oynanan Sivasspor maçı için uçakla İstanbul'dan Ordu'ya geldiği belirtildi.

Başkan Türkmen'den Büyük Fedakarlık başlığı ile yapılan açıklamada, şunlar kaydedildi: Kulüp Başkanımız Nedim Türkmen, işleri nedeni ile İstanbul'da yaşadığı için maçlar için çok sık uçuş yaptığından kulak travması geçirdi. Ancak doktor tavsiyesine rağmen, Orduspor'u yalnız bırakmamak için Sivasspor maçına katıldı. Sağlığı açısından büyük risk alan Başkan Türkmen, çok sevdiği takımı için herşeyi göze alarak tribünlerde yerini aldı. Ani işitme kaybı şikayetiyle gittiği hastanede iç kulak operasyonu geçiren Türkmen'e doktorları iki ay uçuş yapmamasını tavsiye etmişti. Ancak Başkan Türkmen, Orduspor'u Sivasspor karşısında yalnız bırakmamak için büyük fedakarlık yaparak maça geldi.