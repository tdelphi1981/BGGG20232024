Bir günde 6 rekor birden
İstanbul'da devam eden 11. Dünya Kısa Kulvar Yüzme Şampiyonası'nın dördüncü gün akşam seansında 1 dünya, 4 şampiyona, 1 Türkiye rekoru kırıldı. 
Sinan Erdem Spor Salonu'nda yapılan organizasyonda ikinci dünya rekorunu da ABD'li olimpiyat şampiyonu yüzücü Ryan Lochte kırdı.

Şampiyonanın dördüncü gün akşam seansında erkekler 100 metre bireysel karışık yarı finalinde Lochte, 50.71'lik derecesiyle dünya rekoru kırarak finale kaldı.

Lochte, dün de erkekler 200 metre bireysel karışık finalinde 1.49.63'lük derecesiyle dünya rekoru kırarak, altın madalya kazanmıştı.

-4 şampiyona rekoru-

Dördüncü gün akşam seansında 4 şampiyona rekoru kırıldı.

Kadınlar 100 metre kurbağalama finalinde olimpiyat şampiyonu 15 yaşındaki Litvanyalı Ruta Meilutyte, 1.03.52'lik derecesiyle şampiyona rekoru kırarak, altın madalya kazandı. 

Erkekler 50 metre kelebekte Brezilyalı Nicholas Santos, 22.22'lik derecesiyle şampiyona rekoru kırıp altın madalya aldı.

Kadınlar 200 metre bireysel karışıkta son olimpiyat şampiyonu Çin Halk Cumhuriyeti'nden Ye Shiwen, 2.04.64'lük derecesiyle şampiyona rekoru kırarak, dünya şampiyonu oldu.

Kadınlar 50 metre sırtüstü yarı finalinde Çin Halk Cumhuriyeti'nden Zhao Jing 26.11'lik derecesiyle şampiyona rekoru kırarak, finale yükseldi. 

-İskender Başlakov dünya 8'incisi oldu-

Erkekler 50 metre sırtüstü finalinde Türkiye'den İskender Başlakov, 23.49'luk derecesiyle Türkiye rekoru kırarak, dünya 8'incisi oldu.

Erkekler 100 metre serbest yarı finalinde ise Kemal Arda Gürdal, 47.58'lik derecesiyle genel sıralamada 11. oldu ve finale kalamadı.

-Seyirciler İskender ve Kemal'i destekledi-

Hafta sonu olması nedeniyle şampiyonada dördüncü gün akşam seansında ilk 3 güne göre daha fazla seyirci tribünde yer aldı.

İskender ve Kemal'i yarışlarında destekleyen Türk seyirciler, dünya rekoru kıran Lochte'ye de sevgi gösterisinde bulundu.

-Salonun ışıklarında sorun yaşandı-

Akşam seansında yarışlar devam ederken salonun ışıklarında sorun yaşandı.

Özellikle tribünlerdeki ışıklar erkekler 50 metre kurbağalama yarı finali sırasında söndü. Salonun ışıklarının artırılmasıyla 2-3 dakikalık bir aranın ardından 50 metre kurbağalama yarı finaline devam edildi.

Elektrik panosundaki bir arızadan dolayı salonun ışıklarında sorun yaşandığı öğrenildi.

-Toplam 2 dünya, 13 şampiyona, 11 Türkiye rekoru-

Sabah seansında kırılan 1 Türkiye rekoruyla birlikte dördüncü gün sonunda 1 dünya, 4 şampiyona, 2 Türkiye rekoru kırıldı.

Şampiyonada dördüncü günün ardından ise toplam 2 dünya, 13 şampiyona, 11 Türkiye rekoru kırılmış oldu.

Bu arada, Brezilyalı Nicholas Santos, 50 metre kelebek seçmelerinde şampiyona rekorunu egale etmişti.

11. Dünya Kısa Kulvar Yüzme Şampiyonası, yarın sabah yapılacak seçmelerin ardından akşam final yarışlarıyla sona erecek.