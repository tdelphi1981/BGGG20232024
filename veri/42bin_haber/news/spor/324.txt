Çoban Zerda atletizmle tanıştı
Bitlis'te babası ile hayvan otlatırken tanıştığı 10 yaşındaki Zerda'yı belirli testlerden geçiren Atletizm Milli Takım Antrenörü ve Atletizm İl Temsilcisi Fadıl Kara, küçük kızı atletizm sporuna kazandırdı.Kent merkezindeki Dideban Dağı'nda sporcularına antrenman yaptıran milli antrenör Fadıl Kara, dağda babası Hakan Uluş ile çobanlık yapan 10 yaşındaki Zerda'yı gördü.

Zerda ve babasıyla bir süre sohbet eden Kara, atletizm sporuna meraklı olduğunu öğrendiği küçük kızı belirli testlerden geçirdi.

Yaklaşık bir saat boyunca Kara'nın gösterdiği hareketleri yapan Zerda, testi başarıyla geçti. Bunun üzerine küçük kızı atletizm dalında yarışmalara hazırlamak istediğini babasına ileten Kara, babasının olumlu yanıt vermesi üzerine Zerda'yı sporcu kadrosuna dahil etti.

Milli antrenör Kara, yaptığı açıklamada, küçük Zerda'yı, bu yılki olimpiyatlarda ülkemizi temsil eden Aslı Çakır ve Gamze Bulut gibi yetiştirmek istediğini belirtti.

Zerda'nın okula gitmediğini ve günün büyük bölümünü, dağlarda babasıyla hayvan otlatarak geçirdiğini anlatan Kara, küçük kızın eğitimine devam etmesi için okula kaydını yaptıracağını dile getirdi.

Zerda'nın testlerdeki başarısını gördüğünde, gerçek anlamda bir yıldız keşfettiği hissinin oluştuğunu anlatan Kara, Atletizm Federasyonu Başkanı Mehmet Terzi ve iş adamlarımızın desteği ile bu çocuğumuzu atletizm pistlerinde görmeyi ve Türk atletizm takımına kazandırmayı planlıyoruz dedi.

Kara, olimpiyatlarda elde edilen başarıyla atletizm sporunun önünün açıldığına değinerek, bugüne kadar milli takıma kazandırdığı 17 sporcunun Bitlis'i ulusal ve uluslararası yarışmalarda en iyi şekilde temsil ettiğini, Zerda'nın da bu sporcular arasındaki yerini kısa sürede alacağına inandığını kaydetti.

Küçük Zerda da yarım bıraktığı eğitimine devam ederek, iyi bir öğrenci ve başarılı bir sporcu olmak istediğine dikkati çekerek, antrenör Kara'ya teşekkür etti.
Başarılı olmak için çok çalışacağını ifade eden Zerda, şöyle konuştu: Her gün babamla dağlara, yaylalara çıkarak çobanlık yapıyorum. Koyun sürülerini bir arada tutmak için sürekli koşturuyorum. Hocam da benim bu koşturmamı görünce spor yapmam için babamla konuşmuş. Babamın olumlu yanıt vermesi üzerine gösterdiği hareketleri ve söylediklerini yaptım. Her gün düzenli ve bilinçli bir şekilde çalışarak yarışmalarda başarılı olacağıma inanıyorum.