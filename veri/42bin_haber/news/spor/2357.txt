Galatasaray sutopunda rekabet istiyor
Sutopunda hafta sonu başlayacak yeni sezon öncesi, bu branşta Türkiye'nin en güçlü takımı olarak dikkati çeken Galatasaray'ın yöneticileri, önemli rakipleri Fenerbahçe'ye davette bulundu.Galatasaray Kulübü Sutopu Şubesi Kaptanı Vakur Dağdeviren ve şube yöneticisi Mehmet Bilen, yaptıkları açıklamalarda, birçok branşta rekabet içinde oldukları Fenerbahçe'nin sutopu şubesi açması yönündeki isteklerini dile getirdi.

Vakur Dağdeviren, Türkiye Sutopu Federasyonu Başkanı Vedat Akgün'ün, Galatasaray'ın yanına Fenerbahçe ile Beşiktaş'ın katılması ve Üç Büyükler rekabetinin bu alanda da sürmesi isteğine katıldığını söylerken, Rekabet ne kadar çok olursa, yurt dışı başarılar da o ölçüde artar. Bizim için tüm kulüpler önemlidir. Biz Türkiye'de şampiyonluklara devam edip, diğer takımlara örnek olmak istiyoruz. Onlar da sutopunda yer alıp, Avrupa hedeflerini ortaya koyarlarsa, Türkiye ligi daha kıymetli olur diye konuştu.

Dağdeviren, Galatasaray Kulübü Başkanı Ünal Aysal'ın tüm branşlarda Avrupa'da başarı kazanma hedefini gösterdiğini ve sutopu şubesi olarak hamleler yaptıklarını aktararak, şunları söyledi: Kalamış Tesisleri'nde Avrupa standartlarında bir sutopu havuzu yaptık. Hem bayanlarda hem erkeklerde başarılı olmak için ilk adımları attık. Başarı çabuk gelmez. Çok çalışarak, önümüzdeki 3 yıl içinde Avrupa'da ciddi bir başarı bekliyoruz. Şampiyonluk her sporcunun hayalidir. Ciddi dereceler almak istiyoruz ve neden bu başarı şampiyonluk olmasın?. Avrupa başarıları için yatırımlara devam edeceğiz.

-Bilen: Fenerbahçe'yi de görmek istiyoruz-

Galatasaray Kulübü'nün eski yönetim kurulu üyelerinden olan sutopu şubesi yöneticisi Mehmet Bilen, rekabeti sutopunda da yaşama isteklerini dile getirdi.

Sutopundaki rekabette, ebedi dostumuz Fenerbahçe'yi de görmek istiyoruz. Ayrıca Beşiktaş ve Trabzonspor'u da bekliyoruz ifadelerini kullanan Bilen, Olimpiyat hedefi olan bir ülkeye sadece futbol, basketbol, voleybol yetmez. Kürek, yüzme, sutopu, atletizm branşlarında etkili olmak önemli. Bu konuda büyük kulüplere önemli iş düşüyor şeklinde konuştu.

Sarı-kırmızılı kulübün 1930 yılından beri sutopunda yer aldığını aktaran Bilen, öncü bir konumda bulunduklarını sözlerine ekledi.