Trabzonspor kupada farklı
Ziraat Türkiye Kupası'nda deplasmanda Mersin İdmanyurdu'nu 2-0 mağlup eden Trabzonspor, kupada ligden daha başarılı görüntü ortaya koyuyor.
Bu sezon ligde üst üste en fazla 2 maç kazanabilen bordo-mavililer, Ziraat Türkiye Kupası'nda grupta oynadığı 3 maçtan da galibiyetle ayrılmayı başardı.

Ligin 11. haftasında Akhisar Belediyespor'u sahasında 3-1, ligin 12. haftasında da Orduspor'u deplasmanda 2-1 yenerek bu sezon ligde sadece bir kez üst üste 2 maç galip gelen Karadeniz ekibi, Ziraat Türkiye Kupası'nda ise grubunda Eskişehirspor'u sahasında 2-0, deplasmanda Medical Park Antalyaspor'u 3-2 ve dün de Mersin İdmanyurdu'nu 2-0 yenerek 3 maçı da kazandı.

Bordo-mavililer, kupanın 4. turunda Şanlıurfaspor'u sahasında 4-0 yenerken, 5. turda Kasımpaşa ile deplasmanda normal ve uzatma süresi 1-1 biten maçın ardından penaltı atışları sonucu rakibini eleyerek gruplara kalmıştı.

Kulüp Genel Sekreteri Hasan Yener, AA muhabirine yaptığı açıklamada, Ziraat Türkiye Kupası'nda Medical Park Antalyaspor ve Mersin İdmanyurdu maçlarından da galibiyetle ayrılarak kupada önemli bir yol kat ettiklerini söyledi.

Aldıkları galibiyetlerle grupta yollarına lider ve kayıpsız devam ettiklerini ifade eden Yener, 'Kupa hedefi olan bir takım olarak önemli galibiyetler alarak avantaj yakaladık. Bu avantajımızı sürdürmek istiyoruz' dedi.

İkinci yarı başlamadan aldıkları iki galibiyetin kendilerine büyük moral verdiğini kaydeden Yener, 'Bu moralle hafta sonu sahamızda Kardemir Karabükspor maçına çıkacağız. Kupadaki başarımızı ligin ikinci yarısında göstermek amacındayız. Kardemir Karabükspor karşılaşmasından da galibiyetle ayrılarak ikinci yarıya iyi bir başlangıç yapmak istiyoruz' diye konuştu.

-Takıma bir gün izin-
Antalya'da 29 Aralık'ta kamp çalışmalarına başlayan ve kampın ardından kupada Medical Park Antalyaspor ile karşılaştıktan sonra Mersin'e geçerek Mersin İdmanyurdu ile maç yapan Trabzonspor Trabzon'a döndü.

19 gün sonra Trabzon'a gelen bordo-mavili takım, günü izinli geçirecek. Bordo-mavililer yarın saat 11.00 ve 17.00'de yapacağı çift antrenmanla Kardemir Karabükspor maçının hazırlıklarına başlayacak.

Mersin İdmanyurdu maçında sakatlanan Tolga'nın İstanbul'da MR çektireceği, durumunun ona göre netlik kazanacağı öğrenildi.