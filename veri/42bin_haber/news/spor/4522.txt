Favori Briand
Lyon Başkanı Aulas, Kartalın teklifini doğrularken görüşmelerin sürdüğünü belirtti. Fransızlar 27 yaşındaki forveti kiralamak istiyor, Siyah-Beyazlılar ise satın alma opsiyonuyla anlaşmaya çalışıyor. Bragalı Hugo Viana için de Tamer Kıran çok istekli.

BEŞİKTAŞ, FRANSIZ FORVET İÇİN KULÜBÜ LYON’LA PAZARLIKLARA BAŞLADI 
FORVETE takviye çalışmalarını sürdüren Beşiktaş’ta listenin ilk sırasına Briand çıktı. Nene’de umduğunu bulamayan Kartal’ın Fransa’da yaptığı araştırmalar sonrası listeye aldığı Lyon’lu Jimmy Briand için kulübüne resmi teklif verildi. Lyon Başkanı Jean-Michel Aulas, Beşiktaş’ın Briand’la ilgilendiğini ve kendilerine teklif verdiğini açıkladı. Takımın havasını bozmayacak bir isim arayan Samet Aybaba da 27 yaşındaki yıldıza onay verdi. 
Geçen yıl takımın bankosuydu 
Fransız sömürgesi Karayipler’li olan 27 yaşındaki Jimmy Briand, geçen sezon Lyon’la 37 lig maçına çıkıp 9 gol attı ve 5 asist yaptı. 8 de Devler Lig maçı oynayan forvet oyuncusu, bu sezon forma bulmakta zorlanyor. Ligde 10 maç, Avrupa’da 2 karşılaşmada oynadı. Yaklaşık 5 milyon euroluk bonservis bedeli olan Briand’ı Lyon kiralamak istiyor. Beşiktaş ise satın alma opsiyonuyla bu öneriye sıcak bakıyor. İki kulüp arasındaki pazarlıklar devam ediyor. 
Viana için Fernandes devrede 
Siyah-Beyazlılar’ın ciddi temasta olduğu bir diğer isim ise Bragalı Hugo Viana... Haziranda sözleşmesi bitecek olan 29 yaşındaki hücum ağırlıklı orta saha oyuncusu için Portekiz ekibi, görüşmelere hazır. Ancak Beşiktaş, küçük bir bonservis bedeliyle yıldız oyuncuyu bitirmek için çabalıyor. Yönetici Tamer Kıran’ın daha önce almak istediklerini açıkladıkları Viana’nın da İstanbul’a gelmeye sıcak baktığı ve Almeida ile Fernandes’in yakın arkadaşları olduğu bildirildi.