"Schalke 04 Galatasaray'ı eler"
Kasımpaşa kaptanı Alman futbolcu Fabian Ernst, eski takımı Schalke 04'ün, Şampiyonlar Ligi'nde Galatasaray'ı eleyeceğine inanıyor.Ernst, Schalke 04'ün çeyrek finale kalması yolunda Galatasaray'dan bir adım önde olduğunu savundu. Alman futbolcu, 2005-2009 yılları arasında formasını giydiği Schalke 04'ün çok kaliteli bir ekip olduğunu vurgulayarak, Bence Schalke 04, tur için Galatasaray'dan bir adım önde. Çok iyi bir atmosferde Galatasaray'ı ağırlayacaklar. Schalke 04'ün tutkulu taraftarları önünde Galatasaray'ı zor bir maç bekleyecek. Stat kesinlikle dolu olacak. Schalke 04, Galatasaray'dan biraz önde ve turu geçeceklerine inanıyorum ifadelerini kullandı.

Galatasaray İstanbul'da avantaj kaçırdı

Alman futbolcu, İstanbul'da oynanan ve Burak Yılmaz ile Jermaine Jones'un karşılıklı golleriyle 1-1 biten ilk maçta sarı-kırmızılı takımın büyük bir avantaj kaçırdığını dile getirdi. Bu tür maçlarda deplasmanda atılan golün önemine dikkati çeken Ernst, Schalke 04, İstanbul'da iyi bir oyun ortaya koydu. Maçı kazanabilirlerdi de. Ancak, 1-1'lik sonuçla tur için avantajı kendi ellerine aldılar. Bu tür eleme maçlarında deplasmanda atılan gol çok önemlidir. Bence, Galatasaray gol yiyerek avantajı rakibine kaptırdı. Futbolda her şey olabilir. Sonuçta çok kaliteli isimlere sahip iki takım mücadele edecek diyerek sözlerini tamamladı.