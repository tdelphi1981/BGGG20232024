Veteranlar İzmir'de
İzmir'de düzenlenecek 2014 Avrupa Veteranlar Atletizm Şampiyonası hazırlıkları kapsamında Avrupa Veteranlar Atletizm Birliği (EVAA) yetkililerinin incelemelerde bulunacağı bildirildi.2014 Avrupa Veteranlar Atletizm Şampiyonası Lokal Organizasyon Komitesi Medya Direktörü Adnan Yahşi, yaptığı yazılı açıklamada, 2014'te İzmir'in evsahipliğinde yapılacak 19. Avrupa Veteranlar Atletizm Şampiyonası ile ilgili daha önce İzmir'e gelen EVAA heyetinin, raporlarını EVAA Genel Kurulu'na sunduğunu belirtti.

Yahşi, EVAA teknik direktörü ve 2014 Avrupa Veteranlar Atletizm Şampiyonası direktörünün, İzmir'de teknik ve parkur incelemesi istediğini kaydetti. Yahşi inceleme heyetinin, EVAA Başkanı Kurt Kaschke, başkan yardımcısı Jerzy Krause, genel sekreter Rene Hondelink, teknik direktör Nicola Maggio, Sayman Jean Thomas ve 2014 Avrupa Veteranlar Atletizm Şampiyonası Direktörü Jean Marcel Martin'den oluşacağını belirtti.

TAF Başkanı Mehmet Terzi'nin Avrupa Kros Şampiyonası nedeniyle Macaristan'da olduğunu ifade eden Yahşi, bu nedenle heyetle yapılacak genel toplantının Lokal Organizasyon Komitesi Genel Koordinatörü ve TAF Dış İlişkiler Sorumlusu Can Korkmazoğlu tarafından yönetileceğini kaydetti.