Guidetti: "Önemli olan yarın kazanmak"
Voleybol CEV Kadınlar Şampiyonlar Ligi Dörtlü Finali'nde Galatasaray Daikin'i yenerek finale çıkmayı başaran Vakıfbank'ın başantrenörü Giovanni Guidetti, oyuncularının performanslarına övgüde bulundu.Müsabakanın ardından düzenlenen basın toplantısında konuşan Giovanni Guidetti, Galatasaray Daikin takımının giderek daha iyi hale geldiğini ve bu sezon kendilerini en fazla zorladıkları maçı oynadıklarını belirtti. Guidetti, Bugün bizi zorladılar ve ritmimizi de bozdular. Fakat biz anahtar noktada ritmimizi tekrar yakaladık. Özellikle ilk sette çok zorlandık. Kadromuzda çok iyi oyunculara sahibiz. Oyuna giren tüm oyuncularımız da galibiyete önemli katkı sağladı diye konuştu.

Yarın Rabita Bakü ile yapacakları final maçında yine oyuncularının bireysel performanslarına çok güvendiğini aktaran Guidetti, iki sezon önce yine Rabita Bakü'ye karşı final oynadıklarının ve iki takımın da namağlup durumda olmasının hatırlatılması üzerine, şunları söyledi: İki yıl önceki Dörtlü Final'de durum çok farklıydı. O zaman herkes favori olarak Fenerbahçe'yi görüyordu. Bizim şampiyonluğumuz ise beklenmeyen bir sonuçtu. Rabita Bakü de bugünkü kadar güçlü değildi. Yarınki maç çok farklı olacaktır. Ayrıca bu noktaya kadar namağlup gelmemizin şu an hiçbir önemi yok. Tek önemli olan yarın kazanmak.

Vakıfbank Takımı Kaptanı Gözde Sonsırma da açıklamasında, Galatasaray Daikin'in taraftar desteğiyle maça iyi başladığını ve ilk bölümde kendi seslerini dahi duyamadıklarını dile getirerek, Fakat biz geri dönüşleri iyi yapan bir takımız. Zor bir maç oldu ama 3-0'lık sonucu ben de beklemiyordum. Artık yarın bizim için önemli olan kupanın Türkiye'de kalması ifadelerini kullandı.

Barbolini: Üçüncülük için savaşacağız'
Galatasaray Daikin Başantrenörü Massimo Barbolini, 3-0 yenilerek elendikleri Vakıfbank'ı tebrik edip, yarınki finalde başarılar dilerken, şöyle konuştu: Vakıfbank finalde olmayı hak etti. Muhteşem bir oyun oynadılar. Bizi üzen, sahadaki iyi oyunumuzun sınırlı zamanlarda kalması. Belki ilk seti kazansak farklı olabilir miydi bilmiyorum, ama yine de çok kolay olacağını düşünmüyorum. Oyuncularımla gurur duyuyorum çünkü mücadeleyi hiç bırakmadılar. Yarın üçüncülük için savaşacağız. Dörtlü Final iki maçtır ve taraftarımızı da onurlandırmamız gerekiyor. Bunu başarmak için çalışacağız.

Galatasaray Daikin Kaptanı Eleonora Lo Bianco ise maçla ilgili değerlendirmesinde, Maça iyi başladık ancak ilk setin sonlarına doğru tökezledik. İlk seti kazanabilsek, tüm maç farklı bir seyir izleyebilirdi. Vakıfbank gibi güçlü bir takıma karşı bu kadar fazla hata yapamazsınız diye görüş belirtti.