İstanbul Büyükşehir Belediyespor ilk peşinde
İstanbul Büyükşehir Belediyespor, Spor Toto Süper Lig'in 16'ncı haftasında karşılaşacağı Trabzonspor'u yenerek, rakibi karşısında İstanbul'da ilk galibiyetini almak istiyor.Süper Lig'de puan sıralamasında sıkıntılı durumda bulunan lacivert-turunculu takım, Trabzonspor karşısında 3 puan alarak, hem bu sezon kendi evindeki ikinci galibiyetini elde etmek, hem de rakibi karşısında Atatürk Olimpiyat Stadı'nda ilk puanlarına ulaşma amacında.

İki takım arasında İstanbul'da oynanan 5 lig maçında toplam 17 gol yiyen, rakip fileleri sadece 3 kez havalandırabilen İstanbul Büyükşehir Belediyespor, Karadeniz temsilcisi karşısında kendi evindeki ilk puan ya da puanları almanın peşinde olacak.

İstanbul temsilcisinde, geçtiğimiz hafta oynanan Fenerbahçe maçında sarı kart görerek cezalı duruma düşen Kamil Zayatte ile sakatlığı bulunan Turgay Bahadır, Trabzonspor mücadelesinde forma giyemeyecek. Sakatlığı nedeniyle Fenerbahçe maçına çıkamayan Brezilyalı Doka'nın durumu ise müsabaka saatinde netlik kazanacak.

Atatürk Olimpiyat Stadı'nda saat 13.30'da başlayacak mücadeleyi hakem Mete Kalkavan yönetecek.

Karşılaşmanın bilet fiyatları ise şöyle:
Batı Numaralı Tribün: 40 lira (İstanbul Büyükşehir Belediyespor tarafı)
Doğu Kapalı Tribün: 40 lira (Trabzonspor tarafı)
Güney Kale Arkası Tribün: 25 lira (Trabzonspor tarafı)