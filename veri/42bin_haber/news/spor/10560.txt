Galatasaray taraftarından protesto hazırlığı
Galatasaray taraftar, Schalke maçının biletlerini öncelikli olarak loca sahipleri için satışa çıkartan ve sponsor firmalara dağıtan yönetimi protesto etmeye hazırlanıyor.
Galatasaray Yönetimi ile Galatasaray taraftarı arasındaki 'bilet' gerginliği devam ediyor. Şampiyonlar Ligi'nde Almanya'da oynanacak Schalke maçı için sarı-kırmızılı kulübü ayrılan 2.500 kişilik biletlerin öncelikli olarak loca sahipleri için satışa çıkarılması ve sponsor firmalara verilmesi Galatasaray taraftarının çileden çıkartmıştı.

Almanya'ya giderek takımlarını desteklemek isteyen ancak maça girecek bilet bulamayan ve bu biletlerin yöneticilerin yakın çevresine dağıtıldığı iddiası ile yola çıkan sarı-kırmızılı taraftarlar, yönetimi adeta topa tutarken yapılan eleştirilerin de dozajı her geçen saat artmaya başladı.

Türk Telekom Arena'da oynanacak olan Gençlerbirliği maçından önce yönetimi alkışlar ve özel olarak hazırlanan tezahüratlarla protesto etmeye hazırlanan sarı-kırmızılı taraftarlar, bu protestoların maçın belirli bölümlerinde de sürdürecek.

Galatasaray için satışa çıkarılan biletler 25 ile 44 euro arasında değişen fiyat aralığında piyasaya sunulmuştu.

(Sporx)