Mehmet Okur'un yolundan ilerliyor
Willson OWLS ile Amerikan Kolej Ligi'nde şampiyonluk sevinci yaşayan Timur Oktay, Mehmet Okur gibi Amerikan Ulusal Basketbol Ligi'nde (NBA) forma giyerek başarılı olmayı hedefliyor.Basketbola 2002 yılında 8 yaşındayken Bursa'da TOFAŞ'ta başladığını, 2008 yılına kadar formasını giydiği bu kulüpte yıldızlar kategorisinde Türkiye şampiyonluğu yaşadığını söyledi. Daha sonra Bursa TED Koleji takımında oynarken Yıldız Milli Takımı'na davet edildiğini anlatan Oktay, 2009-2010 eğitim-öğretim yılında da Amerika'nın Arizona eyaletine bağlı Phoenix kentindeki West Wind Pred. Academy'den yüzde 100 eğitim bursu kazandığını kaydetti.

Okulun basketbol takımıyla aynı yıl lise kategorisinde eyalet çapında final oynama başarısı gösterdiklerini ifade eden Oktay, 2010 yılında da N.Carolina Werren Willson College'den basketbol/spor bursu alarak spor ve eğitim kariyerine Warren Willson OWLS'de devam etme kararı aldığını bildirdi. Oktay, takımdaki 3. sezonunda okulun ve yaşadıkları şehrin tarihinde olmayan bir başarıya imza attıklarını vurgulayarak, Bu yıl ulusal finallerde Amerika Kolej Ligi'nde şampiyonluk kazandık. Bu okulumuz ve yaşadığımız şehir açısından çok önemli bir başarı. Ayrıca kariyerime böyle bir başarı eklediğim için çok mutluyum. Benim üzerimde büyük emeği olan TOFAŞ ve TED Koleji camialarına, beni yetiştiren antrenörlerim Ali Uruk, Serkan Sevilmiş ve Levent Erdoğan'a teşekkür ederim dedi.

Mehmet Okur'un da kendisi gibi basketbol kariyerine Bursa'da başladığını, OYAK Renault ve TOFAŞ'ta forma giydikten sonra Efes Pilsen'e transfer olduğunu, ardından da basketbol kariyerini NBA'de sürdürdüğünü dile getiren Oktay, Bana göre Mehmet Okur ve Hidayet Türkoğlu, Türk basketbolcularının ufkunu, yolunu açan isimler. Mehmet Okur, Detroit Pistons'ta forma giyerken NBA şampiyonluğu yaşamıştı. Mehmet ağabeyi, NBA'da şampiyonluk yüzüğü takan ve All-Star'a seçilen ilk Türk basketbolcu. Amacım Mehmet ağabeyinin yolunda ilerlemek ve onun gibi başarılı olmak diye konuştu.