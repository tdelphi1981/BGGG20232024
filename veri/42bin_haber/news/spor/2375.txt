"Güçlü takımlar var"
Ziraat Türkiye Kupası'nda grup müsabakaları yapacak 1461 Trabzon'un oyuncuları ve teknik heyeti, kura sonucunu idman sırasında öğrendi.Ziraat Türkiye Kupası'nda deplasmanda Galatarasay'ı 2-1 yenerek gruplara kalan 1461 Trabzon, Mehmet Ali Yılmaz Tesisleri'nde PTT 1. Ligi'nde oynayacağı Boluspor maçının hazırlıklarını sürdürdü. Futbolcular ve teknik heyet, Ziraat Türkiye Kupası kura sonuçlarını antrenman sırasında öğrendi.

1461 Trabzon Teknik Direktörü Mustafa Akçay, kuralar ile ilgili yaptığı açıklamada, iyi bir grupta mücadele edeceklerini ifade ederek, şunları söyledi: Gruplar güçlü takımlardan oluşuyor. Fenerbahçe gibi yıllardır camia olarak rekabet ettiğimiz, yarıştığımız bir kulüple aynı grupta olmak ayrı bir keyif. Mücadele edeceğiz, ekolümüze ve toplumumuza hizmet edeceğiz. Onları temsil etme noktasında biraz daha duyarlı olacağız.

Artık gruptaki bütün takımların kendilerine karşı daha dikkatli oynayacağını da vurgulayan Akçay, Bursaspor'u ortak akıl ile oynayan bir ekip olarak görüyorum. Sivasspor'da kendi sahasında güçlü bir ekip. Fenerbahçe'nin yapısını da biliyoruz dedi.

Öte yandan, MHP Trabzon İl Teşkilatı mensupları, 1461 Trabzon'un oyuncu ve teknik heyetini antrenman öncesi, kupa müsabakasında Galatasaray'a karşı aldıkları galibiyetten dolayı tebrik etti, bundan sonraki maçlarda başarı dileyerek, baklava ikram etti.