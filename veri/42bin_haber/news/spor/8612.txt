Erman Kılıç: Tek hedef Türkiye Kupası
Sivasspor'un tecrübeli oyuncusu Erman Kılıç, bu sezon hem lig hem kupada mücadele ettiklerini belirtti, "Bu yılki tek hedefimiz Türkiye Kupası'nı kazanmak" dedi.
Peş peşe Fenerbahçe ve Trabzonspor galibiyetleri ile moral kazanan Sivasspor'da takımın başarısında önemli rol oynayan kırmızı beyazlı ekibin orta sahasındaki başarılı ismi Erman Kılıç özel açıklamalarda bulundu. Sivasspor'da çok mutlu olduğunu belirten Erman Kılıç, şunları söyledi:

"İkinci yarıya içeride Gaziantepspor karşılaşmasında iyi bir futbol oynayarak başladık. Fakat bir türlü golü bulamadık. Ardından Mersin İdmanyurdu deplasmanına gittik. Orası da eksiklerimiz olduğu için bizim adımıza sıkıntılı geçti. Bunlardan sonra Fenerbahçe karşılaşması ile takım halinde kenetlenerek iyi bir çıkışa geçtik. Herkes Sivasspor artık aşağılara oynar diye düşünürken son oynadığımız iki karşılaşma ile birlikte toparlanarak iyi bir çıkışa geçtik. Bu çıkışımız da devam edecek."

'KİMSE BU SONUÇLARI BEKLEMİYORDU'
Son iki haftada oynadıkları Fenerbahçe ve Trabzonspor karşılaşmalarından kimsenin galibiyet beklentisinde olmadığını anlatan Erman Kılıç, şöylebdevamn etti:

"Biz takım olarak inandığımız ve istediğimiz zaman neler yapabileceğimizi gösterdik. Bundan önceki haftalarda bunu iyi yapamıyorduk. Son iki haftadır takım arkadaşlarımız ile birlikte büyük bir kenetlenme içine girdik. Bizim takımımız yetenekli futbolculardan kurulu bir takım, çok iyi bir ekibiz, birlikte oynadığımız zaman neler yapabileceğimizi herkese gösterdik. Bu çıkışımızı devam ettirmek istiyoruz."

'KASIMPAŞA KARŞILAŞMASI ÇOK ZOR OLACAK'
Deplasmanda oynayacakları Kasımpaşa maçından puan ya da puanlar ile dönmek istediğini söyleyen Erman Kılıç, sözlerini şöyle sürdürdü:

"Kasımpaşa gerçekten iyi bir takım iyi de futbolculardan kurulu iki denk takımın mücadelesi şeklinde olacak biz bu karşılaşmaya iyi hazırlanıyoruz. Zor geçecek ama son iki karşılaşmada oynadığımız gibi oynarsak, herkes kapasitesini sahaya tam yansıtır ise çok bir sıkıntı yaşayacağımızı sanmıyorum." 

'TARAFTARIN ÖNÜNE HİÇ BİR FUTBOLCU GEÇEMEZ'
Sivas'ta taraftarın kendisini sevdiğini ama bunun sadece futboluyla alakalı olmadığını belirten Erman Kılıç, sözlerini şöyle sürdürdü:

"İlk geldiğim zamanlar iyi futbol oynayamıyordum. Son iki üç yıldır gerçekten iyi bir çıkış yakaladım. Bunu da sürdürüyorum. Taraftarlar da bana hiçbir zaman kötü bir tepkide bulunmadılar. Bende onları çok seviyorum. Biz Sivasspor olarak hak etiğimiz yerde olacağız. Bunun için taraftarımızın her zaman bizim yanımızda olması gerekiyor."

MESSİ LAKABI
Taraftarın kendisine 'Messi' diye seslenmesinin hoşuna gittiğini anlatan Erman Kılıç, "Taraftarın önüne hiçbir futbolcu geçemez. Hiç kimse de taraftardan büyük değil. Benim düşüncem böyle, onlar istediğini söyleyebilirler. Bende gurur duyuyorum öylesine büyük bir futbolcu ile benim ismimin anılmasına, ben de taraftarlarımızı çok seviyorum." dedi. Gol atmak kadar attırmayı da sevdiğini belirten Erman Kılıç, şöyle dedi:

'GOL ATTIRINCA MUTLU OLUYORUM'
"Bundan önceki futbolculuk hayatımda da asist yapan bir futbolcuydum. Bu yıl attırdığım gollerden dolayı biraz daha ön plana çıkamaya başladım. İnşallah ilerleyen maçlarda da attırırım ve ligde asist kralı da ben olurum. Futbolcu olarak gol atmayı seviyorum. Ancak arkadaşlarıma gol attırdığım zamanda kendim atmış gibi mutlu oluyorum. Kendimi çok iyi hissediyorum."

'RIZA HOCAYI ÇOK SEVİYORUZ'
Rıza Çalımbay ile çalışmaktan dolayı memnun olduğunu da dile getiren Erma Kılıç, "Takıma geldiği günden bu yana takıma çok şeyler kattı. Sivas'la da özleşmiş durumda. Hepimiz bir birimizin ne yaptığını iyi biliyoruz. Hocamız takım içinde, Sivas camiasının içinde, futbol camiasının içinde çok sevilen bir insan. Hocamızdan çok memnunuz ve onu çok seviyoruz" dedi.

'TRANSFERİ KONUŞMAK İÇİN ÇOK ERKEN'
Bu yıl Sivasspor ile olan sözleşmesi bitecek olan Erman Kılıç bu konuda konuşmak için erken olduğunu belirterek şunlyarı söyledi:

"Lig maçları ve Türkiye kupası karşılaşmaları sözleşme uzatmaktan daha da önemli benim için. Tabi ki teklifler olacaktır. Ondan sonra oturup konuşulur. Her futbolcu büyük takımda tabi ki oynamak ister. Ama yapılacak tekliflere bağlı, bunlar da sezon sonu yapılacaktır. Sezon bittiği zaman her şey daha net belli olacaktır. Ama Sivasspor'da çok mutluyum."

'TEK HAYALİMİZ TÜRKİYE KUPASINI SİVAS'A GETİRMEK'
Futbolcular olarak Türkiye kupasına büyük önem verdiklerini anlatan Erman Kılıç, son olarak şunları söyledi:

"Gerek ben, gerekse futbolcu arkadaşlarım olsun Türkiye kupasını almayı çok hayal ediyoruz. Çünkü çok zorlu yollardan ve sıkıntılı maçlardan geçerek buralara geldik. Hani bunun sonunda neden bir final oynamayalım diye düşünüyoruz. Hata futbolcular olarak şöyle de bir hayalimiz var. Kupayı alıp gelsek kentin en büyük caddesi olan İstasyon caddesinde nasıl bir ortam olur acaba. Takım arkadaşlarımız bunun hayalini kafasında kuruyor. İnşallah bu hayallerimize kavuşuruz diye umut ediyorum." dedi. İyi bir sezon geçirdiğene inandığını söyleyen Erman Kılıç, "Yükselişim tabi ki devam edecek. Artık ben 23-24 yaşında bir futbolcu değilim. Yaşımız 28-29'a geldi. Her şeyin bilincindeyim. Bu yükselişim inşallah Kasımpaşa karşılaşmasıyla da devam edecek."