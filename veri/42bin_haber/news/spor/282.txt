Beşiktaş '3' atmadan kazanamıyor
Beşiktaş, bu sezon Spor Toto Süper Lig'de 3 gol atmadan maç kazanamıyor. Süper Lig'in 10. haftasında Mersin İdmanyurdu'nu 3-0 yenen Beşiktaş, bu sezon elde ettiği 4 galibiyeti de 3'er golle kazandı.Geride kalan 10 haftada 4 galibiyet, 3 beraberlik, 3 de mağlubiyet elde eden siyah-beyazlılar, 4 galibiyetin üçünü 3-0, birini ise 3-1 kazandı. Ligdeki ilk galibiyetini 3-0'lık sonuçla Kardemir Karabükspor karşısında alan Beşiktaş, daha sonra Sanica Boru Elazığspor'u da aynı skorla mağlup etti. Ligin 9. haftasında Kasımpaşa'yı 3-1'lik skorla geçen siyah-beyazlılar, son olarak Mersin İdmanyurdu'nu da 3-0 mağlup etti.

Beşiktaş, bu sezon ligin ikinci haftasında oynadığı Galatasaray karşısında da 3 gol atmasına rağmen, sahadan 3-3'lük beraberlikle ayrıldı.

Gollere yabancı damgası

Beşiktaş'ın bu sezon Spor Toto Süper Lig'de attığı gollere yabancı oyuncular damgasını vurdu. Siyah-beyazlılar, geride kalan 10 haftada rakip fileleri 19 kez havalandırdı. Atılan 19 golün 15'ini (yüzde 79) yabancı futbolcular, 4'ünü ise (yüzde 21) Türk futbolcular kaydetti.

Kara Kartallar'ın bu sezon attığı gollerin futbolculara dağılımı şöyle:
Hugo Almeida.....: 4
Manuel Fernandes.: 4
Filip Holosko....: 3
Tomas Sivok......: 2
Roberto Hilbert..: 1
Felipe Melo......: 1 (Kendi kalesine)
Uğur Boral.......: 1
Necip Uysal......: 1
Olcay Şahan......: 1
Oğuzhan Özyakup..: 1

Son 4 sezonun en golcü Beşiktaş'ı

Beşiktaş, 10. haftalar itibariyle Spor Toto Süper Lig'de son 4 sezonun en golcü dönemini geçiriyor.

Ligde geride kalan 10 haftada 19 gole ulaşan siyah-beyazlılar, şampiyon oldukları 2008-2009 sezonundan bu yana en çok gole ulaştığı döneme imza attı.

Şampiyon olduğu 2008-09 sezonunda 10 haftada 20 gol kaydeden Kara Kartallar, 2009-10 sezonunda 10, 2010-2011 sezonunda 16, geçen sezon ise 15 gol atmıştı.

Sadece 2 maçta gol atamadı

Beşiktaş, bu sezon ligde oynadığı 10 maçın sadece 2'sinde gol atamadı.

İstanbul'da 1-0 mağlup olduğu Sivasspor ve Kadıköy'de 3-0 yenildiği Fenerbahçe maçlarında gol atmayı başaramayan siyah-beyazlılar, diğer 8 karşılaşmada ise rakip fileleri havalandırdı.

Beşiktaş'ın bu sezon oynadığı lig maçları ve sonuçları şöyle:
İstanbul Büyükşehir Belediyespor-Beşiktaş: 1-1
Beşiktaş-Galatasaray.....................: 3-3
Kardemir Karabükspor-Beşiktaş............: 0-3
Beşiktaş-Sanica Boru Elazığspor..........: 3-0
Gaziantepspor-Beşiktaş...................: 3-2
Beşiktaş-Sivasspor.......................: 0-1
Fenerbahçe-Beşiktaş......................: 3-0
Beşiktaş-Trabzonspor.....................: 1-1
Kasımpaşa-Beşiktaş.......................: 1-3
Beşiktaş-Mersin İdmanyurdu...............: 3-0