"Heyecan verici final serisi oynayacağız"
Galatasaray Kadın Basketbol Takımı Kaptanı Işıl Alben: Önümüzde çok önemli bir hafta var. Heyecan verici bir final serisi oynamaya gidiyoruz dedi.
Galatasaray Kadın Basketbol Takımı'nın kaptanı Işıl Alben, Ekaterinburg'un ev sahipliğinde Rusya'da 18-24 Mart tarihleri arasında düzenlenecek FIBA Avrupa Ligi Sekizli Final organizasyonunda heyecan verici bir hafta geçireceklerini söyledi.

Açıklamalarda bulunan Işıl Alben, Sekizli Final'de mücadele etme şansını yakaladıkları için mutlu olduklarını belirterek, Grup maçlarında güzel sonuçlar alarak Sekizli Final'e kalmaya hak kazandık. Bunun için çok mutluyuz. Önümüzde çok önemli bir hafta var. Heyecan verici bir final serisi oynamaya gidiyoruz. Grupta 3 güzel maç yapacağız. Bu maçlarda galibiyetler alarak adımızı yarı finale yazdırmak istiyoruz diye konuştu.

A Grubu'nda tanıdıkları rakiplerle mücadele edeceklerini ancak rakiplerinin de kendilerini bildiklerini anlatan Işıl Alben, Rakiplerimizi daha önceden tanıyor olmamız bizim için hem bir avantaj hem de dezavantaj. Çünkü rakiplerimiz de aynı zamanda bizi tanıyor. Önemli olan daha az hata yapmak. Biz de bu doğrultuda hazırlıklarımızı sürdürüyoruz. Sekizli Final'de favori olarak görülen Ekaterinburg karşısına da kazanmak için çıkacağız. Daha önceki maçları da kazanmak için oynamıştık ve buna da çok yaklaşmıştık şeklinde görüşlerini aktardı.

Galatasaray'ın olduğu yerde hedef her zaman en yukarıda olmaktır

Galatasaray Kulübü'nün farklı branşlarda aldığı başarılı sonuçlardan mutluluk duyduklarını belirten takım kaptanı Işıl Alben, şöyle konuştu: Galatasaray'ın olduğu yerde hedef her zaman en yukarıda olmaktır. 2009'da FIBA Avrupa Kupası'nı almış bir ekibiz. Futbol takımımız da salı akşamı bizi çok mutlu etti. Heyecanlı bir maçtı ve çok sevindik. Kadın voleybol takımımız, iyi mücadele eden, kaliteli bir ekip. Biz de bugüne kadar oynadığımız maçlarda ve sonrasında kulübümüze layık olmak için elimizden gelen mücadeleyi yaptık. Yapmaya da çalışacağız.

Fenerbahçe'nin Avrupa'da başarılı olmasını isteriz

Türkiye Kadınlar Basketbol Ligi'nde iki gün önce 75-71 mağlup oldukları ve Sekizli Final'de mücadele edecek Fenerbahçe'nin de Avrupa kupalarında başarılı olmasını istediklerini kaydeden sarı-kırmızılı oyuncu, Fenerbahçe'nin Avrupa arenasında başarılı olmasını isteriz. Sekizli Final'de Fenerbahçe'den çok kendi yapacağımız işe bakıyoruz. İşimize konsantre olarak gruplardan önemli sonuçlar almaya çalışacağız. Avrupa arenasında mücadele eden tüm Türk takımlarına başarılar diliyorum ifadelerini kullandı.

Işıl Alben, Galatasaray taraftarının Avrupa'nın her yerinde kendilerini desteklediğini ve Sekizli Final'de başarılı sonuçlar alarak kendilerine güzel bir hediye vermek istediklerini sözlerine ekledi.

Bahar Çağlar: Maçları tek tek kazanmak istiyoruz-

Sarı-kırmızılı takımın oyuncularından Bahar Çağlar da, Avrupa'nın en iyi 8 takımı arasında yer aldıkları için mutlu olduklarını ve Rusya'ya maçları tek tek kazanmak için gittiklerini söyledi. Geçen sene Sekizli Final'e kendilerinin ev sahipliği yaptığını hatırlatan Bahar Çağlar şunları söyledi:

Şimdi de Ekaterinburg ev sahipliği yapıyor. Orada mücadele edeceğimiz için çok mutluyuz. Avrupa'nın en iyi 8 takımı arasındayız ve herkes tek bir hedef için bulunuyor. Biz de orada en iyi şekilde mücadele ederek maçları tek tek kazanmak istiyoruz. İnşallah istediğimiz şekilde de sonuçlanır.

Türkiye liginde Fenerbahçe ile oynadıkları derbiden mağlubiyetle ayrıldıklarının anımsatılması üzerine Bahar, Fenerbahçe maçının artık geride kaldığını vurgulayarak, Ligdeki Fenerbahçe maçı geride kaldı. Artık konsantre olmamız gereken yepyeni ve telafisi olmayan bir dönem var. Herkes Fenerbahçe maçını unuttu. Yolumuza devam edebilmek için takımdaki herkesin önüne baktığına inanıyorum. Bunun için Sekizli Final'e en iyi şekilde hazırlanmamız gerek şeklinde konuştu.

Elinden geldiği kadar takıma olumlu katkı vermeye çalıştığını aktaran Bahar Çağlar, takım içi rekabet hakkında ise, Çok iyi oyunculara sahibiz. Takım olarak iyi bir bütün olduğumuzu düşünüyorum. O anda hangimiz daha iyiyse o oynuyor. Sonuçta tek bir hedef var, o da kazanmak. İyi sonuç aldığımız sürece de hepimiz mutlu oluyoruz değerlendirmesinde bulunarak sözlerini tamamladı. 
  
  
  
  
 