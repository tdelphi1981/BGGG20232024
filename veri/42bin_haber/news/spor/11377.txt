Kocaman'dan ilginç kura yorumu
Fenerbahçe Teknik Direktörü Aykut Kocaman, UEFA Avrupa Ligi 3. tur rövanşında Viktoria Plzen ile 1-1 berabere kalarak çeyrek finale yükseldikleri mücadelede oyuncularının başarılı bir sınav verdiğini ifade etti. Kocaman bugün yapılacak kura çekimleriyle ilgili açıklamasında ise 'Kura şu anda çok da umurumda değil' dedi.
Karşılaşmanın ardından düzenlenen basın toplantısında konuşan Kocaman, futbolcularını canı yürekten kutladığını belirtirken, rakipleri Çek temsilcisine de ortaya koydukları mücadele nedeniyle övgülerde bulundu.

İlk maçta deplasmanda aldıkları 1-0'lık galibiyetin avantajıyla turu geçmek için rövanşa çıktıklarını kaydeden Kocaman, karşılaşmayı şöyle değerlendirdi:

'Oyuncularım gerçekten çok iyi ve başarılı bir sınav verdiler. Viktoria Plzen'i de tebrik ediyorum, mükemmele yakın bir takım. Hepimiz için öğretici bir takım. Takımımız turu geçti, çok mutluyum. Şahsım, oyuncularım ve bütün Fenerbahçeliler adına son derece mutluyum. Maç dengeli başladı. Plzen doğal olarak 1-0'ın dezavantajını gol atarak eşitlik haline getirmek isteyip saldırgan ve önde başladı. 15 dakikalık periyottan sonra oyunun kontrolünü ele aldık, karşılıklı ataklar oldu. Öne geçtikten sonra ikinci golü atamazsanız, oyunun psikolojisi rakibin inisiyatifine geçebilir. Arka arkaya net pozisyonlar yakaladık ancak değerlendiremedik. Golü yedikten sonra son dakikalar sıkıntılı geçti. Bütün takım çok iyi bir sınav verdi.'

-'Kura şu anda çok da umurumda değil'-

Çeyrek finalde eşleşebilecekleri takımların hatırlatılması üzerine Fenerbahçe Teknik Direktörü, herhangi bir tercihi olmadığını, şu anda kura çekimini düşünmediğini ifade ederek, şöyle konuştu:

'Kurada çıkacak takım tercihimdir. Bu saatten sonra 8 takımın da birbirine yakın takım olduğu bir gerçek. Kurada gelecek takım, beklediğim takım olacak. Çok fazla düşünmek istemiyorum. Bütünüyle bakıldığında bir haftadır iki tarafa da giden bir maç oldu. En azından 24 saat bunun tadını çıkarmak istiyorum. Lütfen yanlış anlaşılmasın, kura şu anda çok da umurumda değil bu anlamda. Umurumda olan tek şey var, Medical Park Antalyaspor maçı. O maça da yorgunluğumuzu nasıl atacağımızı düşünerek çıkacağız. Pazartesi olmasını açıkçası çok isterdim ama olmadı.'

-Salih Uçan yorumu-

Maçta Fenerbahçe'nin tek golünü atan Salih Uçan'ın performansını nasıl bulduğu sorulan Kocaman, genç oyuncusunu şöyle değerlendirdi:

'Bundan evvel içeride oynadığımız maçta da başlayan takımın içindeydi Salih. Bugün oyuna girerken hiçbir şekilde 'acaba' diye bir şey olmadı. Oyuna girdiği andan itibaren çok verimli, başarılı ve doğru oynadı. Umarım doğru oynama konusundaki istekliliğini yüksek iradeyle sürdürür. Hem kendisi, hem Fenerbahçe hem de Türk futbolu kazanç sağlar.'

Ziraat Türkiye Kupası maçının tarihiyle ilgili Futbol Federasyonu'ndan bir beklentilerinin olup olmayacağı sorusu üzerine de Kocaman, ligde Eskişehirspor ile yapacakları maçtan sonra bir boş hafta göründüğünü, kupa maçının oraya sığdırılabilir gibi göründüğünü kaydederek, 'Bir talebimizin olması şu anda mümkün değil. Türkiye Kupası şu anda, Spor Toto Süper Lig ve bugün oynadığımız için Avrupa Ligi'nden sonra üçüncü planda. Onları daha sonra düşünmek daha doğru olur. Şu anda, çok fazla yapamadığımız bir şey, bunun tadını çıkarmayı düşünmemiz lazım' diye konuştu.

-'Umarım 63. maçı da görürüz'-

UEFA Avrupa Ligi'nde tur atlayarak bu sezon için 61 resmi maç yapmayı garantiledikleri hatırlatılarak değerlendirmesi sorulan Fenerbahçe Teknik Direktörü Kocaman, '61 maçı garantiledik ama umarım 63. maçı da görürüz. Özellikle böyle maç oynamak olumlu. Bu sezon takıma katılan tecrübeli oyuncularımız var. Bu trafiği yaşayan oyuncular. Ben ve oyuncu grubumuzun büyük bölümü bu trafiğe çok alışkın değildik. Bir taraftan da yaşayarak bir şekilde öğrenmeye çalışıyoruz' ifadelerini kullandı.