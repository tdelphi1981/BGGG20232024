Semih: Limassol ile galibiyetler devam etmeli
Fenerbahçeli futbolcu Semih Şentürk, UEFA Avrupa Ligi'nde AEL Limassol ile yapacakları maçı kazanarak galibiyetlerin devam etmesi gerektiğini söyledi.
 Semih, FBTV'ye yaptığı açıklamada, "Limassol ile yapacağımız karşılaşma çok önemli bir maç. Türkiye adına Fenerbahçemizi temsil ediyoruz. Hem Güney Kıbrıs ülke puanı açısından Türkiye'nin altında bulunduğu için, hem de gruptan çıkmamız adına kazanmamız gereken bir maç. Zor bir maç olacak çünkü rakibimiz iyi kapanan bir takım ancak biz de özlediğimiz ve bizi destekleyen taraftarımızın önünde olacağız." diye konuştu.
 Limassol maçı ile birlikte bir seri yakalamak istediklerini dile getiren Semih, "Bize seri galibiyetler gerekiyor. Bunun başlangıcını Akhisar maçında yaptık diye umuyorum. Limassol maçı da bunun devamı olsun isterim." ifadelerini kullandı.