UEFA'dan Ferdinand kararı
UEFA, Cüneyt Çakır ile maç sonunda bir tartışma yaşayan tecrübeli stopere ceza vermedi.
UEFA, Şampiyonla Ligi'nde Manchester United'ın Real Madrid'e Old Trafford'da 2-1 yenildiği karşılaşmanın ardından hakem Cüneyt Çakır ile bir tartışma yaşayan Rio Ferdinand'a ceza vermeme kararı aldı.

UEFA tarafından konuyla ilgili olarak yapılan açıklamada "Hakemin raporu doğrultusunda Manchester United'da kırmızı kart gören Nani hakkında ve karşılaşma sonrası yaşanan olaylarla ilgili olarak her hangi bir disiplin soruşturmasına gerek duyulmamıştır." ifadelerine yer verildi.

Cüneyt Çakır, Manchester United'lı Nani'ye takımı 1-0 öndeyken 56'ıncı dakikada Arbeloa'ya yaptığı hareket nedeniyle direkt kırmızı kart göstermişti. Bu karttan sonra Real Madrid'in maçı 2-1 kazanarak turu geçmesiyle birlikte özellikle İngiliz basını Türk hakeme oldukça fazla yüklenmişti.