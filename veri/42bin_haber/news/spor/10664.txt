Trabzonspor'da iki futbolcuyla yollar ayrılıyor
Trabzonspor Başkanı Sadri Şener, görevi bırakmayacağını, Emerson ve Janko ile yolları ayıracaklarını açıklayıp, eleştirilere yanıt verdi.
Radyospor'da Kuzeyin Sesi Programı'na katılan Şener'in açıklamaları şöyle:

- Yakın zamanda görevi bırakmayacağım. Beşiktaş maçından sonra görevi bırakmam camiaya ihanet olur. Tüm futbolcular artık işin ciddiyetini anlamış durumda. Beşiktaş maçına iyi hazırlanan bir takım var. Hoca elinden geleni yapıyor. Trabzonspor bu sürecin altından kalkacaktır. 

FUTBOLCULAR BENİ HAYAL KIRIKLIĞINA UĞRATTI

- Trabzonspor'un burada olmaması gerekirdi. Emerson, Janko benim için büyük hayal kırıklığı. Emerson'u Benfica'dan, Janko'yu Porto'dan aldık. Ama bir türlü istediğimiz sonucu alamadık. Bursaspor'dan Volkan'ı aldık, bir ön bir arka adalesi kötü. Sürekli sıkıntılı. Bu oyuncuları alırken kimse itiraz etmedi ama istediğimiz alamadık. Bu futbolcular beni hayal kırıklığına uğrattılar. 

EMERSON VE JANKO GİDECEK 

- Tolunay hoca Emerson ve Janko'yu istemiyor. Bu futbolcuları yollamak istediğimizi ve kulüp bulmaları gerektiğini menajerlerine de söyledik. Devam eden sözleşmeleri var. Göndermek kolay değil ama futbolda hiç bir şeyi kolay kolay çözülmüyor.

ŞİKE SÜRECİ TAKIMI ETKİLEDİ

- Şike sürecinin uzaması takım etkilendi. Ben bile etkilendim. Ben daha önce cezaevine gitmemiştim. Nevzat Şakar ayağından vurulmamıştı.

BEŞİKTAŞ MAÇINA GİDECEK Mİ?

- Trabzonspor taraftarının vefasızlığı var. Beşiktaş maçına gitmeyeceğim. Belki ben stadyuma gitmezsem seyirci daha bir motive olur. 

MECBUREN HİSSE SATIYORUM

- Takımın giderlerini karşılamak için mecburen hisse satıyorum. Takım derece yapamayınca para kaybediyoruz. Kötü gidişattan ötürü 12 milyon tl kaybettik. Mecburen hisse satıyorum. Niye hisse satılıyor diye eleştiri olunca sinirlerim tepeme çıkıyor. 

GÜNEŞ TRABZONLU OLMASAYDI 

- Şenol Güneş'i daha önce göndermem gerekiyordu. Şenol hocanın Trabzonlu oluşu bu kararı almamı geciktirdi. Eğer bu kararı daha erken alsaydım başka bir takım planlar devreye sokabilirdim.

GEREKSİZ ADAY ÇIKAR

- Aralık ayında başkanlığa tekrar aday olup olmayacağım konusunda daha karar vermedim. Mayıs ayında bir kongreye gerek yok. Aday çıkmaz. Çıkarsa da lüzumsuz adaylar çıkar. Seçim salonuna ismini yazdırmak isteyen adaylar çıkar.