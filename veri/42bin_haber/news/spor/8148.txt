Şampiyonlar Ligi finalinin biletleri satışa çıktı
Avrupa Futbol Federasyonları Birliği (UEFA), İngiltere'deki Wembley Stadı'nda 25 Mayıs'ta oynanacak Şampiyonlar Ligi final maçı biletlerinin, satışa sunulduğunu açıkladı.
UEFA'nın resmi internet sitesinden yapılan açıklamada, İngiltere'deki başkenti Londra'da bulunan Wembley Stadı'nda, 25 Mayıs tarihinde yapılacak UEFA Şampiyonlar Ligi final maçı biletlerinin satışa sunulduğu ve taraftarların, 15 Mart'a kadar https://ticketing.uefa.com/uefachampionsleague adresindeki formu doldurarak, bilet sahibi olabileceği belirtildi.

Bilet almaya hak kazananların, çekilişle belirleneceği ve çekiliş sonuçlarının, 8 Nisan tarihinde açıklanacağı duyurulan açıklamada, bir katılımcının, aynı fiyat kategorisindeki biletlerden en fazla iki tane alabileceği bilgisi de verildi.

Açıklamada, biletlerin, 4 farklı kategoride satılacağı bildirildi. Kategoriler ve fiyatları şöyle:

1. kategori: 330 Sterlin
2. kategori: 230
3. kategori: 140
4. kategori: 60

Bir yetişkin ve eşliğinde gelen bir çocuk için 2. kategori biletlerin, 120 sterlinden, tekerlekli sandalye ile maça gelecek taraftarlar için ise biletlerin, 60 sterlinden satılacağı kaydedildi. Tekerlekli sandalyedeki seyircilere, bir kişinin de eşlik edebileceği ifade edildi.

Başvurusu kabul edilen katılımcılardan, Büyük Britanya içindekiler için 8, Avrupa içindekiler için 16 ve Avrupa dışındakiler için ise 28 Sterlin kesinti yapılacağı belirtildi.