Jandarma uyardı: Kart dolandırıcılığına dikkat
Antalya Jandarma Komutanlığı vatandaşları kredi kartları ya da banka kartlarıyla para çekimi yaparken yanlarına yaklaşan kötü niyetli kişilere karşı uyardı.
Geçen yıl özellikle yabancı uyruklu kişilere yönelik 116 olayın gerçekleştiğini söyleyen jandarma yetkilileri, faillerin ATM cihazlarında para çekmeye çalışan yabancı uyruklu turistlere yardım bahanesiyle yaklaşarak banka kartlarını çaldıklarını söyledi. Jandarma yaptığı açıklamada bu olaylardan 105'inin faillerini olan 90 kişinin yakalandığını yakalandığını, bu şahıslardan 66'sının ise tutuklanarak cezaevine konulduğunu bildirdi.

Zanlıların çalışma şeklini de ayrıntılarıyla ifade eden jandarma görevlileri olayı şu şekilde özetledi:

"Şüpheli veya şüpheliler, bankaların ATM cihazlarında para çekmeye çalışan ve ATM cihazını bilmeyen mağdurlara yardım etme bahanesiyle yaklaşıyor. Mağdurların kartlarını elinden alarak ATM cihazının kart giriş haznesine yerleştirir gibi yaparak mağdurun dikkatini dağıtıp, el çabukluğuyla banka kartını ele geçirilyor. Mağdurlara, ATM cihazının hazır olduğu beyan edilerek kartın şifresini tuşlamalarını isteniyor ve bu sayede şifre öğreniliyor. Mağdurlara kartlarını ATM cihazının yuttuğunu ve ATM'nin ait olduğu bankaya gitmesi gerektiğini söyleyerek olay yerinden uzaklaştırıyor. Ardından da şifresini öğrendikleri kartları en yakın ATM cihazında kullanıyorlar."

Kart dolandırıcılık olaylarının artması üzerine Antalya İl Jandarma Komutanlığı'nın özel bir ekip kurduğu da ifade edilen açıklamada bu suçu işleyenlerin genellikle aynı kişiler oldukları vurgulandı.