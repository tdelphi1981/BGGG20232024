'Mezat Salonu Çetesi'ne operasyon: 27 gözaltı
Ankara Emniyet Müdürlüğü'nün, mezat salonlarını mesken tutan çete üyelerine yönelik 4 ilde yaptığı operasyonda 27 kişi gözaltına alındı. Sorgusu tamamlanan 20 kişi adliyeye sevk edilirken, 7 kişi serbest bırakıldı.
Ankara Emniyet Müdürlüğü Kaçakçılık ve Organize Suçlar Şube Müdürlüğü'nün yaptığı istihbari çalışmalar sonrasında, Ankara Adliyesi mezat salonlarında gerçekleştirilen ihalelerde haksız kazanç elde ettikleri belirlenen çeteye yönelik operasyon düzenlendi. Ankara Cumhuriyet Başsavcılığı'nın talimatı doğrultusunda gerçekleşen operasyonlarda helikopterde kullanıldı. Polis, operasyon öncesinde çete üyelerini 24 saat boyunca kamera ile takip etti. Daha sonra harekete geçen polis Ankara, Kırıkkale, Kars ve İstanbul'da eş zamanlı bir operasyon yaptı. Ankara'da özel harekat polislerinin de katıldığı operasyonda toplam 27 kişi gözaltına alındı. Gözaltına alınan şahısların emniyetteki sorgulamanın ardından 7'si serbest bırakıldı. 20 zanlı da 'Haksız ekonomik çıkar sağlamak amacıyla örgüt kurmak, yönetmek, örgüte üye olmak, örgüte üye olmakla birlikte örgüt adına suç işlemek, örgüte bilerek ve isteyerek yardım etmek, örgüt faaliyeti çerçevesinde ihaleye fesat karıştırmak, nitelikli yağma, tehdit, kasten yaralama, şantaj, suçtan kaynaklanan malvarlığı değerlerini aklamak' suçlarından haklarında hazırlanan dosya ile birlikte adliyeye sevk edildi. 

İHALELERDEN 10 MİLYON TL ÜZERİNDE KAZANÇ

Dört aileden oldukları belirlenen zanlıların kurdukları suç örgütünün, Ankara Adliyesi'nin mezat salonlarında yapılan ihalelere, dışarıdan katılımları engelleyerek düşük fiyatlarla alım yaptıkları ileri sürülüyor. Suç örgütünün sadece geçen yıl düzenlenen ihalelerden 10 milyon liranın üzerinde kazanç sağladığı ve lüks bir hayat sürdükleri belirtiliyor.

Yapılan operasyonlarda şahıslarla birlikte şahısların ev ve işyerlerinde yapılan aramalarda 3. şahıslar tarafından Ankara Adliyesi mezat salonlarında gerçekleştirilecek icralık araçların ihalelerine girebilmeleri için yönetici ve üyelerine verilmiş olan vekaletnameler, mezat salonlarında satışı yapılan araçlara ait otopark listeleri, ihale öncesi anlaşma yaptıkları şahıslara verdikleri ödemelere ilişkin ajanda ve not defterleri ele geçirildi.