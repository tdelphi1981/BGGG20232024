İşte İstanbul İtfaiyesi'nin yangın raporu
GALATASARAY Üniversitesi'ndeki yangınla ilgili İstanbul İtfaiyesi ön çalışma raporunu hazırladı. Raporda, "İhbar saat 19:37'de İtfaiye Komuta Merkezimize yapılmıştır", " Beşiktaş İtfaiye grubu ekipleri tam takım halinde saat 19:38'de hareket etmiş ve saat 19:43'te meydana gelen yangına müdahaleye başlamıştır", "Olay yerinden ayrılmış ya da ayrılmaya teşebbüs etmiş her hangi bir ekibimiz yoktur" ifadeleri yer aldı.
Yangının detaylarıyla anlatıldığı o rapor şöyle:


"İHBAR 19.37'DE ALINDI"


"Beşiktaş İlçesi, Çırağan Caddesi üzerinde Galatasaray Üniversitesi binası dahilinde yangın olayı olduğuna dair ihbar saat 19:37'de İtfaiye Komuta Merkezimize yapılmıştır. Alınan ihbarla İ.B.B. Beşiktaş İtfaiye grubu ekipleri tam takım halinde saat 19:38'de hareket etmiş ve saat 19:43'te meydana gelen yangına müdahaleye başlamıştır. Saat 19:39' da olay yerine sevk edilmiş olan ikinci ekibimiz olan Beyoğlu İtfaiye Grubumuzda saat 19:50'de olay yerine ulaşarak müdahale çalışmalarına katılmıştır. Beşiktaş, Beyoğlu, Şişli, Fatih, Seyrantepe, Üsküdar, Sadabat, Bakırköy, Ümraniye, Bayrampaşa ve Beykent itfaiye grupları toplamda 36 araç ve 120 personel ile söndürme çalışmalarına katıldı.Yangının ilk fark edildiği nokta olan binanın boğaz cephesinde zemin üzeri 2. katında bulunan ve Uluslararası İlişkiler bölümü öğretim üyeleri tarafından kullanıldığı öğrenilen oda dahilindeki yanmaya müdahale edilmiştir"


"PERSONELİMİZ TEHLİKE ATLATTI"


"Oda dahiline yapılan müdahale ile eş zamanlı olarak yapılan araştırma da odanın kuzey kısmının üstünde bulunan çatı arasında alevli yanma ve çatı arasının tamamının yoğun dumanla kaplı olduğu tespit edilmiş ve müdahale bu bölümde yoğunlaştırılmıştır.


Meydana gelen çökme esnasında bir kısım personelimiz tehlike atlatmış ve çökme ile meydana gelen yoğun dumandan etkilenerek ilk müdahaleleri olay yerinde bulunan acil sağlık ekibi tarafından yine olay yerinde yapılmıştır.Çatının tamamının alev alması üzerine ilk müdahale hariçten merdivenli araçlardan monitörler vasıtası ile yapılmış, gerekli güvenlik tedbirleri alındıktan sonra da dahile girilerek hariçten ve dahilden eş zamanlı müdahaleye devam edilmiştir"


"SİRAYET ENGELLENDİ"


"Yangının meydana geldiği binanın bulunduğu bölgede ve binaya yakın çok sayıda tarihi ve ahşap binanın (Galatasaray Üniversitesi diğer hizmet binaları, Kabataş Lisesi ve liseye ait Yurt binaları ve diğer ahşap müştemilat) bulunması üzerine yangının diğer binalara sirayetinin engellenmesi için gerekli tedbirler alınmış ve takviye itfaiye ekiplerinin yanı sıra Kıyı Emniyeti ve Gemi Kurtarma Genel Müdürlüğüne ait söndürme gemileri olay yerine çağrılarak yangın söndürme ve sirayetin engellenmesi çalışmaları eş zamanlı olarak koordinasyon içinde yürütülmüştür.Yangına maruz kalan tarihi bina; tamamı 6700 m2 olup, bir kat alanı yaklaşık 2200 m2'dir. Saray Binası olarak isimlendirilen binanın yaklaşık %70' i tamamen ahşaptır. Diğer kısımlar tuğla ve betondur. Yangında ağırlık merkezini oluşturan 2. kat ve çatının tamamıda ahşaptır"


"AYRILMAYA TEŞEBBÜS ETMİŞ HER HANGİ BİR EKİBİMİZ YOKTUR"


"Olay müdahale prosedürümüz içerisinde olay yerinde tutanak tutmak diye bir işleyiş yoktur. Olaylar ile ilgili olarak hazırladığımız raporlar olay anı ve sonrasında detaylı inceleme ve araştırma yapıldıktan sonra hazırlanmaktadır. Mezkur olayda da olay yerinden ayrılmış ya da ayrılmaya teşebbüs etmiş her hangi bir ekibimiz yoktur. Olayı dışarıda izleyen vatandaşların dahilde yapılan çalışmalar hakkında tam bir bilgiye sahip olmaları da mümkün değildir. Bir ekibimizden bir iki personelimiz bina ile ilgili bilgi almaya çalışırken diğer ekibimiz müdahale çalışmalarına devam etmektedir. Yaklaşık 3 saatlik etkin bir çalışma ile yangın kontrol altına alınmış ve yangının binanın 1. katı ile en az o bina kadar çevre binalara sirayeti önlenmiştir"