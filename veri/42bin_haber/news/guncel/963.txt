THY'den virüs uyarısı
Türk Hava Yolları (THY) yolcularını, şirket adına gönderilen sahte e-postalar konusunda uyardı.
THY'den yapılan açıklamada art niyetli bazı kişilerin sanki THY'den bilet alınmış gibi göstererek vatandaşlara sahte e-posta gönderdiğine dikkat çekildi. Bu dosyalarda virüs bulunduğu uyarısında bulunan şirket, kendilerinin rezervasyon ve bilet işlemi yapmayan kişilere herhangi bir onay maili göndermediklerini vurguladı. Uyarıda, "Bu şekildeki sahte e-mailleri açmadan silmeniz gerektiğini hatırlatmak isteriz." denildi.

Öte yandan benzer bir yöntemin sahte Turkcell faturaları ile de denendiği ortaya çıktı. Söz konusu durumlara karşı vatandaşlar uyarılırken, özellikle şirket adları ile duyuru diye gönderilen e-postalara, eklerinde pdf veya zip uzantılı dosya bulunan gönderilere itibar edilmemesi, bu tür iletilerin açılmadan silinmesi tavsiye edildi.