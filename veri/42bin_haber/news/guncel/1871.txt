HSYK'dan 383 hakim ve savcı hakkında soruşturma izni
Hakimler ve Savcılar Yüksek Kurulu (HSYK), 2012 yılında 383 hakim ve savcı hakkında soruşturma izni verdi.
HSYK, 2012 yılı Hakim ve Savcı Şikayeti Bürosu'nun iş durumunu açıkladı. İstatistik verilere göre gelen iş 9 bin 798 iken; ilk karar 9 bin 67; yeniden inceleme bin 172 oldu. HSYK Genel Kurulu'na giden sayı 277 iken; toplam karar sayısı 10 bin 516 olarak gerçekleşti. 5 bin 591 şikayet ve ihbar işleme konulmazken; bin 499 başvuru hakkında ise soruşturma izni verilmesine yer olmadığı kararlaştırıldı. Müracaatları inceleyen HSYK, bin 314 başvuru hakkında inceleme izni verirken; 383 başvuru hakkında da soruşturma izni verdi. HSYK'ya yapılan başvurularda diğer işlem gören müracaat sayısı 290 oldu.
 
 Hâkim ve Savcı Şikâyet Bürosu; 6087 sayılı Kanun'un 4'üncü maddesinin birinci fıkrasının (c) bendinin alt bentlerinde belirtilen hâkim ve savcılar hariç olmak üzere; 

 "Hâkim ve savcılar hakkında yapılan ihbar ve şikâyetlerin incelenerek işleme konulup konulmayacağı veya soruşturma izni verilip verilmeyeceği hususunda karar verilmek üzere ilgili daireye sunulması,

 Hâkim ve savcıların görevlerinden dolayı veya görevleri sırasında suç işleyip işlemediklerini, hâl ve eylemlerinin sıfat ve görevleri gereğine uyup uymadığını kurul müfettişleri veya muhakkik eliyle araştırma ve gerektiğinde haklarında inceleme ve soruşturma işlemlerine ilişkin Üçüncü Daire tekliflerinin sekretarya işlemlerinin yürütülmesi, 

 Araştırma, inceleme ve soruşturma izni verilmesi durumlarında işlemlerin muhakkik veya kurul müfettişi vasıtasıyla yürütülmesinin temin edilmesi,

 Üçüncü Daire tarafından verilen kararlara ilişkin başvuru sahiplerine bilgi verilmesi,

 İhbar ve şikâyetin işleme konulmamasına veya araştırma ve inceleme sonucunda soruşturma izni verilmesine yer olmadığına dair işlem tesis edilmesi durumunda, yapılan işlem sonucu hakkında eylemden zarar gören müşteki ile kamu kurum ve kuruluşlarından gelen ihbar yazılarında bilgi talep edilmesi halinde ilgili kuruma bilgi verilmesi görevlerini yürütür."