Meteoroloji'den sağanak yağış uyarısı
Yapılan son değerlendirmelere göre yurdun kuzey, iç ve doğu bölgelerinin yağışlı geçeceği tahmin ediliyor. Kıyı kesimler ile Doğu Anadolu'nun batısı, Güneydoğu Anadolu'nun doğusu ve Orta Karadeniz'in iç kesimlerinde yağmur, yağış alan diğer yerlerde karla karışık yağmur ve kar şeklinde olacak yağışların Rize, Hopa ve Trabzon'un doğusunda kuvvetli olacağı tahmin ediliyor.

Hava sıcaklığı: Doğu kesimlerde 2 ila 4 derece azalacağı, güney ve batı bölgelerimizde 1 ila 3 derece artacağı tahmin ediliyor.

Rüzgar: Genel olarak kuzeyli yönlerden hafif arasıra orta kuvvette esmesi bekleniyor.

UYARILAR

Kuvvetli yağış uyarısı: Yağışların; Rize, Hopa ve Trabzon'un doğusunda yerel olarak kuvvetli (20-30mm) olması beklendiğinden yaşanabilecek olumsuzluklara karşı (ani sel, su baskını, yıldırım, ulaşımda aksamalar, heyelan, vb.) ilgililerin ve vatandaşların dikkatli ve tedbirli olması gerekmektedir. 

Buzlanma ve don olayı uyarısı: Sabah ve gece saatlerinde, iç ve doğu kesimlerde yer yer buzlanma ve don olayı beklendiğinden oluşabilecek olumsuzluklara (ulaşımda aksamalar, vb.) karşı ilgililerin ve vatandaşların dikkatli ve tedbirli olmaları gerekmektedir.

Çığ tehlikesi uyarısı: Doğu Karadeniz'in iç kesimleri ile Doğu Anadolu'nun kuzey ve doğusunda yüksek kar örtüsü nedeni ile yaşanabilecek muhtemel çığ tehlikesine karşı ilgililerin ve vatandaşların dikkatli ve tedbirli olmaları gerekmektedir.