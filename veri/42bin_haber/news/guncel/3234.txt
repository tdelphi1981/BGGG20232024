'İnsanlık ölmemiş' dedirtti
Kadıköy'de, meydana gelen trafik kazasında "İnsanlık ölmemiş" dedirten anlar yaşandı. Ekin Dünya Demirci (20) seyir halindeki bir minibüsün dikiz aynasına çarparak yaralandı. Yoldan geçen Nuran Öztaş (45), yağmur altında yerde yatan Ekin Dünya Demirci'nin yardımına koştu. Nuran Öztaş, bir yandan şemsiye ile Ekin Dünya Demirci'nin ıslanması önledi, bir yandan da yaralı kızın elini tutarak ona moral vermeye çalıştı.
Kaza, saat 10.30 sıralarında D-100 Karayolu Kozyatağı Yanyol Bayar Caddesi girişinde meydana geldi. Ekin Dünya Demirci, yolun karşısına geçmek istediği sırada elindeki şemsiyenin görüş açısını kapatması nedeniyle yanından geçen 34 UD 7426 plakalı minibüsü fark edemeyerek dikiz aynasına çarptı. Yere düşen Ekin Dünya Demirci, hafif şekilde yaralandı. Kazayı gören vatandaşlar durumu polise ve sağlık ekiplerine haber verdi.

YARDIM MELEĞİ

Bu sırada yoldan geçen Nuran Öztaş, yağmur altında yerde yatan Ekin Dünya Demirci'nin yardımına koştu. Bir elinde şemsiye tutarak yaralının ıslanmasını engelleyen Nuran Öztaş, diğer eliyle de Ekin Dünyü Demirci'nin elini tutarak moral vermeye çalıştı. Sağlık ekipleri gelene kadar Ekin Dünyü Demirci'nin elini bırakmayan Nuran Öztaş, gözyaşı döken genç kızın elini öptü. Örnek davranışlarıyla çevredeki vatandaşlara adeta ders veren kadın, ambulansın gelmesinden sonra olay yerinden ayrıldı.

Sağlık ekipleri düşme sonucu sağ bacağından yaralanan Ekin Dünya Demirci'yi ambulansla Fatih Sultan Mehmet Eğitim ve Araştırma Hastanesi'ne kaldırdı.