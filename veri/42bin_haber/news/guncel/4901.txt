Korkunç cinayet ortaya çıktı
Konya'da 4 gündür kayıp olan kişinin cesedi, toprağa yarı gömülü halde dağlık bir alanda bulundu. Polis, olayla ilgili 3 kişiyi gözaltına aldı.
'155 Polis İmdat' hattına gelen ihbarda, merkez Meram ilçesi Akyokuş mevkisinde bir ceset olduğu belirtildi.

İhbar üzerine olay yerine gelen çok sayıda polis ekibi, belirtilen yerde maktule ait olduğu tahmin edilen ayakkabı ve gözlük buldu. Arama yapılan alanı genişleten polis, toprağa yarı gömülü haldeki cesetle karşılaştı.

Yapılan incelemelerde boğulduğu belirlenen kişinin İsmail Bilgiç (47) olduğu tespit edildi. Hırsızlık suçundan poliste kaydı bulunduğu öğrenilen Bilgiç'in kısa süre önce cezaevinden çıktığı, yakınlarının kayıp müracaatı üzerine 4 gündür arandığı bildirildi.

Polis ve cumhuriyet savcısının incelemeleri sonrasında Bilgiç'in cesedi, otopsi için morga kaldırıldı.

Olayla ilgili 3 şüphelinin gözaltına alındığı bildirildi. Olay yerinde bulunan ve şüphelilere ait olduğu sanılan bir minibüs, Asayiş Şube Müdürlüğü'ne götürüldü.

Başlatılan soruşturma sürdürülüyor.