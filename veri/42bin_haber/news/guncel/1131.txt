Bakanlık facebookta avladı
Orman ve Su İşleri Bakanlığı, 2011 yılından itibaren kaçak olarak avlananları sosyal medyada takibe aldı.
 Bakanlık personelinin gayretleriyle facebook, twitter, youtube başta olmak üzere tüm ilan siteleri incelemeye alındı. Doğa ve Milli Park Genel Müdürü Ahmet Özyanık, 2 yılda sosyal paylaşım sitelerinde yaptıkları denetimlerle 100 kaçak avcıyı yakaladıklarını söyledi. Özyanık, bu şahısların araç ve gereçlerine el konulurken, 2 yılda kaçak yollarla avlanan 8 bin 500 kişiye 7 milyon lira ceza kesildiğini belirti.
  Yaban hayatının korunması, geliştirilmesi, bu alanlardan planlı faydalanılması ve bu mirasın sürdürülebilir bir yönetim anlayışı ile gelecek nesillere intikalinin sağlanması amacıyla Orman ve Su İşleri Bakanlığı Doğa Koruma ve Milli Parklar Genel Müdürlüğü yoğun çaba sarf ediyor. Yaban hayatının korunması, türleri, yaşadıkları tabii ortamlarında koruyabilmek amacıyla 4915 Sayılı Kara Avcılığı Kanunu’na göre yapılan koruma kontrol çalışmalarında usulsüz avlanmayı önlemeye yönelik faaliyetler yürütülüyor. Bakanlık verilerine göre, il genelinde avcılık izin kartı bulunan 56 bin 488 ve ülke genelinde av izin kartı bulunan 66 bin 584 olmak üzere, ülkede 123 bin 72 sertifikalı avcı bulunuyor.
  KEKLİK SAYISI AZALINCA 200 BİN AVCI BİN TON YEM YARDIMINDA BULUNDU 
  Avcılık belgesine saip olan avcıların yaygınlaşmasını istediklerini belirten Doğa ve Milli Park Genel Müdürü Ahmet Özyanık, “Yasal olmayan yollar ve yerlerde yasak olan hayvanları avlayanlara karşı ciddi yaptırımlar uyguluyoruz. Avcılığı sürdürebilmek amacıyla çalışmalar yürütüyoruz. Kekliklerin sayısında azalma olduğunu gören avcılarımız, bu yıl bu hayvanın avlanmasının yasaklanmasını istedi. Biz de avcılarımızla bir kampanya başlattık. Olağanüstü destek gördü. 200 bin civarında insanımız bin ton civarında yem ve malzeme desteği verdi. Bunları, keklikleri avlamayıp yemlemekte kullanacağız. Avcılar bizim için doğa korumada partnerdir.” diye konuştu.
  Kanunlara uymayan şahıslarla ilgili ciddi merkez ve taşra teşkilatlarında önemli bir denetim yaptıklarını anlatan Özyanık, “2012 yılının ilk 9 ayında 35 kişiye denetim yapıldı. Denetim neticesinde 4 bin kişiye mevzuatlara aykırı avlanma yaptıkları gerekçesiyle para cezasına çarptırıldı ve haklarında idari soruşturma başlatıldı. Ayrıca, bunların kullandıkları araç gereçlere el konuldu. 20 araca ve bin silaha el konuldu. 2 bin hayvan doğaya tekrar salındı.” dedi.
  Kaçak yollarla avlanan ve yasak alanlarda avlananlara yönelik özellikle sosyal medyada 2011 yılında önemli bir denetime başladıklarını belirten Özyanık, “Kaçak avcıların en büyük hataları kahramanlıklarını sosyal paylaşım sitelerinde ortaya koymak. Burada gerek sosyal paylaşım sitelerini kullanan doğa dostları ve bizim personelimiz bunları tespit ediyor. Bugüne kadar sosyal paylaşım sitelerinden tespit ettiğimiz 100 civarında kaçak avcı var. Haklarında gerekli yasal işlem yapıldı.” şeklinde konuştu.
  2 YILDA KAÇAK AVLANAN 8 BİN 500 KİŞİYE 7 MİLYON TL CEZA KESİLDİ 
 Doğa Koruma ve Milli Parklar Genel Müdürlüğü Av Yönetimi Daire Başkanlığı, merkez ve taşra teşkilatının özverili denetim çalışmaları aracılığıyla kaçak avla mücadele ediyor. Avlakların denetimleri yapılarak avcılar yakından takip ediliyor. Ayrıca, gelen ihbarlar da değerlendirilerek denetimler sıklaştırıldı. Ayrıca, 2011 yılında başlatılan sosyal medyada kaçak avcıların takip edilmesi ile birlikte önemli bir proje hayata geçerildi. Çalışma kapsamında, bakanlık görevleri facebook, twitter, youtube başta olmak üzere tüm ilan sitelerini her gün inceliyor. Başlıca av ve avcılık terimlerini kullanarak sosyal paylaşım sitelerinde her gün tarama yapan görevliler 2 yılda 100 kaçak avcıyı bu yöntemle yakaladı. Avcıların sitelere kaydettiği fotoğraf ve videolardan yola çıkan görevliler, öncelikle şahıslara ulaşıyor. Ardından bu şahısların avcı lisansı olup olmadığı belirleniyor. Daha sonra video ve fotoğraftaki hayvanların avlanma yasağı olup olmadığı tespit ediliyor. Eğer kanuna uygun olmayan bir avlanma varsa anında bölge ekiplerine konu intikal ettiriliyor. Bu sayede şahısların aracına el konuluyor ve gerekli para cezası kesilerek haklarında yasal işlem yapılıyor.
  Doğa Koruma ve Milli Parklar Genel Müdürlüğü Av Yönetimi Daire Başkanlığı, 2011-2012 yılında yaptığı çalışmalar kapsamında 92 bin 573 avcıyı kontrol etti. 8 bin 500 avcı hakkında yasal işlem yapılarak 7 milyon 188 bin TL ceza kesildi. 6 bin 438 hayvana el konularak tekrar doğaya salındı. Bu kapsamda, 2 bin 169 tüfek ve 36 araca ev konuldu.
 CİHAN