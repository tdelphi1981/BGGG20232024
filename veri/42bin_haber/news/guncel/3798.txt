Oğlunu bıçaklayarak öldürdü
FATİH'te anne ve babasının kavgasını ayırmak isteyen Muhammet Tonbul, babası tarafından bıçaklanarak öldürüldü. Oğlunu bıçakladıktan sonra kaçarak izini kaybettiren baba polis ekipleri tarafından aranıyor.
Olay, Yedikule Mahallesi Hacı Evhaddin Caddesi'nde dün saat 18.00 sıralarında meydana geldi. İddiaya göre olay, tıbbi atık toplama işiyle uğraşan 25 yaşındaki Muhammet Tonbul eve geldiği sırada meydana geldi. Babası Muhittin Tonbul'un (42) annesi Selvi Tonbul'u dövdüğünü görmesi üzerine aralarına girerek annesini kurtarmak istedi. Bunun üzerine baba ve oğul arasında tartışma yaşanmaya başladı. Baba ve oğul arasındaki tartışma kısa sürede kavgaya dönüştü.

OĞLUNU KARNINDAN BIÇAKLAYIP KAÇTI

Baba Muhittin Tonbul eline geçirdiği bir bıçakla oğlu Muhammet'i sol karın boşluğundan bıçakladıktan sonra evden kaçtı. Anne Selvi Tonbul'un bağırarak yardım istemesi üzerine komşuları yardımına koştu. Karnından bıçaklanarak ağır yaralanan Muhammet Tonbul'u komşuları yoldan geçen bir otomobili durdurarak İstanbul Eğitim ve Araştırma Hastanesi Samatya Polikliniği'ne kaldırdı. Yapılan tüm müdahalelere rağmen yaklaşık 4 saat sonra Muhammet Tombul hayatını kaybetti. Tombul'un cesedi hastane morguna kaldırıldı. Polis ekipleri kaçan baba Muhittin Tonbul'u yakalamak için çalışma başlattı.