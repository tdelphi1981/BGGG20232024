Savaş uçakları PKK hedeflerini bombaladı
TÜRK savaş uçakları Irak sınırında tespit edilen PKK hedeflerine hava operasyonu düzenleyerek 7 ayrı hedefi bombaladı.
Diyarbakır'da bulunan 2'nci Hava Kuvvet Komutanlığı 8'inci Ana Jet Üssü'nden kalkan F-16 savaş uçaklarının 2 günden bu yana Türkiye Irak sınırında yaptıkları keşif uçuşları ardından bugün belirlenen hedeflere operasyon düzenledi. Keşif uçuşları sırasında Hakkari'nin Çukurca İlçesi'nin karşısındaki Irak sınırında bazı PKK hedefleri tespit edildi. Türkiye Irak sınırının sıfır noktasında ve Zap Vadisi'nde hareketli PKK'lı teröristler ve bazı sığınakların tespit edilmesi üzerine hava operasyonu kararı alındı. 

Operasyon kararı ardından bugün saat 14.30'dan itibaren Diyarbakır'da bulunan 181 ve 182'nci Filo Komutanlığı'na bağlı savaş uçakları peş peşe havalanarak bölgeye gitti. Çukurca üzerinden, Irak'ın kuzeyindeki Zap Vadisi'ne giden savaş uçaklarının, sınırın sıfır noktasında bulunan PKK hedeflerini bombaladığı belirtildi. Operasyonun yapıldığı saatlerde bölgeye gönderilen bazı savaş uçakları ise PKK'nın Zap ve Kandil dağındaki kampları üzerinde keşif uçuşu yaptı.

Saat 14.30'da başlayan hava operasyonuna ilk etapta 4 F-16 savaş uçağının katılırken, 7 hedef başarıyla vuruldu. Vurulan hedefler arasında bazı sığınakların bulunduğu bilgisine ulaşıldı. Operasyona katılan uçaklar güvenli şekilde üslerine döndü.