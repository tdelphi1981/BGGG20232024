ALES sona erdi
Ölçme, Seçme ve Yerleştirme Merkezi (ÖSYM) tarafından yapılan 2012 - Akademik Personel ve Lisansüstü Eğitimi Giriş Sınavı (ALES) sonbahar dönemi bugün gerçekleştirildi.
 ALES Sonbahar Dönemi bu sabah, 81 il merkezi ile Lefkoşa  ve Bişkek'te yapıldı. Saat 09.30'da başlayan sınavda, sayısal ve sözel bölümden oluşan bir test uygulandı. 3 saat süren sınav, 12.30'da sona erdi. Yükseköğretim kurumlarında öğretim görevlisi, okutman, araştırma görevlisi, uzman, çevirici ve eğitim öğretim planlamacısı kadrolarına açıktan veya öğretim elemanı dışındaki kadrolardan naklen atanabilmek için, ALES'e girme zorunluluğu bulunuyor. Türkiye'de bir lisansüstü eğitimi programında öğrenim görmek isteyenlerin de ALES'e girmesi gerekiyor. Güzel Sanatlar Fakülteleri ile Konservatuvarlara alınacak yüksek lisans, sanatta yeterlik ve doktora öğrencilerinden ALES'e girmiş olma koşulu aranmıyor.
 Yükseköğretim kurumlarının öğretim elemanı ihtiyacının karşılanması amacıyla, lisansüstü öğrenimi görmek üzere yurt dışına gönderilecek adayların seçiminde de bu sınavın sonuçları kullanılıyor. Sonuçları 3 yıl geçerli olan ALES'e bir lisans programından mezun olabilecek durumda bulunanlar, lisans programını bitirenler ile denklik belgesi almış olmak kaydıyla yurt dışında lisans eğitimi görmüş olanlar başvurabiliyor. ALES'e yabancı uyruklular da girebiliyor.
 Sınava giren adaylara, sonuç belgesi gönderilmeyecek. Sonuçlar açıklandığında adaylar puanlarını  TC Kimlik Numaraları ve şifreleri ile ÖSYM'nin http://sonuc.osym.gov.tr İnternet adresinden öğrenebilecek. Sonuç bilgileri, Türkçe ve İngilizce olacak.  Sonuçlarda, adayların sınavın bölümlerine ait doğru ve yanlış cevap sayıları, ALES puanları ve bu puanlara göre başarı sıraları yer alacak.
 CİHAN
  