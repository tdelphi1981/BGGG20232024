Ağaoğlu'ndan silahlı saldırı iddiasına yanıt
Ağaoğlu Şirketler Grubu Yönetim Kurulu Başkanı Ali Ağaoğlu, silahlı saldırı olayının geçen yaz gerçekleştiğini, yeni bir silahlı saldırının söz konusu olmadığını bildirdi.
Ali Ağaoğlu, Maslak'ta kırmızı ışıkta durduğu sırada aracına yapılan saldırıyla ilgili haberlere ilişkin AA muhabirinin sorularını yanıtladı.

Ağaoğlu, geçen yaz terör örgütü DHKP-C'ye yönelik operasyonda, kendisinin de aralarında bulunduğu 40-50 iş adamı ve siyasetçinin, örgütün takibinde olduğunun belirlendiğini belirterek, şunları söyledi:

'MİT, bunun üzerine terör örgütü DHKP-C'nin takibinde olduğumu bildirdi. Devlet, resmi koruma almam konusunda teklifte bulundu ancak bunu kabul etmeyerek kendi güvenlik ekibimi oluşturdum. Devlet, kendi güvenlik ekibime özel yetki verdi. Geçen yazdan beri MİT, 15 günde bir konuyla ilgili gerekli tebligatı yapıyor. Ben de zaman zaman gidip ifade veriyorum. Bunların aslında yazılmaması lazım ama maalesef geçtiğimiz haftalarda bir gazete, örgütün takibi altında olduğumu yazdı.'

İş adamı Ağaoğlu, kendisine yönelik yeni bir silahlı saldırı düzenlendiği haberlerine ilişkin, 'Bir deli bir kuyuya taş atar, 40 akıllı çıkaramaz. Silahlı saldırı olayı geçen yaz gerçekleşti. Yeni bir silahlı saldırı olmadı. Bu haberin şimdi çıkmasına hiç bir akıl veremedim. Bütün eşim, dostum da ayağa kalktı. Ölüm tehdidi hiç almadım. Böyle bir olay ilk defa başıma geliyor' diye konuştu.

Öte yandan, Ağaoğlu Şirketler Grubu'ndan konuyla ilgili yapılan yazılı açıklamada, 'Ali Ağaoğlu'na yapıldığı söylenen silahlı saldırıya yönelik haberler doğru olmadığı gibi sosyal medya ve internette yayınlanan bilgiler gerçeği yansıtmamaktadır' denildi.