Üniversiteliye ücretsiz internet geliyor
YURTKUR'a bağlı yurtlarda kalan öğrenciler internete para ödemeyecek.
Yüksek Öğrenim Kredi ve Yurtlar Kurumu (YURTKUR) Genel Müdürü Hasan Albayrak, "Yakında YURTKUR gençliğine bedava internet erişimi sağlanacak' dedi. Albayrak, Ordu'da yapımı devam eden YURTKUR Ordu Lebibe-Engin Karlıbel Yurdu'nda yaptığı incelemeler sonrasında yaptığı açıklamada şöyle konuştu: "Ücretsiz internet kullanımına ilişkin, Gençlik ve Spor Bakanı Suat Kılıç ile Ulaştırma, Denizcilik ve Haberleşme Bakanı Binali Yıldırım'ın protokol imzaladı. Bu protokol ile Türkiye'deki bütün yurtlarımızda öğrencilerimiz ücretsiz internet kullanabilecek. Ulaştırma, Denizcilik ve Haberleşme Bakanlığı'nın ilk yıl 100 milyonluk yatırımıyla internet bağlantı işlemi başlamıştır. Mart ayının sonuna kadar mutlaka her ildeki bir yurdumuzda ücretsiz internet sistemini sağlayacağız. Ancak önümüzdeki yıl tüm yurtlarımızda internet bağlantısı yapılmış olacak.' AA