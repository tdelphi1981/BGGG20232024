ABD'de idam
ABD'nin Georgia eyaletinde 2 yüksek okul öğrencisini öldürmekten ölüm cezasına çarptırılan idam mahkumunun cezası zehirli iğneyle infaz edildi.
Andrew Allen Cook adlı 38 yaşındaki mahkum, 2 Ocak 1995'te, 22 yaşındaki Grant Patrick Hendrickson ile 19 yaşındaki Michele Lee Cartagena'ya arabada oturdukları sırada ateş açarak öldürmek suçundan idam cezasına çarptırılmıştı.

Cook'un suçlu olduğu, Atlanta kentinin güneyinde meydana gelen olayın üzerinden 2 yılı aşkın bir süre geçtikten sonra, cinayetleri işlediğini FBI görevlisi babası John Cook'a itiraf etmesi üzerine anlaşılmıştı.

Cezası infaz edilen Cook, Georgia eyaletindeki üçlü ilaç kombinasyonu verilmek suretiyle yapılan idamların tek ilaca indirilmesi uygulamasının ardından idam edilen ilk mahkum oldu.

Cook'un cezası, Georgia Temyiz Mahkemesi'nin, avukatların idam cezasının eyalette infaz edilme prosedürüne yaptığı itiraz nedeniyle idamı geçici bir süre için durdurmasının ardından infaz edildi.