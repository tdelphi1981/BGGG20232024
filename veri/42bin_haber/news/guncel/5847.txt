Yurdu lodos vurdu
İstanbulda gece saatlerinde kuvvetli lodos etkili oldu. Lodos nedeniyle kıyılarda dev dalgalar oluşurken, bazı evlerin çatıları uçtu, ağaçlar devrildi. Karaman'da seyir halindeki otomobil rüzgar nedeniyle uçtu. Aksaray'da şiddetli rüzgar nedeniyle tek katlı bir ev çöktü. TÜYAP'ın düzenlediği Konya Tarım ve Hayvancılık Fuarları'nda kurulan çadır, kuvvetli lodos nedeniyle yıkıldı. Muğla ve Bartın'da da lodos nedeniyle okullar tatil edildi.
İstanbul genelinde saat 03.00 sıralarında başlayan lodos, yağmurla birlikte sabah saatlerine kadar etkisini sürdürdü. Avrupa yakasındaki Ortaköy ve Sarayburnu sahilinde kuvvetli lodos nedeniyle dev dalgalar oluştu. Fırtına nedeniyle oluşan dalgalar adeta kıyıları dövdü. 
İŞTE 5 GÜNLÜK HAVA TAHMİNİ

LODOS ÇATILARI UÇURDU, AĞAÇLARI DEVİRDİ

Seyrantepe'de bulunan 5 katlı bir binanın lodos nedeniyle çatısı uçtu. Cadde iki yönde trafiğe kapanırken, 2 araçta maddi hasar oluştu. Olay yerine gelen polis ekipleri caddeye güvenlik şeridi çekti, itfaiye ise binanın çatı kısmında incelemelerde bulundu. Görgü tanığı Recep Osmanoğlu, çatının önce kendi kaldığı binaya daha sonra da yola düştüğünü söyledi. 
İSTANBUL'DA ÇATILAR UÇTU, AĞAÇLAR DEVRİLDİ / Foto Galeri 
İŞTE İPTAL EDİLEN İDO VE VAPUR SEFERLERİ İDO BAZI İÇ VE DIŞ HAT SEFERLERİNİ İPTAL ETTİ  


 Hürriyet Dünyası'ndan Emek Kaplangil'in Altunizade'de çektiği bu fotoğraf lodosun şiddetini gösteriyor.AĞAÇ EVİN ÇATISINA DEVRİLDİ

Şiddetli lodos yüzünden Yedikule'de bir ağaç gövdesinden kırılarak saat 04.30 sıralarında üç katlı bir binanın çatısına devrildi. Binada yaşayan vatandaşların ihbarı ile olay yerine polis ve itfaiye ekibi sevk edildi. Olay yerine gelen itfaiye ekipleri merdiven aracı ile binanın çatısına ulaştı. Çatıdan aşağıya sarkan ağacı parçalara ayrılarak, aşağıya indirildi.  
ÖLÜ VE YARALI YOK 
Öte yandan lodos fırtınası İstanbulun birçok ilçesinde çatıları uçurdu, ağaçları devirdi. Çatı uçmaları ve ağaçların devrilmesinden dolayı şans eseri ölen ya da yaralanan olmazken, binalarda ve park halindeki araçlarda maddi hasar meydana geldi. 
FIRTINA TEKNELERİ BATIRDI 
İstanbulda fırtınanın verdiği zararlar gün ağarınca ortaya çıktı. Tuzlada bir balıkçı batan teknesini kurtarmak için dalgıç kıyafetiyle suya girdi. Balıkçı, başka bir tekneye halatla bağladığı teknesini kıyıya çıkarmaya çalıştı. Neredeyse tamamı suya gömülü olan teknesini kurtarmaya çalışan balıkçı uzun uğraşlar verdi ve sonucunda teknesini barınağa kadar çekmeyi başardı. 
Bazı teknelerin de fırtına yüzünden kayalıklara çarparak parçalandığı görüldü.  
 
KONYA'DA LODOS FUAR KAPATTI 
TÜYAP'ın düzenlediği Konya Tarım ve Hayvancılık Fuarları'nda kurulan çadır, kuvvetli lodos nedeniyle yıkıldı. Stantların devrilmesi sonucu yaralananlar olurken, fuarın kapatıldığı açıklandı. 
Edinilen bilgiye göre, Konya-Ankara karayolu üzerindeki KTO-TÜYAP Uluslararası Fuar Merkezi'nde önceki gün açılan Konya Tarım ve Hayvancılık Fuarları'nda kurulan çadır, kuvvetini artıran lodosun etkisiyle çöktü. Olayda yaralanan 19 kişi ambulanslarla hastaneye kaldırıldığı öğrenildi. 
FUAR ÇADIRI ÇÖKTÜ / WEB TV 
LODOS ÇADIRLARI YIKTI, STANTLAR YIKILDI, YARALILAR VAR / Foto Galeri 
TÜYAP Konya Fuarcılık A.Ş. Genel Müdürü İlhan Ersözlü, çok şiddetli rüzgar nedeniyle bazı çadırların brandalarının uçtuğunu, çökmeler olduğunu söyledi. 
Öte yandan, TÜYAP Konya Fuarcılık A.Ş'den yapılan açıklamada, Kuruluşumuz Tüyap Konya Fuarcılık A.Ş. tarafından ''TÜYAP Konya Uluslararası Fuar Merkezi'nde 16 Mart 2013 tarihleri arasında hazırlanan Konya Tarım ve Hayvancılık Fuarları, olumsuz hava muhalefeti nedeniyle ortaya çıkabilecek güvenlik zafiyetini önlemek amacıyla 15 Mart 2013 Cuma günü itibariyle kapanmıştır'' denildi. 
 Bu fotoğrafı Zeynep Türkmen Twitter'dan paylaştı 
KARAMAN'DA OTOMOBİL DEVRİLDİ: 3 YARALI 
Karaman'da 20 günlük bebeklerini hastaneye götüren ailenin bulunduğu otomobil, kuvvetli lodos nedeniyle devrildi. Kazada 3 kişi yaralandı. 
Hasan Kılınç (29) yönetimindeki otomobil, Karaman-Mersin karayolunun 13. kilometresinde kuvvetli lodos nedeniyle yoldan çıkarak devrildi. Kazada sürücü ile eşi Elif (22) ve 20 günlük İrem Naz Kılınç yaralandı. Ters dönen otomobilden polis ekipleri tarafından çıkarılan yaralılardan anne ile bebeği, 112 Acil Servis ekipleri gelinceye kadar polis aracında bekletildi. 
Karaman Devlet Hastanesine kaldırılan yaralıların, hayati tehlikelerinin bulunmadığı öğrenildi. 
AKSARAY' DA ŞİDDETLİ LODOS NEDENİYLE EV ÇÖKTÜ  
Aksaray'da şiddetli rüzgar nedeniyle Recep Tarhan'ın yalnız yaşadığı ev çöktü. Tarhan'ın evde ve enkaz altında kalabileceği üzerinde duran arama kurtarma ekipleri  çalışma başlattı. 
Olay, bugün saat 10.00 sıralarında tek katlı ahşap evde meydana geldi. Meteoroloji Bölge Müdürlüğü verilerine göre saatteki hızı 69 kilometreyi  bulan şiddetli rüzgar nedeniyle ahşap ev çöktü. Durumu fark eden komşuları itfaiye ve arama kurtarma ekiplerine bildirdi. Evde yalnız yaşayan Recep Tarhan'ın (50) evde ve enkaz altında kalabileceği üzerinde duran arama kurtarma ekipleri, çalışma başlattı.  
  MUĞLA VE BARTIN'DA OKULLARA LODOS TATİLİ  
 
Türkiye'de bugün en yüksek rüzgar hızı 125 kilometreyle Ankara Elmadağ'da ölçüldü. Meteoroloji Genel Müdürlüğü'nden alınan bilgiye göre, dün Türkiye'nin batı kıyılarında etkili olan kuvvetli lodos fırtınası bugün ise iç ve batı bölgelerde etkisini artırarak sürdürüyor. Gece saatlerine kadar etkili olması beklenen fırtınanın, yarın etkisini yitireceği tahmin ediliyor. Kuvvetli fırtına, özellikle iç Anadolu bölgesinde toz sirkülasyonuna görüş mesafesinin düşmesine neden oluyor. Bundan dolayı İç Anadolu Bölgesi'nde başlayacak yağışların çamur şeklinde olması bekleniyor. Meteoroloji istasyonlarından alınan verilere göre, bugün en yüksek rüzgar hızı Ankara Elmadağ'da ölçüldü. Elmadağ'ı sırasıyla 116 kilometreyle Isparta Şarkikaraağaç, 107 kilometreyle Afyonkarahisar Bayat, 104 kilometreyle İstanbul Kumkapı, 101 kilometreyle Muğla Bodrum ve 100 kilometreyle yine Ankara'nın Bala ilçesi izledi.  
ORTA KARADENİZ İLE KIRIKKALE, YOZGAT VE ÇORUMDA KUVVETLİ YAĞIŞLARA DİKKAT
Meteoroloji Genel Müdürlüğü, bu gece ve yarın sabah saatlerinde Orta Karadeniz ile Kırıkkale, Yozgat ve Çorum çevrelerinde kuvvetli sağanak ve yer yer gök gürültülü sağanak yağış beklendiğini açıkladı. Yaşanabilecek olumsuzluklara karşı (su baskını, yağış anında kuvvetli rüzgar, ulaşımda aksamalar vb.) ilgililerin ve vatandaşların tedbirli ve dikkatli olması istendi.DÜZCE'DE OKULUN ÇATISI UÇTU 
Düzce'de saatteki hızı 50 kilometreye ulaşan rüzgar nedeniyle bir okulun çatısı uçtu. 
Dün akşam saatlerinde başlayan ve gece boyunca devam eden, zaman zaman saatteki hızının 50 kilometreye ulaşan lodos nedeniyle Şıralık Mahallesi'nde bulunan Cumhuriyet Anadolu Lisesi'nin çatısının büyük bir bölümü bulunduğu yerden koparak düştü. 
OKULUN ÇATISI UÇTU... OLAY YERİNDEN FOTOĞRAFLAR 
Çatının öğrencilerin okulda bulunmadığı sabah saatlerinden uçtuğu, bu nedenle herhangi bir öğrencinin durumdan etkilenmediği bildirildi. 
Düzce Meteoroloji Müdürlüğü'nden alınan bilgiye göre, lodosun gün boyu devam etmesi, öğleden sonra ise şiddetli yağış bekleniyor. 
KIRIKKALEDE FIRTINA ÇATI UÇURDU, EV VE İŞYERLERİNİN CAMLARI KIRILDI 
Kırıkkale'de sabah saatlerinden itibaren etkili olan lodos fırtınası nedeniyle Adliye Sarayının çatısı uçtu, otoparklarda bulunan araçlar zarar görürken, birçok ev ve işyerinin camları kırıldı. 
KIRIKKALE'DE LODOS ÇATILARI UÇURDU / Foto Galeri 
Saatteki hızı 90 kilometreyi bulan lodos fırtınasında, Kırıkkale Adliye Sarayının çatısı uçtu. Binanın bahçesinde ve Kırıkkale Valiliği otoparkında bulunan 8 araç zarar gördü. Kent merkezindeki Sevgi Yolu ile adliye çevresi yaya trafiğine kapatıldı. Polis ekipleri, fırtına nedeniyle olası yaralanmaların önüne geçmek üzere vatandaşları uyarırken, ana caddelerde güvenlik önlemleri aldı. 
Meteoroloji yetkilileri, lodos fırtınası nedeniyle hava kalitesinde azalma, görüş uzaklığında düşüş, çamur şeklinde yağış ve ulaşımda aksamalar yaşanabileceğini kaydetti. Fırtınaya karşı Kırıkkalenin ilçelerinde de yer yer hasarların meydana geldiği belirtildi. 
BOLUDA 10 KİŞİ SOBADAN SIZAN GAZDAN ZEHİRLENDİ 
Boluda gece saatlerinde etkili olan lodos nedeniyle 10 kişi sobadan sızan gazdan zehirlenerek hastanelik oldu.

Gece saatlerinde kent merkezinde yaklaşık 25 kilometre hızla esen lodos nedeniyle bacalardan geri tepen gazlar zehirlenmelere neden oldu. Bolunun Karacasu Beldesi ile Köroğlu, Kuruçay ve Çıkınlar Mahallesinde 10 kişi sobadan sızan karbonmonoksit gazından zehirlendi. Muammer Özdemir (33), Ahmet Özdemir (30), Feridun Kavas (35), Ebru Kavas (35), Eyüp Bulut (40), Hatice Bulut (21), Musa Özyaman (36), Huriye Özyaman (39), Leyla Özyaman (12) ve Şevval Özyaman (10), 112 Acil Servis ambulanslarıyla hastanelere kaldırıldı. 10 kişi İzzet Baysal Devlet Hastanesi, Köroğlu Devlet Hastanesi ile Kadın Doğum ve Çocuk Hastanesinde tedavi altına alınırken, sağlık durumlarının iyi olduğu öğrenildi. 
BURDUR'DA ÜNİVERSİTE EĞİTİMİNE ARA 
Burdur'daki fırtına nedeniyle Mehmet Akif Ersoy Üniversitesi (MAKÜ) İstiklal Yerleşkesi'nde öğrenime bir gün ara verildi. İlçede rüzgarın saatteki hızı zaman zaman 85 kilometreye kadar çıktı. Fırtına nedeniyle Cumhuriyet Caddesi'ndeki bir otomobilin üzerine ağaç devrildi. Otomobilde küçük çapta maddi hasar meydana geldi. 
MAKÜ Rektörü Prof. Dr. Mustafa Saatcı, fırtına nedeniyle MAKÜ İstiklal Yerleşkesi'nde öğrenime bir gün ara verildiğini, diğer yüksekokul ve fakültelerde ise öğrenimin sürdüğünü bildirdi. 



  

 
 