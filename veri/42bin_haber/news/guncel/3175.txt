Polisten kızı kaybolan babaya şok tavsiye
ISPARTA'nın Şarkikaraağaç İlçesi'nde oturan ambulans şoförü İsmail Demircan, kızı 17 yaşındaki Banu Demircan'dan 9 Ocak'tan beri haber alamadıkları gerekçesiyle kayıp başvurusunda bulundu. Kızının, cep telefonu sinyalinin takip edilerek bulunmasını isteyen İsmail Demircan, polisin kendisine, "Her şey senin dediğin kadar kolay olmuyor. Televizyon dizisini az seyret" dediğini iddia etti.
Şarkikarağaç'ta 112 Acil Servis'te ambulans şoförü, 4 çocuk babası İsmail Demircan, lise son sınıf öğrencisi kızı Banu'nun 9 Ocak sabahı okula gitmek için evden ayrıldığını, bir daha kendisinden haber alamadıklarını söyledi. Aynı gün polis merkezine giderek kayıp başvurusunda bulunduğunu anlatan İsmail Demircan, 1 aydan bu yana akıbetinden haber alamadıkları kızının yaşamından endişe ettiğini belirtti. 

Kızı Banu'nun 24 Ocak'ta cep telefonundan kendilerine 2 mesaj gönderdiğini belirten İsmail Demircan, mesajlarda 'Baba zor durumdayım, beni kurtar' yazdığını söyledi. 

Demircan mesajları polise bildirdiğini, cep telefonu sinyalinin takip edilerek kızının yerinin bulunmasını istediğini anlatırken, "Emniyetteki yetkililer bana 'Her şey senin dediğin kadar kolay olmuyor. 'Arka Sokaklar' dizisini az seyret. Hayatın gerçeğinde öyle her şeyi birden halletmek kolay değil' diye cevap verdi. Çaresizlik içinde kızımdan haber bekliyorum" diye konuştu.

Hayatından endişe duyduğu kızının soyadını bilmedikleri 'Hasan' adlı kişi tarafından kaçırıldığını iddia eden anne Müşerref Demircan ise "Kızım kaçırıldı. Yardım isteyince başının dertte olduğunu düşünmeye başladık. Kızımın öldürülmesinden endişe ediyorum" dedi.

ANLAMASI İÇİN ÖRNEK VERİLDİ

İsmail Demircan'ın iddiaları üzerine açıklama yapan Şarkikaraağaç İlçe Emniyet Müdürü Cengiz Sağlam ise, görevli memurun babaya durumu anlatmak için örnekleme yapmaya çalıştığını söyledi. Telefon takibiyle birinin yerinin tespitinin hemen mümkün olmadığını vurgulayan Cengiz Sağlam, şöyle dedi:

"Televizyondaki polisiye dizideki gibi her şeyin basit olmadığı anlatılmaya çalışılmış. Maalesef bu dizi halkın beklentilerini artırıyor. Dizideki kadın polis önündeki bilgisayardan aranılan bir şahsın hangi sokağa girdiğini hatta hangi eve girdiğini ekibe bildiriyor. Bu mümkün değilken, halkımız işlerin böyle yürüdüğünü sanıyor. Gereken tüm tahkikatı titizlikle yürütüyoruz. Banu Demircan'ın Adana'da olduğunu tespit ettik. Adana Emniyet Müdürlüğü'ne bilgi verildi."