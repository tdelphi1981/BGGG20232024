Arınç Ankara'daki patlamayla ilgili konuştu
Başbakan Yardımcısı Bülent Arınç, ABD'nin Ankara Büyükelçiliği girişinde meydana gelen patlamaya ilişkin, 'Nereden bakarsanız bakın olay üzücüdür, vahimdir' dedi.
Arınç, Bursa Polisevi'nde ABD'nin Ankara Büyükelçiliği girişindeki patlamayla ilgili gazetecilere yaptığı açıklamada, Bursa'ya gelirken haber aldığı olayın çok üzücü olduğunu söyledi.

Elindeki bilgilerin, kesin olmayan bilgiler olduğunu belirten Arınç, şöyle devam etti:

'Siz de benim kadar biliyorsunuz. Sanıyorum bir süre sonra saat 17.00 civarında valilik, Emniyet Müdürlüğü bir açıklama yapacak. Yolda gelirken İçişleri Bakanı ile görüşmüştüm, bugün saat 13.30'a yakın bir zamanda. ABD Büyükelçiliği'nin sanıyorum arkasında personel girişinin olduğu bölümde, bir canlı bomba olduğu tahmin edilen ama kimliği ve cinsiyeti henüz tespit edilemeyen birisi bir bomba patlatmış. Bunun sonucunda kendisi ve personel girişinde görevli olan bir güvenlik görevlisi hayatını kaybetmiş. Bir kadının, belki de vize veya pasaport işlemleri için oraya geldiği tahmin edilen bir bayanın da yaralı olarak Numune Hastanesi'ne kaldırıldığı söylendi. Hayati tehlikesi olmadığı ifade edildi. İçeride olduğu söyleniyor, yani ABD Büyükelçiliği'ne dışarıdan yapılan ve yahut da dışarıdan patlatılan bir bomba değil, içeriye girerken kapı civarında yapıldığı tespit edilen bir patlama.'

Arınç, olayın aydınlatılması için titiz bir çalışmanın yapıldığını vurgulayarak, sözlerini şöyle sürdürdü:

'Nereden bakarsanız bakın olay üzücüdür, vahimdir. Olay sonrasında hayatını kaybedenlerin, kimlikleri kesin olarak teşhis edildiğinde veya bu patlamanın hangi sebeple yapıldığı, failinin kim olduğu ortaya çıktığında, olay daha da aydınlatılmış olacaktır. Titiz bir çalışma yapılıyor, ABD Büyükelçisi'nin Türk emniyet yetkililerine bir teşekkürünü dinledim. Şüphesiz dışarıda meydana gelen bir hadise olmadığı ve Büyükelçiliğe girmek üzere olan veya o sırada patlatılan bir bomba olduğu kesin olduğuna göre, amacının ne olduğunu soruşturma sonunda hep beraber öğrenebileceğiz.'

'Bu olayın süratle aydınlatılmasını temenni ediyorum' diyen Arınç, şunları kaydetti:

'Masum insanlardan şu ana kadar bize söylendiği kadarıyla bir güvenlik görevlisiyle bir yaralı bayanın mevcudiyeti var. Ama bütün eldeki deliller, tespit edilmeye çalışılıyor. Bu parçalardan belki bir kimlik tespitine doğru süratle gedebilecekler. Sayın Ankara Valimizin verdiği bilgiler de bu doğrultuda. Olayın üzücü olduğunu ifade etmek istiyorum. Geçmiş olsun dileklerimi ilgililere iletiyorum. Ölen güvenlik görevlisi vatandaşımıza Allah'tan rahmet diliyorum. Şimdilik benim bilebildiklerim bu kadar.'