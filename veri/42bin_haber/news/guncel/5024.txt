Hakkari'de kışlada dehşet
HAKKARİ Dağ ve Komando Tugay Komutanlığı'nda nöbete giden 2 komando er arasında çıkan 'alt devre, üst devre' tartışması, acı bitti. Üst devresi olan er Ahmet Demir'i göğsünden vurarak öldüren Ramazan Altay, daha sonra piyade tüfeğiyle kendini vurup yaşamına son verdi. Silah arkadaşının öldürdüğü Ahmet Demir'in evli ve bir çocuk babası olduğu, terhisine de 2.5 ay kaldığı belirtildi.
Olay, geçen cumartesi günü saat 17.00 sıralarında Hakkari Dağ ve Komando Tugay Komutanlığı'nda meydana geldi. Nöbet değişimine giden erler Ahmet Demir ile Ramazan Altay arasında, 'üst devre- alt devre' meselesi yüzünden tartışma çıktı. Tartışma, karşılıklı hakaretlerle kagaya dönüşürken, iddialara göre er Ahmet Demir, alt devresi olan Ramazan Altay'ın boğazını sıktı. Bu sırada Ramazan Altay da yanındaki piyade tüfeğini Ahmet Demir'e doğrultarak tetiği çekti.

Er Demir göğsüne isabet eden kurşunla olay yerinde yaşamını yitirirken, Altay ise nöbet kulübesinin kapısını kapatarak içeride beklemeye başladı. Silah sesi üzerine olay yerine koşan askeri yetkililer, ambulans çağırdı. Komutanlarının ikna etmeye çalıştığı Ramazan Altay, tüfeği kendisine dayayarak yanına kimsenin yaklaşmamasını istedi.

Bu sırada Altay ise seriye aldığı piyade tüfeğini tekrar kendisine çevirip tetiğe bastı. Altay, silahtan peşpeşe çıkan 3 kurşunla kanlar içinde yere yığıldı. Hemen koşan sağlık ekibindekiler, Altay'ın yaşamını yitirdiğini belirledi. 

Arkadaşının silahından çıkan kurşunla can veren Ahmet Demir'in, evli ve 1 çocuk babası ve terhisine 2.5 ay kaldığı kaydedildi. Otopsileri Van'da yapılan askerlerden Demir'in Gaziantep, Altay'ın ise Adıyaman nüfusuna kayıtlı olduğu belirtildi. 

Olayla ilgili başlatılan soruşturma ise sürüyor.