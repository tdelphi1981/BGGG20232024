Tecavüzden ceza alan mahkumun ilginç değişimi
Zonguldak'ta, 14 yaşındaki M.A.'ya tecavüz ettiği iddiasıyla yargılandığı davada 21 yıl 3 ay hapis cezasına çarptırılan 24 yaşındaki Kısmet K., Yargıtay'ın bozma kararı üzerine yeniden hakim karşısına çıktı. Dansçı olan ve tutuklanmadan önce dövmeleriyle dikkat çeken Kısmet K.'nın cezaevinde sakal bırakıp sarık taktığı ve seccade ile cezaevi aracından indiği görüldü. Kısmet K.'ya, duruşmadaki hal ve tavırları indirim nedeni kabul edilerek 17 yıl 3 ay 15 gün hapis cezasına mahkum oldu.
Olay, Eylül 2009'da meydana geldi. Kendisini elektro-break dansçısı olarak tanıtan ve festivallerde dansçılık yapan Kısmet K., iddiaya göre olaydan bir süre önce tanıştığı M.A.'yı, birlikte sokakta yürürken konuşma bahanesiyle evine götürdü. Kapıyı kilitleyen Kısmet K., genç kıza tecavüz etmek istedi. Kısmet K., karşı çıkması üzerine M.A.'ya anal yoldan tecavüz etti. M.A.'nın durumu anlattığı ailesi şikayette bulundu. Gözaltına alınıp tutuklanan Kısmet K. hakkında, '15 yaşından küçük çocuğa karşı tehdit veya cebir kullanarak cinsel istismar' ve 'Kişi hürriyetini yoksun kılma' suçlarından dava açıldı.

21 YIL HAPİS KARARINI YARGITAY BOZDU

Sanık Kısmet K., Şubat 2012'de 1'inci Ağır Ceza Mahkemesi'nde görülen karar duruşmasında tecavüz suçundan 15 yıl, kişi hürriyetini yoksun bırakmaktan ise 6 yıl 3 ay olmak üzere toplam 21 yıl 3 ay hapis cezasına çarptırıldı. Ancak sanık avukatının başvurusu üzerine Yargıtay, Kısmet K.'ya, 'Kişi hürriyetinden yoksun kılma' suçundan verilen cezayı yüksek bularak kararı bozdu.

SECCADE İLE ADLİYEYE GELDİ

Kısmet K., bozma kararı üzerine bugün aynı mahkemede yeniden hakim karşısına çıktı. Tutuklanmadan önce dövmeleri ile dikkat çeken Kısmet K.'nın, cezaevinde sakallarını uzatıp, sarık taktığı ve giyim tarzını değiştirdiği görüldü. Adliyede namaz kılabilmek için yanında seccade de taşıyan tutuklu sanık Kısmet K. ile duruşmada yakınları ve avukatları hazır bulundu. Son sözü sorulan Kısmet K., "Yüce adaletinize güveniyorum. Tahliyemi talep ediyorum" dedi. Sanık, duruşma salonunda başındaki sarığı çıkardı. Mahkeme heyeti, duruşmadaki hal ve tavırlarını indirim nedeni olarak kabul ederek sanık Kısmet K.'yı 17 yıl 3 ay 15 gün hapis cezasına çarptırdı.