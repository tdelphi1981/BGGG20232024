Redhack'ten şok Melih Gökçek belgeleri
Daha önce Dışişleri Bakanlığı ve YÖK'ün gizli belgelerini ele geçiren Redhack yani "Kızıl hackerlar" bu kez de Ankara Büyükşehir Belediye Başkanı Melih Gökçek'i hedef aldı.(CNN TÜRK) -- Redhack, ele geçirdiği 6 belge ve 4 bilgi notunu Twitter'da yayınladı. 

Belgelere göre, TOBB Başkanvekili Faik Yavuz'a ait Yenimahalle Macunköy'de yer alan arsanın mevcut emsal değeri, Yavuz'un ricası üzerine yükseltilmiş. 

Böylece arsanın 41 bin 482 metrekarelik inşaat alanı iki katına çıkartılmış. 
   
Redhack'in yayınladığı bir diğer belgede ise Yavuz'un iş bulma kurumu gibi çalıştığı ileri sürüldü. 

Yavuz'un Kırıkkale Sulakyurt İlçesi'nde görev yapan bir polis memurunun Ankara merkeze tayininin yapılması için İçişleri Bakanlığı'ndan ricacı olduğu belirtildi. 

Yavuz, öğretmen tayinleri için ise eski Ankara İl Milli Eğitim Müdürü'nden de ricacı olmuş. 

Redhack, "Kendini eleştiren kadınların telefonlarını yayınlayan ve Redhack'i 1 ayda yakalatacagını söyleyen Melih Gökçek cevap vermiyor. Cepten arasak mı" şeklinde bir Twitter mesajı geçerek, hem Gökçek'in hem de korumasını telefon numaralarını yayınladı.