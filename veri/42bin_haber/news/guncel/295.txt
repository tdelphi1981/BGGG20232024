Gürcü rehber kazada ağır yaralandı
MUĞLA'nın Marmaris İlçesi'nde kasksız kullandığı motosikletiyle eğlenceden dönen Gürcistan uyruklu turist rehberi 24 yaşındaki Nikolaz Ghogovadze, önce kaldırıma ardından da bir apartmanın duvarına çarptı. Ağır yaralanan ve alkollü olduğu öne sürülen Ghogovadze, kaldırıldığı hastanede tedaviye alındı.
Kaza, Marmaris İlçesi Tepe Mahallesi 36 Sokak'ta bugün saat 03.30 sıralarında meydana geldi. Gürcistan uyruklu turist rehberi 24 yaşındaki Nikolaz Ghogovadze dün aldığı 48 SC 195 plakalı motosikletiyle, iş çıkışı arkadaşlarıyla Yat Limanı'ndaki restoranda yemek yedikten sonra Barlar Sokağı'nda bir diskoya gitti. Burada eğlenen Ghogovadze, Barlar Sokağı Azmak Deresi çıkışına park ettiği motosikletine binip hareket etti. Yaklaşık 500 metre ilerleyen Nikolaz Ghogovadze, sokaktaki keskin virajı fark etmeyip önce kaldırıma ardından da apartmanın duvarına çarptı. Kask kullanmayan Gürcü Ghogovadze, kazada ağır yaralandı. Gürültü üzerine sokağa çıkan çevre sakinleri polis ve sağlık ekiplerine haber verdi. Nikolaz Ghogovadze ambulansla Marmaris Devlet Hastanesi'ne kaldırıldı. Tedaviye alınan Gürcü rehberin sağlık durumunun ağır olduğu bildirildi.