Son kurban Ümit Sayın oldu
Şarkıcı, besteci ve söz yazarı Ümit Sayın, telefon dolandırıcıların kurbanı oldu. Dolandırıcılar Sayın'ın hesabından 19 bin lira çekti. Çengelköy Polis Merkezi'ne öğle saatlerinde giden Ümit Sayın'ın kız arkadaşı ondan haber alamadığını cep telefonunun sürekli meşgul çaldığını söyledi. Polis şikayet üzerine başlattığı ilk incelemede Sayın'ın cep telefonuyla ara vermeden 5 saatir görüştüğünü tespit etti. Bunun üzerine Sayın'ın kontör dolandırıcılarının tuzağına düşmüş olma ihtimaline karşılık soruşturma derinleştirildi.

Banka hesaplarından para aktarıldığı tespit edildi

Bankalarla irtibata geçen polis Sayın'ın hesaplarını incelemeye aldı. Yapılan incelemede Sayın'ın hesaplarından parça parça olmak üzere 30 bin liranın havale edildiği görüldü. Bu havalelerden 11 bin liralık kısmına kimse parayı çekmeden bloke koyduruldu. Ancak 19 bin liranın havale edildiği hesaptan çekildiği tespit edildi.

Gerçek polisler arayınca dolandırıldığını anladı

Cep telefonunu kapattığında kendisini arayan gerçek polislerden dolandırıldığını anlayan Sayın'ın şok geçirdiği belirtildi. Oldukça üzgün bir şekilde Çengelköy Polis Merkezi'ne gelen Sayın'ın kendisini dolandıranlardan şikayetçi olduğu belirtildi. Sanatçıyı cep telefonundan arayan kişilerin kendilerini polis olarak tanıttıkları konuştukları sırada arkadan telsiz sesi geldiği belirtildi. Dolandırıcıların terör örgütünü ortadan kaldırmak için bir operasyon yaptıklarını bunun için daha sonradan örtülü ödenekten kendisine geri verilmek üzere bazı hesaplara para havalesi yapmalarını istedikleri öğrenildi.

Polis olayla ilgili başlattığı soruşturma kapsamında bankaların güvenlik kameralarını incelemeye aldı. 19 bin lirayı çekmeye gelen kişilerin eşkallerini belirledi. Bu kişilerin kimliklerinin belirlenmesi için soruşturma geniş çaplı sürdürülüyor.