Okulda yangın!
Tekirdağ'da 650 öğrencinin öğrenim gördüğü Atatürk Ortaokulu'nda çıkan yangın paniğe yol açtı. Okulun kazan dairesinde çıkan yangında maddi hasar meydana geldi.
Tekirdağ'ın Malkara ilçesindeki Atatürk Ortaokulu'nda çıkan yangında, öğrenci ve öğretmenler büyük panik yaşadı. Okulun kazan dairesindeki dinomaların tutuşmasıyla başlayan yangında alevler, kısa sürede büyüyerek üst katlara sıçradı.
 
Okulda öğrenim gören yaklaşık 650 öğrenci idareciler tarafından tahliye edilerek, yakında bulunan şehir parkında toplandı.
 
Okula çok sayıda itfaiye ve sağlık ekibi sevk edilirken, yangını haber alan veliler de okula koştu.
 
İtfaiye ekiplerinin yangına müdahalesi sırasında patlayan elektrik trafosu da çevre sakinlerine korkulu anlar yaşattı.
 
İtfaiye ekipleri yaklaşık 2 saatlik uğraş sonucunda çıkan yangını kontrol altına alırken, paniğe kapılarak ağlayan bazı öğrencileri ise öğretmenleri sakinleştirdi.
 
Olayla ilgili soruşturma başlatıldı.