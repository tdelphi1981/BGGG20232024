Midesinden 3 kilo kokain çıktı
Düzenlenen 3 ayrı operasyonda yabancı uyruklu 3 şüphelinin üzerinde 5 kilo kokain ele geçirildi.
İstanbul'da düzenlenen 3 ayrı uyuşturucu operasyonunda yabancı uyruklu 3 kuryeden toplam 5 kilo kokain ele geçirildi. Güney Afrika uyruklu bir kişinin midesinden 3 kilo kokain çıktı.

İstanbul Emniyet Müdürlüğü Narkotik Suçlarla Mücadele Şube Müdürlüğü ekiplerince İstanbul Atatürk Havalimanı'nda düzenlenen operasyonda hareketlerinden şüphelenilen Güney Afrika uyruklu Felix E. gözaltına alındı. Sağlık kontrolü ve MR çekimi için hastaneye götürülen şüphelinin midesinde 119 kapsül halinde kokain tespit edildi.

Brezilya'dan İstanbul aktarmalı Fildişi Sahilleri'ne gittiği öğrenilen Felix E'nin, taşıdığı uyuşturucu karşılığında 10 bin dolar aldığı, 119 kapsülü yutmakta zorlanınca uyuşturucu maddeyi teslim aldığı kişiler tarafından silahla tehdit edildiğini öne sürdüğü öğrenildi.

Öte yandan Bakırköy'de uyuşturucu kuryelerine yönelik düzenlenen operasyonda Niyerya uyruklu Emanuel N. ve Adeyemi O. gözaltına alındı.
Şüphelilerin üstlerinde ve valizlerinde narkotik köpekleri yardımıyla yapılan aramalarda 2 kilo kokain ele geçirildi.

Emniyette işlemleri tamamlanan şüpheliler Bakırköy Adliyesi'ne sevk edildi.