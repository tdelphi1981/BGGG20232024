Denizli'de tüyler ürperten cinayet!
DENİZLİ'de başka erkeklerle birlikte olduğunu iddia ettiği annesi 32 yaşındaki Zahide Çarıklı'yı uykusunda boğarak öldüren 14 yaşındaki K.H. tutuklandı.
Olay, Sevindik Mahallesi 2317 Sokak'taki 11 numaralı evde geçen cuma gecesi meydana geldi. Dentaş Ortaokulu son sınıf öğrencisi K.H., geçen cumartesi günü sabahın erken saatlerinde komşularına gidip annesinin baygın olduğunu söyleyerek yardım istedi. Bunun üzerine eve giden komşuları, anne Zahide Çarıklı'nın ölmüş olduğunu fark etti ve durumu polise bildirdi. Polis ekiplerinin olay yerinde yaptığı incelemenin ardından kadının cesedi otopsi için Pamukkale Üniversitesi Hastanesi Morgu'na kaldırıldı.

CİNAYET OTOPSİDE ORTAYA ÇIKTI

Hastanede yapılan otopside Zahide Çarıklı'nın uykusunda iple boğularak öldürüldüğü ortaya çıktı. Soruşturma başlatan polis, ilk olarak olay sırasında işte olan Zahide Çarıklı'nın ikinci evliliğini yaptığı mermer işçisi 40 yaşındaki Ahmet Çarıklı'yı gözaltına aldı. Ancak Ahmet Çarıklı'nın cinayetle ilgisinin olmadığı anlaşılınca, soruşturma derinleştirildi. Zahide Çarıklı'nın 10 yıl önce oğlu K.H.'nin babasından boşandığı, 8 yıl önce de Ahmet Çarıklı ile evlendiği, bu evlilikten de 6 yaşında ve 6 aylık 2 çocuğunun bulunduğu öğrenildi.

POLİS KARŞISINDA İTİRAF ETTİ

Olay günü evde olan ve komşulara durumu bildiren K.H., Çocuk Şube Müdürlüğü ekiplerine psikolog eşliğinde konuştu. Olayı anlatırken gözyaşlarına boğulan çocuk, annesi ile başka erkeklerle birlikte olduğu için tartıştıklarını, gece de uyurken iple boğarak öldürdüğünü söyledi. 

K.H.'nin olayın ardından 6 yaşındaki üvey kardeşi M.A.Ç. ile 6 aylık E.Ç.'yi uyandırarak komşularına götürdüğü, evden çıkmadan önce de hırsızlık görüntüsü verdiği anlaşıldı. Cumhuriyet Savcısı tarafından ifadesi alınan K.H. çıkarıldığı mahkemece tutuklandı.

Bu arada otopsinin ardından cenazesi yakınlarına teslim edilen Zahide Çarıklı, dün Çal İlçesi'nde toprağa verildi.