Müezzinoğlu: 20 bin hekim, 50 bin hemşire açığımız var
Sağlık Bakanı Mehmet Müezzinoğlu, Tam Gün Yasası ile ilgili yeni bir formül arayışı İçin yarından itibaren hekimlerle görüşmelere başlayacağını kaydetti. Müezzinoğlu, "Biz hekimlerden azami verimliliği elde edemezsek, 20 bin açığımız da varken sağlıkta başarımızı devam ettirebilmemiz çok mümkün olmaz. Aynı şekilde 50 bin hemşire açığımız var. Önümüzdeki yıl da bunu hızlı kapatmak için çalışıyoruz. Bunlar bakanlık olarak bizi en çok yoran konu olacak."
Çeşitli etkinliklere katılmak üzere Bursa'ya gelen Sağlık Bakanı Prof. Dr. Mehmet Müzzinoğlu, AK Parti Bursa İl Başkanlığı'nda açıklamalarda bulundu. Bakan Mehmet Müezzinoğlu, "Bursa'ya gelmek benim için önemli. Bursa'yı önemsiyorum. Edirne Bursa'nın oğlu,İstanbul'un babasıdır. Biz Bursa'nın oğlu olarak büyüğümüz olan Bursa'ya duyarlılığımızı gösterebilmek için buradayız. Tıkanan bazı süreçleri daha hızlı aşabilme adına elimizden gelen gayreti göstereceğiz. Önümüzdeki süreç dinamik bir şekilde devam edecek. Bursa halkı, özellikle Balkanlar'dan aldığı yoğun göç dolayısıyla ülkemizin önemli büyükşehirlerinin başında geliyor. Burada çok örnek olacak sosyal doku var." şeklinde konuştu.Gazetecilerin, "Tam Gün Yasası ile ilgili yeni bir formül bulundu mu?" şeklideki sorusunu cevaplayan Sağlık Bakanı Müzzinoğlu, "Yarın sabah itibariyle görüşmeler başlayacağım. İstanbul'da iki farklı toplantı yapılacak. Bu akşam bir farklı grupla buradan dönüşte görüşmelere başlayacağım. Salı ve Çarşamba Ankara'da ülkemizin farklı bölgelerindeki üniversite yetkilileriyle görüşeceğim. Hafta sonuna kadar görüşeceğiz. Hocalarımızın ve üniversitelerin temel talepleri nelerdir? Özel üniversitelerimizin bu durumdaki sıkıntıları nelerdir? Taraflarımızı sağlıklı dinleyip sağlıklı çözümler ve hem kalıcı olabilen, hem de geliştirilebilen sistematiği kurmaya çalışacağız. 15 gün yoğun bir çalışma döneminden sonra ilkesel bakış açımız netleşmeye başlar." dedi.

Gemi hastaneleri geliyor

Ayrıca Türkiye'de sağlık hizmetlerinin her geçen gün daha da geliştiğini anlatan Müzzinoğlu, sözlerini şöyle sürdürdü: "Ambulans helikopter ve uçaklar bundan 10 yıl önce rüyalarda görülse inanılmazdı. Bugün ambulans helikopter ve uçaklarımız yayıldı. Biz 2002 yılında göreve geldiğimiz de 640 ambulansımız vardı. Biz şimdi bin ambulansın ihalesine sadece bu yıl çıkıyoruz. İşte bakan olduğumun haftasında da 480 adet ambulansın dağıtımını yaptık. Bunun içinde yüzen gemi hastaneleri de olacak. Biz deprem bölgesindeyiz. Türkiye'nin nerede sıkıntısı varsa, deniz yoluyla çözeceğiz. Bu yüzden bizim 2 yada 3 tane yüzen gemi hastanelerimiz olacak. Bu anlamda Türkiye sağlıkta çok farklı boyuta geldi. Bu yolculuğun sağlıklı bir şekilde devam etmesi gerekir." 

Hekim açığı 20 yılda kapanır!

Sağlık hizmeti verenlerin sorunlarını ortak akıl ile çözme niyetinde olduklarını ifade eden Sağlık Bakanı Prof. Dr. Mehmet Müzzinoğlu, "Türkiye'nin en önemli sorunlarının başında hekim açığı ve sağlık çalışanı açığı geliyor. Biz 125 bin hekimimizle en ideal hizmet vermek zorundayız. Şu anda 20 bin uzman hekim ve 10 bin de pratisyen hekimi açığı var. Bu açığı kapatmak için 15-20 yıla ihtiyacımız var. Bu hekimleri millete kazandırmak için ortamla 15-18 yıl süreye ihtiyacımız var. 18 yıl sonra ilave 30 bin ihtiyacımız var. 30 binlik ihtiyacımız devam edecek. Tabi önümüzdeki yıllarda tıp fakültesinin öğrenci kapasitesini artıramazsak. Bakanlık olarak kamu özel iş birliğiyle şehir hastaneleri kuracağız. 4-5 yıl sonra hizmete girecek. Tıbbi teknoloji sorununu çözmekte sorun olmaz. Ama hekim sorunu çözmekte çok sıkıntılar olacak. Hükümet ve bakanlığımız en çok yıpratan konu bu olacak." şeklinde konuştu. Hekimlerin zamanını yasalarla sınırlı çalışma ötesinde gönüllü süreçlerine açmak gerektiğinin altını çizen Müezzinoğlu, hekimlerden azami düzeyde istifade etmek gerektiğini söyledi.
Bakan Mehmet Müzzinoğlu, şunları söyledi: "Biz bu 125 bin hekimden azami verimliliği elde edelim. Biz hekimlerden azami verimliliği elde edemezsek, 20 bin açığımız da varken sağlıkta başarımızı devam ettirebilmemiz çok mümkün olmaz. Aynı şekilde 50 bin hemşire açığımız var. Önümüzdeki yılda bunu hızlı kapatmak için çalışıyoruz. Bunlar bakanlık olarak bizi en çok yoran konu olacak. Ama biz sağlık çalışanlarının geleceğe güvenle bakabilmeleri ve onların birikimlerinden azami istifade etmeyi merkeze koyacağız. Hekimlerimiz ve üniversite hocalarımızdan her türlü her ortamda mesleklerinden istifade etmeyi istiyoruz." 
Bir gazetecinin "Bu konuda ortak akılın önemine değindiniz. Uzlaşı olur mu?" şeklinde ki sorusuna ise Bakan Müezzinoğlu şu cevabı verdi: "Bu işin yüzde 100'ü yok. Yüzde 80-85 başaracağız kanaatindeyim." Bir gazetecinin "Türkiye'deki ameliyat rakamları ile ilgili bazı veriler açıklandı. Buna göre son 10 yılda 4 katlık artış var. Bazı kesimler bunu performans sistemine bağlıyor. Siz nasıl düşünüyorsunuz?" sorusuna ise Sağlık Bakanı Prof. Dr. Mehmet Müzzinoğlu, şöyle cevap verdi: "Performans sisteminin bu anlamdaki istatistiksel oranları olumsuz yönde etkilediği kanaatinde değilim. Bunun hiç etkisi yoktur demiyorum. Olumsuz değerlendirilmesini doğru bulmuyorum. Tabi ki 2002 yılında Türkiye toplamda 96 milyon tıbbi işlem yapıyordu. Bu ister devlet hastanesi, ister SSK ister polis. Ama Türkiye genelinde 115 bin hekimle biz 96 milyon tıbbi işlem yapıyorduk. Bugün 125 bin hekimle 300 milyon işlem yapıyoruz. Hastalar sağlığa daha kolay ulaşıyor. Bunun tabi hiç eksik yönü yok, hiç açık yok diye iddia edersek yanlış olur. Bunları belirli periyotlarla nerelerde bir sıkıntımız var, bu süreç nelerde yanlışa gidiyor bunları dinamik bir şekilde detaylandırıp tedbirlerini alacağız." 
Ziyaretin sonunda AK Parti Bursa İl Başkanı Sedat Yalçın, Bakan Müezzinoğlu'na İznik çinisi hediye etti.