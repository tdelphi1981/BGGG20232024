Mavi Marmara davası başladı.
2010 yılında İsrail komandolarının Mavi Marmara gemisini basmasıyla ilgili dört İsrailli komutanın gıyabi yargılanması İstanbul'da başladı.
 İsrail komandolarının Gazze ablukasını delmeye çalışan yardım gemisine düzenlediği baskında 9 Türk vatandaşı hayatını kaybetmişti.
 Mavi Marmara gemisine düzenlenen baskın İsrail ve Türkiye arasındaki ilişkileri büyük ölçüde germişti.
 Dört komutanın suçlu bulunması durumunda mahkeme tutuklama emri çıkarabilir.
 2010 yılının Mayıs ayında Gazze'ye doğru yol aldığı sırada uluslararası sularda basılan Mavi Marmara gemisinde 600 Filistin yanlısı eylemci bulunmaktaydı.
 İsrail, gemideki Türk eylemcilerin saldırmalarına karşı komandolarının kendilerini koruduğu konusunda ısrar ediyor.
 Olayla ilgili araştırma başlatan Birleşmiş Milletler, İsrail'in Gazze ablukasının "yerinde bir güvenlik tedbiri" olduğuna; gemiye inen İsrailli askerlerin de "kayda değer oranda şiddetli bir direnişle karşı karşıya kaldığına" kanaat getirmişti.
 Ama BM, İsrail'in gemiye çıkarma yapıp şiddete başvurmasının "aşırı ve anlamsız" olduğuna karar vermişti.
 Olayla ilgili kendi soruşturmasını yapan İsrail ise ölümlerden üzüntü duyduğunu açıklamıştı.
 İddianamede, dönemin Genelkurmay Başkanı Gabiel Ashknazi, Deniz Kuvvetleri Komutanı Eliezer Alfred Marom, İstihbarat Başkanı Amos Yadlin ve Hava Kuvvetleri Komutanı Avishay Levi hakkında, aralarında "canavarca hisle veya eziyet çektirerek öldürme suçuna azmettirmenin" de olduğu çeşitli suçlamalar bulunuyor.
 Olay sırasında gemide bulunan yaklaşık 500 kişinin tanık olarak ifade vermesi bekleniyor.
 Ankara'daki İsrail Büyükelçiliği davayı "hukuki itibardan uzak tek taraflı siyasi hareket" olarak niteledi.
 Büyükelçilik, bu sorunun İsrail ve Türkiye arasında konuşarak çözülmesi gerektiğini söylüyor.
 Ölümlerle sonuçlanan baskına verilen uluslararası tepkilerin ardından İsrail, Gazze'ye uyguladığı ablukayı hafifletip gıda malzemelerinin girmesini serbest bırakmıştı.
 BBC Türkçe