Trabzon'da cinayet
Trabzon'da büfe işleten yaşlı kişi, iş yerinde bıçaklanarak öldürüldü.
Yalı Mahallesi Kahramanmaraş Caddesi'nde büfe işleten Nizamettin Gültekin'in (63) iş yerinde yerde hareketsiz yattığını gören vatandaşlar, polise haber verdi. Olay yerine gelen polis ekipleri, Gültekin'in boğazı, karnı ve vücudunun çeşitli yerlerinden bıçaklanarak öldürüldüğünü belirledi.

Gültekin'in cesedi, Cumhuriyet savcısı ve olay yeri inceleme ekiplerinin yaptığı incelemenin ardından otopsi için Trabzon Adli Tıp Kurumu morguna kaldırıldı.

Polis ekipleri, olayla ilgili çevre sakinlerinin bilgisine başvurdu, çevredeki güvenlik kameralarına ait görüntüleri incelemeye aldı.