Kilis'e top mermisi düştü
İÇ savaşın sürdüğü Suriye'den atılan bir top mermisi Kilis Konteynır Kentin 2 kilometre yakınına düştü. Ölen yada yaralanın olmadığı olayda top mermisinin düştüğü bölgedeki ağaçlar zarar gördü.
İç savaşın devam ettiği Suriye'deki çatışma sesleri Kilis'ten duyulurken akşam saatlerinde Suriye'den atılan bir top mermisi Kilis'e düştü. Suriyeli sığınmacıların yaşadığı konteynır kent ile Akçabağlar Köyü'nün 2 kilometre yakınında bulunan zeytin bahçesine düşen top mermisi yaklaşık 2 metre derinliğinde 5 metre genişliğinde çukur açtı. 

Mehmet Ali Bakır isimli vatandaş, top mermisini geçerken tesadüfen gördüğünü söyleyerek, "Zeytin ağaçlarına zarar vermiş, geniş çukur açılmış durumda, her tarafta şarampel parçası var" dedi.

Durumu fark eden köylüler durumu yetkililere bildirirken ölen yada yaralanan olmadığı olayda bahçede bulunan 3 zeytin ağacı ile 1 incir ağacı zarar gördü.