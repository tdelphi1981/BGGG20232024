22 şüphelinin DNA örneği Sarainin tırnağına uymadı
Sarayburnunda cesedi bulunan Amerikalı Sarai Sierra cinayeti esrarını koruyor. Sierranın tırnaklarında bulunan dokular ile 22 şüpheliden alınan DNA örnekleri birbirini tutmadı. Soruşturmada başa dönüldü.

İSTANBUL’DA kaybolduktan 12 gün sonra Sarayburnu’daki surların dibinde cesedi bulunan Sarai Sierra’nın cenazesi, THY’nin tarifeli uçağı ile dün ülkesine gönderildi. Sierra’nın cenazesini taşıyan uçak, saat 13.25’te New York’a hareket etti. Cenaze masrafları ise THY tarafından karşılandı. Sarai Sierra’nın İstanbul’daki eşi Steven, önceki gün döndüğü New York’ta polis tarafından uçağın kapısında karşıladı. ABD medyasının Steven Sierra’yı televizyona çıkarmak için büyük savaş verdiği görüldü. Vahşeti aydınlatmak için dört koldan başlatılan soruşturma ise sürüyor. Ancak  Sierra cinayeti üzerindeki sır perdesi dün de aralanmadı. 
Tarkan ‘iyi çocuk’ savunması 
İstanbul Adli Tıp Kurumu’nda 22 şüpheliden alınan kan ve tükürük örnekleriyle ilgili sonuç  da dün belli oldu. ‘Taylan’ takma isimli Tarkan K’nın da aralarında bulunduğu zanlılardan alınan DNA örnekleri ile Sierra’nın tırnaklarından alınan doku eşleştirildi. Ancak 22 şüpheliden alınan örneklerin uyum sağlamadığı öğrenildi. Bu arada Sierra’nın İstanbul’da tanıdığı kişi olarak polis tarafından ifadesi alınan Tarkan K’nın avukatı dün habercilere açıklamalarda bulundu. Avukat, Tarkan K’nın üniversite mezunu olduğunu, Sierra ile arasında duygusal bir bağ bulunmadığını bildirdi.  
Taylan yalan söylüyor 
Sarai Sierra’nın ABD’de en son haberleştiği yakın arkadaşı olan aynı zamanda son olayın ardından medyayla ilişkileri de yürüten Magdalena Rodriguez’den Tarkan K’nın iddialarına yalanlama geldi. Haberi duyduğunda şok olduğunu anlatan Rodriguez, “Taylan, yalan söylüyor. Sarai onunla birlikte olsa mutlaka bana söylerdi. Taylan’ın dediklerine bir saniye bile inanmadım. Sarai, isteyerek ve bilerek, kendisinin iyiliğini düşünmeyen insanlarla bir arada olmazdı” dedi. Rodriguez ayrıca, “Sierra Amsterdam ve Münih’e çok merak ettiği için gitti, kuryelik bağlantısı mümkün değil” ifadesini kulandı.