Omuz vurma cinayetine ömür boyu hapis istemi
ADANA'da, bir barda 'omuz vurma' yüzünden çıkan ve 1 kişinin ölümü, 4 kişinin de yaralanmasıyla sonuçlanan kavgaya karışan 7 kişi hakkında, ömür boyu hapis cezası istendi.
Olay, geçen 5 Ekim 2012'de merkez Seyhan İlçesi Çınarlı Mahallesi'ndeki bir barda meydana geldi. Arkadaşlarıyla bara gelen Ahmet Denk (27) içeri girerken, iddiaya göre kapının yanında duran Fatih Gökmen'e (34) omzu değince elindeki cep telefonu yere düştü. Telefon beton zemine çarpıp parçalanınca, iki grup arasında omuz atma yüzünden kavga çıktı. Bar dışına taşan kavgada kalbinden bıçak, bacağından da tabancayla vurulan Erkan Dağoğlu (34) öldü. Nihat Baykara (31), Mustafa Karataş (26), Ahmet Denk ile Fatih Gökmen de hafif yaralandı. Olayla ilgili gözaltına alınan Fatih Gökmen, Ahmet Yıldız (31), Ahmet Denk, Nihat Baykara ile Mustafa Karataş ifadelerinin ardından çıkarıldıkları nöbetçi mahkemece tutuklandı. Olayla ilgili 2 kişi hakkında da yakalama kararı çıkartıldı.

SACI 'KASTEN ÖLDÜRME' DEDİ

Soruşturmasını tamamlayan Cumhuriyet Savcısı, olayla ilgili iddianame hazırladı. 1'inci Ağır Ceza Mahkemesi'ne gönderilen iddianamede, cinayet şüphelisi 5'i tutuklu 7 kişi hakkında 'kasten öldürme' suçundan ömür boyu hapis cezası istendi. Şüpheliler hakkında ayrıca 'öldürmeye teşebbüs' suçundan da 15'yıla kadar hapis talep edildi. İddianame kabul edilirse sanıkların yargılanmasına önümüzdeki günlerde başlanacak.