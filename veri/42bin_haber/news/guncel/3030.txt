İstanbulda uyuşturucu operasyonu: 42 gözaltı
İstanbul polisi, sokak satıcılarına yönelik 3 ayrı uyuşturucu operasyonunda 42 kişiyi gözaltına aldı.
Şüphelilerle birlikte çok miktarda uyuşturucu ile bu uyuşturucunun satışa hazır hale getirilmesinde kullanılan malzemeler ele geçirildi. Zanlılar, emniyetteki işlemlerin ardından adliyeye sevk edildi. 

İstanbul Emniyet Müdürlüğü Narkotik Suçlarla Mücadele Şube Müdürlüğü ekipleri, yaklaşık 6 aylık teknik ve fiziki takibin ardından Üsküdar, Ümraniye, Avcılar, Beylikdüzü, Sarıyer, Başakşehir, Bahçelievler ve Zeytinburnu'nda 3 ayrı operasyon yaptı. Örgüt faaliyeti çerçevesinde uyuşturucu ticareti yapan şahıslara yönelik operasyonlarda örgüt lideri olduğu öne sürülen cezaevi firarisi Deniz Y.'nin de aralarında bulunduğu 42 kişi gözaltına alındı. 

Emniyetten yapılan açıklamaya göre; örgütü izlemeye alan polis, 6 aylık teknik ve fiziki çalışmanın ardından uyuşturucuyu Diyarbakır'da üreten, kuryeliğini yapan ve bu uyuşturucuyu pazarlayan şahısların tamamının gözaltına alındığı belirtildi. 

Yapılan baskınlarda şüphelilerle birlikte; 31 kilogram 086 gram çoğu plakalanmış satışa hazır haldeki toz ve ot esrar maddesi, 16 kilogram 500 gram eroin katkı maddesi, 3 kilogram 12 gram bonzai maddesi, 190 gram eroin maddesi, 120 gram kristal kokain maddesi, 182 adet Ecstasy hap, 1 adet ot halde bulunan esrar maddesini toz hale dönüştürmeye yarayan değirmen diye tabir edilen makine, 2 adet şaşal düzenek, çok sayıda bonzai paketlemede kullanılan içi boş gri ve siyah renkli bonzai paketi, uyuşturucu madde paketlemede kullanılan çok sayıda kilitli naylon poşet, 4 adet ruhsatsız tabanca, 18 adet 9 milimetre çapında dolu fişek, 1 adet uç (kesici) kısmı 75 santimetre uzunluğunda, sap kısmı 15 santimetre uzunluğunda toplam 90 santimetre uzunluğunda kılıç, 1 adet pompalı tüfek ve bu tüfeğe ait 8 adet fişek, 4 adet hassas terazi, uyuşturucu madde ticaretinden elde edildiği değerlendirilen 5 bin 550 lira, 10 adet kalaşnikof mermisi, uyuşturucu maddesini sarmaya yarayan çok sayıda çarşaf diye tabir edilen kağıt, uyuşturucu madde ticaretinde iletişim aracı olarak kullanılan çok sayıda telefon, sim kart hafıza kartı ve sim kart muhafazaları ele geçirildi. Elde edilen maddelerin büyük bölümünün Üsküdar'daki bir evde bulunduğu kaydedildi. Özel Harekat polislerinin de destek verdiği operasyonda 'Asena' isimli eğitimli polis köpeği de kullanıldı. 

OPERASYON ANI POLİS KAMERASINDA

İstanbul Emniyet Müdürlüğü Narkotik Suçlarla Mücadele Şube Müdürlüğü ekiplerinin gerçekleştirdiği operasyon polis kamerası tarafından da kaydedildi. Özel Harekat polislerinin kapıyı kırarak içeri girdiği operasyon görüntülerinde evin her tarafından uyuşturucu madde çıktığı görülüyor.

Operasyonda gözaltına alınan 42 kişi emniyetteki işlemlerinin ardından Çağlayan'daki İstanbul Adliyesi'ne sevk edildi.