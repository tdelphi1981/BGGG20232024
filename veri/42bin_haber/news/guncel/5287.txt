Papa seçim süreci 12 Mart'ta başlayacak
28 Şubat'ta Papa 16. Benedict'in görevini bırakmasının ardından yeni Papa'nın seçimi için Kardinaller toplantısı 12 Mart Salı günü yapılacak. 
Hristiyan aleminin günlerdir beklediği tarih sonunda açıklandı.  
Hafta başında başlayan Kardinaller Meclisi Genel Kurulu, yeni Papa'nın belirleneceği sürecin başlama tarihine karar verdi. 
Tarihin açıklanmasının gecikmesinde, kardinallerin yakın zamanda kilisenin başını ağrıtan emerit Papa 16. Benedict'in ofisinden bazı belgelerin basına sızması ve çocuk istismarı skandalı olarak bilinen konu üzerinde tartışmalarının etkili olduğu belirtildi. 
115 kardinal, 12 Mart Salı günü sabah saatlerinde papalık seçimi ayinini yaptıktan sonra, öğleden sonra papalık seçiminin yapıldığı Sistin Şapeli'ne kapanarak, ilk oturumu gerçekleştirerek, 266. Papa'yı seçmeye çalışacak. 
Kardinaller, yeni Papa'yı seçene kadar, 12 Mart'tan sonraki günlerde sabah 2 ve öğleden sonra 2 oturum olmak üzere, günde 4 oturum gerçekleştirecek. 
Yapılan oylamalardan sonra yakılacak oy pusulaları siyah duman çıkarırsa yeni papanın seçilemediği, beyaz duman çıkarırsa yeni papanın seçildiği anlamına gelecek.