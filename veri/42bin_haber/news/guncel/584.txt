'Yaklaşmayın, kardeşimi keserim'
Osmaniye'de 25 yaşındaki Eren Özer, kardeşinin boğazını jiletle kesme tehdidinde bulunup Vali Celalettin Cerrah ile görüşmek istedi, ancak başaramadı.
Olay, bugün öğle saatlerinde Osmaniye Valiliği binası önünde meydana geldi. Zihinsel engelli kardeşi 14 yaşındaki Hamza Özer ile birlikte Valilik binası önüne gelen Eren Özer, aniden kardeşini rehin alarak elindeki jiletle kollarını kesmeye başladı. Özer, 'Sayın vali ile görüşmek istiyorum, ne yapmak lazım?' diye bağırarak kardeşinin boğazına jilet dayadı. Bu arada olayı gören polislerin müdahale etmek istemesi üzerine Özer, "Kimse yaklaşmasın, sakın yaklaşmayın. Kendimizi mi öldürelim? 2 özürlü kardeşimin özürlü maaşı kesildi neden kesildiğini öğrenmek istiyorum ama kimse yardımcı olmuyor. Vali ile görüşmek istiyorum" dedi. Polislerin Vali Celalettin Cerrah ile görüştürme sözü verdiği Eren Özer eylemine son verdi. 

Gözaltına alınan kardeşler, götürüldüğü Osmaniye Devlet Hastanesi'nde tedaviye alındı.