PKK görünümlü silahlı soygunun failleri yakalandı
Ağrı'nın Doğubayazıt ilçesinde kendilerine PKK'lı süsü vererek akaryakıt istasyonunu soyan 6 kişi 24 saat içinde gözaltına alındı. Şahıslardan birinin, soyguna maruz akalan akaryakıt istasyonunda çalıştığı ortaya çıktı.
25 Aralık 2012 tarihinde gece saatlerinde Doğubayazıt ilçesinde bulunan özel bir akaryakıt istasyonunda ateşli silahla yağma olayı gerçekleşti. İhbar üzerine, olayla ilgili çalışma yapan ekipler, iş yerine yüzleri kapalı üç şahsın geldiğini, birinin AK 47 marka uzun namlulu silah, diğer ikisinin ise bıçak taşıdığını belirledi. Şahısların, kendilerine bölücü terör örgütü mensubu izlenimi vererek personeli etkisiz hale getirdiğini, içerisinde yüklü miktar para ve mücevherat bulunan çelik kasayı gasp ettiğini tespit etti.

Gerçekleştirilen çalışmalar neticesinde iş yeri personelinden M.Z.D. isimli şahıs şüpheli bulundu. M.Z.D., ifadesinde diğer şüphelilerle işbirliği içerisinde olduğunu itiraf etti. Şahsın ifadesinde bahsettiği H.A., M.A., A.A., H.A. ve A.A. adlı şahısların ikametlerinde 26 Aralık 2012 Çarşamba günü saat 06.00 sıralarında arama yapıldı. Şahıslar yakalandı, bir miktar para ve ziynet eşyası ele geçirildi. Çalışmalarını derinleştiren ekipler, dün akaryakıt istasyonundan gasp edilen çelik kasayı kırsal alanda kırılmış ve atılı olarak buldu. Yakalanan şahısların yer göstermesiyle bir miktar daha ziynet eşyası ve para ele geçirildi. Olayın bölücü terör örgütü tarafından gerçekleştirilmediği anlaşıldı, ele geçirilen ziynet eşyaları sahibine teslim edildi. Konuyla ilgili tahkikat devam ediyor.