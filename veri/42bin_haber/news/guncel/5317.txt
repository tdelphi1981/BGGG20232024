Arkadaş kavgasından kan aktı: 1 ölü
TRABZON'da 35 yaşındaki Ahmet Yılmaz ile 41 yaşındaki Tahir Acar arasında lokantada yabancı uyruklu bir kadın yüzünden çıkan tartışma sokakta büyüyerek devam etti. Kavgaya dönüşen olayda, Yılmaz, arkadaşı Acar'ı bıçaklayarak öldürdü.
Olay, Değirmendere Mahallesi Çarşıiçi Sokak'ta bulunan bir lokantada dün akşam saat 22.30 sıralarında meydana geldi. Lokantada birlikte alkol alan Ahmet Yılmaz ile arkadaşı Tahir Acar arasında, Özbek uyruklu 41 yaşındaki Saıdahun İ. yüzünden tartışma çıktı. Garsonların lokantadan çıkarttığı iki arkadaş arasındaki tartışma sokakta kavgaya dönüştü. Yılmaz, Acar'ı önce karnından bıçakladı, sonra da bıçağı göğsüne saplayıp kaçtı. Olay yerinde can veren Tahir Acar'ın cesedi Adli Tıp Kurumu'na gönderildi.

Dün gece geç saatlerde yakalanarak gözaltına alınan Ahmet Yılmaz bu sabah adliyeye sevk edildi. Saıdahun İ. ise ifadesinin alınması sonrasında serbest bırakıldı. Olayla ilgili soruşturma sürüyor.