Galip Öztürk'ten hadisli tahliye talebi
SUÇ örgütü kurduğu iddiasıyla tutuklu yargılanan iş adamı Galip Öztürk tahliye talebinde bulundu.
Galip Öztürk'ün de aralarında bulunduğu 70 sanığın yargılandığı "suç örgütü" davasında duruşma savcısı, esas hakkındaki mütalaasını açıklamış ve Öztürk'ün 26 yıldan 75 yıla kadar hapisle cezalandırılmasını talep etmişti. Öztürk, mütalaanın ardından davanın görüldüğü İstanbul 23. Ağır Ceza Mahkemesi'ne tahliye talebinde bulundu. İlginç cümlelerin yer aldığı iki sayfalık dilekçede Öztürk, hakimlere "Oturduğunuz Peygamber postunun hakkıyla durumumu bir kez daha düşünmenizi istiyorum" dedi.

12 aydır dayanaksız suçlamalarla tutuklu yargılandığını belirten Öztürk, "Bugüne kadar yapılan duruşmalarda, hakkımda isnat edilen suçlamaları, maddi delilleriyle, tanık ifadeleriyle çürütmeye çalıştım" ifadelerini kullandı. Suçsuz olduğunu belirten Galip Öztürk, tahliye talebinde hadislere de yer verdi.

Dilekçesinde "Yüce peygamberimiz (SAV)'in geçtiğimiz günlerde okuduğum, Tırmizi'den nakledilen bir hadisini sizlerle paylaşmak isterim" diyen Öztürk şöyle devam etti: "Üç çeşit hakim vardır. İkisi cehennemde biri cennettedir: 1- Hukuku bildiği halde taraf tuttuğundan adaleti yerine getirmez. 2- Hukuku bilmeden karar verir. Bu ikisi cehennemdedir. 3- Hukuk bilir ve doğru karar verir. İşte bu cennettedir." (Ebu Davud, Sünen 2/322, hadis 3573, Tirmizi, Sünen 3/612 hadis 1322) Saygıdeğer Hakimlerim, ben çok iyi biliyorum ki; siz Peygamber efendimizin bahsettiği cennette olan hakimlersiniz"