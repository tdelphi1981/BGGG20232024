Savcı intihardan vazgeçirdi
KARABÜK'te, Sosyal Yardımlaşma ve Dayanışma Vakfı'ndan yardım alamadığını iddia eden 25 yaşındaki Ersin Türe, adliye binasının 5'inci katında pencereden sarkarak intihar girişiminde bulundu.
Daha önce birçok şehirde intihar girişimlerinde bulunduğu öğrenilen Ersin Türe, Karabük Cumhuriyet Başsavcısı Hakan Arslan'ın para yardımında bulunması üzerine binaya girdi.


Olay, saat 15.00 sıralarında Ergenekon Mahallesi'nde bulunan Karabük Adliye binasında meydana geldi. Karabük Sosyal Yardımlaşma ve Dayanışma Vakfı'ndan yardım alamadığını iddia eden işsiz Ersin Türe, 6 katlı adliye binasının 5'inci katındaki pencereye çıkarak aşağıya atlayacağını söyledi. Adliye çalışanlarının ihbarı üzerine gelen itfaiye ekibi branda açtı. Polislerin binanın içerisinden ve itfaiye merdiveniyle pencereye yaklaşarak Ersin Türe'yi ikna etmeye çalıştı. Polislerin tüm ikna çabaları sonuç vermedi. Yaklaşık yarım saat sonra Karabük Cumhuriyet Başsavcısı Hakan Arslan, Ersin Türe'nin sarktığı pencerenin bulunduğu odaya gelerek kendisine yardım yapılacağını söyledi. İkna olan Ersin Türe binaya girerken, Başsavcı Hakan Arslan bir miktar para yardımında bulundu. 112 Acil Servis ekibinin kontrolünün ardından Ersin Türe ifadesi alınmak üzere 3 Nisan Polis Merkezi'ne götürüldü.


Ersin Türe'nin daha önce birçok şehirde binaların çatılarına çıkarak yardım alamadığı gerekçesiyle intihar girişimlerinde bulunduğu öğrenildi.