Şüpheli çanta sahil yolunu trafiğe kapattı
SARIYER Baltalimanı'nda otobüs durağında unutulan bir çanta, bomba paniği yaşanmasına neden oldu. Fünye ile patlatılan çantada giysi çıkarken, sahil yolu yaklaşık bir saat her iki yönden de trafiğe kapatıldı.
Baltalimanı'nda bulunan Polis Moral Eğitim Merkezi'ne yaklaşık 50 metre mesafede Sakıp Sabancı Caddesi'nde bulunan otobüs durağındaki çantayı fark edenler polisi aradı. Olay yerine gelen polis ekipleri, çantayı şüpheli bularak uzman ekiplere durumu bildirdi. Bu sırada da sahil yolu her iki yönden trafiğe kapatıldı. Özel giysili uzman polis tarafından fünye ile patlatılan çantanın içinde giysi çıktı. Bu sırada fünyenin patlaması sırasında otobüs durağının camlı bölmesi paramparça oldu. 

Yaklaşık bir saat boyunca trafiğe kapalı kalan sahil yolu, polisin güvenlik çemberini kaldırmasının ardından normale döndü.