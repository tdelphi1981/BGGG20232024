Annesinin öldüğünü 1.5 yıl sonra öğrendi
Serbest bırakılan kamu görevlilerinden Uzman Çavuş Zihni Koç aldığı haberle adeta yıkıldı. Zihni Koç annesinin öldüğünü 1.5 yıl sonra öğrendi.
Kamu görevlileri, sağlık kontrollerinin ardından aileleriyle buluşacak. 8 kişi arasında bulunan Uzman Çavuş Zihni Koç, annesinin öldüğünü 1.5 yıl sonra öğrendi.

İHD Diyarbakır Şube Başkanı Raci Bilici ise şöyle konuştu: Moral motivasyonları iyiydi. Sadece yorgundular. Aylar sonra özgürlüklerine kavuşmanın sevincini yaşıyorlardı. Ekibin içerisinde tek üzüntülü olan Zihni Koç'tu. Annesini kaybettiğini orada öğrendi ve çok üzüntülüydü.

ERENOĞLU: ZOR ŞARTLARDA KALDIK

Kaçıralan kamu görevlilerinden kaymakam adayı Kenan Erenoğlu, gazetecileri kısa bir açıklama yaparak, "19 ay bu çatışma koşullarında, bu doğada zor geçti. Kaçırıldığımız günden beri dağ koşulları nedeniyle çok zor şartlarda kaldık" dedi.

Bu süreçte doğru pozisyon almaya çalıştıklarını anlatan Erenoğlu, "Adeta sırat köprüsünden geçtik. Zaman zaman sağlığımız bozuldu. Mevcut imkanlarla tedavi olmaya çalıştık. Sorunumuz da olsa biz vatanımız, milletimiz için hayırlı olan duruşu koruduk. Süreç üzerimize büyük bir yük yükledi. Sürecin hayırla sonuçlanmasını umut ediyorum. Dağ koşullarında en büyük sıkıntımız haber almaktı. Elimizde zor çeken bir radyomuz vardı" dedi.

Astsubay Abdullah Söpçeler de, Kenan Erenoğlu'nun sözlerine katıldığını belirtti. Heyet üyeleri daha sonra 8 kamu görevlisini alarak bindirdikleri ciplerle Irak'ın Türkiye'ye açılan ve Habur Sınır Kapısı'nın karşısında yer alan İbrahim Halil Gümrük Kapısı'na doğru yola çıktı. Heyet ve 8 kamu görevlisi saat 13.30?da Halil İbrahim Sınır Kapısı'ndan geçiş yaptı.