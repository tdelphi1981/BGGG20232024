Bebeklerden kan alıp dinini soruyorlar
Mersin Tabip Odası Başkanı Dr. Galip Kırıcı, Sağlık Bakanlığının yeni doğan bebekleri kayda alırken fişlediğini ileri sürdü.
Mersin Tabip Odasında basın toplantısı düzenleyen Galip Kırıcı, yeni doğan bebeklerin tarama amaçlı kan örneklerinin alındığını belirterek, Sağlık Bakanlığı formlarında bebeklerin dini de soruluyor. Anne ve babalar Bebeğin kalıtımsal hastalıkları için dinin imanın ne alakası var diyerek tepki gösteriyorlar. Diyebiliriz ki fişleme yeni doğanlara kadar yaygınlaştırıldı dedi. sağlık bakanlığının uygulamasına bir türlü anlam veremediğini söyleyen Dr. Kırıcı daha sonra şu görüşlere yer verdi: Sağlık Bakanlığının attığı bu son adımın, kişilerin inancını sorgulama ya da özel yaşamlarına müdahale etme amaçlı olduğu düşünülürse, hiçbir bilimsel değerin sınırları içerisine giremeyecek bu girişimin, yine sağlığın piyasalaşması açısından yeni bir adım olduğu ve doğrudan, annelerin, yeni doğanların fişlenmesi ve izlenmesi yoluyla bu amaca hizmet edeceğinden kuşkulanmakta ne kadar haklı olduğumuz görülecektir. Sağlık Bakanlığının bundan sonra atacağı her adımın, kişilerin inancı ve özel yaşamı ile ilgili doğrudan bilgi edinme yerine, daha nitelikli, etik ve bilimsel değerlerle hazırlanmış, meslek odalarının onayı alınmış, ilgili tüm demokratik kurumlara danışılmış bir şekilde topluma sunulmasının çok daha doğru olduğunu belirtiyor ve Sağlık Bakanlığını uyararak bu uygulamadan bir an önce vazgeçmesini talep ediyoruz.