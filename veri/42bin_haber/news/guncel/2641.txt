Kar maskeli gümüş soygunu
Fatih'te kar maskeli hırsızların gümüş atölyesi soygunu saniye saniye kameralara yakalandı.
 Fatih'te bir iş merkezine giren kar maskeli hırsızlar, 6 gümüş atölyesini soydu. Hırsızlık anları güvenlik kameraları tarafından saniye saniye kaydedildi. Soygunda 150 bin TL değerinde gümüş eşya ve gümüş ham maddesi çalındı. 
 
 Hırsızların hedefi Gedikpaşa'daki gümüş atölyeleriydi. Rasim iş merkezine dün saat 01.00 sıralarında giren hırsızlar, hanı baştan aşağı soydu. Gümüş atölyeleri ve dökümhaneleri hedef alan şahıslar, iş merkezine çatıdan girdi. Kendilerini görüntüleyen 4 güvenlik kamerasından 2’sini çubuklarla kör noktaya çevirerek etkisiz hale getiren hırsızlar, diğer kameralara ulaşamadıkları için saniye saniye görüntülendi.
 Şahısların etkisiz hale getiremedikleri kameralara el sallayarak pişkinliklerini gizlemedikleri görüldü. Demir kapıların kilitlerini kırmayı başaran hırsızlar, girdikleri iş yerlerinin kasalarını da demir çubuklarla parçalayarak içlerindeki işlenmiş gümüş ve gümüş yapımında kullanılan ham madde, para ve çeyrek altınları aldı. 150 bin TL değerinde mal çalındığı ortaya çıktı. 
 
 İş yeri soyulan mağdurlardan Şükrü Doğan, "Soygun gece oldu. Bizim bundan sabah haberimiz oldu. Dükkana geldiğimde her tarafın dağıtıldığını gördüm. Kasayı parçalamışlardı. Kapı kırılmıştı. İçerde ne var ne yok toplayıp götürmüşler. Kasadaki ve tezgah üzerindeki yaklaşık 10 kiloluk bitmiş malımızı ve 10 kilo da işlenmemiş madeni çalmışlar. Çalınan mallarımızın değeri yaklaşık 38 bin TL’dir" dedi. 
 
 Bir diğer mağdur esnaf Oktay Şahin ise, "Dükkanlarımızı dağıtıp kasalarımızı kırmışlar. Esnaf bu olay sonunda perişan oldu. Emniyet yetkililerinden hırsızları bir an önce yakalamalarını bekliyoruz" diye konuştu. 
 
 
  