Meslek yaralandı
Sağlık Bakanı Mehmet Müezzinoğlu, performans ve hocaların üniversiteye dönüşü dahil sağlıktaki sıkıntılı her alanda, taraflarla konuşarak çözüm üreteceklerini söyledi. Meslekte bir yaralanma olduğunu ama suçlu bulmak için uğraşmayacaklarını da belirten Müezzinoğlu, Hürriyete şu değerlendirmeleri yaptı:
NİYE AYAKLANMIYORUZ  
* Meslekte bir yaralanma oldu. Sağlık çalışanları açısından söylüyorum. Geriye dönüp şu suçluydu bu suçluydu demenin bir faydası yok ama bu yaralanmayı ortadan kaldıracağız. Telafi sürecindeyiz, bu süreci de suçlu bulmak için uğraşmayacağız. Bu zaten süreci bozar. Bize de bir şey kazandırmaz. Önemli olan sıkıntıyı çözmektir. Bakınız sağlık çalışanlarına çok ciddi haksızlıklar yapılıyor. Yanlış yapanlar var ama en az yüzde 90ı tüm samimiyetiyle halkımızı sağlığına kavuşturmaya çalışıyor.  
* Bir polise, bir askere biri el kaldırdığında hepimiz ayaklanıyor muyuz? Peki ama hemşireye hekime diğer sağlık çalışanlarına el kaldırıldığında niye ayaklanmayacağız? Bunlar çok değerli insanlar. Ben kendi adıma da sağlık çalışanlarına karşı siyasetin kullanacağı dilin değişeceğini söylüyorum, söz veriyorum özenli bir dilim olacak. 75 milyonun sağlık hizmetinden memnun olması ne kadar önemliyse onun için çalışanın da o kadar önemli olacağı açıktır.  
* Üniversiteler bizim için önemli. Ak Partinin bir 2023 vizyonu varsa buna en hızlı şekilde adımlar atacağız. Hocalarımız bu anlamda çok kıymetli. Tam gün nedeniyle üniversite dışına çıkan hocalarımız var. Bununla ilgili formül arayışlarımız sürüyor. Taraflarla konuşmalarımız devam ediyor. Hastamız örneğin devlet hastanesinden üniversite hastanesine sevk edilmişse onun farkını devlet olarak biz ödeyeceğiz. Ama hastanın kendisi üniversiteyi tercih edecekse aradaki farkı hasta ödeyecek. Peki o fark ne olacak? Bunun için üniversitelere bir marj tanıyacağız. Bunu henüz kararlaştırmadık ama tabi bu bizim zincirden sevkten daha yüksek bir değer olacak. Hedefimiz hem üniversiteyi hem hocaları korumaktır. Zaten net değil ama hocalar nerede hasta bakacak nerede ameliyat yapacak bu konuda da üniversitelere bir marj tanıyabiliriz. 
ASIL SORUN HEKİM AÇIĞI 
* Hemşirelerimizin de sorunları var biliyorum. Ama bizim asıl sorunumuz hekim açığıdır. Çözmezsek 10-15 yıl sonra ciddi sorun olacak demektir. Verimliliği esas alan, 24 saat emeği öne çıkaran bir anlayışla bu sorunun üstüne gideceğiz ve tüm tarafların memnuniyetini esas alacağız. Hem sağlık çalışanı hem de hizmet alan bundan memnun kalmalı yani iki ayak da sağlam basmalı ki sorun çıkmasın. Bunun için de kaliteyi yüksek tutmak istiyoruz. Bu çerçevede hocalar da çok önemli. Tıp eğitiminde dünya ile yarışır durma gelmeliyiz. Çok iyi üniversitelerimiz ve hocalarımız da var. 
 