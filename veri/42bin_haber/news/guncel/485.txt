Lens alacaklar dikkat
Sağlık Bakanlığı, göz lenslerinin internet aracılığıyla satılamayacağı, bazı internet sitelerindeki, 'Lenslerin internetten satışına onay Sağlık Bakanlığı'nda imza bekliyor' şeklindeki ifadelerin asılsız olduğunu bildirdi.
 Sağlık Bakanlığı Türkiye İlaç ve Tıbbi Cihaz Kurumu'ndan yapılan açıklamada, 5193 sayılı Optisyenlik Hakkında Kanun gereği, numaralı (mihraklı) gözlük camı, gözlük çerçevesi ve kontakt lenslerin reçeteyle optisyenlik müessesesinde satılmasının zorunlu olduğu belirtilerek şöyle denildi:
 ''Bazı internet sitelerinde 'Lenslerin internetten satışına onay Sağlık Bakanlığı'nda imza bekliyor' ifadeleri ile flaş haber yapılarak kamoyu yanlış bilgilendirilmektedir. Optisyenlik müesseselerine, yönetmelik hükümlerinin tatbik edilmesinde karşılaşılan sorunlar ve güncel ihtiyaçların ortaya çıkması sebebi ile ilgili mevzuatta değişiklik yapılması zorunluluğu doğmuştur. Bu kapsamda 'Optisyenlik Müesseseleri Hakkında Yönetmelikte Değişiklik Yapılmasına Dair Yönetmelik Taslağı' hazırlanmıştır. Bu bağlamda, 5193 sayılı Optisyenlik Hakkında Kanun gereği, numaralı (mihraklı) gözlük camı, gözlük çerçevesi ve kontakt lenslerin reçeteyle optisyenlik müessesesinde satılması gerekmektedir. Bahse konu hazırlanan yönetmelik taslağı, ilgili kamu kurumları ile sivil toplum kuruluşlarının görüşüne sunulmuş olup, lenslerin internetten satışı ile ilgili herhangi bir düzenleme bulunmamaktadır. ''
 DHA