Yine yeşerdi fındık dalları!
Ordu Üniversitesi (ODÜ) Ziraat Fakültesi Bahçe Bitkileri Bölümü Öğretim Üyesi Prof. Dr. Saim Zeki Bostan, 'Son haftalarda hava sıcaklıklarının mevsim normallerinin üzerinde seyretmesi fındık dallarının erken yeşermesine neden oldu' dedi.
Bostan,yaptığı açıklamada, son günlerde bölgede hava sıcaklıklarının etkili olduğunu ve bu yalancı baharın bazı meyve ağaçlarında olduğu gibi fındık ağaçlarının da erken yeşermeye neden olduğunu söyledi. Sıcaklıklar nedeniyle fındık dallarında Mart ayı sonunda görülmesi beklenen yeşerme ve tomurcuklanmanın Şubat ayının ortalarında görüldüğüne dikkati çeken Bostan, şunları kaydetti:
'Son haftalarda hava sıcaklıklarının mevsim normallerinin üzerinde seyretmesi fındık dallarının erken yeşermesine neden oldu. Şimdilik bir sorun görünmüyor, ancak önümüzdeki günlerde kar yağışının olması ve olası don olayının yaşanması ürünün ciddi anlamda zarar görmesine neden olabilir. Aynı durumu fındık üreticileri 2004 yılında yaşamıştı. Açıkçası bu tabloyu üreticiler daha iyi 
 anlar. Görünen manzaradan bir felaket sonucu ortaya çıkarmak şu anda yanlış olur.Ancak kimse kar yağışının olmayacağını ya da don olayının yaşanmayacağını da 
garanti edemez. Şu anda hava sıcaklıklarının mevsim normallerinin üzerinde seyretmesi nedeniyle fındık dallarındaki karanfil, tomurcuk ve yaprak açma süreci 
erken yaşandı. Bu süreç genellikle Mart ayının sonu itibariyle başlardı.Temennimiz üreticileri üzecek tablonun önümüzdeki günlerde yaşanmaması.' 
 
Fındık üreticileri tedirgin
 
Fındık üreticileri de fındık dallarının erken yeşermesinden tedirgin.Ulubey İlçesine bağlı Arpa köyündeki üretici Şahin Sevinç, son günlerde havanın sıcak seyretmesiyle bahçelerinin yeşerdiğini belirtti. Aynı durumu 2004 yılında yaşadıklarını ifade eden Sevinç, 'Bu tablo biz 
üreticileri tedirgin ediyor. Çünkü fındık dallarında görünen manzara hiç alışık olmadığımız bir durum. Eğer önümüzdeki günlerde kar yağar ve beraberinde don 
olursa hepimizi üzebilir. Bu nedenle üreticiler olarak korkuyoruz. Çünkü fındık tek geçim kaynağımız.'
Bir diğer fındık üreticisi Aslan Yanık da son yıllarda bu tür manzaralar ile karşılaşmadıklarını, bu yıl bu tablo ile karşılaştıklarını belirterek, oluşan manzaranın kendilerini korkuttuğunu söyledi.