Üstün yetenekli çocuğa geliştirilmiş IQ testi yapılacak
Milli Eğitim Bakanı Ömer Dinçer, Başbakan Tayyip Erdoğanın başkanlığında önceki gün toplanan Bilim Teknoloji Yüksek Kurulunda (BTYK) karar verilen üstün yetenekli çocuklar için hazırlanan strateji belgesinin ayrıntılarını açıkladı.
Buna göre üstün yetenekli çocuklar için, geliştirilmiş IQ testi yapılacak; okul öncesinden itibaren üniversiteye kadar Ürün Seçki Dosyası ile takip edilecek. Hızlandırılmış ve zenginleştirilmiş eğitim almaları sağlanacak. 
Dinçer, dün yaptığı açıklamada şunları söyledi: Hızlandırılmış eğitim modeli, özel sınıfların oluşturulması, özel yetenekli çocuklara farklı eğitim verilmesi, onların başka okullara alınması modelleri var. Strateji planında mümkün olduğunca çeşitlendirilmiş, sürdürülebilir bir sistem kurması planlandı. Temel yaklaşım tarzı üstün yetenekli çocukların gerçek ve doğru tanılanması. Amacımız bu konuda lider ülkelerden biri olmak, yeni felsefe oluşturmak, toplumsal farkındalık yaratmak, kararlarda süreklilik ve öğrencilere bu konuda fırsat eşitliği sağlamaktır. Bu yolla geleceğin liderlerini yetiştirmeyi hedefliyoruz.  
TÜBİTAKLA İŞBİRLİĞİ 
Dinçer, Bilim ve Sanat Merkezlerinin (BİLSEM) gözden geçirilerek daha etkili ve verimli kılınacağını, bunun için de TÜBİTAK veya üniversitelerle işbirliği yapılacağını bildirdi. Özel yetenekli çocuklar için yarı zamanlı özel sınıfların kurularak, buralarda özel eğitim programlarının yürütüleceğini belirten Dinçer, mümkünse çocukların kendi ihtiyaçlarına uygun olarak eğitim alabilecekleri özel sınıflar oluşturulacağını bildirdi. Dinçer, üstün yetenekli çocukların tanılanmasında uygulanan testlerin yanı sıra akademik yetenek ve gelişim testlerinin de yapılacağını söyledi. Strateji planının yükseköğretimi kapsamadığını, oluşturulacak Ürün Seçki Dosyasının üniversiteye geçişte etkili olacağını belirten Dinçer, mevcut sistemde 11 bin üstün yetenekli çocuğun özel eğitim aldığını, ancak çağ nüfusunun yüzde 2sinin üstün yetenekli olduğunun tahmin edildiğini belirtti.  
TASLAĞI İNCELEYECEĞİZ 
Dinçer, kendilerine sunulan YÖK Yasa Taslağı ile ilgili, Taslak yeni geldi. İnceleyeceğiz. Milli Eğitim Bakanlığı ve hükümet olarak bilimsel anlamda özgür, idari ve mali anlamda özerk üniversiteler istiyoruz. YÖKün koordinasyon ve denetim dışında rol ve fonksiyonu olmalı. Eğer bize gelen taslak bu doğrultudaysa Bakanlar Kuruluna sunacağım, değilse üzerinde yeniden çalışma yapacağız dedi.  
 