'Piyasaya domuz eti sürülüyor' iddiası panik yarattı!
GIDA Mühendisleri Derneği Başkanı Abdussamet Boyu'nun, Zonguldak'ta piyasaya domuz eti sürüldüğünü iddia etmesi kentte paniğe neden olurken, İl Gıda Tarım ve Hayvancılık Müdürlüğü ile Orman ve Su İşleri Müdürlüğü'nden, denetimlerde domuz etine rastlanmadığı açıklaması geldi.
Gıda Mühendisleri Derneği Başkanı Abdussamet Boyu, bir televizyon programında at eti, domuz eti vakalarının en sık yaşandığı ilin Zonguldak olduğunu belirtip, vurulan yaban domuzlarının etinin 100- 150 lira gibi küçük rakamlara kaçak yollarla piyasaya sürüldüğünü açıkladı. 

'AT VE DOMUZ ETİNE RASTLANMADI'

İl, Gıda Tarım ve Hayvancılık Müdürü Necmi Çelik ise bu açıklamanın doğru olmadığını söyledi. Çelik, kesimlerin belediye mezbahanesinde veteriner hekim gözetiminde yapıldığını, şimdiye kadar kasap ve marketlerde yaptıkları denetimlerde de domuz etine rastlamadıklarını kaydetti. Çelik, "Kasaplarda ve marketlerde satılan etler mezbahanelerimizde kesilen hayvanların etleridir. Biz küpesiz ve başka yerlerde kesilen hayvanların etini satan kasaplara idari para cezası keserek eti imha ediyoruz. Böyle bir şey olması söz konusu değildir" dedi.

İl, Gıda Tarım ve Hayvancılık İl Müdürlüğü'nce geçen yıl 163 kasapta denetim yapıldığı ve mezbahane dışında kaçak kesim yaptığı belirlenen 71 kasaba 129 bin 686 lira para cezası kesildiği belirtildi. Denetimlerde domuz ve at etine ise rastlanmadığı bildirildi.

'TALİHSİZ BİR AÇIKLAMA'

Orman ve Su İşleri Zonguldak Şube Müdürü Sezgin Örmeci de köylerde yaban domuzlarının avlandığını, ancak bugüne kadar satışına rastlamadıklarını söyledi. Ekiplerinin her gün ormanlarda olduğunu ve köy muhtarlarıyla sürekli bağlantıda olduklarını anlatan Örmeci, şöyle konuştu: "Ben haberde açıklamayı yapan kişiye ulaştım. Yaptığım görüşmede ellerindeki verinin ne olduğunu, neye göre açıklama yaptıklarını sordum. 'Böyle bir konu varsa araştıralım' dedim. Ellerinde bir araştırmanın olmadığını söyledi. Sadece kendisi birkaç avcı arkadaşından duyduğu şeyleri söylediğini belirtti. Gıda mühendisliği adını taşıyan bir derneğin bilimsel bir veriye dayanmadan bu tarz bir açıklama yapması çok talihsiz. Biz konunun takipçisiyiz. Konuyla ilgili araştırma ve çalışmamız devam edecektir."