Çaykur o reklamı yayından kaldırdı!
Müslüm Gürses'in hastaneye yatmadan önce çektiği Çaykur reklam filmleri yayından kaldırıldı.
Yoğun bakımda 4 ay süren yaşam savaşını geçen pazar sabahı kaybeden arabesk müziğin baba lakaplı ünlü ismi Müslüm Gürses'in hastaneye yatmadan önce çektiği Çaykur reklam filmleri yayından kaldırıldı.

Ölümüyle sanat dünyasını ve hayranlarını yasa boğan ünlü şarkıcı Gürsesin son rol aldığı Çaykur reklam filmi geçen aylarda tartışma yaratmıştı. Gürses'in geçirdiği bypass ameliyatı sonrası yoğun bakımda yaşam mücadelesi verdiği günlerde Çaykur'un Müslüm babalı reklamı sık sık ekrana getirmesi başta sosyal medyada olmak üzere büyük tepkisini çekmişti.

Bunun üzerine Çaykur, geçen kasım ayında yaptığı yazılı açıklama "Türk musikisinin usta ismi sevgili Müslüm Gürsesin sağlığının iyiye gittiğini öğrenmiş bulunuyoruz. Yakınları ile yaptığımız görüşmelerde kendileri, Müslüm Gürsesin moralinin yüksek tutulmasının çok önemli olduğunu vurguladılar. Bu nedenle sanatçının, yakınlarının ve sevenlerinin moralinde olumsuz bir etkiye neden olmamak amacıyla reklam filmlerimizi yayınlamaya devam etme kararı almış bulunuyoruz. Kamuoyunun bilgisine sunarız" cümlelerine yer vermişti. Ancak Çaykur, Gürses'in vefatının hemen ardından bu konuda hassas davranarak tepki çekmemek için kampanyanın süresi 1 yıl olmasına rağmen reklam filmlerini yayından çekti.