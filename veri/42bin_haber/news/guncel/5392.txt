Hayvanseverlerden protesto !
ÇANAKKALELİ hayvanseverler, 5199 Sayılı Hayvanları Koruma Yasası'nın değiştirilmesi için Orman ve Su İşleri Bakanlığı'nın yeni hazırladığı tasarıyı protesto etti.
Cumhuriyet Meydanı'nda toplanan 50'ye yakın hayvansever, evcil hayvanlarını da yanlarında getirip protesto gösterisi yaptı. Ellerindeki dövizlerle, 'Göz göre göre ölüm yasasına 5199 defa hayır' diyen hayvanseverler adına basın açıklamasını Fatma Avcı yaptı. Avcı şunları söyledi:
"5199 Sayılı Kanun'da aksayan bazı noktaların iyileştirilmesi, hayvan lehine daha uygulanabilir idari ve cezai yaptırımlar getirilmesi için dernekler ve sivil toplum örgütlerince kalabalık katılımlarla yapılan talepler neticesinde, umulanın ve beklenenin aksine daha yetersiz bir yasal düzenleme ile karşı karşıya kaldık. 'Daha koruyucu bir düzenleme yapılsın' talebine karşılık, Bakanlık tarafından 'Daha kolay yok edici hükümlerle donatılmış' bir yasa düzenlemesi maalesef Türkiye Büyük Millet Meclisi'ne sunuldu. Bu haliyle yasalaştığı takdirde hem uygulamada, hem sosyal anlamda, hem de teknik olarak büyük sorunlar yaşayacağına inandığımız bu metnin yasalaşmaması için buradayız." Hayvanseverler, basın açıklamasının ardından 'Ölüm yasasına hayır' sloganıyla Cumhuriyet Meydanı'ndan kordon boyundaki Troia Atı'na kadar yürüdü. Grup protestonun ardından dağıldı.