O haber yalan çıktı
TBMM Plan ve Bütçe Komisyonu'nda sabahki biberon tartışmasının ardından bu sefer de 'çadırda eğitim' tartışması yaşandı.
Milli Eğitim Bakanı Ömer Dinçer, sunumunun sonunda, muhalefet milletvekilleri tarafından komisyon duvarına asılan dövizde de yer alan, Batman'daki öğrencilerin çadırda eğitim aldığı yönündeki haberin tamamen düzmece olduğunu söyledi. Dinçer, "Belki 1940'lı, 1960'lı yıllarda sizin muhalifleriniz olan insanları sindirmek için bunu kullanabilirdiniz, ama artık kimse bununla etkilenmiyor. Benim umurumda bile değil. Eğitim sisteminin başarılı bir şekilde yeni yıla başlamış olması bizim için en büyük iftihar kaynağı oldu. Bunun dışında yapılacak hiçbir çamurun bizde izi kalmayacak." diye konuştu. 

 TBMM Plan ve Bütçe Komisyonu'nda Milli Eğitim Bakanlığı bütçe görüşmeleri tartışmalarla devam ediyor. Milli Eğitim Bakanı Ömer Dinçer'in sunumu yapmasının ardından Komisyon Başkanı Lütfi Elvan kameramanların dışarıya çıkmasını istedi. Bunun üzerine CHP Isparta Milletvekili Ali Haydar Öner, oturduğu sıradan 'Reklamlar bitti, ayrılalım.' diyerek söz attı. Öner'in bu sözlerine kızan Komisyon Başkanı Elvan, "Siz kendi reklamınızı mı yapmak istiyorsunuz?" diyerek tepki gösterdi. Öner ise eleştiri hakkını kullandığını söyledi. Komisyonda bazı AK Partili milletvekilleri, Öner'i şov yapmakla suçladı. "Biz gerçekleri söylüyoruz. Siz sadece el kaldırıp indiriyorsunuz." diyen Öner ile AK Partili vekiller arasındaki tartışmanın büyümesi üzerine komisyona ara verildi.
 
 DİNÇER: ÇADIR HABERİ TAMAMEN DÜZMECE

 Milli Eğitim Bakanı Ömer Dinçer sunumunun sonunda, Batman'da çadırda eğitim yapıldığı yönünde çıkan haberin bulunduğu duvara asılı dövizlerle ilgili de açıklama yaptı. Yeni eğitim sistemine yönelik kriz beklentilerinin devamı olarak, Bakanlık ile ilgili yalan haberler üretildiğini söyleyen Dinçer, 'çadır' haberinin de tamamen düzmece olduğunu vurguladı. 

 Dinçer, şöyle devam etti: "Normalde küçük bir mezrada 22 öğrencinin olduğu bir yerleşim biriminden bahsediyoruz. O köyde okul kurmamız temel felsefelerimiz açısından doğru değil. Daha önceki yıllarda prefabrik derslik göndermişiz, ama köylüler birinin arsasında kurulması halinde, öbür tarafın çocuklarını oraya göndermeyeceği şeklinde itirazlarla maalesef bunun kurulmasına izin vermemişler. Hatta o köyden bir hayırseverin kendi binasını boşaltıp burada eğitim yapılsın demesine rağmen, muhalif grup bunu uygun görmediği için orada eğitim yapılmasına da izin vermemiş. Biz de buna karşın ilkokul ve ortaokul ayrıldığı için taşımalı eğitime karar vermişiz. 10 ortaokul öğrencisi ilçe merkezine gittiği için orada taşımada sorun çıkmamış. Ama 12 öğrenci, hemen yakındaki bir başka köyün ilkokuluna gittiği için köy halkı o köye çocuklarını göndermek istememiş. Ama biz devletiz, o çocukları taşımalı eğitim ile alıp eğitime götürüyoruz. Nitekim o çocuklar da eğitime başlamışlar. Ama içeriden yine birileri sırf bu maksatla o köye gitmişler, kendi brandaları ile orada birkaç çocuğu alarak, onların da durumunu istismar ederek, yanlarında gözüken ileri yaşlardaki kişiler de kesinlikle öğretmen değiller. Düzmece haber ile bunu manşetlerden duyurdular."

 "BENİM UMURUMDA BİLE DEĞİL"

 Bu tip haberlerin zamanının çoktan geçtiğini söyleyen Dinçer, "Belki 1940'lı, 1960'lı yıllarda sizin muhalifleriniz olan insanları sindirmek için bunu kullanabilirdiniz, ama artık kimse bununla etkilenmiyor. Benim umurumda bile değil. Eğitim sisteminin başarılı bir şekilde yeni yıla başlamış olması bizim için en büyük iftihar kaynağı oldu. Bunun dışında yapılacak hiçbir çamurun bizde izi kalmayacak. Açık ve net bunu söylüyorum." ifadesini kullandı.
 
 Öte yandan, dövizi eleştiren AK Parti Ağrı Milletvekili Ekrem Çelebi de çadırın haber yaptırılmak üzere kurulduğunu ve burada hiçbir zaman eğitim yapılmadığını söyledi.