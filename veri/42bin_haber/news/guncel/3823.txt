Kan kanserine yakalanan futbolcu hayatını kaybetti
KAYSERİ'de 5 gün önce kan kanserine yakalandığını öğrenen amatör futbolcu 25 yaşındaki Battal Uğurlu, hayatını kaybetti.
Kayseri Süper Amatör Ligi'nde uzun yıllar İl Özel İdarespor'da forma giyen ve gol kralı olan, 2 sezon önce Nevşehir Üniversitesi Gençlikspor'a transfer olan Battal Uğurlu, 5 gün önce gözündeki kanlanmanın ardından hastaneye gitti ve yapılan tedavisinin ardından kan kanseri olduğunu öğrendi. 

Tedavisine başlayan Battal Uğurlu, dün aniden rahatsızlanırken yaşamını yitirdi. Beklenmedik ölümüyle sevenlerini yasa boğan Uğurlu için, Hunat Camii'nde öğleleyin kılınan namaz ardından cenaze namazı kılındı. Namaza; ailesi, yakınları, forma giydiği takımların yöneticileri ve futbolcuları katıldı. Battal Uğurlu, kılınan cenaze namazının ardından Gesi-İldem Mezarlığı'nda gözyaşları içinde toprağa verildi.