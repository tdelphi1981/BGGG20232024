Türkiye, siyasal şiddette 5. ülke oldu
CHP Genel Başkan Yardımcısı Şafak Pavey, 2011'de dünyada en fazla siyasi şiddet içinde olan 11. ülke olan Türkiye'nin, Ağustos 2012 itibariyle 5. ülke konumuna geldiğine dikkat çekti. Pavey, CHP Bursa Milletvekili Sena Kaleli ve CHP İstanbul Milletvekili Ayşe Eser Danışoğlu ile "iş kazaları ve siyasi şiddet nedeniyle hayatını kaybedenlerin" fotoğraflarının yer aldığı, üzerinde "Hatırlıyoruz" yazılı dövizlerle TBMM'de basın toplantısı düzenledi.

24. Dönem milletvekilleri olarak, içinde bulundukları siyasi ve sivil şiddetin bir parçası olmaktan ağır sorumluluk duyduklarını ifade eden Pavey, bu nedenle Ekim 2011'den bu yana hayatını kaybeden vatandaşların fotoğraflarını topladıklarını söyledi.

Basın toplantısı sırasında sinevizyondan bu fotoğraflar gösterilirken Pavey, fotoğraflarını bulamadıkları ve unuttukları için özür diledi. Pavey, "Onları hatırlamak ve hatırlatmak istedik. İstedik ki nasıl bir durumun içinden geçtiğimizle yüzleşelim" dedi.

Bunu birer siyasetçi olarak değil, bu acıyı derinden hisseden insanlar olarak yaptıklarını belirten Pavey, her sabah uyandıklarında, "Bugün, dün kadar kötü geçmemeli" dediklerini söyledi. Pavey, sözlerini şöyle sürdürdü: 

"Ne yazık ki gün, öncekinden kötü geçiyor. Dünyanın en çatışmalı bölgelerinden biri olan Afganistan'da siyasi şiddet nedeniyle 2010'da günde ortalama 7 sivil ölürken, 2011'de bu sayı 5'e düştü. Oysa ne acıdır ki Türkiye 2011'de dünyada en fazla siyasi şiddet içinde olan 11. ülkeyken, Ağustos 2012 itibariyle 5. ülke konumuna geldi. Bu dehşetli sonuç nedeniyle insan hayatının kutsallığı, hatırlamak ve yüzleşmek en acil ulusal sorunumuzdur." 

"Savaştan daha fazla insanın öldüğü..."

Danışoğlu, gazetelerde ve televizyonlarda birer isim olarak geçen ve daha haber bültenleri sona ermeden isimleri unutulan kayıpları hatırlayarak ve hatırlatarak yüzleşmek istediklerini vurguladı. "Yüzleşirsek, çarelerde ne kadar geç kaldığımızı daha kolay anlarız diye ümit ediyoruz" diyen Danışoğlu, açlık grevlerinin 2. ayını doldurduğunu, Hükümet'e düşenin, ölüm orucu olup olmadığını tartışmak değil, çareleri açıklamak olduğunu söyledi. Danışoğlu, "Geri dönüşü olmayan bir felaket halinde kayıplarımızı kim geri verecek?" diye sordu.

Kaleli ise İş Güvenliği Meclisi'ne göre Eylül'de 83, Ekim'de 78 işçinin öldüğünü, 2011'e kıyasla işçi ölümlerindeki artışının yüzde 66 olduğunu belirtti. 2000-2009 rakamlarına göre, 10 binden fazla işçinin, iş kazalarında yaşamını yitirdiğini ifade eden Kaleli, "Savaştan daha fazla insanın öldüğü çalışma koşulları olabilir mi? Ve biz daha ne kadar bunca ölümü ağır bir sessizlikle geçiştireceğiz?" diye konuştu.

Pavey, Kültür ve Turizm Bakanı Ertuğrul Günay'dan, EXPO 2020 adayı İzmir'in, Paris'te yapacağı sunum için kendisine teklif geldiği haberleri de soruldu. Günay'ın, kendisini hafta sonu aradığını ve bu teklifi, ulusal mesele olarak kabul ettiğini ifade eden Pavey, "Gelecek hafta da son toplantı için delegasyonla birlikte gideceğiz" dedi.