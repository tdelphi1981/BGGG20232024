Ekmekteki kepek daha da artacak
Gıda, Tarım ve Hayvancılık Bakanlığı'nın hazırladığı ''Türk Gıda Kodeksi Buğday Unu Tebliği'' taslağına göre, ekmeklik buğday ununda kepek miktarı daha da artacak.
 Gıda Tarım ve Hayvancılık Bakanlığı, ''Türk Gıda Kodeksi Buğday Unu Tebliği'' taslağını  hazırlayarak ilgili kamu, kurum ve kuruluşları ile üniversitelerin görüşüne açtı.
 Taslağa göre, ekmeklik buğday unlarında Tip 550, 650 ve 850 tanımları kaldırılırken, ekmeklik buğday unu tek grupta tanımlandı.
 Ekmeklik buğday ununda kül miktarı kuru maddede en az 0,70, en çok 0,90 olarak belirlendi. Bu şekilde ekmek yapımında kullanılan unun kepek miktarı arttırılmış olacak. Gıda, Tarım ve Hayvancılık Bakanlığı'nın 4 Ocak 2012 tarihinde yayımlanan ''Türk Gıda Kodeksi Ekmek ve Ekmek Çeşitleri Tebliği'' ile ekmekteki kepek oranı artırılmış ve kepek oranı en az yüzde 0,65 en çok yüzde 1,1 olarak belirlenmişti.
 AA