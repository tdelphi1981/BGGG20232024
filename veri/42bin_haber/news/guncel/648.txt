Kürtçe savunmada üç kritik rötuş
TBMM Adalet Komisyonu bünyesinde kurulan Alt Komisyon, Kürtçe savunma hakkı getiren tasarıya ilişkin inceleme raporunu tamamladı.
 Ebru TOKTAR ÇEKİÇ
 Alt Komisyon tasarıda üç kritik düzenleme yaparken, özellikle BDP'nin itirazına konu olan 'anadilde savunmada tercüman parasının sanığa ödetilmesi' hükmü ise aynen korundu. 
 KOMİSYON tasarıya eklediği bir fıkra ile anadilde savunma yapmak isteyen sanığın istediği tercümanı tutmasının da önünü kesti. Buna göre sanık, parasını kendi cebinden ödeyeceği tercümanı, il adli yargı adalet komisyonunun belirlediği tercüman listesinden seçmek zorunda olacak.
 AKILLI OL, ÖDÜL KAZAN
 TASARIDA yapılan ikinci değişiklik, 'teşvik esaslı ödül mekanizması' hükmünde gerçekleşti. Mahkumlar, cezaevindeki kurallara uymaları halinde ödül mekanizmasından yararlanabilecek. Öcalan'ın da yararlanabileceği ödül mekanizması, kendisine uygulanan tecridin yumuşatılmasına olanak tanıyor. Bu teşvikler şöyle:
 - Haftalık ziyaret süresi 2 saate kadar uzatılabilir. Kapalı yerine açık ziyaret yaptırılabilir.
 - Kullanılmayan en fazla 3 haftalık ziyaret süresi toplu kullandırılabilir.
 - Haftalık telefonla görüşme süresi veya sayısı iki katına arttırılabilir.
 - Sosyal, kültürel ve sportif etkinliklerden öncelikli veya daha uzun süreli yararlanabilir.
 - Haftalık harcama miktarı yarı oranda arttırılabilir.
 - Tek kişilik odalarda televizyon bulundurma imkanı verilebilir.
 - Hediye, takdir belgesi veya tavsiye mektubu verilebilir.
 TASARIDAKİ diğer değişiklik ise kapalı ceza infaz kurumlarındaki hükümlülerin, eşleriyle 'cezaevi veya eklentilerinde' 24 saate kadar baş başa görüşmelerine ve cinsel birlikteliğine imkan tanıyan hükümde yapıldı. Komisyon, mahkumun eşiyle birlikte kalacağı oda veya eklentide, kamera veya ses kaydı uygulanmaması için 'mahremiyet kuralı' eklemesi yaptı.AK Partili Adalet Komisyonu üyesi Recep Özel, 'Biz görüşmelerin sesli ve görüntülü cihazlarla kayda alınması ihtimaline karşı 'mahremiyet' ilkesi getirdik' dedi.