Trafik kazalarında bilanço ağır: 10 yıl 42 bin insan!
Trafik kazalarının verdiği maddi kayıp bir yana, can kayıplarının bilançosu da yükseliyor. Son 10 yılda meydana gelen trafik kazalarında 42 bin 721 kişi hayatını kaybederken; 1 milyon 869 bin 731 kişi de yaralandı.
Emniyet Genel Müdürlüğü ve Jandarma Genel Komutanlığı sorumluluk bölgesinde meydana gelen trafik kazalarının verdiği zarar büyüyor. Son 10 yılda 42 bin 721 kişi hayatını kaybetti. Kazalarda tam 1 milyon 869 bin 731 kişi de yaralandı. 2003-2012 yılları arasında yaşanan trafik kazalarında en fazla ölümün yaşandığı yıl ise 5 bin 7 kişi ile 2007 yılı.Trafik kazası sayıları her yıl artış gösterdi. 2003 yılında 455 bin 367 olan kaza sayısı 2012 yılı sonunda 1 milyon 296 bin 636'ya yükseldi. Ancak trafik kaza sayısı artmasına karşın ölüm oranları aynı oranda artmadı. 2003 yılındaki kazalarda 3 bin 959 kişi hayatını kaybederken; 2012 yılında yaşanan trafik kazalarında ise 3 bin 750 kişi can verdi.Emniyet Genel Müdürlüğü ve Jandarma Genel Komutanlığı trafik ekiplerince geri alınan sürücü belgesi sayısı ise son 10 yılda 1 milyon 187 bin 968 oldu. Alkollü araç kullandığı gerekçesiyle sürücü belgesi alınanların sayısı 1 milyon 74 bin 771. Alkollü araç kullandığı gerekçesiyle ehliyetine el konulan sürücü sayısı her yıl artıyor. 2003 yılında 76 bin 262 kişinin ehliyetine alkol gerekçesiyle el konulurken; bu sayı 2012 yılı itibariyle 137 bin 928'e ulaştı.Aşırı hızdan dolayı ehliyetini kaybedenlerin sayısı ise düşüyor. 2003 yılında 4 bin 391 kişinin aşırı hızdan sürücü belgesine el konulurken; 2012 yılında bu sayı 173'e kadar düştü. Aşırı hızdan dolayı son 10 yılda 16 bin 480 sürücü; ceza puanından dolayı 80 bin 670 sürücü; diğer sebeplerden dolayı ise 16 bin 47 sürücü ehliyetini kaybetti.Emniyet Genel Müdürlüğü ve Jandarma Genel Komutanlığı trafik ekipleri, "Koruma Başlığı-Gözlük Kontrolü, Emniyet Kemeri Kontrolü, Cep Telefonu Kontrolü, Alkol Kontrolü, Takograf Kontrolü, Aşırı Hız Kontrolü ve Yaya Kontrolü"nden denetim yaparak ceza uyguladı.Uygulanan trafik cezaları 2012 yılında en fazla aşırı hız kontrolünde yapıldı. Aşırı hızı ise emniyet kemeri, cep telefonu ve alkol kontrolü izliyor. Son 10 yılda uygulanan trafik ceza sayısı 77 milyon 871 bin 842 oldu. Bu cezaların karşılığında ise 8 milyar 699 milyon TL para cezası kesildi. Cumhuriyet Savcılığı'na sevk edilen sürücü sayısı 1 milyon 881 bin 690 iken; trafikten men edilen araç sayısı da 6 milyon 36 bin 980 oldu.