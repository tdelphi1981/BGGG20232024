Marmara'dan 300 kiloluk dev çıktı
Marmara Denizi'ne istavrit yakalamak için çıkan balıkçıların ağına 300 kilogram ağırlığında Camgöz cinsi köpekbalığı takıldı. Ataşehir'de balıkçı tezgahında sergilenen 2.5 metrelik balık vatandaşların ilgi odağı oldu.
Ataşehir'deki bir balıkçı çalışanları önceki gece istavrit avı için Marmara Denizi'ne açıldı. Silivri açıklarında avlanan balıkçılar çektikleri ağlarda istavritle birlikte Camgöz cinsi köpekbalığını görünce hayrete düştü. Yaklaşık 2 saatlik çalışmanın ardından tekneye çıkarılan 300 kiloluk köpekbalığı balıkçıda sergilenmeye başladı. 

Köpekbalığına yoğun ilgi gösteren vatandaşlar hatıra fotoğrafı çektirmeyi de ihmal etmiyor. Bazı vatandaşlar da balıkla hatıra fotoğrafı çektirdiler.

İSTAVRİTE NİYET KÖPEKBALIĞINA KISMET

Balıkçı Hayati Gümüş, önceki gece istavrit avı için Marmara Denizi'ne açıldıkları sırada köpekbalığının ağlarına takıldığını ifade ederek "Çıkarmak için 2-3 saat uğraştık. Çünkü balık ölmemişti. Bu, "Camgöz" cinsi bir köpekbalığı. Tehlikelidir, baktığınızda jilet gibi dişleri var. Pek nadir bulunur. 300 kilo geliyor, 2,5 metre de boyu var" şeklinde konuştu. Köpekbalığını şu an da sergilediklerini ifade eden Gümüş, gelecek talepler doğrultusunda nasıl bir satış işlemi gerçekleştireceklerine karar vereceklerini belirtti. Gümüş, vatandaşların da köpekbalığına yoğun ilgi gösterdiğini söyledi. Şaşkın gözlerle köpekbalığına bakan vatandaşlar" Daha önce böyle yakından hiç görmemiştim. Filmlerde görmüştüm ama bu hayvan şu an çok korkunç görünüyor. Ama yine de filmdekiler daha korkunç" diye konuştu. 

KEDİ YAVRULARI BALIK PEŞİNDE

Dev köpekbalığının sergilendiği balıkçıda köpekbalığı kadar sevimli misafirleri 3 kedi yavrusu da dikkat çekti. Balıkçının çatısında pusuya yatan kedi yavruları kendilerini besleyen balıkçının her hareketini dikkatle izleyerek beslenmeyi bekledi. Kendilerine uzatılan balığı yakalamak için birbirleri ile yarışan sevimli kediler yakaladıkları balıkları afiyetle yediler.