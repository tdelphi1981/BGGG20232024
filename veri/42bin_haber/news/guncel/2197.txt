Hacze sinirlendi, sihalıyla iş yeri çalışanlarını rehin aldı
Beyoğlu'nda, bir iş yerinden aldığı ürünün ücretini ödeyemeyen şahıs, tabancasıyla dehşet saçtı. Kendisini ve iş yerindeki 4 görevliyi vurmakla tehdit eden şahsı polis güçlükle ikna etti.
Olay, Fatih Sultan Caddesi üzerinde beyaz eşya ve ev ürünleri satan bir iş yerinde saat 12.00 sıralarında meydana geldi. Mağazadan yaklaşık 6 ay önce yaklaşık 2 bin lira değerinde eşya satın alan Mesut K., borcunu ödeyemeyince evine haciz gönderildi. Bu duruma sinirlenen K., yanında getirdiği kuru sıkı tabancayla iş yerine gitti. İş yeri sahipleri ile konuşan Mesut K., sinirlenerek yanındaki silahı çıkardı. Bir anda ne olduğunu anlamaya çalışan iş yeri çalışanları, korku içerisinde sağa sola kaçışmaya başladı. Silahı bazen şakağına doğrultan şahıs uzun süre personelle tartışmasını sürdürdü. 

İhbar üzerine olay yerine çok sayıda polis ekibi sevk edildi. Polis ekipleri, yaklaşık 15 dakika öfkeli şahsı ikna etmeye çalıştı. Bu sırada olası bir olumsuzluğa karşı olay yerine sağlık ekipleri çağırıldı. 

Şahsın borcunu ödeyememesi üzerine silahıyla mağazaya gittiğini belirten çevredekiler, zanlının silahıyla çalışanları rehin aldığını, zaman zaman da tabancayı kendi şakağına götürdüğünü ifade etti. 

Silahlı şahıs polislerin uzun çabası sonucu ikna edilerek Kulaksız Polis Merkezi'ne götürüldü. 

Polisin olayla ilgili araştırması sürüyor.