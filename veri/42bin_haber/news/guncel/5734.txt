Antisemitizme karşıyız
Dışişleri Bakanı Davutoğlu, Başbakan Erdoğan'ın siyonizmle ilgili sözlerinin 'antisemitizm' gibi gösterilmeye çalışıldığını belirterek "Başbakan antisemitizme karşı en net açıklamalarda bulunan liderlerden biridir. Anti-semitizme karşıyız. Ancak İsrail'in yayılmacı politikalarına ve saldırgan tutumuna da karşıyız" dedi.

DIŞİŞLERİ Bakanı Ahmet Davutoğlu, Başbakan Recep Tayyip Erdoğan'ın İsrail konusundaki açıklamalarını, "anti-semitizm" olarak gösterilmeye çalışılmasına sert cevap verdi. Davutoğlu, "Başbakan belki de dünyada antisemitizme dönük en net açıklamalarda bulunan liderlerden biridir. Anti-semitizme karşıyız. Ancak İsrail'in yayılmacı politikalarına ve saldırgan tutumuna da karşı çıkmaya devam ederiz" dedi.
Davutoğlu, Romanya Dışişleri Bakanı Titus Corlatean görüşmesinin ardından ortak basın toplantısı düzenledi. Davutoğlu, ABD Kongresi'nden bazı üyelerin Başbakan Erdoğan'ın İsrail ile ilgili sözlerini eleştirmesiyle ilgili soruya, ABD Dışişleri Bakanı John Kerry'nin Türkiye ziyareti sırasında Ankara'nın bakış açısını aktardığı cevabını verdi. Davutoğlu, "Başbakan Erdoğan'ın geçmiş konuşmaları ve bahse konu konuşma da ele alındığında belki de dünyada antisemitizme dönük en net açıklamalarda bulunan liderlerden birinin Başbakan Erdoğan olduğundan kimsenin şüphe duymaması gerekir" dedi. Davutoğlu, şöyle devam etti: "Bu konularda bizim tutumumuz açıktır, antisemitizme karşıyız. Ancak İsrail'in bölgedeki yayılmacı politikalarına ve bu yayılmacı politikalara dayalı saldırgan tutumuna da her zaman en gür sesle karşı çıktık, çıkmaya devam ederiz. Bundan kimsenin tereddüdü olmasın. Türkiye bu anlamda hiç kimseye izahat borcu olmayan bir tarihi sicile sahiptir. Bütün Avrupa'da gettolar, Holocaust yaşanırken, son 600 yıl içinde ülkemiz her tür Yahudi cemaati için bir sığınak olmuştur. Bundan sonra da insan hakları konusunda sıkıntı çeken her topluma kapımız açıktır. Kimse bu konuları istismar ederek Türkiye'nin bu bembeyaz siciline leke getirmeye çalışmamalıdır. Yine kimse bu tür yollarla İsrail'in son derece saldırgan tutumunu tecviz etmeye ve onu mazur göstermeye de gayret etmemelidir."
Türkiye'nin tutumunun açık ve net olduğunu, her türlü ırkçılığa ve antisemitizme karşı olduğunu vurgulayan Davutoğlu, Türkiye'nin İsrail-Filistin sorununda iki devletli çözüme dayalı olarak bütün devletlerin barış içinde bir arada yaşaması ilkesini savunduğunu kaydetti. Davutoğlu, bu konulardaki açık tutumlarını her zeminde dile getirdiklerini ve dile getirmeye devam edeceklerini söyledi.
KUTUKUT 

Suriye bize Bosna'yı hatırlatıyor 
DIŞİŞLERİ Davutoğlu, AB'nin, Suriye'ye uyguladığı silah ambargosunu kaldırma tartışmalarıyla ilgili sorular üzerine de "Suriye'de olanlar bize Bosna'yı hatırlatıyor" diyerek şöyle devam etti: "Bosna Hersek'e silah ambargosu vardı; Yugoslavya elinde hiçbir imkan olmayan Bosnalıları vuruyordu. Orada yaşanan katliamlara, uluslararası toplum üç yıl kayıtsız kaldı. Şimdi de Suriye'de aynı şey yaşanıyor. Düzenli ordu, elindeki bütün silahları kullanabiliyor, 3'üncü ülkelerden rahatlıkla silah alabiliyor. Suriye halkının, kendini savunma imkanı bile yok. Bu adaletsizliği gidermek lazım. Süratle rejimin katliamlarını durduracak adımların atılması lazım. Sivil halkın bu şekilde savunmasız kalmasına kayıtsız kalınmasını doğru bulmuyoruz."