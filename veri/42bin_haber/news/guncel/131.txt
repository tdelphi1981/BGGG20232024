Sıra geldi e-muhtıraya
TBMM Darbeleri ve Muhtıraları Araştırma Komisyonu bünyesinde kurulan '28 Şubat - 27 Nisan Alt Komisyonu' bayram sonrasında ilk çalışmasını yarın gerçekleştirecek. Toplantıda komisyonun gündemine 27 Nisan'ı aydınlatacak isimlere davet gönderilip gönderilmeyeceği konusu gelecek.
 AKŞAM'a konuşan Komisyon Başkanı Nimet Baş, 'Başbakan Erdoğan'dan randevu talep edecek misiniz?' soruna,'Bunu gündeme alacağız' yanıtı verdi. Baş şöyle konuştu: '27 Nisan'a ilişkin hangi isimlere davet gideceği henüz netleşmedi. Biz dinleme kararı alıp davetiye çıkarmadan hiçbir ismi paylaşmadık bugüne kadar. Sayın Başbakan'dan randevu talep edilip edilmeyeceğini de gündemimize alarak karara bağlayacağız.'
 ŞEKER'DEN DİLEKÇE
 CHP'li üye Mehmet Şeker ise, bayram öncesi komisyona bir dilekçe vererek Cumhurbaşkanı Gül, Başbakan Erdoğan, e-muhtırayı veren dönemin Genelkurmay Başkanı Yaşar Büyükanıt, TBMM Başkanı Çiçek, Başbakan Yardımcısı Arınç ve 'Kozmik oda' aramalarında görev alan Hakim Kadir Kayan'ın da dinlenmesini istedi. Şeker 'Eğer dilekçem komisyon gündemine alınmazsa, 'bir şeylerin üzerini örtmeye çalışıyorlar' demektir' dedi.
 Yelda GÖKDAĞ / ANKARA