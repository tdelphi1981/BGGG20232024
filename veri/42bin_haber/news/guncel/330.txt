Gül: "Erdoğan'ın söylemi benimkinden farklı"
Cumhurbaşkanı Abdullah Gül, Financial Times gazetesine verdiği röportajda, Başbakan Erdoğan ile aralarındaki farkı anlattı. Gül, "Erdoğan'ın söylemi benimkinden farklı" dedi.(Metin Güneş / CNN TÜRK / Londra) -- Türkiye'nin son 10 yıldaki başarısının AB'ye girme arzusundan kaynaklandığını söyleyen Gül, Ankara'nın üyelik için gösterdiği çabayı iki katına çıkarması gerektiğini de belirtti. 

Financial Times, Gül'ün sözlerini, "ülkenin başbakanının yaklaşımı ile tam bir tezat teşkil ediyor"  diye niteledi.

Gül'ün Türkiye'nin yeni anayasası üzerinde fikir birliği olmasının gerekli olduğu görüşünde olduğunu belirten gazete, ancak Başbakan Recep Tayyip Erdoğan'ın anayasanın yürütme organıyla ilgili tartışmalı bazı hükümler içermesi için sürdürdüğü kampanyayı hızlandırdığına dikkat çekti.

Financial Times yazarı Daniel Dombey şu değerlendirmeyi yaptı:

"Batı'yla değil de Ortadoğu ile bağlara daha fazla önem veren Erdoğan, son günlerde Türkiye'ye idam cezasının geri getirilmesini önerdi ki, bu adım Ankara'nın AB planlarının sonu anlamına gelir."

"Ama Gül, Brüksel ile müzakerelerde karşılaşılan zoruklara rağmen, ülkenin son 10 yıl içinde elde ettiği siyasi istikrar ve ekonomik büyümenin ana nedeninin bloğa katılmak için gösterdiği gayret olduğunu söyledi."

Financial Times, Gül'ün şu sözlerine de yer verdi:

"Son 10 yılda uygulanan bu reformların bütününe bakarsanız, AB mevzuatından uyarlandığını görürsünüz. Burada duramayız; bu yeterli değil... Reformları güçlü bir şekilde ilerletmemiz gerekli."

Financial Times yazarı şu değerlendirmeyi yaptı:

"Türkiye'de laik yönelimli muhalafetin zayıf ve popüler olmadığı bir zamanda, ülkenin siyasi sahnesi iki adamın boyunduruğu altında. Özellikle de Erdoğan büyük ölçüde  kendisi için planladığı düşünülen başkanlık makamının yetkilerini arttırmaya çalışıyor."

"İnanmadığım birşeyi söylemem"

Gül'ün "İslam kökenli" Adalet ve Kalkınma Partisi'ni Erdoğan ile birlikte inşa ettiklerini vurguladığının belirtildiği yazıda Gül'ün şu sözlerine yer veriliyor:

"Onun (Erdoğan) söylemi benimkinden farklı. Ben Cumhurbaşkanı olarak bir politikacı değilim...Ben resime daha geniş açıdan bakarım ya da temsil ederim ve herkesi kucaklarım..(ama) inanmadığım birşeyi de söylemem."

Yazar, Gül'ün bu sözlerinin de siyasi muhalifleriyle "dövüşken bir tutum" içinde olan Erdoğan ile  tezat oluşturduğunu belirterek, Cumhurbaşkanı'nın Türkiye'de demokratik kuvvetler ayrılığının işleyebilmesi için güçlü bir muhalefete ihtiyaç olduğu şeklindeki sözlerine dikkat çekti.

Tekrar başbakan olmak hakkında ne düşündüğü sorulan Gül'ün yanıtı, "Henüz çok erken, daha iki yılım var" şeklinde oldu.