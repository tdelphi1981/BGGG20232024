Şahinkaya'nın tutuklanması talep edildi
12 Eylül davasında dönemin Genelkurmay Başkanı Kenan Evren ile Hava Kuvvetleri Komutanı emekli Orgeneral Tahsin Şahinkaya'nın yargılanmasına devam ediliyor. Davanın bugün ki duruşmasında müdahil avukatlar, sanıkların mahkemede bulunmamasına tepki gösterdi. Tahsin Şahinkaya'nın İstanbul GATA'da ayakta tedavi gördüğüne dair yazısını mahkemeye sunan avukatlar, Şahinkaya'nın tutuklanmasını istedi.
Ankara 12. Ağır Ceza Mahkemesi'nde görülen Kenan Evren ve Tahsin Şahinkaya'nın yargılandığı 12 Eylül davasının 12. duruşmasına bugün başlandı. Mahkeme başkanı Genelkurmay Başkanlığı, MİT, TBMM gibi bazı kurumlardan istenilen bilgi ve belgelerin mahkemeye ulaştırıldığını açıkladı. 1 Mayıs olayları ile ilgili olarak ise MİT'in kendilerinde herhangi bir belge olmadığına dair bilgisi mahkemeye bildirildi. Müdahil avukatlar duruşmanın hemen başında sanıkların mahkemede hazır bulunmamasına tepki göstererek, İstanbul GATA tarafından yazılan bir yazıyı mahkeme başkanına sundu. Tümgeneral imzası ile GATA'dan gönderilen yazıda Şahinkaya'nın tedavisinin ayakta görüldüğüne dikkat çekilerek, Şahinkaya'nın tutuklanmasına karar verilmesi ve mahkemede hazır bulunması istendi. 

Duruşmada, avukatlar sanıkların durumları ile ilgili olarak itirazlarını sürdürürken, mahkeme başkanı da kurumlardan gelen resmi belgeler hakkında bilgi verecek. Mahkemenin kararını öğleden sonra vermesi bekleniyor.