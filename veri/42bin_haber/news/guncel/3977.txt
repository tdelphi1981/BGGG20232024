Ağaç mutfağın içinde kaldı!
BOLU Gölcük Tabiat Parkı'nda bulunan restorana yapılacak ek bölümün olduğu yerdeki dev çam ağacının kesilmemesi için proje değiştirilince, ağaç mutfağın içerisinde kaldı.
Gölcük Tabiat Parkı'nda piknik alanlarının bulunduğu yerde bulunan restoranın işletmecisi Murat Abak, restoranın arka bölümüne ek bina yapımı için geçen yıl Ağustos ayında proje hazırlattı. Gölcük'ün işletme hakkını elinde bulunduran Bolu Belediyesi ağacın kesilmemesine karar verince, proje değiştirilerek yeni bir proje hazırlandı. Çam ağacının kesilmemesi için yapılan değişikliğin ardından 250 yaşında olduğu tahmin edilen çam ağacı mutfağın içerisinde kaldı. Çam ağacının mutfağın tam ortasından geçerek çatıdan yükselmesi ilginç bir görüntü oluşturdu.Restoranın sahibi Murat Abak, "Mutfak için Ağustos ayında tadilat çalışmasına başladık. Bir baktık ki o alanda 250 yıllık bir çam ağacı var. Bolu Belediyesi ağacın kesilmesine karşı çıkınca projeyi değiştirdik. Tabi bu da bize ekstra bir maliyete neden oldu. Ama buna değdi. İyi ki ağaç kesilmedi. Çok da güzel bir görüntü oldu" dedi.