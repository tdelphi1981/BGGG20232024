2013-SBS Başvuru Kılavuzu yayımlandı
8. sınıf öğrencilerinin gireceği Ortaöğretim Kurumlarına Geçiş Sistemi Seviye Belirleme Sınavı'nın (SBS) başvuruları 4-22 Mart'ta yapılacak. 8 Haziran'da düzenlenecek sınavın sonuçları ise 12 Temmuz'da açıklanacak.
Milli Eğitim Bakanlığı 2013-SBS Başvuru Kılavuzu'nu yayımladı. Buna göre, 4-22 Mart tarihlerinde başvurularını yapan öğrencilerin Sınav Giriş Belgeleri, 27 Mayıs'ta internette yayımlanacak. Sınav, 8 Haziran'da düzenlenecek sonuçları ise 12 Temmuz'da duyurulacak.

Öğrenciler bilgi almak için YEĞİTEK Ölçme, Değerlendirme ve Yerleştirme Grup Başkanlığı'nın yanı sıra 'Alo 147' MEB İletişim Merkezi'ne arayabilecek.

Sınav tüm il merkezleriyle başvuru sayısına göre gerekli görülen ilçe merkezlerinde yapılacak. Yurt dışında ise en az on öğrenci olması durumunda Lefkoşa, Riyad, Medine, Cidde, Tebük, Kuveyt, Aşkabat, Taşkent, Bakü, ve Bişkek'te merkezi sistemle aynı anda sınav yapılacak.

2013-SBS'nin başvuru işlemleri e-Okul sistemi üzerinden gerçekleştirilecek. Bu nedenle öğrencilerin sistemdeki bilgilerinin güncel olması gerekiyor. Öğrenciler sınav kılavuzuna www.meb.gov.tr ve www.oges.meb.gov.tr adreslerinden ulaşabilecek. Polis kolejine başvuracak öğrenciler ise başvuru işlemlerini Emniyet Genel Müdürlüğü'nün internet sitesinden takip edebilecek.

Sınava başvuracak öğrenciler bankaya sınav ücretlerini yatırmadan önce e-Okul sistemindeki bilgilerinin güncel olup olmadığını kayıtlı oldukları okul müdürlüklerinden kontrol ettirmesi gerekiyor. Öğrenciler 10 lira olan sınav ücretini Ziraat Bankası, Vakıflar Bankası, Halk Bankası'nın ilgi hesaplarına veya bu bankaların internet şubelerinden yatırabilecek.

E-Okul sistemindeki öğrenci bilgilerinin eksik veya hatalı olması, öğrenci sınav ücretinin yatırılmaması, yurt dışından başvuracak öğrencilerin belgelerinde eksiklik olması durumunda bu öğrencilerin başvuruları geçersiz sayılacak.

-İlk 30 dakikada sınav salonu terk edilmeyecek-

Öğrencilerin fotoğraflı sınav giriş belgeleri, okul müdürlüklerince onayladıktan sonra öğrencilere teslim edilecek. Belgesini kaybeden öğrenciler yeni belgelerini başvuru yaptıkları okul müdürlüklerinden alabilecek.

Özel eğitime ihtiyacı olan öğrencilerle ilgili düzenlemelere de yer verilen kılavuzda sınav konularına ilişkin de bilgi verildi. 20 Türkçe, 20 Matematik, 20 Fen ve Teknoloji, 20 Sosyal Bilgiler ve 20 yabancı dil olmak üzere toplam 100 sorudan oluşan sınav 120 dakika sürecek. Nüfus cüzdanı veya pasaportu yanında olmayan öğrenci sınava alınmayacak. Öğrenciler, 'fotoğraflı sınav giriş belgesindeki fotoğrafıyla karşılaştırıldığında tanınmasını sağlayacak bir kıyafetle' sınava girebilecek.

Sınav başladıktan sonra ilk 20 dakika içinde gelen öğrenciler sınava alınacak, sınav güvenliği için ilk 30 dakikada sınav salonu terk edilmeyecek.

2013'SBS sonuçları 12 Temmuz'da www.meb.gov.tr ve oges.meb.gov.tr internet adreslerinde yayımlanacak. Sonuçlar postayla gönderilmeyecek.