Bülent Arınç: Almanya'daki yangın bütün ihtimallerle takip ediliyor
Başbakan Yardımcısı Bülent Arınç, Bakanlar Kurulu toplantısı sonrası düzenlediği basın toplantısında, Almanya'da yangın sonucu hayatını kaybeden 8 vatandaşla ilgili olarak 'bütün ihtimalleri içerisine alan bir sürecin takip edildiğini' söyledi.
Arınç, yaptığı açıklamada "Almanya'da meydana gelen elim üzücü olay sebebiyle kısa bilgi verdi. Almanya Stuttgart'ta çok yakın Backnang şehrinde 9 Mart'ı 10 Mart'a bağlayan gece 04.00 sularında Türk ailelerin binada yangın meydana geldi. 

Anne Nazlı Özcan ve 7 çocuğu vefat etti. 8 yurttaşımızı kaybettik, fevkalade üzüntü duyuyoruz. Allah rahmet etsin. Ailelerine ve bütün millete başsağlığı temenni ediyoruz." dedi.

Arınç, "Bu olayla ilgili olarak bütün ihtimalleri içerisine alan bir süreç takip ediliyor. Şüphesiz yangının çıkış sebebi üzerinde farklı iddialar olabilir. Bir teknik arıza olabileceği gibi bir başka maksatla yapılmış bir acı olayla da karşı karşıya gelinebilir." diye ekledi.

MERKEL'İN AÇIKLAMASINA DİKKAT ÇEKTİ

Bu konuda Alman makamlarının da ciddi bir soruşturma yürüttüğünü, büyükelçiler ve görevli bürokratlar aracılığıyla süreci yakından takip ettiklerini belirten Arınç, şöyle devam etti: "Sonucundan emin olmak istediğimizi karşı tarafa iletmiş bulunuyoruz. 

Alman makamları da bu konu üzerinde şu ana kadar ciddiyetle duruyorlar. Özellikle Berlin Büyükelçimiz, eyalet başkanı birlikte olmuşlar, aileler ziyaret edilmiş. Baş sağlığı dilenmiş. Daha sonra da göçten ve uyumdan sorumlu bakan Böhmer, Berlin büyükelçiliğimiz telefonla arayarak federal hükümetin taziyelerini iletmiştir. 

Biraz önce aldığımız haberle de 'derinden sarsıldım' şeklinde açıklama yapmak suretiyle hükümetimize başsağlığı dileklerini iletmiştir. 8 Türk göçmenin hayatını kaybettiğini yangının kendisini derinden sarstığını ifade etmiş, yangının açıklığa kavuşturulması için her türlü yardım sözü verdiğini ifade etmiştir. 'Konunun peşini bırakmayacağımızdan kimsenin şüphesi yoktur' şeklinde bir açıklama yapmıştır."

CENAZELER ÖZEL UÇAKLA AFYON'A GİDECEK

Ölen yurttaşların otopsilerinin yarın sabah biteceğini söyleyen Arınç, cenaze süreci ile ilgili olarak da şu bilgileri verdi: "Yarın mümkün olabilirse, yetişebilirse 10.30 gibi oradaki Diyanet İşleri Başkanlığı Türk İslam Birliği Camisi'nde cenaze namazları kılınacak ve ölülerimiz özel bir uçakla Türkiyeye nakledilecektir. 

Varılan karar gereğince bütün vefat edenler Afyonda defnedilmiş olacak. Bu akşam veya yarın en geç yarın sabah da sayın Başbakan Yardımcımız Bekir Bozdağ ve Orman ve Su İşleri Bakanı Veysel Eroğlu da bu uçakla gidecekler, olay yerini inceleyip cenaze namazana katılacaklar, cenazelerimizi alarak Afyon Zafer Havaalanına veya askeri havaalanına inmek suretiyle görevlerini yerine getirmiş olacaklardır." 

ESİK OLAYLARI ANIMSATTI

Arınç, bu konuyla ilgili son olarak "Böyle bir yangın olayı olduğunda geçmişte yaşanan acı olayları hatırlamamak, bağlantı kurmamak mümkün olmuyor. Ancak bu olayın kendine özgü sebebi de olabilir. 

Ciddi bir soruşturma ve soruşturma neticesinde elde edilecek bilgi ve bulguları yine milletimizle paylaşacağız. Türkiye ve hükümet olarak bu olayın sonuna kadar takipçisi olacağımızı tekrar ifade etmek istiyorum." ifadelerini kullandı.

ET VE SÜT KURUMU GELİYOR

Toplantıda Gıda, Tarım ve Hayvancılık Bakanı'nın da sunum yaptığını belirten Bülent Arınç, "Et ve süt üreticilerini yakından ilgilendiren bir konudur. Hayvansal ürünler piyasa düzenleme mekanizması Et ve Süt Kurumu olarak yeni bir kurum kurulmaktadır. Et Balık ismi Et ve Süt Kurumu olarak yeniden düzenlenmektedir. 

Hem hükümet programımızda hem ulusal programda yer almış hususlardan biridir. Hem üreticileri hem tüketicileri doğrudan korumaya yönelik onların menfaatlerinin ve çıkarlarını en üst noktada tutmak amacıyla Et Balık, Et ve Süt Kurumu olarak yeniden düzenlenecek. Gıda Bakanlığı'na bağlı bir düzenleme mekanizmaası olarak faaliyete geçecektir. Yasal ve idari olarak alınacak tedbirler de öngörülmüştür." diye kaydetti.

İçişleri Bakanı Muammer Güler'in iki konuda bilgi sunduğunu belirten Arınç, bunların Cilvegözü'ndeki terör olayının aydınlatılması ve PKK'nın elindeki kamu görevlilerinin ne zaman ve ne şekilde Türkiye'ye gelecekleri olduğunu aktardı.

Arınç, son olarak TBMM'ye giden 4. Yargı Paketi ile ilgili aldıkları habere göre tasarının Adalet Komisyonu'nda görüşülmeye başlayacağını, önümüzdeki hafta tamamlanması ve Genel Kurul'a gelmesinin beklenmekte olduğunu dile getirdi.