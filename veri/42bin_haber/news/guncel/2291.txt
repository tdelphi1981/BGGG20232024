"Bağlamalarımızdan bile parmak izi alındı"
Grup Yorum'dan polis baskınına ilişkin yapılan açıklamada, Emniyet'in verdiği bilgilere dayalı yapılan haberler yalanlandı ve "Kültür merkezimizin tek bir kapısı var, 'kozmik oda' dedikleri de fotoğraf odası" denildi. DHKP-C adı altında 18 Ocak'ta yapılan operasyonda çalışmalarını yürüttükleri İdil Kültür Merkezi basılan ve üyeleri gözaltına alınan Grup Yorum açıklama yaptı. Sabaha karşı 04.30'da yapılan baskının yapılış şekli ve gözaltı sürecinin hukuk dışılığı ve akıldışılığı açıkça gösterdiği belirtilen açıklamada, "Bu sürecin adı esas olarak eşkiyalıktır" denildi.

Yapılan baskın adı altında "yağma ve talan" olduğu söylenen açıklamada, "Eşkiyalıktır çünkü, baskın adı altında yağma ve talan vardır; arama adı altında kırıp dökme; yıkıp dağıtma vardır; medya eliyle yürütülen yalanlar ve iftiralar vardır; işkenceler ve kurulmak istenen komplolar vardır" ifadeleri yer aldı.

"Polis avukat ve Grup Yorum'dan hiç kimse olmadan yalnız arama yaptı"

Aramaların baştan sona hukuksuz ve yasadışı yapıldığı ifade edilen açıklamada, kapının zili bile çalınmadan doğrudan koçbaşlarıyla kapılar yıkılarak içeri girildiği, girer girmez de içeride bulunan herkese gaz sıkılarak, dipçik darbeleriyle yerlerde sürüklenerek gözaltına alındıkları anlatıldı. İdil Kültür Merkezi'nin hiçbir çalışanı olmadan ve avukat bulunmadan aramalar yapıldığı, saatler süren aramalara ilişkin ise polisin sadece 10 dakikalık kamera kaydı yaptığı belirtilen açıklamada, şunlar söylendi:

"Bütün harddiskler alınmıştır. Her birinin birer kopyası alınıp asıllarının bırakılması gerekilirken tek bir kopya bırakılmamıştır. Bunların içinde Grup Yorum''un stüdyoda bulunan ve albüm kayıtlarını içeren harddisk de vardır. Yorum şarkılarına daha yayınlanmadan el konulmuştur. Bunun adı gasptır. Bilgisayarlarımızı kopya bırakmadan alanlar, yeni komplolar kurabilir. Kendi istedikleri bilgileri istedikleri bilgisayara yükleyebilir. Kurumumuzun dört bir tarafında, pencerelerde, buz dolabında, çamaşır makinasında, enstrümanlarda, kısacası her yerde parmak izi taraması yapmışlardır. Nedeni nedir?"

"Değerli tüm elektronik eşyalar ve yasal kitap ve dergiler alındı"

Hiçbir eşyalarını yerinde bulamadıklarını, el tabletlerinden, müzikçalarlara, fotoğraf makinelerinden, ceplerdeki paralarına kadar değerli hiçbir şeyi yerinde bulamadıklarını açıklamalarında söyleyen Grup Yorum üyeleri açıklamalarında, "Ortada adeta bir yağma vardır. Tavır Yayınları'ndan çıkarılan ve Türkiye'nin pekçok yerindeki kitabevlerinde hala satışı yapılan kitaplarımızın pek çoğuna el konulmuştur. Tavır Dergisi'nin son sayısının hepsi balya balya alınmıştır. Kafeteryamızın kitap standı bölümünde yeralan satış amaçlı konulan çeşitli yayınevlerine ait tüm kitaplar alınmıştır. Amaç tamamen maddi zarara uğratmaktır" ifadelerini kullandı.
 
Kültür Merkezi'ndeki tüm eşyaların yerlere saçılarak parçalandığı anlatılan açıklamada, elektronik eşyaların kasıtlı olarak parçalandığı ve kullanılmaz hale getirildiği belirtilerek, "Parmak izi alınacak diye tüm eşyalar siyah tozla kirletilmiştir. Enstrümanlarımızda dahi parmak izi aranmıştır" denildi.

"Kozmik oda' dedikleri fotoğraf stüdyosu"

Emniyetin verdiği bilgiler üzerine basında yer alan "11 çelik kapı kırılarak içeri girildi" şeklindeki haberlere de yanıt verilen Grup Yorum açıklamasında, şunlar belirtildi:

"Yalan ve iftira vardır. Çünkü 11 çelik kapının arka arkaya kırılarak içeri girildiği söylenmiştir. İçeride bir kozmik oda olduğu söylenmiştir. Tüm basını çağırıp gösterdiğimiz gibi sadece 1 giriş kapımız vardır. Bir de en arkada tüm kurumlarda olduğu gibi acil çıkış kapımız vardır. Arka arkaya 11 çelik kapının olduğu adice bir yalandır. 'Kozmik oda' yani özel olarak izole edilmiş oda dedikleri, FOSEM'e ait sinema ve fotoğraf işlerinin yapıldığı odadır. Diğer odalardan hiçbir farkı yoktur. Kapısı da diğer odalar gibi ahşaptır ve aynı koridora açılmaktadır. İçeridede görsel materyaller, sinema dergileri, kitapları ve görüntü arşivi yeralmaktadır. İdil Kültür Merkezi'nde halk için sanat üretiyoruz. Gizli odalara ihtiyacımız yok. Gece yarısı çekilen görüntülerle, çelik kapı, kozmik oda gibi yalanlarla 'gizli işler' çevrilen yerler gibi göstermek, terörize edip şaibeler yaratmak amacını güdülmektedir. Bu ülkeden kapalı kapılar ardında, halktan gizli bir şekilde ve halk aleyhine kimlerin, kimlerle ne kararlar aldığı tahmin edilemez bir şey değil. Bu yalanları kimseye yutturamazlar."

"Ters kelepçe, su ve tuvalet izni verilmedi"

Gözaltına alındıktan sonra polis otobüsünde 13 saat boyunca tersten kelepçeleri olarak tutuldukları, Emniyet'e götürülmediklerini kaydeden Grup Yorum üyeleri, "işkence" olarak niteledikleri uygulamalarla ilgili şunları söyledi:

"Nereye götürürlerse götürsünler ters kelepçelemeye devam ettiler. Adliyeye getirildiğimizde de, nezarethanede bile saatlerce ters kelepçeli bir halde beklettiler. Avukatlarımızın yoğun itirazı üzerine, nezarethanede hiçbir şekilde kelepçe takılamayacağı söylenmesine rağmen, ters kelepçeyi çözerek önden kelepçelediler. Kelepçe elimizde her zaman kaldı. Kelepçeler özellikle sıkılarak bileklerimizin kesilmesi ve yaralanması sağlandı. Avuçlarımız şişti. Ama bu uygulama değişmedi. Gözaltı süresinde susuz bırakıldık. Avukatlarımızın getirdiği sular verilmedi. Kendilerinin getirdikleri suları içmemizi istediler. Onlara güvenmediğimizi ve kendi paramızla alınmasınını istedik, yapmadılar. Adliyenin içindeyken bile su içmemiz, avukatlarımızın getirdikleri suların bizlere verilmesi sorun oldu. Tuvalete gitmek işkenceye çevirildi. Saatlerce geciktirildi. Geciktirmek, saatlerce bekletmek rutin bir uygulama haline getirildi. Yani her saniyeyi işkenceye çevirmek, sistematik olarak devam ettirildi."
 
"Anayasal hak olan basın açıklamaları suç gibi gösterildi"

Anayasal hak olan basın açıklamalarının suç gibi gösterildiği, gerçek dışı iddialarla kendilerine karşı komplo girişiminde bulunulduğu ifade edilen Grup Yorum'un açıklamasında, tutuklanan İdil Kültür Merkezi çalışanları Veysel Şahin ve Gamze Keşkek'in tiyatro atölyesinin oyuncuları olduğu, şarkı sözü yazdıkları ve İstanbul'un mahallelerinde sokak tiyatrosu yaan sanatçılar oldukları belirtildi. Açıklamada, "Bütün gerçekler hiçe sayılmış, bu ülkenin hakimleri, savcıları Veysel ve Gamze için söylenenlerin kanıtlarına ihtiyaç duymadan tutuklamıştır onları" denildi.
 
Açıklamada, bütün uygulamaların kültür merkeziyle aynı anda basılan Yürüyüş Dergisi ve Gençlik Federasyonu'nda da uygulandığı belirtildi.

Açıklamada gözaltına alınan ve tutuklanan avukatlara da değinildi ve onlara karşı da bir komplo kurulduğu kaydedildi.

"Bu ses hiç susmayacak!" diye bitirilen açıklamada Veysel Şahin, Gamze Keşkek, "komplolarla tutuklananlar ve avukatların serbest bırakılması talep edildi ve albüm kayıtlarının derhal iade edilmesi istendi.