ALES başvuruları pazartesi başlayacak
Akademik Personel ve Lisansüstü Eğitimi Giriş Sınavı (ALES) ilkbahar dönemi başvuruları 11-20 Mart 2013 tarihleri arasında yapılacak.
ÖSYM'den yapılan açıklamaya göre, yükseköğretim kurumlarında öğretim görevlisi, okutman, araştırma görevlisi, uzman, çevirici ve eğitim öğretim planlamacısı kadrolarına açıktan veya öğretim elemanı dışındaki kadrolardan naklen atanabilmek için ve Türkiye'de bir lisansüstü eğitimi programında öğrenim görmek için ALES'e girmek gerekiyor.

Güzel Sanatlar Fakülteleri ile Konservatuvarlara alınacak yüksek lisans, sanatta yeterlik ve doktora öğrencilerinden ALES'e girmiş olma koşulu aranmıyor, ALES sonuçları değerlendirmeye tabi tutulmuyor.

Yükseköğretim kurumlarının öğretim elemanı ihtiyacının karşılanması amacıyla, lisansüstü öğrenimi görmek üzere yurt dışına gönderilecek adayların seçiminde de bu sınavın sonuçları kullanılacak.

Bu yolla yurt dışında lisansüstü öğrenim görmek isteyen adayların da bu sınava girmeleri gerekiyor. Mecburi hizmet yükümlülüğü olmaksızın, kendi imkânlarıyla yurt dışında lisansüstü öğrenim göreceklerin bu sınava girme zorunluluğu ise bulunmuyor.

Sınava, bir lisans programından mezun olabilecek durumda bulunanlar, lisans programını bitirenler ile denklik belgesi almış olmak kaydıyla yurt dışında lisans eğitimi görmüş olanlar başvurabilecek. ALES'e yabancı uyruklular da girebilecek.

Adaylar, 2013-ALES İlkbahar Dönemi Kılavuzu ile aday başvuru formuna başvuru tarihleri içinde ÖSYM'nin http://www.osym.gov.tr internet adresinden ulaşabilecek.