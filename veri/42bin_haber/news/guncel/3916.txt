Küçük Tunahan son yolculuğuna uğurlandı
İzmir'de kemik kanseri teşhisiyle tedavi gördüğü hastanede yaşamını yitiren 12 yaşındaki Tunahan Uğur'un cenazesi Aydın'da defnedildi.
Tedavi gördüğü İzmir Behçet Uz Çocuk Hastanesi Onkoloji Servisi'nde yaşamını yitiren Tunahan Uğur için Nazilli Koca Camisi'nde ikindi namazının ardından cenaze namazı kılındı.

Cenaze töreninde Tunahan'ın annesi Aslı Uğur, babası Özcan Uğur ve kız kardeşi Firdevs Uğur, güçlükle ayakta durabildi.

Törene katılan Nazilli Atatürk İlköğretim Okulu öğrencileri, Tunahan'ın tabutuna gül yaprakları serdi.

Törene, AK Parti Aydın Milletvekili Gültekin Kılınç, Nazilli Kaymakamı Mehmet Okur, Nazilli Belediye Başkanı Haluk Alıcık da katıldı.

Tunahan'ın cenazesi, kılınan namazın ardından Eğriboyun Mezarlığı'nda toprağa verildi.

-Futbolcular ziyaret etmişti-

Tunahan, öğrenim gördüğü Nazilli Atatürk İlköğretim Okulunun bahçesinde top oynarken karın ağrısı şikayetiyle ailesi tarafından hastaneye kaldırılmış ve yapılan tahliller sonucunda kanser teşhisi konulmuştu.

En büyük arzusu Galatasaraylı futbolcularla tanışmak olan Tunahan'ın bu isteği sosyal medyada da yer alınca, 6 Şubat'ta Manisa'da oynanan Türkiye-Çek Cumhuriyeti maçı için Manisa'ya gelen Galatasaraylı Burak Yılmaz, Hamit Altıntop, Selçuk İnan, Semih Kaya ve Umut Bulut'un yanı sıra Atletico Madrid'de forma giyen Arda Turan, İzmir Behçet Uz Hastanesine giderek Tunahan'ı ziyaret etmiş ve kendisine imzalı forma hediye etmişti.