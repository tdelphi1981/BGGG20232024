Çağırdığı parkta ekmek bıçağıyla öldürdü
ANTALYA'da 23 yaşındaki Orkun Usta, daha önceden arasında husumet olan 32 yaşındaki Kenan Kalkan'ı çağırdığı parkta ekmek bıçağıyla öldürdü.
Olay, dün saat 20.30 sıralarında Meydan Kavağı Mahallesi, 1565'inci Sokak'ta meydana geldi. İddiaya göre Orkun Usta, önceden aralarında husumet bulunan Kenan Kalkan'ı konuşmak için parka çağırdı. Parkta bir araya gelen ikili, bir süre sonra tartışmaya başladı. Yanında getirdiği ekmek bıçağını Kenan Kalkan'ın göğsüne ve kasığına saplayan Orkun Usta, olay yerinden uzaklaştı. 

Çevredekilerin çağırdığı ambulansla Antalya Eğitim ve Araştırma Hastanesi'ne götürülen Kalkan, müdahaleye rağmen yaşamını yitirdi. Olay yerine gelen ekipler, kısa süre sonra Orkun Usta'yı yakalayıp gözaltına aldı. Suç aleti bıçakla birlikte Asayiş Şube Müdürlüğü'ne götürülen şüpheli, sorgusunun ardından adliyeye sevk edildi.