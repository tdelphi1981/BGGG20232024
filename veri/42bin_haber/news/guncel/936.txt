Ergenekon avukatlarına suç duyurusu
Ergenekon davasında geçtiğimiz hafta elleri ile masalara, ayakları ile de yerlere vurarak üye hakimlerin sözlerini keserek yargılamayı engelledikleri iddia edilen Ergenekon davası sanık avukatları hakkında suç duyurusunda bulunulmasına karar verildi.
 İstanbul 13. Ağır Ceza Mahkemesi'nde görülen Ergenekon davasının talep duruşmasında, 13 Aralık 2012 tarihli duruşmada taşkınlık çıkaran ve yargılamayı engelleyen sanık avukatları hakkında suç duyurusunda bulunuldu.
 Kararı okuyan Mahkeme Başkanı Hasan Hüseyin Özese, bahse konu duruşma sırasında avukatlar tarafından üye hakimlerin konuşmalarının engellendiğini söyledi. Başkan Özese, daha önce de disiplinsiz davranışları nedeniyle birçok defa kendisinen duruşmalara katılması yasaklanan, en son yasa değişikliği nedeniyle duruşmaya katılan avukat Vural Ergül'ün sebep olduğu taşkınlık üzerine duruşma salonundan çıkarılması yönünde mahkeme kararı verildiği, ancak sanık avukatları tarafından Ergül'ün güvenlik güçlerince salondan çıkarılmasına engel olunduğunu hatırlattı. Bu taşkınlıklar nedeniyle duruşmaya 4 kez ara verilmek sorunda kalındığı, Ergül'ün duruşma salonundan çıkarılması için de duruşmanın 1,5 saat yapılamadığı ifadesine yer verildi.
 Başkan Özese, Silivri Cumhuriyet savcılığına yapılacak suç duyurusuna, görüntülü ve sesli olarak kaydedilen duruşma tutanaklarının da ilave edilmesini karar bağladıklarını açıkladı.
 13 Aralık 2012 tarihli duruşmadan bu yana sanıklar ve avukatları tarafından yapılan sözlü ve yazılı taleplerin celse arasında değerlendirilmesine karar verilirken tutuklu sanıkların tutukluluk hallerinin de devamına hükmedildi. Başkan Özese, sanıklar hakkındaki kuvvetli suç şüphesinin devam ettiğini, AİHM makul tutukluluk süresine uyulduğunu, uygulanabilecek adli kontrol tedbirlerinin yetersiz kalacağını da belirterek ilgili yasa gereği sanıkların tahliye taleplerinin reddine karar verdiklerini bildirdi.
 Duruşma, 27 Aralık 2012 gününe ertelendi.
 CİHAN
  