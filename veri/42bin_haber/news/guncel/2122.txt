8 aylık bebeğin üzerine çaydanlık devrildi
BURSA'nın İnegöl İlçesi'nde, üzerine çaydanlık devrilen 8 aylık Ali Rahman Yıldırım adlı bebeğin vücudunun yüzde 70'i yandı. İnegöl Devlet Hastanesi'ne kaldırılan bebek, durumunun ciddi olması nedeniyle ambulans helikopterle Uludağ Üniversitesi Tıp Fakültesi Hastanesi'ne sevk edildi.
Cumhuriyet Mahallesi Mozaik Sokak'ta bulunan evde, anne Seher Yıldırım mutfakta kahvaltı hazırlamaya başladı. Yerde bulunan 8 aylık Ali Rahman Yıldırım, ayağa kalkmak için kahvaltı masasının yere sarkan örtüsüne tutundu. Örtünün kayması sonucunda masa üstünde tepsi içinde bulunan sıcak su dolu çaydanlık, bebeğin üzerine devrildi. Yanan bebek, annesi ile birlikte özel araçla İnegöl Devlet Hastanesi acil servisine getirildi.

Acil serviste yapılan müdahale sonucunda, yüzünden ayaklarına kadar vücudunun çeşitli yerlerinde 2'nci ve 3'üncü derece yanıklar bulanan bebeğin sevkine karar verildi.

Yapılan telefon görüşmeleri sırasında bünyesinde yanık ünitesi bulunan hastane arandı. Yaklaşık 3.5 saatlik bekleyişin ardından Uludağ Üniversitesi Tıp Fakültesi'nden sevindirici haber geldi. Saat 14.30 sıralarında gelen haber üzerine, Bursa'dan gelen ambulans helikopter, ilçe stadyumuna inerek bebeği Uludağ Üniversitesi Tıp Fakültesi Hastanesi'ne götürdü. 

Vücudunun yüzde 70'i yanan bebeğin hayati tehlikesinin devam ettiği bildirildi.