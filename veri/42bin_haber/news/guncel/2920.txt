Son savunmalarını Kürtçe yapan sanıklara 18 yıl 7 ay ceza verildi
İstanbul'da özel yetkili mahkemelerde ilk kez Kürtçe savunma yapıldı. Kamuoyunda 4. yargı paketi olarak bilinen ve ana dilde savunmaya izin veren yasayla birlikte mahkemelerde Kürtçe savunmalar da başladı. İstanbul 12. Ağır Ceza Mahkemesi'nde yaklaşık 2 yıldır yargılanan sanıklar son duruşmada Kürtçe savunma yaptı. Son savunmalarını Kürtçe yapan sanıklar 18 yıl 7 ay hapis cezasına çarptırıldı.
Ana dilde savunmaya izin veren Ceza Muhakemesi Kanunu ile Ceza ve Güvenlik Tedbirlerinin İnfazı Hakkında Kanunda Değişiklik Yapılmasına Dair Kanun 30 Ocak 2013'te Resmi Gazete'de yayınlandı. Mahkemelere bu düzenlemeyle ilgili bilgiler 31 Ocak'ta ulaştı. Ardından duruşmalarda Kürtçe savunma taleplerine de izin verilmeye başlandı.

 İstanbul'da da ilk olarak özel yetkili mahkemelerden İstanbul 12. Ağır Ceza Mahkemesi'nde Kürtçe savunmaya izin verildi. İETT araçlarına Molotof bombası atmak suçundan yaklaşık 2 yıldır tutuklu yargılanan sanıklar Kazım Karatoprak ve Selçuk Sünbül, Kürtçe savunma yapmak istediklerini belirtti. Sanıklar, kendilerine konuştukları lehçeyi bilen Abdurrahim Karatoprak'ın tercümanlık yapmasını istedi. Mahkeme, sanıkların bu talebini kabul ettikten sonra tercüman eşliğinde savunmaları alındı. Suçlamaları kabul etmeyen sanıklar tahliyelerini ve beraatlerini istedi.

Davayı karara bağlayan mahkeme, sanıkların 'PKK terör örgütü üyesi olmak, mala zarar vermek, patlayıcı madde bulundurmak ve İETT aracını ateşe vermek' suçlarından 18'er yıl 7'şer ay hapisle cezalandırılmalarına karar verdi. 
Sanıkların tutukluluk hallerinin devamına karar veren mahkeme, şoförü içindeyken İETT otobüsünü yakmaya kalkan sanıklar hakkında 'adam öldürmeye teşebbüs' suçundan ise suç duyurusunda bulundu.