Yurtdışı Danışma Kuruluna ünlü isimler
Yurtdışı Türkler ve Akraba Topluluklar Başkanlığı (YTB), çalışmalarında etkinlik ve verimliliği sağlayabilmek amacıyla oluşturduğu Yurtdışı Vatandaşlar Danışma Kurulu'nun üyelerini belirledi. Birçok kesimi çalışmalarına ortak etmeyi hedefleyen danışma kurulunda Merve Kavakçı İslam ve Muhtar Kent gibi isimler de bulunuyor.
YTB tarafından belirlenen ve 70 kişiden oluşan danışma kurulunun onur üyelikleri yurtdışında yaşayan birçok ünlü ismine verildi.
Kurulun onur üyeliklerine ABD'den Merve Kavakçı İslam ve Muhtar Kent getirilirken, Almanya'dan Fuat Mansuroğlu ve Prof. Dr. Yaşar Bilgin onur üyesi oldu. 
Bu kapsamda seçilen onur üyeleri şöyle:
Merve Kavakçı İslam (ABD), Muhtar Kent (ABD), Fuat Mansuroğlu, Prof. Dr. Yaşar Bilgin (Almanya), Mehmet Ali Karamemiş (Avustralya), Ayhan Bakan 
(Avusturya), Prof. Dr. Cafer Özkul(Fransa), Turgut Torunoğulları(Hollanda), Remzi Gür (İngiltere), Prof. Dr. Feridun Hamdullahpur (Kanada).

DANIŞMA KURULU NEDİR? 
Yurtdışı Vatandaşlar Danışma Kurulu (YVDK), yurtdışında yaşayan Türklere yönelik hizmet üreten kamu kurumlarının üst düzey görevlileri ve yurtdışındaki Türklerin yaşadıkları ülke veya bölgelerden seçilen üyelerden oluşuyor. 2013'te aktif olarak hizmet verecek olan kurul, yurtdışında yaşayan Türklerin sorunlarının tespiti ve yapılacak çalışmaların koordinasyonu ile ilgili tavsiyelerde bulunacak. Ayrıca kurul, Türk vatandaşlarının yaşadıkları ülkelede sosyal ve ekonomik hayata eşit katılımlarını sağlayacak öneriler geliştirecek. 
Söz konusu kurul, Türkiye'de üst düzey temsilciler ile yurtdışından 70 üyeden oluşuyor. Kurul üyeliği için 1,5 yıl önce başvurular alınmaya başlandı. Kurul, yurtdışındaki Türk vatandaşlarının temsilcileri ve kamu kurumlarının yetkili isimlerini aynı masada buluşturmayı ve sorunlara çözüm üretmeyi hedefliyor. Danışma Kurulu'nun altında komisyonlar kurulacak. Bu komisyonlar tespit edilen sorunların çözümü için çalışma yürütecek.
Onur üyelerinin yanı sıra birçok ülkeden yaklaşık 70 danışma kurulu üyesi seçildi.