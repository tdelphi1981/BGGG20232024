PKK'dan FLAŞ karar: Bahoz Erdal geri çekilecek
Kandil, İmralı'nın 'yol haritasına' uyma kararı aldı. Örgüt, Nevruz'da ateşkes ilan edecek, 15 Ağustos'ta ise sınır dışına çıkacak. Süreci sabote etmesinden endişe edilen Bahoz Erdal cephe gerisine çekilecek.
İmralı'dan BDP'ye giden mektup Kandil'e iletildi. İmralı'ya giden 2. heyette yer alan BDP'li Sırrı Süreyya Önder, dün Habur Sınır Kapısı'ndan geçerek Kuzey Irak'ın Duhok kentine gitti. Bunun üzerine Öcalan'ın mektubunu Kandil'e Önder'in götürdüğü iddiası ortaya atıldı. Ancak iddiayı yalanlayan BDP Genel Başkanı Demirtaş, mektupları milletvekilleriyle değil, 'uygun bir mekanizma' üzerinden gönderdiklerini açıkladı. Önder'in ise 'uçak korkusu' nedeniyle karayolunu tercih ettiği öğrenildi. Selahattin Demirtaş, Gültan Kışanak, Aysel Tuğluk ve Ahmet Türk'ün de bugün Kandil'e gideceği kaydedildi.
 
HEYET İMRALI'DAN BÖYLE DÖNMÜŞTÜ

 Yenişafak'ın haberine göre Kandil'e ulaştırılan Öcalan'ın yol haritasını 6 gündür değerlendiren örgütün, ateşkes ve geri çekilme takvimine uyacağı belirtildi. Nevruz'da ateşkes ilan etmesi beklenen PKK, 15 Ağustos itibariyle Kuzey Irak'a çekilmeyi planlıyor. Bölgesel Kürt Yönetimi de ateşkesle birlikte sınırda gözlem timleri konuşlandıracak. Örgütün ayrıca Bahoz Erdal kod adlı Suriyeli Fehman Hüseyin gibi radikal ve sürecin dışında hareket edebilecek isimleri cephe gerisi olarak adlandırılan bölgelere çekeceği öğrenildi.
 
ÇATIŞMAYIN, TALİMATI
 
Örgütün geçtiğimiz hafta itibariyle Türkiye kırsalındaki tüm birimlerine 'Askeri bölgelerden ve çatışmalardan uzak durun' talimatı verdiği de belirtiliyor.
 
Kandil sonrası Barzani ile görüşme
 
Selahattin Demirtaş, Gültan Kışanak, Ahmet Türk ve Aysel Tuğluk'tan oluşan BDP heyetinin Kandil görüşmesinin ardından Bölgesel Kürt Yönetimi Başkanı Mesut Barzani ile de biraraya gelmesi bekleniyor. Görüşmede Kürt yönetimi İmralı, Kandil ve MİT arasında sürdürülen sürece destek açıklaması gelecek. BDP heyetinin Talabani'nin önemli kurmayları Mela Bahtiyar ve Kosret Resul ile de biraraya geleceği, görüşmeye Talabani'nin eşi Hero Talabani'nin de programının uyması durumunda katılması bekleniyor.