Aksaraya 10 futbol sahası büyüklüğünde meydan
Metro ve tramvayın buluşma noktası olan Aksarayın meydan projesi tamamlandı. 62 bin metrekarelik alan bir bütün olarak düzenlenecek. Viyadükler ile üst geçitler kalkacak. Yusufpaşa ile Aksaray istasyonu iptal edilip tek durak olarak düzenlenecek.

İSTANBUL Büyükşehir Belediye Başkanı Kadir Topbaş’ın önemsediği ve bizzat ilgilendiği Aksaray Meydanı Projesi tamamlandı. Projeye göre Aksaray’daki viyadükler ile iki üst geçit kaldırılacak ve tamamen hemzemin olacak. Proje kapsamında 10 futbol sahası büyüklüğünde yayalaştırma alanı ile Muratpaşa Camisi ile Valide Sultan Camisi arası birleştirilerek tarihi eserler tamamen ortaya çıkartılacak. 
Yeraltı çarşısı bozulmayacak 
 Eylül’de onaylanan komisyon raporuna göre, proje kapsamında Yusufpaşa ve Aksaray tramvay istasyonlarının iptal edilerek, orta kısımda tek durak olarak düzenlenmesi, Ordu Caddesi Ceylan Sokak, Şair Efendi Sokak, Mesihpaşa Caddesi’nin tamamının yayalaştırılması, Atatürk Bulvarı’nın ise kısmi olarak yaya alanına alınması söz konusu. Ulaşım açısından en kapsamlı meydan projesi olan Aksaray Meydanı ve Çevresi Yol-Kavşak Uygulama Projesi kapsamında iki üst geçidin yanı sıra deprem riski taşıyan iki viyadük kaldırılacak. 
Aksaray Meydanı ve çevresinde bulunan tarihi Valide Sultan Camisi, Muratpaşa Camisi ile Zübeyde Hanım Parkı’nın çevresini de kapsayan toplamda 10 futbol sahası büyüklüğüne denk gelen 62 bin metrekarelik alan düzenlenecek. Aksaray Meydanı ve Çevresi Yol-Kavşak Uygulama Projesi Yusufpaşa Tramvay İstasyonu ile Aksaray Tramvay İstasyonu iptal edilerek orta kısımda tek durak olarak düzenlenecek. Proje kapsamında yeraltı çarşısına dokunulmayacak. 
Ulaşımın can damarı 
Aksaray’a yapılacak yeni düzenlemeyle, İstanbul’un ulaşımına fonksiyonellik sağlanacak. Metro ve tramvayın buluşma noktası olan Aksaray, Marmaray, Taksim metro hattının aktarma merkezi olan Yenikapı’ya uzanacak. Yenikapı’daki dolgu meydanıyla da bütünleşecek. 
İstanbul’un Hyde Park’ı Topkapı 
BİRKAÇ yıl öncesine kadar seyyar satıcıdan, kargaşadan ve kirlilikten adım atılamayan, trafik düzensizliğinin boy gösterdiği Topkapı, modern bir açık hava müzesi haline geldi. Başbakan Erdoğan’ın belediye başkanlığı döneminde Esenler Otogarı’nın hizmete açılmasıyla garaj keşmekeşinden kurtulan semt, Büyükşehir Belediye Başkanı Kadir Topbaş tarafından İstanbul halkına nefes aldıran büyük bir kültür ve mesire alanı haline getirildi. 183 bin metrekare yeşil alan, 3 bin 250 ağaç, 1500 kişi kapasiteli açık hava tiyatrosu, bir helikopter pisti, Panorama 1453 Tarih Müzesi, 8 kültür evi ve Trafik Eğitim Parkı ile Topkopı İstanbul’un en hızlı dönüşüm gösteren bölgesi oldu. Park, bu haliyle İngiltere’deki Hyde Park’ı andırıyor.