Prof. Dr. Işıkara son yolculuğuna uğurlandı
Tedavi gördüğü hastanede vefat eden Prof. Dr. Ahmet Mete Işıkara'nın (72) cenazesi, Teşvikiye Camisi'nde kılınan cenaze namazının ardından Feriköy Mezarlığı'nda toprağa verildi.
Kamuoyunda 'Deprem Dede' olarak da bilinen Türk Kızılayı Genel Başkan Başdanışmanı Prof. Dr. Ahmet Mete Işıkara'nın üzerinde Türk bayrağı ve Kızılay bayrağı bulunan tabutu, öğle vakti Teşvikiye Camisi'ne getirildi.

Camide Ahmet Mete Işıkara'nın eşi Aysel ve oğlu Cengiz Işıkara ile kızı Yeşim Hekimoğlu taziyeleri kabul etti.

Törene, İstanbul Valisi Hüseyin Avni Mutlu, Büyükşehir Belediye Başkanı Kadir Topbaş, İstanbul Müftüsü Rahmi Yaran, Türk Kızılayı Genel Başkanı Ahmet Lütfi Akar, Boğaziçi Üniversitesi Kandilli Rasathanesi ve Deprem Araştırma Enstitüsü Ulusal Deprem İzleme Merkezi (UDİM) Müdürü Dr. Doğan Kalafat, eski başbakanlardan Mesut Yılmaz, Şişli Belediye Başkanı Mustafa Sarıgül ile sevenleri ve vatandaşlar katıldı.

Türk Kızılayı tarafından Teşvikiye Caddesi'ne üzerinde 'Türk Kızılayı ailesi seni unutmayacak' yazılı pankart asıldı.

Cenaze namazını İstanbul Müftüsü Rahmi Yaran kıldırdı ve dua okudu. Namazın ardından Işıkara'nın eşi Aysel Işıkara bir süre tabutun başında durdu. Aysel Işıkara'nın gözyaşlarını tutamadığı görüldü.

Ahmet Mete Işıkara'nın cenazesinin buradaki törenin ardından Feriköy Mezarlığı'na toprağa verildi.

Cenazeye, çeşitli sivil toplum kuruluşlarının yanı sıra Başbakanlık Afet ve Acil Durum Yönetimi Başkanlığı (AFAD) ve Türk Kızılayı'nın çelenk gönderdiği görüldü.