Tekirdağ'da halk otobüslerinde yeni dönem
Tekirdağ yeni halk otobüsleri hizmete başladı
Tekirdağ'da minibüsçülerin birleşerek oluşturduğu konsorsiyumla kazanılan özel halk otobüsü ihalesinin ardından, şehir içi yolcu taşımacılığında yeni dönem başladı. Düzenlenen törenin ardından TETAŞ Özel Halk Otobüsleri hizmete başladı. 

Tekirdağ Belediyesi'nin açık usülde gerçekleştirdiği şehir içi özel halk otobüsü ihalesini kazanan İlyas Küçükmidil başkanlığındaki TETAŞ şirketi, görevi devraldı.
 
Belediyeye 20 Milyon 850 Bin TL ödeyen minibüsçülerin oluşturduğu konsorsiyum, Tekirdağ'da 7 yıl süreyle taşımacılık hizmeti verecek.
 
Düzenlenen törenle hizmete başlayan TETAŞ, bundan böyle siyah damalı ve sarı renkteki 70 halk otobüsü ile hizmet verecek. 

 Sahil dolgu sahada yapılan açılış töreniyle trafiğe çıkan otobüsler, aynı tarifeden yolcu taşıyacak.
 Yeni dönem için düzenlenen törende konuşan Tekirdağ Valisi Ali Yerlikaya, Tekirdağ Belediyesi'nin açık ihale usulüyle gerçekleştirdiği ihaleye 8 taliplinin katıldığını anımsatarak, ihaleyi kazanan İlyas Küçükmidil ve arkadaşlarını tebrik etti.

 Yapılan ihalenin 'hakkaniyetli' olduğuna inandıklarını söyleyen Vali Yerlikaya, minibüsçülerin kenetlenerek başardığı bu işin örnek teşkil ettiğini bildirdi.
 Yerlikaya, törende şunları söyledi: "Onlar bu işe inanıyorlar. Borç almışlar, kredi kullanmışlar, konforlu, klimalı, tam donanımlı, ayçiçeği sarısının rengindeki bu güzel otobüsleri şehrimize kazandırmışlar. Allah onların hesaplarını şaşırtmasın."
 Konuşmasında, Aile ve Sosyal Politikalar Bakanı Fatma Şahin'in halk otobüslerinde özürlülerin kolaylıkla seyahat edebilmelerine ilişkin hassasiyetine vurgu yapan Vali Yerlikaya, bu kapsamda Tekirdağ'da hizmet verecek tüm otobüslerin son model ve tam donanımlı olduğuna dikkat çekti.
 Vali Yerlikaya, "Süleymanpaşalılar" diye hitap ettiği Tekirdağlılara verilecek yeni hizmetin hayırlı olmasını diledi.

 DALGIÇ: "KAZASIZ BELASIZ HAYIRLI YOLCULUKLAR"
 Açılış töreninde konuşan Tekirdağ Belediye Başkanı Adem Dalgıç ise tarihi bir anın yaşandığını belirtti.
 Belediyelerin bazı hizmetleri satın aldığını anımsatan Dalgıç, bu amaçla 7 yıl önce halk otobüsü işinin özelleştirildiğini bildirdi.

 Bu kapsamda TUREX firmasının 7 yıl boyunca Tekirdağlılara hizmet verdiğini ve uyum içinde çalıştıklarını söyleyen Dalgıç, firma yöneticilerine teşekkür etti.
 7 Yıl aradan sonra açık ihaleyle yaptıkları Özel Halk Otobüsü ihalesini İlyas Küçükmidil ve arkadaşlarının kazandığını anımsatan Dalgıç, Küçükmidil ve ekibine üstün başarılar diledi.

 Büyükşehir olan Tekirdağ'da artan nüfusa bağlı olarak taşımacılık hizmeti ihtiyacının da arttığına dikkat çeken Başkan Dalgıç, daha önceki dönemde 35 olan otobüs sayısının 70'e çıkarıldığını kaydetti. 
 
 KURBAN KESİLDİ
 Konuşmaların ardından dualar eşliğinde kurban kesildi.
 Temsili açılış kurdelesi ise Tekirdağ Valisi Ali Yerlikaya, Belediye Başkanı Adem Dalgıç, NKÜ Rektörü Prof. Dr. Osman Şimşek, Tekirdağ Ticaret ve Sanayi Odası Başkanı Cengiz Günay, AK Parti Tekirdağ İl Başkanı Ahmet Kambur ve CHP Tekirdağ İl Başkanı Recep Palabıyık ile TETAŞ Özel Halk Otobüsleri Yönetim Kurulu Başkanı İlyas Küçükmidil tarafından kesildi.
 
 'İLK SEFER' VALİ YERLİKAYA'DAN
 Yeni halk otobüslerini yakından inceleyen davetlilere, pilav ayran ikram edildi.
 Açılış töreni, Vali Ali Yerlikaya'nın halk otobüsünün direksiyonuna geçerek tur atmasıyla son buldu.