Defineciler mezara kadar indi!
Sivas'ın Divriği ilçesine bağlı Odur köyü Çeçtepe mevkisindeki tümülüse 28 metre uzunluğunda tünel kazarak giren definecilerin, mezarın kapağını açmaya çalıştığı ancak başarılı olamadığı belirlendi.
Divriği İlçe Jandarma ve Garnizon Komutanı Yüzbaşı Aşkın Bozkurt ile tümülüste (bir mezar ya da mezarlık içeren, toprak yığılarak oluşturulmuş tepecikler) incelemelerde bulunan Kaymakam Mehmet Nebi Kaya, yaptığı açıklamada, tümülüse geçen hafta kimliği henüz belirlenemeyen kişi veya 
kişilerce tünel kazılarak girildiğini söyledi. Çeçtepe Tümülüsü hakkında bilgi veren Kaya, 'Daha önce görev yaptığım yerlerde Friglere ve Lidyalılara ait kaya mezarlarıyla karşılaşmış ve onların hayretini yaşamış biriyim. Aynı heyecanla buraya geldim. İki odalı olması, çok 
nizami bir yapıya sahip olması dolayısıyla çok önemli. İnsanı etkiliyor. Buradaki araştırmalar yapılıp, verilere daha net ulaşıldığında sonuç çok daha muhteşem olacaktır. İlk etapta Roma dönemine ait olduğu ifade ediliyor. Düz bir zemin üzerinde sonradan yığma yapıldığı için Frigler ve Lidyalıları da anımsattığı söyleniyor. Net olmamakla birlikte ilk intiba, Roma dönemine ait olduğu yönünde' 
diye konuştu. Tümülüse giren kişi veya kişilerin tespitine ve yakalanmasına yönelik güvenlik güçlerinin yoğun çaba sarf ettiğini anlatan Kaya, Divriği'nin kültürel varlıklar bakımından zengin bir ilçe olduğunu vurgulayarak, şunları kaydetti:'Başta Ulu Camimiz olmak üzere kalemizle, kümbetlerimizle, köprülerimizle ve diğer pek çok tarihi eserlerimizle ön plana çıkıyoruz. Tabii ki tümülüslerimiz, buradaki medeniyetlere ışık tutacak, hangi medeniyetlerin burada yaşadığının, hüküm sürdüğünün işaretidir. Burayı inceleyen yetkili arkadaşlar, buranın gerek Sivas gerekse ilçemiz için iyi sonuçlar çıkabileceğini ve bu tümülüsün diğer tümülüslere göre farklılıklar arz ettiğini ifade ediyorlar. Henüz kesin bir sonuç yok. Araştırmalar devam edecek. Bunlar ilk izlenimler.' Tarihi eserlerin korunması konusunda vatandaşlara önemli görevler düştüğünü belirten Kaymakam Kaya, bu kültürel varlıkların kıymetini bilip 
muhafaza etmek gerektiğini vurguladı. Yapılan kaçak kazılar nedeniyle kültürel varlıklara zarar verildiğine işaret eden Kaya, 'Bunların önüne geçmek adına tüm ekiplerimiz ışıyor. 
Vatandaşlarımızın da bu konuda duyarlı olmaları lazım. Umarız bu eserler turizme kazandırılacak ve kalkınmadaki, gelişmedeki en büyük destekçimiz olacak' dedi. Tümülüse gayrinizami açılan tünelle girildiğini anlatan Kaya, 'Bu 
tümülüsü ilgili kurumlarla işbirliği içerisinde turizme kazandırarak, herkese örnek olması ve ufuk açması anlamında girişini düzenleyebiliriz' diye konuştu.
 
 Jandarma, definecilerin izini sürüyor
 
Bu arada, Divriği Jandarma Komutanlığı ekipleri, tümülüse girenlerin kimliğinin tespitine ve yakalanmasına yönelik çalışmalarını sürdürüyor. İlçenin giriş-çıkışında uygulama yapan ekipler, bölgede devriye atıyor. Mezar odasına ulaşmak için toplam 40 metre tünel kazan definecilerin, 12 metre yanlış yöne kazı yaptığı tespit edildi. 28 metrelik tünelle mezar odasına ulaşan ve duvarı delerek içeri giren definecilerin, mezar kapağını açmaya çalıştığı ancak başarılı olamadığı belirlendi. Tümülüste arkeologların inceleme yaptığı öğrenildi.Öte yandan, duvarlarında çekiç izlerine rastlanan tümüsülün içinde ölü bir tavşan bulundu. Tavşanın, tümülüste zehirli gaz olup olmadığını tespit etmek 
amacıyla kazı yapan kişilerce sağ olarak odaya salındığını tahmin eden yetkililer, definecilerin bu tür yöntemler kullandığını belirtti.