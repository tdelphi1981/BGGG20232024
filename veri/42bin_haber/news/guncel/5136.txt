Çalıştığı yatta ölü bulundu
KADIKÖY'de marinada bir yatta temizlikçilik yapan Erdoğan Atalay (42), yat içinde iple asılmış olarak bulundu. Atalay'ın, borçları yüzünden bunalıma girip intihar ettiği öne sürüldü.
Olay, Kalamış Marina'da sabah saatlerinde ortaya çıktı. Topkapı'daki bir handa güvenlik görevlisi olarak çalışan, boş zamanlarında da marinada bulunan bir yatta temizlik yaptığı öğrenilen Erdoğan Atalay, güvenlik görevlileri tarafından yatta iple asılı şekilde bulundu. Güvenlik görevlilerinin haber vermesi üzerine kısa sürede olay yerine gelen polis ekipleri, çevre emniyeti aldıktan sonra olay yerinde inceleme yaptı. 

Yapılan incelemeler sonucunda, Atalay'ın yanında, kendi tarafından yazıldığı düşünülen bir intihar notu bulundu. Erdoğan Atalay'ın yüklü miktardaki borçlarını ödeyemediği için bunalıma girip intihar ettiği iddia edildi. Acı haberi alan Atalay'ın yakınları da olay yerine gelerek gözyaşı döktü. 

Polis ekiplerinin incelemesinin ardından Erdoğan Atalay'ın cesedi Adli Tıp Kurumu Morgu'na kaldırıldı.