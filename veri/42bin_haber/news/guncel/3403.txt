Burhaniye Venedik'e döndü
Balıkesir'in Burhaniye İlçesi'nde dört gündür etkili olan yağışlar nedeniyle evlerin bodrumları sularla doldu. İtfaiye bodrumlarda biriken suları boşaltmaya yetişemedi.
Ören mahallesinde Enver Güreli caddesinde patlayan rögar boruları asfalt yolun çökmesine neden oldu. Çocuk parkları ve yazlıkların çevresinde de Venedik'i andıran görüntüler oluştu. Vatandaşlar bodrumlarındaki suyun boşaltılması için itfaiyeden yardım isterken, aralıksız çalışan ekipler talepleri karşılamakta güçlük çekti. Bazı yerlerde de yol çöktü, araçlar hasar gördü.

İtfaiye Müdürü İdris Altay, yağışların dört gündür etkili olduğunu belirtti. Altay, "Sahil kesiminde çok sayıda evin bodrumu sularla doldu. Gece gündüz çalışıyoruz. Boşaltmaya yetişemiyoruz. Vatandaşların biraz sabırlı olmalarını istiyoruz" dedi.

Evinin bodrumu sularla dolan Mehmet Gültekin de, "Burhaniye belediyesini aradım gelip boşalttılar. Sabahleyin kalktım. Tekrar dolmuştu. Gene gelip çektiler. Sürekli yağmur yağdığı için önüne geçemiyoruz. Yan bahçenin suları buraya doluyor" dedi.