Ceylanpınar'da evin duvarın roketatar mermisi isabet etti
ŞANLIURFA'nın Ceylanpınar İlçesi'nde bir evin duvarına Suriye'den atıldığı belirtilen roketatar mermisi isabet etti. Duvara isabet eden ve patlamayan roketatar mermisi için polis imha çalışması yaptı.
İç karışıklığın sürdüğü Suriye'nin Haseki kentine bağlı Rasulayn ilçesinde, muhalifler ile PKK'nın bu ülkedeki kolu olan PYD güçleri arasındaki çatışmalar devam ediyor. Ceylanpınar ilçesinde tedirginliğe neden olan çatışmalar sırasında, sabah saatlerinde ateşlenen bir roketatar mermisi, Mehmet Akif Ersoy Mahallesi 177'nci sokakta bulunan Ali Gündüz'ün evinin duvarına isabet etti. Mahallede paniğe neden roketatar mermisinin duvara isabet etmesinin ardından olay polise bildirildi. İhbar üzerine sokağa gelen polisler, roketatar mermisinin patlamadığını saptadı. Sokakta güvenlik önlemi alan polis, merminin imha edilmesi için bomba imha uzmanlarına haber verdi.


Ceylanpınar'da tedirginliğin artmasına yol açan olay ve çatışmaların sürmesinden dolayı güvenlik güçleri, vatandaşlara sınır hattından uzaklaşmaları yönünde uyarı anonsları yapmaya başladı.