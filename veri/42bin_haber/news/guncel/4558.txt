"TSK'daki istifalar Ergenekon'dan değil..."
Adaleti Savunanlar Derneği (ASDER) Kayseri Şubesi Başkanı Kemal Mete, Türk Silahlı Kuvvetleri'nden (TSK) çok sayıda subayın Ergenekon davasına tepki amaçlı istifa ettiği iddialarının doğru olmadığını belirterek, " Hükümet, TSK'nın teklifi ile mecburi hizmet süresini 15 yıldan 10 yıla düşürdü. Bu nedenle de TSK'da 4 bin lira maaşla çalışan pilot ile doktorlar, özel sektörde 10 ile 20 lira maaşla daha iyi imkanlarda çalışma fırsatı buldukları için istifa ettiler. Gerçek bu." dedi
Kemal Mete, TSK'nın da önerisiyle hükümetin pilot, doktor, mühendis gibi mesleklerde olan insanların orduda mecburi çalışma yılını 15'den 10 yıla düşürdüğünü belirtti. Bu sürenin düşürülmesiyle birlikte çok sayıda pilot, doktor ve mühendisin 10 yılını doldurdukları için subaylıktan istifa ederek ayrıldıklarını söyledi. Emekli Diş Tabip Albay olan Kemal Mete, Ergenekon davasına tepki olarak istifaların gündemde tutulduğunu anlatarak, "Basında haberler gördük. Çok sayıda silahlı kuvvetlerden istifalar, ayrılmalar olmuş. Bunun hükümetin silahlı kuvvetlere baskısı nedeniyle istifa ettiği söyleniyor. Ama aslı böyle değil. Subayların istifalarının, ayrılmalarının gerçek nedeni mecburi hizmet yılının 15'ten 10 yıla düşürülmesidir." dedi.
 
 Mete, yakın zamana kadar 15 yılını dolduramayanların ordudan ayrılamadıklarını ve istifaların kabul edilmediğini belirterek, "Bu konumda bulunanlar kaçsalar bile yakalanıyor ve cezasını çekip 15 yıllık görevini mecburi olarak tamamlatılıyordu. Zorla tamamlanıyordu. Eğer devlet atarsa o zaman tazminat ödüyordunuz. Son yılda mecburi hizmet 10 yıla düştü. Bunun için dışarıda daha yüksek maaşa daha iyi iş bulacağını düşünen doktor, pilot ve mühendisler ayrıldı. Silahlı kuvvetlerindeki pilot ve doktorlar 4 bin lira gibi maaş alıyorlar. Dışarıda bu rakam 10-20 bin liraya kadar ulaşıyor. Daha iyi imkanlar sunuluyor. Bu nedenle istifalar oldu. 10 yılını tamamlayan doktor şu an doçent olmuştur. Artık insanları zorla tutmak mümkün olmuyor. O nedenle askerin önerisi sonucu süre düşürüldü. Basından okuduğum kadarıyla 7 bin personelin istifa ettiğini biliyoruz." diye konuştu.