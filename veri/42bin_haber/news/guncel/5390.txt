Sınav stresiyle başa çıkmanın altın formülü
Eğitim uzmanları YGS'ye iki hafta kala verimli çalışmanın formülünü açıkladı: 9 saati kendine + 9 saati derse
Üniversite kapısının 'ilk kilidi' Yükseköğretime Geçiş Sınavı (YGS) için geri sayım başladı. 24 Mart'ta gerçekleşecek sınav için adayların telaşı da iki katına çıktı. Sınava iki hafta kala artık zamanın verimli kullanılması önerisinde bulunan eğitim uzmanları, bunun sırrını da 9 saatin okul ve derse, 9 saatin ise uyku ve sosyal aktivitelere ayrılması olarak gösterdi. İdeal olan çalışma formülü ise "7 saat uyku + 9 saat okul, dershane + 2 saat sosyal aktiviteler, dinlenme + 6 saat genel tekrar" olarak tavsiye edildi. Eğitim uzmanlarının diğer önerileri şöyle:

- Sayısal alanda hazırlananlar öncelikle matematik, fen bilimlerine; eşit ağırlık öğrencileri matematik ve Türkçe; sözel alandakiler ise Türkçe ve sosyal bilimlere yoğunlaşın.

- Deneme sınavları bir fırsattır. Bu sınavlar eksikliklerin bilinmesi adına önemlidir. Sadece sınava girip sınav sonucunu iyi okuyamamak sınavı anlamsızlaştırır. Bunun için yaptığınız hatalar ve yanlışları belirleyin ve onların telafisi için çaba gösterin.

- Yapılacak tekrar çalışmalarınız planlarken stratejik olun. Örneğin, sayısal alandan hazırlanan adaylar tekrar çalışmalarına önce matematik, fen bilimleri gibi sayısal derslerden başlamalı, kalan zamanda Türkçe dersine yönelmeli. Eşit ağırlıktakiler kalan zamanlarında, getirisi en fazla olan matematik ve Türkçe'ye yoğunlaşmalı. Sözel alan öğrencileri için bir numaralı dersler, Türkçe ve sosyal bilimlerdir. Özellikle sözelden hazırlanan öğrencilerin yapabildikleri kadar sayısal dersler kendilerine katma değer oluşturacaktır. Dilden hazırlananlar ise kalan zamanı Türkçe ve dil ağırlıklı değerlendirmeli.