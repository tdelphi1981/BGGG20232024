Hırsıza mahalleliden dayak
KONYA'da 19 yaşındaki Behrem Y., iddiaya göre, hırsızlık için bir eve girerken, mahalleli tarafından yakalanıp dövüldü.
Linç edilmekten son anda polis tarafından kurtarılan şüpheli, gözaltına alındı. Polis, şüphelinin kaçan iki arkadaşının yakalanması için çalışma başlattı.

Olay, dün saat 21.00 sıralarında merkez Meram İlçesi Harmancık Mahallesi Harmancık Caddesi'nde Yılmaz Boya'ya ait müstakil tek katlı evde meydana geldi. Behrem Y., aynı yaştaki arkadaşları Osman B. ve Rıdvan Y. ile birlikte otomobille evin önüne geldi. İçerde kimse bulunmayan evin penceresini zorlayarak açan Behrem Y., bu sırada mahalleli tarafından yakalanıp dövüldü. Linç edilmekten son anda polis tarafından kurtulan şüpheli gözaltına alındı. Gözcülük yapan Osman B. ve Rıdvan Y. ise arbededen yararlanıp otomobille hızla uzaklaştı.

Yüzünde şişlik ve morluklar oluşan Behrem Y., Meram Eğitim Uygulama ve Araştırma Hastanesi'nde yapılan sağlık kontrolünün ardından sorgulanmak üzere Asayiş Şube Müdürlüğü'ne götürüldü. Polis kaçan iki kişinin yakalanması için çalışma başlattı.