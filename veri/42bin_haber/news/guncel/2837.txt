Kahramanmaraş'ta katliam gibi kaza: 10 ölü
Kahramanmaraş'ta yolcu minibüsü ile TIR'ın çarpışması sonucu meydana gelen trafik kazasında, ilk belirlemelere göre 10 kişi hayatını kaybetti, 5 kişi de yaralandı.
Kaza, sabah saatlerinde Kahramanmaraş'ın Pazarcık ilçesi ile Adıyaman karayolunun 25. kilometresinde meydana geldi. Sürücüsünün kimliği henüz belirlenemeyen Adıyaman'ın Gölbaşı ilçesine bağlı Çelik köyünden minibüs, demir yüklü TIR'la kafa kafaya çarpıştı. 

Çarpışmanın etkisi ile minibüs sürücüsü ve araçta bulunan 9 kişi hayatını kaybetti. Etrafa saçılan demir yığınlarını kaldıran kurtarma ekipleri, araçta sıkışan yaralıları kurtardı. Yaralılar Kahramanmaraş Necip Fazıl Şehir Hastanesi'ne kaldırıldı. Hurda haline gelen minibüsteki cesetler, uzun uğraşlar sonunda çıkarılarak, otopsi için Pazarcık Devlet Hastanesi morguna kaldırıldı.