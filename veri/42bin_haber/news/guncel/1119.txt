OYAK davasında 2 tahliye
Danıştay saldırısında kamera kayıtlarının silindiği iddiasıyla açılan davada 2 sanığın tahliyesine karar verildi.
 Mahkeme, saldırı sırasında Danıştay Genel Sekreter Yardımcısı’nın odasında kayıt yapabilme özelliği bulunan bilgisayarın hard diskinin gönderilmesini istedi. Mahkeme aynı hard diski daha önce de istemiş ancak başka bir hard diskin gönderildiği belirtilmişti.
 İstanbul 15. Ağır Ceza Mahkemesi’nde görülen OYAK davasında 2 tahliye kararı çıktı. Mahkeme, tutuklu sanıklar dönemin OYAK Güvenlik Genel Müdür Yardımcısı Mustafa Tarık Özyılmaz ile OYAK Elektronik Güvenlik Sistemleri Müdürü Yavuz Selim Kavaklıoğlu’nun tahliyesine karar verdi. OYAK Güvenlik’in eski Genel Müdürü Orhan Çoban ve Bilgi İşlem Müdürü Barış Demirtaş’ın tahliye talepleri ise reddedildi.
 Mahkeme, saldırı sırasında kayıt yapabilme özelliği bulunduğu belirtilen Genel Sekreter Yardımcısı Mehmet Engin Çakmak’ın kullandığı bilgisayarın hard diskini bir kez daha istedi. Daha önce de aynı hard disk istenmiş ancak saldırıdan sonra Ocak 2009 tarihinde Çakmak’ın kullanımına verilen hard disk mahkemeye gönderilmişti. Mahkeme, bu kez suç tarihinde kullanımda olan hard disk olarak belirtti.
 Mahkeme, sanık ve avukatların talebi üzerine dosyaya giren ve halen beklenen bilirkişi raporu da geldikten sonra tüm raporların TÜBİTAK’a gönderilerek iddia edilen 13 adet keşif görüntülerinin oluşturulma ve silinme tarihlerinin, emanete alınan hard diskte 25 Eylül 2009 tarihinden sonra silinme olup olmadığının, 'cerate data base' komutunun 16 Mayıs 2006 tarihinde saat kaçta çalıştırıldığının, emanete alınan hard disk üzerinde bilinçli ve geri dönüştürülemeyecek şekilde silme işlemi olup olmadığının, var ise hangi komut veya yöntemle silindiğinin tespiti konusunda detaylı rapor istenmesine karar verdi.
 TÜBİTAK’a raporlar arasında çelişki bulunup bulunmadığı, var ise nereden kaynaklandığı ve bu çelişkilerin giderilip giderilemeyeceği konusunda da ayrıntılı bilgi istenmesini kararlaştırıldı. Mahkeme, TÜBİTAK’tan daha önceki raporlarda adı bulunan isimlerin dışındaki bilirkişilerin yeni raporu hazırlamasını istedi.