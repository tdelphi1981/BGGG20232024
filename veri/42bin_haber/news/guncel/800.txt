Cumhurbaşkanı Gül'e high-tech koruma
Cumhurbaşkanı Abdullah Gül'ün çevresindeki herşey artık kayıt altında. Koruma ekibi yeni bir uygulamaya geçti, gözlük kamerasıyla artık her an kaydediliyor. Gül'ün koruma ekibinin o "üçüncü gözü"nden görüntülere ise sadece CNN TÜRK ulaştı.(Deniz Kilislioğlu / CNN TÜRK) -- Cumhurbaşkanı Abdullah Gül'ün çevresine yaklaşan herkes, her cisim ve atılan her adım kayıt altına alınıyor. Cumhurbaşkanı Abdullah Gül'ün etrafındaki güvenlik zincirinin yeni halkası mikro gözlük kamera. 

Yakın korumaları, gözlük kamerayı ilk kez Çankaya Üniversitesi'ndeki programda kullandı ve korumanın gözünden o görüntüleri sadece CNN TÜRK ile paylaştı.

Cumhurbaşkanı üniversiteye girerken, konuşma yapacağı salonda yerini alırken, konuşma yaparken, hep kayıttaydı o kamera. Daha az Gül'ü, daha çok etrafa odaklandı. Dışarıda Gül üniversiteden uğurlanırken, aracına binene kadar çatılar bile kayıt altına alındı. 

Türkiye'de ilk kez Cumhurbaşkanı Gül'ün koruma ekibinin kullandığı gözlük kamerasının 4 saat kayıt süresi var. Tek bakışta 75 derecelik bir görüş açısına sahip. 30 saniye geriden kayıt yapabilme özelliği var. 640'a 480 piksel görüntü kalitesi var.

Kameranın bir özelliği de görüntülerin eş zamanlı olarak bir merkeze kaydedilebiliyor olması. Ayrıca bluetooth özelliği ile Gül'ün koruma müdürü kaydedilen görüntüyü canlı olarak telefonundan izleyebiliyor. Ona göre önlemlerin sıklaştırılmasının talimatını verebiliyor, koruma ekibini yönlendirebiliyor.