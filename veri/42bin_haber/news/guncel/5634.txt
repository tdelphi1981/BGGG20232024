Okumak isteyene 20 yaşına kadar yurt imkanı
Aile Bakanlığı "Okumak için yurtta kalmalıyım" diyen 18 yaşındaki gencin sesini duydu. Talebi mahkemeye taşıyan Bakanlık, liseli gence Sosyal Hizmetler'in iki yıl daha sahip çıkmasını sağladı.
Ankara'da ailesinin maddi imkansızlıkları nedeniyle Sosyal Hizmetler Çocuk Esirgeme Kurumu'nda büyüyen 18 yaşındaki Uğur A, yaşı reşit olunca okulunu yarım bırakma tehlikesiyle karşı karşıya kaldı. Gencin imdadına Aile ve Sosyal Politikalar Bakanlığı yetişti. Ankara 6. Aile Mahkemesi'ne dava açan Bakanlık, Çocuk Esirgeme yurdunda kalan lise 3. sınıf öğrencisi Uğur A. için "Halen korunmaya muhtaç, eğitimini tamamlayıncaya kadar yurtta kalmalı" dedi. Duruşmaya katılan Uğur A. hakkında verilen koruma kararı kalkarsa eğitimine devam edemeyeceğini belirterek mahkemenin davayı kabul etmesini istedi.


Ailesinin zor durumda olduğunu bu yüzden yurtta kaldığını beyan eden liseli genç "Hakkımda verilen koruma kararının uzatılmasını talep ediyorum. Ailemin maddi durumu iyi değil. Koruma kararı verilmediği taktirde eğitimime devam edemem. Koruma kararım verilsin" talebinde bulundu. Bunun üzerine mahkeme de davayı kabul ettiğini açıklayarak Uğur A'nın korunmaya muhtaç olduğu gerekçesiyle eğitimini tamamlaması için 20 yaşına kadar Sosyal Hizmetler Çocuk Esirgeme yurdunda kalmasına karar verdi.