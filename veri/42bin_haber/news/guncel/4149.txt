Anaokuluna korkunç saldırı
VAN'ın Hacıbekir Mahallesi'nde bulunan Vilayetler Hizmet Birliği Anaokulu'na dün gece terör örgütü yandaşlarınca molotof kokteyli atıldı. Anaokulu önündeki direkten bayrağı indirip yakan saldırganlar, okulun camlarını da kırarak zarar verdi.
Olay dün saat 23.30 sıralarında meydana geldi. Terör örgütü yandaşları Hacıbekir Mahallesi'ndeki Vilayetler Hizmet Birliği Anaokulu'nun giriş kısmına 3 molotof kokteyli attı. Molotof kokteylleri nedeniyle anaokulunun giriş kısmında yangın çıktı. Burada bulunan malzemeler tamamen yanarken, yangın kendiliğinden söndü. Daha sonra okulun camlarını kıran saldırganlar, okul önündeki direkten Türk Bayrağı'nı indirerek yaktı. Polis olay yerinde inceleme yaparak parmak izi aldı. Olayla ilgili soruşturma başlatıldı.