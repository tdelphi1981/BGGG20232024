Kızılay Refiye Yılmaz için toplanan parayı açıkladı
Türk Kızılayının, Gardner sendromu nedeniyle zor günler yaşayan Refiye Yılmaz için başlattığı kampanyayı sonlandırılmasına rağmen vatandaşların kampanyaya destek vermeye devam ettiği, Yılmaz için bugün itibariyle toplam 726 bin 272 lira toplandığı açıklandı.
Türk Kızılayından yapılan yazılı açıklamada, Refiye Yılmaz için valilik tarafından başlatılan kampanyaya, sosyal medya aracılığıyla gelen yoğun talep sonrasında, bağış kanallarını tahsis ederek destek olan Türk Kızılayının hesaplarında 726 bin 272 lira biriktiği bildirildi.

Bağışların tamamının Refiye Yılmaz'ın tedavi sürecindeki sosyal ihtiyaçları ve diğer giderleri için kullanılacağı belirtildi. Türk Kızılayının 2 bin 868 SMS bağış hattını ve banka hesap numaralarını Refiye Yılmaz'ın tedavisi için başlatılan kampanyaya tahsis ettiği ifade edilen açıklamada, şunlar kaydedildi:

'Türk Kızılayı, Gardner sendromu nedeniyle zor günler yaşayan Refiye Yılmaz için başlattığı kampanyayı sonlandırılmasına rağmen vatandaşlar kampanyaya destek vermeye devam etti. Refiye Yılmaz için bugün itibariyle Türk Kızılayı SMS bağış hattında 139 bin 547 SMS karşılığı 697 bin 735 lira, banka hesaplarında ise 28 bin 537 lira olmak üzere toplam 726 bin 272 lira toplandı.

Başlatılan yardım kampanyası çerçevesinde toplanan bağışlar da ilan edilen şarta uygun olarak Refiye Yılmaz'ın tedavi sürecinde doğacak, Sağlık Bakanlığı ve Sosyal Güvenlik Sistemi dışında kalan sosyal ihtiyaçlar ve diğer giderleri karşılamak için kullanılacaktır.'