Engelleri fark yaratarak aşıyorlar
Tüm yurtta törenlerle, çiçeklerle kutlanan Öğretmenler Günü bazılarına daha fazla anlam yüklüyor. Nesilleri geleceğe hazırlayan öğretmenlerden bazıları enerjileriyle engelleri aşıyor herkese örnek oluyor.
Öğretmenler Günü, bugün tüm Türkiye'de çeşitli etkinliklerle kutlanıyor. Öğrenciler öğretmenlere bu özel günde çiçek ya da hediyeler verirken bazıları için bu özel günün anlamı çok daha büyük. Bunlardan birisi de Milli Eğitim Bakanlığı'nın 'Yılın Fark Yaratan Öğretmeni' olarak seçtiği Kazım Demirel Sevgi Eğitim Uygulama Okulu ve İş Eğitim Merkezi Müdürü Abdül Vefa Demirkıran (39), özel öğrencileri için yaptığı çalışmalarıyla meslektaşlarına örnek oluyor. Konya'nın Ereğli ilçesinde orta ve ağır düzeyde zihinsel engellilere hizmet veren okulun müdürlüğünü yapan Demirkıran, mesai saatleri dışında kalan 
zamanlarda da özel öğrencileriyle ilgilenerek, onları topluma kazandırmak için çalışıyor. Spor Kulübü Derneği'ni kuran Demirkıran, öğrencilerini sportif ve diğer sosyal aktivitelere yönlendiriyor. Okulda el sanatları, mum ve ev ekonomisi gibi atölyeler açtıklarını vurgulayan Demirkıran 'Geçtiğimiz günlerde 'Down Cafe ve Özel Gençler Sanat Evi' projesini başlattık. 
Ben de bu işi gönülden yapıyorum. Çocuklarımı seviyorum" dedi. 
Okul yerine hastaneye gidiyor
Bursa'da Şevket Yılmaz Eğitim ve Araştırma Hastanesi'ndeki sınıfta İngilizce öğretmeni olarak görev yapan Ümmühan Keyif ise haftanın 5 günü okul yerine hastanenin yolunu tutuyor. Hastanede tedavi gören çocukların eğitiminin aksamamasına katkıda bulunmanın yanı sıra moralotivasyonunu yüksek tutuyor olmanın keyfini de yaşıyor. Gözlerini 17 yaşında kaybetmesine rağmen 
eğitimini tamamlayarak rehber öğretmeni olan Riyad Tezcan, 15 yıldır öğrencilerin sorunlarını dinleyerek, onlara yardımcı olmaya çalışıyor. Mardin Anadolu Lisesi'nde çalışan Tezcan engelli çocuklar için bir sınıf açtıklarını anlatan Tezcan "İlkokuldayken türkü söylerdim. Daha sonra bağlamayla devam ettim. Yaklaşık 60 bestem var. Okulda da düzenlenen etkinliklerde bağlama çalıyorum" dedi. 
Hayatlarında ilk kez soba yaktılar
Birçok kamu görevlisinin görev yapmaktan kaçındığı Bitlis'in ücra köylerinde eğitim hizmeti veren öğretmenler zorlukları sevgi diliyle aştıklarını söylüyor. Ankara, Balıkesir, Isparta ve İstanbul gibi batı illerinden sevdiklerini geride bırakarak köylere gelen öğretmenler her sabah önce öğrencilerinin sınıflarda üşümemesi için sobaları yakıyor. Bitlis merkeze bağlı Alaniçi ve Yenice köyü ilkokullarında görev yapan 4 bayan öğretmenden biri olan Emine Öztop, Ispartalı. Alaniçi köyünde 2 yıldır görev yapan okul öncesi öğretmeni Öztop "Doğuya gelirken önyargıyla geldik. Fakat burada bu insanların tavrı bize karşı olan davranışları, çocukların öğretmene vermiş olduğu değer ön yargılarımızı kırdı" dedi. Ankaralı Duygu Koçak ise ilk geldiğinde Türkçe öğrettiği öğrencilerinden Kürtçe konuşmayı öğrenmeye başladığını anlatırken Balıkesirli Hülya Topsakaloğlu ise bölgedeki çocukların sevecenliği ve içtenliğinin kendisini bağladığını söyledi. Sınıf öğretmeni İstanbullu Nurhan Duran "Bu köye İstanbul'dan geldiğim için ilk etapta çok zorluklar yaşadım. Büyükşehirde büyümüş biri olarak köyde yaşamaya başlamak bana zor geldi. Soba yakmayı burada öğrendim" dilerek duygularını dile getirdi.