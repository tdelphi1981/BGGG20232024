Şenay Düdek anasınıfı yaptırdı
EĞİTİME Yüzde 100 Destek Kampanyası çerçevesinde Şenay Düdek tarafından bakım ve onarımı yaptırılarak eğitime kazandırılan Konak 19 Mayıs İlkokulu Şenay Düdek Anasınıfında eğitim törenle başladı.
Usta gazeteci yazar Şenay Düdek, kütüphane ve hastane odasından sonra şimdi de Konak 19 Mayıs İlköğretim Okulu'nun ana sınıflarını yeniledi. Okulların yarı yıl tatiline girmesiyle başlayan çalışmalar Düdek'in son kitabı 'İki Sevda Arasında'nın geliri ile yapıldı. Konak Belediye Başkanı Hakan Tartan'ın da katkı yaptığı proje tamamlanırken, anasınıfı ek binasının açılışı gerçekleşti. Açılışa İzmir Valisi Cahit Kıraç ve eşi Berrin Kıraç, Konak Belediye Başkanı Hakan Tartan, İzmir İl Milli Eğitim Müdürü Vefa Bardakçı, Devlet eski Bakanı Işılay Saygın, İzmir cemiyet, iş ve medya dünyasının tanınmış isimleri katıldı.
Geçtiğimiz yıllarda da bir çok hayır işine imza atan Şenay Düdek açılışta duygusal bir konuşma yaptı. Menemen'de 5 bin kitabın olduğu bir kütüphane ve sağlık alanında da bağışlar yapan ünlü gazeteci yazar, yaşamı boyunca İzmir ve İzmirliler için neler yapabileceğini düşündüğünü ifade ederken, bu projede kendisine destek sağlayan Hakan Tartan, Mithat Güzel, Milli Eğitim çalışanları ve Vali Kıraç'a teşekkür etti. Kendisi için yazılan 'Şenay Anne' şiiri ile duygulanan Düdek, "Çok yoruldum ancak çok çok mutluyum. Çocuklarımıza iyi bir gelecek sağlamak için elimden geleni yaptım. Benim çocuğum yok ama sizlerin Şenay annesi oldum" derken gözyaşlarını tutamadı.İzmir Valisi Mustafa Cahit Kıraç açılış töreninde yaptığı konuşmada Gazeteci Yazar Şenay Dükek'i kutladı, "Gönül zengini gazeteci dostumuz yıllarca çalışıyor ve bu mücadelenin sonunda gücü oranında bu kazandıklarını halka, gençlere ve çocuklarımızın geleceği için harcıyor. İnsana hizmet en üstün hizmettir. Şenay hanımı bu girişimi için kutluyorum. Yaptığı bu ilk çalışma değil, İzmir kadar Konya ve Adana'da da hayır işlerine imza atmış bir isim. Bu girişimleri bazı insanlara örnek ve emsal olsun" dedi.İzmir'de son 10 yıl içerisinde eğitime katkıda 176 protokol yapıldığına ve yatırımların yüzde 50'sine hayırseverlerin imza attığına dikkat çeken Vali Kıraç, toplamda 264 milyon TL eğitim yatırımı yapıldığına dikkat çekti. Kıraç okul öncesi eğitimde okullaşma oranı olarak her geçen gün daha iyi bir duruma geçildiğine vurgu yaparken, "Okullaşma oranı bir kaç yıl içerisinde yüzde 23'ten yüzde 65'e çıktı. Gelişmiş ülkelerde bu oran yüzde 100. Bizler de İzmir olarak bu oranı yakalayana kadar çalışmaya devam edeceğiz" diye konuştu.Konak Belediye Başkanı CHP'li Hakan Tartan ise "Gazeteci arkadaşımız elde ettiği geliri öğrencilerin mutluluğu için feda ediyor. En güzel yatırım çocuklara ve gençlere yapılan yatırım olduğuna inanıyoruz. Biz de Konak Belediyesi olarak birçok ilin belediyesi ve ilçe belediyeler arasında rekor kırdığımıza inanıyoruz. 10 Milyon TL'yi okul sahaları ve kültür merkezlerini yenilemekte harcadık. Keşke eğitime daha fazla para harcayabilsek" dedi.