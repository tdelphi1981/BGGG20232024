BDP, sadece "anadilde savunma" toplantısına katılacak
BDP, açlık grevlerini mazeret göstererek Anayasa Uzlaşma Komisyonu'na katılmama kararını resmileştirdi. Birkaç gün toplantıya katılmayacaklarını Komisyona bildiren Altan Tan, "Katılmama gerekçemiz açlık grevi" dedi. Ancak BDP, anadilde savunma hakkı öngören düzenleme için bu kararını değiştirdi. BDP Muş Milletvekili Demir Çelik, tasarının komisyon görüşmelerine katılacaklarını açıkladı. BDP'li Altan Tan, CNN TÜRK'e konuştu. Tan, "Yazılı mazeret metninde BDP'li bazı milletvekillerinin açlık grevine katıldığı gerekçesiyle toplantıya katılamayacağımızı ifade ettik" dedi.

Tan, toplantıya katılmasalar da yeni anayasaya verdikleri önemden dolayı, yasama başlığı altındaki önerilerini Komisyona sunduklarını da vurguladı.  Komisyonda daha önce alınan karar gereği, bir siyasi partinin katılmaması durumunda, diğer partiler kendi aralarında toplantı yapamayacak. Bugün de bir toplantı yapılması planlanmıştı, BDP'nin yazılı başvurusu ile o toplantı gerçekleşmedi. 

BDP'nin katılmama kararının uzaması halinde, Meclis Başkanı Cemil Çiçek başkanlığında, durumun değerlendirilmesi gündeme gelecek. Ancak partilerin aralarında yaptıkları protokol gereği, mazeret bildirilmesi halinde toplantıya katılmama için bir süre sınırlaması yok. Ancak mazeretsiz üç toplantı katılmama durumunda, o parti Komisyondan çekilmiş sayılıyor.

Ancak daha sonra BDP'li Demir Çelik, Meclis'te basın toplantısı düzenledi. Başbakan Erdoğan'ın grup toplantısında yaptığı konuşmanın, beklentilerini karşılamadığını ve "talihsiz" olduğunu söyledi. Ancak, ana dilde savunma hakkı getiren tasarının Komisyon görüşmelerine katılacaklarını, Genel Kurul'da da destekleyeceklerini söyledi. Çelik, tasarıya ilişkin eleştirileri olduğunu da vurguladı.