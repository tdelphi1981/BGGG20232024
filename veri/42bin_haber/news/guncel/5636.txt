Sütlüce patlaması davasında 4 sanık tahliye edildi
Sütlüce'de meydana gelen patlamayla ilgili davada 4 sanığın tahliyesine karar verildi. Polisteki ifadesinde sanık olan oğlu için, "Defalarca ikaz etmeme rağmen beni dinlemezdi." diyen tanık duruşmada bu ifadesini yalanladı.
Sütlüce'de çevik kuvvet midibüsünün geçişi sırasında meydana gelen ve çoğu polis 16 kişinin yaralanmasına neden olan olayla ilgili davanın görülmesine başlandı. İstanbul 22. Ağır Ceza Mahkemesi'nde görülen duruşmaya 8 tutuklu 3 tutuksuz sanık katıldı. Dün ve bugün devam eden iki oturumda sanıkların savunmaları alındı. 

Duruşma başında sanıkların kimlik tespiti yapıldı. Bazı sanıklar Kürtçe tercüman eşliğinde kimlik bilgilerini verdi. Bombayı patlattığı iddia edilen sanık Murat Öztürk ve bombanın yerleştirildiği motosikleti temin ettiği belirtilen sanık Mehmet Kaya savunmalarını hazırlamak için süre istedi. 

Olaydan sonra iş yerlerinde patlayıcı madde ve çanta ele geçirilen sanıklar İlyas Gücin ve Güler Uzun Gücin çifti savunma yaptı. Hiçbir legal veya illegal örgüt üyesi olmadığını belirten İlyas Gücin, "Bulunan patlayıcılar ile ilgili hiçbir bilgim yok. Eşimle birlikte müzik eğitim verdiğimiz kursumuz var. Yoğunluktan derse girmekte zorlandığımız için Murat Öztürk'ten öğrencilerimize ders vermesini istedik. Derslere giriyordu. Kursun üç anahtarı vardı. Biri bende, diğeri eşimde üçüncüsü de Murat'ta. Patlayıcı ve çanta bize ait değil Murat'ın olabileceğini düşünüyorum." dedi.

Eşiyle benzer ifadeleri veren sanık Güler Uzun Gücin de "Müzisyenim. Bomba patlatarak 16 kişinin yaralanmasına neden olmak bir müzisyene yakışmaz diye düşünüyorum. Ders bitiminde biz kustan ayrılıyorduk. Murat bağlama çalışacağını belirterek akşam geç saatlere kadar kalıyordu. Başka bir şey yapıp yapmadığını bilmiyorum. Ele geçen malzemeleri ya Murat koydu ya da başkasına koydurttu. Polis de zaten ondaki anahtar ile kursu açmış. Patlayıcının bulunduğu bölümün anahtarı da vardı Murat'ta. Tutuklandığımızda 6 aylık evliydik. Hayata küstüm, insanlara güvenim sarsıldı." diye konuştu.

Mahkeme diğer sanıkları ve avukatlarını da dinledi. Sanıkların savunmalarının ardından tanıklar da dinlendi. Tanık olarak dinlenen sanık Mehmet Kaya'nın babası Ali Kaya, oğlunun sürekli eve geldiğini ancak patlamanın olduğu gün gelmediğini söyledi. Polisteki ifadesinde "Defalarca ikaz etmeme rağmen beni dinlemezdi. Bazen eve gelmezdi." şeklindeki sözleri hatırlatılan Ali Kaya, "O ifademin bazı kısımları doğru değil. Şimdiki ifadem doğru. Demek ki polisler etkilemiş ki o şekilde ifadem olmuş. 'Beni dinlemezdi, eve gelmezdi' şeklindeki beyanlar doğru değil. Gelmediği zaman bana haber verirdi, beni dinlerdi." diye konuştu. 

İfadelerin ardından mahkeme talepleri aldı. Tutuklu sanıklar ve avukatları tahliye talebinde bulundu. Aranın ardından kararlarını açıklayan mahkeme, sanıklar Tahir Adin, Mehmet Kurt, İlyas Gücin ve Güler Uzun Gücin'i tahliye etti. Diğer 4 tutuklu sanığın tutukluluk hallerinin devamına karar veren mahkeme, soruşturma aşamasında dinlenen gizli tanığın gizliliği ihlal edilmeden mahkemede dinlenmesini de kararlaştırdı. Duruşma ertelendi.