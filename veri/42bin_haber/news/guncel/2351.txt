Dışişleri'nden çuval kınaması
DIŞİŞLERİ Bakanlığı, Hatay'ın İskenderun İlçesi'nde Türkiye Gençlik Birliği (TGB) üyesi bir grubun Alman askerlerin başına çuval geçirme girişiminde bulunmasını kınadı.
Bakanlık'tan yapılan yazılı açıklamada, Almanya'nın Patriot sistemlerini kullanmak üzere Türkiye'ye gelen 5 Alman askerine, 22 Ocak günü, İskenderun'da sivil kıyafetle dolaştıkları sırada bir saldırı teşebbüsünün bulunulduğu anımsatılarak, olayın derin üzüntüyle öğrenildiği kaydedildi.

Bu tarz saldırıların tekrar etmemesi için gerekli tüm önlemlerin alındığının belirtildiği açıklamada şu ifadelere yer verildi:

"Kabul edilemez nitelikteki ve kınadığımız bu olay, emniyet güçlerimizin zamanlı müdahalesi sayesinde büyümeden önlenmiştir. Müttefiklerimiz Almanya, Hollanda ve ABD, Patriot sistemlerini talebimize binaen ve tarafımızdan takdirle karşılanan NATO dayanışması temelinde gönüllü olarak ülkemize göndermektedirler. Hava savunma sistemlerimizi takviye amacıyla ülkemizde bulunan konuk müttefik askerlere gerekli misafirperverliğin gösterileceğine inanıyoruz. Bu olayın benzerlerinin tekerrürünü önleyecek gerekli her türlü güvenlik tedbiri alınmıştır."