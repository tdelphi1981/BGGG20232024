Laf attığı kızın ağabeyini öldüren sanığa 15 yıl hapis
ANTALYA'da, kız kardeşine laf attığı için uyardığı kişiler tarafından bıçaklanarak öldürülen 19 yaşındaki Ahmet Karacan'ın cinayet şüphelisi Caner Uğur, 15 yıl hapis cezasına çarptırıldı. Olaya karıştıkları gerekçesiyle Caner Uğur'un kardeşi Cihan Uğur 7 yıl 6 ay, arkadaşı Oğuz Öz de 6 yıl 3 ay hapis cezasına çarptırıldı.
Olay, Antalya merkez Kepez İlçesi'ne bağlı Kanal Mahallesi Ahmet Refik Paşa Caddesi'nde 26 Ağustos 2011 tarihinde meydana geldi. Arkadaşı Mehmet Şimşek ile yürürken, Caner Uğur, kardeşi Cihan Uğur, Vedat Bayram ve Oğuz Öz ile karşılaşan Ahmet Karacan, o tarihte 17 yaşında olan kız kardeşine laf attıkları gerekçesiyle gençlerle tartışmaya başladı.

Ahmet Karacan, "Ayıp olmuyor mu? Siz nasıl benim kardeşime laf atarsınız?" dedikten sonra başlayan kavgada, Caner Uğur, Ahmet Karacan'ı bıçakladı. Karacan, hastanede yaşamını yitirirken, Caner Uğur, Cihan Uğur, Vedat Bayram ile Oğuz Öz tutuklandı.

Antalya 3'üncü Ağır Ceza Mahkemesi'nde görülen davanın karar duruşmasına tutuklu sanıklar Cihan Uğur, Caner Uğur, Oğuz Öz ve Vedat Bayram ile avukatları, öldürülen Ahmet Karacan'ın annesi Fatma Karacan ile avukatı Aziz Çetin katıldı. 

Duruşmada son sözleri sorulan sanıklar beraatlerini istedi. Mahkeme, kısa bir aranın ardından kararını açıkladı. Mahkeme Başkanı Faris Özsoy, Ahmet Karacan'ı bıçaklayan, olay tarihinde 19 yaşında olan Caner Uğur'un ömür boyu hapis cezasına çarptırıldığını, ancak haksız fiili ilk kimin başlattığının belirlenmediği, sanığın mahkemedeki iyi hali gibi unsurları göz önünde bulundurarak, cezanın 15 yıl hapis cezasına çevrildiğini açıkladı.

Olay tarihinde 17 yaşında olan Cihan Uğur da ağabeyi gibi önce ömür boyu hapse mahkum edildi. Ancak mahkeme, Cihan Uğur'un cinayette ağabeyine yardım ettiği, haksız tahrik unsurunu ilk kimin başlattığının belli olmadığı gerekçesiyle hapis cezasını 7 yıl 6 aya indirdi.

Cinayetle sonuçlanan kavgaya karıştığı belirlenen ve olay tarihinde 18 yaşında olan diğer tutuklu sanık Oğuz Öz de önce 10 yıl hapis cezasına çarptırıldı, ardından cezası 6 yıl 3 ay hapis cezasına çevrildi. Ayrıca Öz, Mehmet Şimşek'e karşı yaralama suçundan 1500 lira adli para cezasına çarptırıldı.

Tutuklu sanıklardan, olay tarihinde 19 yaşında olan Vedat Bayram da 10 ay hapis cezasına çarptırıldı. Bayram, duruşma sonunda tahliye edildi.