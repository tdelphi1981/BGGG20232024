İzmir Büyükşehir Belediyesi danışmanlığa başladı
İzmir Büyükşehir Belediyesi, Avrupa Birliği (AB) ülkelerinde dil öğrenmek, eğitim görmek, yaz kampına katılmak ve burs kazanmak isteyen gençlere Avrupa kapılarını aralıyor.
 İzmir Büyükşehir Belediyesi'nin, Avrupa fırsatları hakkında gençlere ücretsiz bilgi vermek amacıyla 'Eurodesk Temas Noktası' olmak için Avrupa Birliği Bakanlığı AB Eğitim ve Gençlik Programları Başkanlığı'na (Ulusal Ajans) yaptığı başvuru kabul edildi. Türkiye genelinde 4 bin 528 başvuru arasından seçilen 28 başvuru içinde AB ve Dış İlişkiler Şube Müdürlüğü Kalkınma Ajansı, Proje ve AB İlişkileri Ofisi de yer aldı. Ofisin, Kemeraltı Kent Konseyi'ndeki binasına gelen öğrenciler, dil öğrenme, Avrupa Gönüllü Hizmeti, Au-Pair, öğrenim, seyahat, çalışma, değişim projeleri, yaz kampları, staj ve burs imkanları konularında ücretsiz bilgilendirilmeye başlandı.
 Gençler, İzmir Büyükşehir Belediyesi 'Eurodesk Temas Noktası'na İzmir Büyükşehir Belediyesi'nin, <http://www.izmir.bel.tr/ABProjeCalismalarimiz.asp?menuID=1810>
 linkinden, 293 10 76 numaralı telefon numarasından veya İzmir Kent Konseyi Binası 895 Sokak No:7, 3. Kat Konak adresinden ulaşılabilir.
 EURODESK NEDİR?
 Eurodesk Temas Noktaları, Avrupa Birliği Bakanlığı'nın, AB Eğitim ve Gençlik Programları Başkanlığı tarafından, gençlere Avrupa fırsatları hakkında bilgi vermekle yetkilendirilmiş kuruluşlar. Bu program ile herhangi bir gencin, ihtiyaç duyduğu bilgiye tarafsız, güncel, anlaşılır, güvenilir ve ücretsiz bir şekilde ulaşabilmesi sağlanıyor. Tüm AB ve diğer program ülkelerinde kurulmuş olan Eurodesk, Türkiye'de Türk Ulusal Ajansı tarafından 2008 yılında faaliyete geçti. Gençler, ülkenin birçok ilindeki temas noktalarını birebir ziyaret ederek, bu fırsatlar hakkında bilgi edinebiliyor.
 CİHAN
  