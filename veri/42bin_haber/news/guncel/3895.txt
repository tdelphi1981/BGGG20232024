Ergenekon'da iki FLAŞ karar
Ergenekon davasında mahkeme, eski Genelkurmay Başkanı Işık Koşaner'in de aralarında bulunduğu eski üst düzey komutanların tanık olarak dinlenmesi talebini reddetti. Mahkeme, tutuklu sanık Fatih Hilmioğlu'nun Adli Tıp Kurumu'na sevk edilmesine karar verdi. Duruşma, 11 Mart'a ertelendi.
Ergenekon' davasına bakan mahkeme heyeti, hazır edildiği belirtilen ve çağrılması istenen tanıkların dinlenilmesi taleplerini reddetti.

İstanbul 13. Ağır Ceza Mahkemesi'ndeki duruşmada, Mahkeme Heyeti Başkanı Hasan Hüseyin Özese, tanık dinleme taleplerine ilişkin alınan ara kararı açıkladı. 

Özese, bir kısım sanık ve avukatların, hazır ettikleri tanıkların dinlenilmesini, mahkemeden de bazı tanıkların çağrılmasını istediklerini belirtti.

Mahkemenin 11 Ocak 2013'teki duruşmada tanık dinlenilmesiyle ilgili ayrıntılı açıklamalarda bulunduğunu ifade eden Özese, bu güne kadar dinlenen tanık beyanlarının nitelik ve nicelik açısından maddi gerçeğin ortaya çıkarılmasında yeterli olduğunu kaydetti.

Özese, bu gerekçelerle tanık dinleme taleplerinin reddedildiğini açıkladı.

Özese, tutuklu yargılanan eski İnönü Üniversitesi Rektörü Fatih Hilmioğlu'nun da Adli Tıp Kurumu'na sevk edilerek, cezaevinde kalmasının hayatı için kesin tehlike oluşturup oluşturmayacağı konusunda rapor alınmasına karar verildiğini de belirtti.

Duruşma 11 Mart'a ertelendi.