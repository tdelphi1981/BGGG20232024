Tartıştığı arkadaşını tabancayla öldürdü
RİZE'nin Güneysu İlçesi'nde 32 yaşındaki Yücel Yavaş, tartıştığı arkadaşı 29 yaşındaki Recep Ali Maşalacı'yı tabanca ile öldürdü.
Olay, Kiremit Köyü'nde bugün saat 11.00 sıralarında meydana geldi. Otomobille Katarahte Gölü'ne giden Yücel Yavaş ile Recep Ali Maşalacı arasında henüz belirlenemeyen bir nedenle tartışma çıktı. Tartışma büyüyerek kavgaya dönünce belindeki tabancayı çeken Yücel Yavaş, Recep Ali Maşalacı'ya ateş etti. Çeşitli yerlerinden vurulan ve ağır yaralanan Maşalacı, çevredekilerin yardımıyla götürüldüğü Rize Recep Tayyip Erdoğan Üniversitesi Eğitim ve Araştırma Hastanesi'nde yaşamını yitirdi. Olaydan sonra kaçan Yavaş'ın yakalanması için çalışma başlatıldı.