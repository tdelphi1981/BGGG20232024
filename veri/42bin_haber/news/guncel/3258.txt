Aracı bağlanan sürücü, polis memurunu başından yaraladı
Sivas'ta evrakları eksik olduğu gerekçesiyle aracı bağlanan sürücü, işlem yapan trafik polisini levyeyle başından yaraladı.
İstasyon Caddesi'nde H.A. (19) yönetimindeki bir otomobili durduran trafik polisleri, evrakları eksik olan aracın bağlanmasına karar verdi. Bunun üzerine, sürücü H.A. (19) ve yanındaki H.K. (17), polis ekiplerine tepki gösterdi.

Otomobilden inen iki genç, bagajdan aldıkları levyeyle aracın camlarına ve kaportasına zarar verip, yaya olarak kaçtı. Gençleri takip eden polis memuru Selami Yılmaz (29), bu kişilere Örtülüpınar Mahallesi 36. Sokak'ta yetişti.

Gençlerden kaçmamalarını isteyen Yılmaz, bu sırada sürücü H.A'nın fırlattığı levyenin başına isabet etmesi sonucu yaralandı. Ambulansla Numune Hastanesi'ne kaldırılan Yılmaz'ın tedavisinin sürdüğü, hayati tehlikesinin bulunmadığı bildirildi.

H.A. ve H.K'nın ise ekiplerce kısa sürede yakalandığı belirtildi.