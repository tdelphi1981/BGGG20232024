Bu listeyi hazırlayan güç, Guantanamoyu'yu kuran güçtür
Terörün Finansmanın Önlenmesi Hakkındaki Yasa Tasarısı Meclis'te Adalet Komisyonu'nda kabul edildi. Tasarının önümüzdeki hafta Meclis Genel Kurulu'nda ele alınması bekleniyor. Ancak Dışişleri Bakanlığı, Meclis'e gönderdiği raporda, BM Güvenlik Konseyi'nin listelediği kişilere Türkiye'nin de yasa doğrultusunda artık yasak uygulayacağını, bu doğrultuda Afganistan'la ilişkileri etkileyebileceğini belirtti. Prof.Adem Sözüer, "BM Konseyi'nde yasaklı listelerini hazırlayan güç Guantanamoyu'yu kuran güçtür" dedi.
ERGİN: BM KARARI DOĞRULTUSUNDA İŞLEM YAPILACAK

TBMM Adalet Komisyonu'nda Terörizmin Finansmanının Önlenmesi Hakkında Yasa Tasarısı kabul edildi. Görüşmeler sırasında 'Malvarlığının dondurulması'na ilişkin madde tartışma yarattı. Muhalefet milletvekilleri terör suçlusu herkesin malvarlığının bu hükme dayanarak dondurulabileceğini iddia etti. Adalet Bakanı Sadullah Ergin ise, BM Kararları doğrultusunda işlem yapılacağını, ayrıca bir komisyon kurulacağını, komisyonun incelemesinin ardından Bakanlar Kurulu'ndan karar çıkacağını kaydetti. Ergin, Türkiye'nin BM üyesi olarak kararlara uymak zorunda olduğunu, uymadığında buna karşı yaptırımlara göğüs germesi gerekeceğini bildirdi. 

SÖZÜER'DEN UYARI

Prof Dr. Adem Sözüer, BM Yaptırım Komitesi'nin hukuki geçerliliği olmadığını, siyasi kararlar verdiğini,, listenin de gayri ciddi olduğunu, isim benzerliğinden yanlış kişilerin bile malvarlıklarına el konulduğunu kaydetti. Sözüer, "Bu tür siyasi komitelerin verdiği kararlar hukuken doğru olmayabilir. Türkiye hakkında başka ülkelerin verdiği soykırım kararlarını düşünün. Bunlar hukuken doğru mu, olabilir mi?" dedi. Sözüer, mal varlıklarının dondurulması istenen kişilerin istihbarat örgütlerinin kendi çıkarları doğrultusunda hazırladığı bilgilere dayandığını belirterek, "Bu listeleri, Guantanamo'yu yapan güç hazırlıyor. Orada hukuk var mı? Masum insanlar yıllardır tutuluyor. Suçlu olup olmadığına bakılmadan insanların mal varlıkları dondurulabilecek. Bir ülke için terörist olan kişiyi biz terörist kabul etmiyoruz. Başka ülkelerin talepleriyle Türkiye'de herkesin lekelenmesine izin vermeyelim" dedi. 

DIŞİŞLERİ'NDEN RAPOR 

Dışişleri Bakanlığı yetkilileri de komisyona bir rapor sundular. Ayrıca sözlü görüş bildirdiler. Yetkiler, BM Yaptırımlar Komitesi kararlarının Taliban ve El Kaide ile ilgili olduğunu bildirdiler. Meclis'e gönderilen Dışişleri Bakanlığı raporunda, yaptırım uygulanacak kişi ve kuruluşların listesinin Güvenlik Konseyi bünyesinde oluşturulan Yaptırımlar Komitesi'nde hazırlandığı belirtildi. Raporda Taliban, El Kaide, Usame Bin Ladin'le bağlantılı kişilerin listede tutulduğu vurgulandı. Raporda, "BM üyesi ülkeler belirlenen şahıs ve kurumların mal varlıklarının dondurulması dahil, tedbirleri gecikmeksizin uygulamakla yükümlüdür. Bu kararların uygulanması bugüne kadar Bakanlar Kurulu kararıyla yoluyla mevzuatımıza aktarılmıştır" denildi. Raporda konuyla ilgili olarak BM Genel Sekreteri tarafından bu konuda ombudsman atandığı, bu kişinin de Kimberley Prost olduğu vurgulandı. 

YASAKLANANLAR LİSTESİ

Raporda, Bakanlar Kurulu kararıyla şimdiye kadar Türkiye'de listenen kişilerin isimleri şöyle sıralandı: 2001'de Yasin al Kadı'nın dahil olduğu 131 kişi, 2002'de 9 kişi, 2002'de Nasco Nasreddin Holding A.Ş.'nin dahil olduğu 12 gerçek ve 20 tüzel kişi, 2003'te 9 gerçek kişi, 11 tüzel kişi, 2004'te 47 gerçek kişi, 2005'te 46 gerçek kişi, 19 tüzel kişi listelendi.

2006'da 178 gerçek kişi, 8 tüzel kişi listeden çıkarıldı. 2006'da 2 gerçek kişi listeden çıkarıldı. 2007'de 9 gerçek kişi ve 2 tüzel kişi listelendi. 2007'de 1 gerçek kişi listeden çıkarıldı. 2008'de aralarında Nasco Nasreddin Holding A.Ş'nin de bulunduğu bir gerçek kişi ve 12 tüzel kişi listeden çıkarıldı. 2012'de bir gerçek kişi Yasin Al Kadı listeden çıkarıldı. 

TÜPRAŞ'A KISITLAMA TALEBİ

Öte yandan Adalet Bakanı Ergin'e milletvekillerinden TÜPRAŞ soruları geldi. Ergin, 'TÜPRAŞ ile ilgili dondurma talebi değil de, İran'a, doğalgaz satışıyla ilgili TÜPRAŞ'a kısıtlama talebi' geldiğini bildirdi.