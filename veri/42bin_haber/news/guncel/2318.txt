'Çarşı'dan müebbet çıktı
Mısır Çarşısı'nda 15 yıl önce yaşanan patlamayla ilgili davada karar çıktı. 7 kişinin öldüğü, 127 kişinin ise yaralandığı patlamayla ilgili daha önce 2 kez beraat eden sosyolog Pınar Selek'e ağırlaştırılmış müebbet hapis cezası verildi. Mahkeme Başkanı Vedat Yılmazabdurrahmanoğlu, Selek için ''beraat'' yönünde görüş bildirirken üye hakimlerin oylarıyla alınan kararda yurtdışında bulunan Selek için yakalama kararı da çıkarıldı.
 SEDA KILIÇ / İSTANBUL
 
 ÇAĞLAYAN'daki İstanbul Adalet Sarayı'nda bulunun İstanbul 12. Ağır Ceza 
 Mahkemesi'nden davaya ilişkin karar dün çıktı. Son sözleri aldıktan sonra yaklaşık 
 iki saat ara veren mahkeme kararını açıkladı. Daha önce 2 kez beraat kararı veren mahkeme, Sosyolog Pınar Selek'in 'ağırlaştırılmış müebbet hapis cezasına' çarptırılmasına hükmetti.  
 PKK'NIN TALİMATIYLA
 Selek ve diğer sanık Abdülmecit Öztürk'ün Mısır Çarşısı Ünlüoğlu Büfesi'ndeki patlama eylemini icra ettiğinin kabul edildiğini vurgulayan mahkeme, kararında Selek'in eylemi PKK'nın emriyle gerçekleştirdiği savunuldu. Selek'in örgüt içindeki kod adının 'Leyla' olduğu belirtilen kararda şu ifadeler yer aldı: 'Bomba yapımı ve kullanımı konusunda da eğitim aldığı saptanan sanık Pınar Selek'in, PKK terör örgütünün talimatı ve amacı doğrultusunda diğer sanık Abdulmecit Öztürk ile birlikte... 09.07.1998 günü gerçekleştirdiği ve 7 kişinin ölümü, 127 kişinin de yaralanmasıyla sonuçlanan... eylem kül halinde 765 sayılı TCY'nın 125. maddesindeki suçu oluşturmaktadır.' 
 PİŞMANLIK YOK 
 Mahkeme iki sanığı da, ağırlaştırılmış müebbet hapis cezasına çarptırdı. Sanıkların eylemden dolayı pişmanlık göstermediğini vurgulayan mahkeme cezada indirim yapmadı. Ancak Öztürk'ün 2008 yılında verilen kararda 12 yıl 6 ay ceza aldığını ve bu cezanın da Yargıtay'da temyiz edilmediğini belirten mahkeme, bu durumun sanık lehine kazanılmış hak teşkil ettiğini vurgulayarak cezasını 12 yıl 6 aya indirdi.