İntihardan psikologlar vazgeçirdi
BOLU'da, 43 yaşındaki İbrahim Daloğlu, intihar etmek için 4 katlı bir apartmanın çatısına çıktı. Psikologların ikna ettiği İbrahim Daloğlu çatıdan indirilirken, çevrede toplananlar yaşananları ilgiyle izledi.
Olay saat 15.30 sıralarında, Büyük Cami Mahallesi Fevzi Paşa Caddesi'nde meydana geldi. İşsiz olduğu öğrenilen İbrahim Daloğlu, 4 katlı bir apartmanın çatısına çıkarak intihar etmek istedi. Çatıdaki kiremitleri atan İbrahim Daloğlu'nu gören vatandaşlar polise ihbarda bulundu. Olay yerine gelen polis ekipleri çevrede güvenlik önlemi aldı. İtfaiyeciler ise şişme yatağı açarak, apartmanın önüne koydu. Bu sırada toplanan vatandaşlar merakla yaşananları izlerken, cep telefonlarıyla görüntü aldı. İbrahim Daloğlu'nu ikna etmek için çatıya çıkan polisler başarılı olamayınca, Sağlık Müdürlüğü'nde görev yapan psikologlardan yardım istedi. Olay yerine gelen 2 psikolog çatıya çıkarak İbrahim Daloğlu ile konuştu. 1 saat sonra ikna olan İbrahim Daloğlu, polislerin yardımıyla çatıdan inerek İzzet Baysal Polis Merkezi'ne götürüldü.