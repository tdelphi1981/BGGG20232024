Ankara'da bahar dönemi ağaç budama ve bakım çalışmaları başladı
Ankara Büyükşehir Belediyesi, bahar dönemi ağaç budama ve bakım çalışmalarına başlandı.
Sistematik bir program izleyerek ana cadde ve bulvarlardaki ağaçlarda mevsimsel bakım ve budama yapan Büyükşehir Belediyesine bağlı ekipler, gerekli durumlarda ağaçlara macunlama ve ilaçlama da yapıyor.

Ağaç budama ve bakım ekipleri, çalışmalar kapsamında ilk olarak cadde ve bulvar üzerinde yol kenarında bulunan ağaçların budanması ile gerekli bakımlarını gerçekleştiriyor. 

10 BİN AĞACA BUDAMA YAPILDI

Çevre Koruma ve Kontrol Daire Başkanı Hatice Akgül, bulvarlar, ana caddeler, rekreasyon alanları, prestij parklar, tüm ilçelere bağlı mahallelerdeki parklar ve mezarlıklarda sürdürülen çalışmalarda son 8 ay boyunca yaklaşık 10 bin ağacın budandığını ifade etti.

 Akgül, başlarında ziraat mühendislerinin bulunduğu ekiplerin gerçekleştirdikleri çalışmalarda, ağaçların üst tepe kısımlarına sepetli iş makineleriyle ulaşılarak budandığını ve büyük budama kesikleri söz konusu olduğunda macunlama da yapıldığını ancak ağaçlardaki kuş yuvalarının boş ve terk edilmiş de olsa mutlaka korunduğunu söyledi.

 Ağaçlarda tekniğine uygun yani tacını koruyup doğal formunu bozmadan şekil budaması yaptıklarını belirten Akgül, çalışmalarda kent içi ağaçlarının sanılanın aksine meyve ağaçları gibi her yıl budanmadığına dikkat çekti.

 BUDANAN DALLAR NE YAPILIYOR 

 Teknik personelin Başkentin bütün ilçelerini inceleyerek hazırladığı ağaç envanterine bakılarak budanan dal ve artıklar, toplanarak 'Kompost' yani organik materyal olarak değerlendiriliyor.

 Budama artıkları arasından toplanan büyük dallar, Ankara Büyükşehir Belediyesinin atölyelerinde kereste olarak kullanılıyor ve araştırma sonucu belirlenen ihtiyaç sahibi ailelere bizzat götürülerek veriliyor. Geriye kalan küçük dal ve artıklar, budama yapılan bölgelerden toplanarak önceden belirlenen alanlara taşınıyor. Burada toprağa gömülen artıklardan organik materyal elde ediliyor. Bu şekilde zenginleştirilen toprak ise fidan yetiştiriciliği ve seracılıkta kullanılıyor.