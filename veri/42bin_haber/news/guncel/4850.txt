PKK'nın elindeki rehineler 10 gün sonra serbest
BDP Eş Başkanı Kışanak PKK'nın kaçırdığı kamu görevlileriyle ilgili Erbil'de konuştu. Kışanak kaçırılanların 10 gün içinde serbest bırakılacağını açıkladı.
BDP Genel Başkan Yardımcısı Gültan Kışanak, PKK'nın kaçırdığı kamu görevlilerinin 10 gün içinde bırakılacağını açıkladı.

Süleymaniye temaslarının ardından Erbil'e geçen BDP heyeti burada bir basın toplantısı düzenledi.

Toplantıda BDP Genel Başkan Yardımcısı Gültan Kışanak, Mardin Bağımsız Milletvekili Ahmet Türk, Van Bağımsız Milletvekili Aysel Tuğluk ve BDP Diyarbakır Milletvekili Altan Tan yer aldı.

Toplantıda konuşan BDP Genel Başkan Yardımcısı Gülten Kışanak, "Kandil'e gittik. Murat Karayılan başkanlığında bir heyetle görüştük. Bize cevaplarını 1 hafta 10 gün içinde iletecekler. Kaçırılan kamu görevlileri konusunda ise, onları ailelerine kavuşturacak bir çalışma başlatacaklarını söylediler. Bu çalışmanın da 1 hafta 10 gün içinde bitmesi bekleniyor. BDP olarak da bu kişilerin ailelerine kavuşması için çalışmamızı sürdüreceğiz. Umuyorum ki en kısa zamanda 1 hafta 10 gün içinde önemli bir gelişme olacak ve söz konusu kişiler ailelerine kavuşacak" dedi.