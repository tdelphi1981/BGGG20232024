Vali Mutlu'ya istifa çağrısı
"AKP düzenini yıkalım, Türkiye' yi yeniden kuralım" sloganıyla başlattıkları etkinliklerinin İstanbul Valiliğince yasaklandığı iddiasıyla eylem yapan ÖDP'liler, İstanbul Valisi Hüseyin Avni Mutlu'yu istifaya davet etti.
 Özgürlük ve Dayanışma Partisi (ÖDP) üyesi bir grup, "AKP düzenini yıkalım, Türkiye' yi yeniden kuralım" sloganıyla başlattıkları etkinliklerinin İstanbul Valiliğince yasaklandığı iddiasıyla eylem yaptı. Yaklaşık 50 kişilik grup Taksim Meydanı'nda toplandı. 'AKP düzenini yıkalım, Türkiye' yi yeniden kuralım' yazılı pankart ve dövizlerin taşındığı eylemde, hükümet ve valilik aleyhine sloganlar atıldı. Taksim Meydanı'nda 10 dakikalık oturma eylemi yapan grup adına basın açıklamasını ÖDP İstanbul İl Başkanı Avni Gündoğdu yaptı. "AKP düzenini yıkalım, Türkiye' yi yeniden kuralım" adı ile başlattıkları siyasal faaliyetin İstanbul Valiliği tarafından 'İl sınırları içinde huzur ve güvenliğin, kişi dokunulmazlığının, mal güvenliğinin, kamu esenliğinin sağlanması" gerekçesiyle yasaklandığını belirten Gündoğdu, "İstanbul Valisi, AKP'nin valisi olarak görev yaptığını teyit etti."dedi. İstanbul Valisi Hüseyin Avni Mutlu'nun istifaya davet edildiği eylem basın açıklamasının ardından olaysız bir şekilde sona erdi