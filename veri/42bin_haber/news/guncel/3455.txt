Asgari ücretli futbolcu kalmadı
SGK Emeklilik Hizmetleri Genel Müdürü Cevdet Ceylan, ünlü futbolcu ve teknik direktörlerin sigortalarının tavan seviyesine geldiğini vurguladı.
 Denizli Ticaret Odası(DTO)’nda ’Sosyal Güvenlik Reformunun Yansımaları ve Sosyal Güvenlikte Teşvik Uygulamaları’ konulu bir konferansta konuşan Genel Müdür Ceylan, Türkiye’de halen 49-50 yaşında emekli olma imkânı olduğunu dünyanın hiçbir ülkesinde böyle bir emeklilik yaşının olmadığını ifade etti.
 
 SGK’da yapılan reformun ardından pirim gelirlerinin giderleri karşılama oranı yüzde 73 ulaştığını anlatan Ceylan, “Kurumumuz genel bütçenin yaklaşık yüzde 50’sine sahip. 2012’de 105 milyarı emekli aylıklarına harcandı. 44 milyarı da sağlık giderlerine harcandı. Gayri Safi Millî Hasıla (GSMH) göre açığımız fazla değil ancak genç nüfusumuzu çok iyi kullanamıyoruz. Belki-20 30 yıl sonra genç nüfusumuz o kadar da olmayacak. Çok ciddi bir yaşlı nüfus problemiyle karşılaşacağız. Genç nüfusumuza rağmen açığımız Avrupa ülkelerine göre yakın bir noktada.” şeklinde konuştu.
 
 "ASGARİ ÜCRETLİ" FUTBOLCU VE TEKNİK DİREKTÖR KALMADI 
 
 Kayıt dışı istihdamla ilgili ciddi mücadelelerinin olduğunu vurgulayan Ceylan,şunları kaydetti:
 “Reformdan sonra 1 milyon 231 bin kişiyi sigorta altına aldık. 80 bin 500 işyerini kayıt altına aldık. Sahte sigortalı ise 13 bin 700 kişiyi de sahte sigortalı olarak tespit ettik. Kayıt dışı istihdam 2007’de yüzde 45’lerden 2012 mart ayında yüzde 37.5’lara düşmüş durumda. Her 1 puanlık kayıt dışı 650 milyonluk gelir kaybına denk geliyor. Kayıt dışı istihdamı ortadan kaldırdığımız durumda SGK’nın herhangi bir açığı kalmıyor. Dolayısıyla en önemli sorunlarımızdan birisi kayıt dışı istihdamdır. Bir doktorun, mühendisin asgari ücretle çalıştığını kimse izah edemez. Bunun kabul edilebilir tarafı da yok. Hepimizin yakından tanıdığı çok ünlü futbolcular, ünlü teknik direktörler hepsi asgari ücretten bildiriliyordu. ‘Nasıl olsa kimse sormuyor, araştırmıyor’ diyorlardı. Genel müdürümüz spor kulüplerinin temsilcilerini topladı. Güzellikle ‘bu futbolcu ve teknik direktörleri bu ücretlerle bildiremezsiniz, siz kendiniz düzeltmezseniz biz denetimle bu işi çözeceğiz, para cezasıyla karşı karşıya kalacaksınız’ dedi. Onlarda duyarlı davrandılar 1. Lig kulüplerinin tamamında tavan seviyesine gelmiş durumda.”