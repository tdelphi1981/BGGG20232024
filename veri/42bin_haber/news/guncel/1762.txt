ABD'li asker suçunu kabul etti
Afganistan'da görev yaptığı sırada Taliban militanlarının cesetleri üzerine idrarını yapmakla suçlanan Amerikalı asker Edward W. Deptola, ülkesinde çıkarıldığı askeri mahkemede suçunu kabul etti.
Deptola'nın, mahkemede kendisine yöneltilen "ölüye saygısızlık, cesetlerle poz vermek, emre itaatsizlik, görevi ihmal ve emrindeki askerleri gerektiği gibi yönetememek" suçlamalarını kabul ettiği belirtildi.

Askeri hakim Nicole Hudspeth, Deptola'nın 6 ay hapis ve 5 bin dolar para cezasına çarptırılmasının öngörüldüğünü, ancak savcı-sanık uzlaşması neticesinde askere verilen cezanın rütbe düşürmeyle sınırlı kalabileceğini kaydetti.

Deptola'nın suçu, geçen yıl bir video kaydıyla ortaya çıkmıştı. Video paylaşım sitelerine yüklenen kayıtta, üniformalı 4 askerin yerdeki üç cesedin üzerine idrarını yaparken görüldüğü belirtiliyor.