TSK'da görev yaptığına inandıramadı
Defalarca çatışmaya giren uzman onbaşı, TSK'da görev yaptığını ispatlayamıyor
1994 yılında uzman onbaşı olarak Mardin'in Midyat ilçesindeki komando tugayında 6 ay görev yapan Kayserili Cavit Aktaş, Kara Kuvvetleri Komutanlığı tarafından sigorta girişi yapılmadığı için emeklilik hayalini gerçekleştiremiyor. Elindeki resmi belgelerle 'çalmadık kapı bırakmayan' Cavit Aktaş; ne Cumhurbaşkanlığı, ne Başbakanlık ne de Genelkurmay Başkanlığı'ndan şimdiye kadar bir netice alabilmiş değil.

 Kayseri'nin Bünyan ilçesinde Cavit Aktaş(43), 1990 yılının Ağustos ayında vatani görevini yapmak için acemi birliği Isparta'ya gitti. Buradan Bolu'daki komando tugayına seçildi. Bolu'da paraşüt eğitimi alan Aktaş, kısa bir eğitimin ardından Şırnak'ta operasyonlara katılan birliğe gönderildi. Vatani görevini yaparken birçok operasyona katılan Aktaş, 1993 yılında terhis oldu ve memleketine döndü. Bir yıl sonra uzman erbaş sınavına giren Aktaş, Ankara'da bir aylık eğitim sonrasında 'Tuğgeneral Hasan Iğsız'ın' imzası bulunan atama yazısıyla Mardin Midyat ilçesi 3. Komando Tugayı 2. Komando Taburu 6. Komando Bölük Komutanlığı'nda uzman onbaşı olarak göreve başladı. Aktaş, 2 Ocak 1994 yılında yapılan sözleşme ile ilgili Midyat noterliğinden aldığı taahhütnameyi Midyat Askerlik Şubesi'ne verdi. Şube Başkanı Üsteğmen Barış Erdal imza atarak evrakı teslim aldı. 

 Cavit Aktaş, göreve başladığı süre içinde PKK'ya yönelik çok sayıda operasyona katıldı. Şırnak bölgesindeki operasyonlara da giden timde görev yapan Aktaş, çatışmada başından vurulan asteğmeni sırtına alarak helikoptere kadar taşımış bir isim. Fakat Cavit Aktaş için uzman onbaşılık mesleği, 31 Ağustos 1994 tarihinde son bulmuş. 15 günlüğüne memleketine giden Aktaş, izin dönüşünde sözleşmesinin feshedildiği öğrenmiş ama feshedilme gerekçesi hakkında bilgi alamamış.

 Karara itiraz için Mardin'den Ankara'ya giden Aktaş, Ankara'da Kara Kuvvetleri Komutanlığı Uzman Er Daire Başkanlığı'na başvurarak sözleşmesinin niye feshedildiğini öğrenmeye çalıştı. Yazılı başvurunun kabul edilmediği başvuruda görüştüğü yetkili geri döneceği ve sorunun ortadan kaldırılacağını kendisine iletti. Fakat daha sonra gelen yazı ile sözleşmesi feshedilen kişinin geri alınamayacağı bilgisini aldı. Ama 6 aylık itiraz süresi dolduğu için daha sonra hukuki süreci başlatamadı.

Geçen zamanda çiftçilik yapan ve asgari ücretli işlerde çalışan Cavit Aktaş, emeklilik hayaliyle Sosyal Güvenlik Kurumu'na yaptığı başvuru ile hayal kırıklığı yaşadı. SGK, SSK başlangıcının 2009 yılı olduğunu ve öncesinde adına yatırılan herhangi bir SSK primi bulunmadığını öğrendi. Yani uzman çavuş olarak görev yaptığı döneme ait kayıtlarda herhangi bir bilgi yoktu.

 Bunun üzerine yasal süreç başlatmak isteyen Aktaş, savcılığa ve mahkemeye yaptığı başvurular geri çevrildi. Hakkını Askeri İdare Mahkemesi'nde araması tavsiye edildi. Cavit Aktaş'ın, sigorta primlerinin yatmadığı, Kara Kuvvetleri Komutanlığı'nın kendisini kaçak işçi gibi çalıştırdığı yönündeki Genelkurmay Başkanlığı'na yaptığı itirazına geçte olsa cevap geldi. Konunun Kara Kuvvetleri Komutanlığı'nı ilgilendirdiği ve şikayetini oraya iletmesi istendi. Kara Kuvvetleri Komutanlığı'da şikayet dilekçesine verdiği cevapta konunun askerlik şubesini ilgilendirdiği ve oradan bilgi alması tavsiye edildi. Bünyan Askerlik Şubesi'ne dilekçe yazan Aktaş, bir yıldır hala askerlik şubesinden gelecek cevabı bekliyor. 

 Aktaş, Cumhurbaşkanı ve Başbakana kadar ilettiği ama çözüm bulamadığı bu sorunu ile ilgili yardım bekliyor. SSK girişinin kendisi için çok önemli olduğunu anlatan Aktaş, "6 ay sürede canımı ortaya koyarak terör örgütü ile çatıştım. Ama hiçbir gerekçe gösterilmeden sözleşmem feshedildi. Eğer nedeni ilkokul mezunu olmam ise, o dönemde başvurumu kabul etmemeleri gerekirdi. Ya da sebep bu ise bana tebliğ etmeliydiler. Mağdurum ve bu konuda yardım bekliyorum. En azından SSK giriş tarihi konusunda ya da sözleşmesi yenilenmeyen uzman erbaşlara tanınan başka bir kamu kurumunda çalışma ile ilgili bana da destek verilmesini istiyorum" dedi.