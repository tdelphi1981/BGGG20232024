Panik yaratan binanın yıkımına başlandı
Şanlıurfa'da kolonları patladığı için daha önce boşaltılan 9 katlı binanın yıkımına başlandı.
Şanlıurfa Belediyesi, zemin katındaki duvar ve kolonlarında çatlaklar oluştuğunun fark edilmesiyle boşaltılan Paşabağı Mahallesi'ndeki binanın yıkımı için İstanbul'dan 4 kişilik uzman ekibi kente davet etti. Ekip, binadaki yıkım çalışmalarına bugün başladı.

Yıkım ekibinde bulunan Cemil Şirin, gazetecilere yaptığı açıklamada, Şanlıurfa Belediyesi'nin talebi doğrultusunda kente geldiklerini belirterek, binanın çok kötü durumda olduğunu ve büyük bir tehdit oluşturduğunu söyledi.

Şanlıurfa Belediyesi İskan Müdürü Vedat Güzel ise binanın yapımında birtakım yanlış uygulamaların yapıldığını ifade ederek şunları kaydetti:

'Bina yerinde dökme betonla inşa edilmiş ve betonun sulaması zamanında yapılmamış. Bir de geçen yıllarda yaşanan hafif depremlerde bina dayanıksız olduğu için kolonlarda çatlaklar oluşmuş. Bu binada ciddi şekilde sıkıntı olduğu için hemen önlemimizi aldık. Binayı yıktıktan sonra önümüzdeki hafta içinde Çevre İl Müdürlüğü teknik elemanları ve gerekirse Harran Üniversitesi'ndeki uzman arkadaşlarla bu bölgenin tamamını tarayacağız ve raporumuzu ilgili yerlere ulaştıracağız.'

Güzel, yıkım çalışmasını 3 günde tamamlamayı planladıklarını sözlerine ekledi.