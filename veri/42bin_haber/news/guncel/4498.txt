Erzurum'da yüzlerce el yazması eser onarılarak dijital ortama aktarıldı
Erzurum El Yazma Eserler Bölge Kütüphanesi'nde 910 el yazması eserin onarımının yapıldıktan sonra dijital ortama aktarıldığı bildirildi.
Erzurum Bölge Yazma Eserler Kütüphanesi, tarihi el yazması ve nadir eserleri dijital ortama aktararak söz konusu eserleri koruma altında aldı.

İl Halk Kütüphasi binası içerisindeki özel bir odada koruma altına alınan el yazması eserlerden yararlanmak isteyenlere dijital verilerini sunuluyor. Erzurum Bölge Yazma Eser Kütüphanesi Müdürü Selahattin Durgun, envanterlerindeki 910 el yazması eserin büyük bir titizlikle onarıldıktan sonra dijital ortama aktarıldığını söyledi.

El yazması eserlerin toplumların ortak hafızası olduğunu ve büyük değer taşıdıklarına vurgu yapan Durgun,"El yazması eserlerin toplumun hafızasını oluşturuyor. Bu eserlerin korunması ve gelecek nesillere aktarılması büyük önem taşıyor. Kütüphanemizde birbirinden değerli ve önemli 910 el yazması eser ile 5 bin 600 nadir eser özel bir ortamda dijital ortama aktarıldı. Bu sayede akademisyenler ve diğer araştırmacıların kullanımına hazır hale getirildi." diye konuştu.

YAZMA ESER SATIN ALIYORUZ

Kütüphane olarak vatandaşların ellerindeki el yazması eserleri satın alma yoluyla ulusal kültüre kazandırdıklarını da belirten Durgun bu amaçla vatandaşların ilgisini beklediklerini ifade etti. Bağış yoluyla da el yazması ve nadide eserleri kabul ettiklerine işaret eden Durgun,"Kültürel hazinelerimizin başında gelen el yazması eserlerin kütüphanemize kazandırılması çok önemli. Vatandaşlarımızdan ellerindeki el yazması eserleri bize getirip ücret karşılığında satmalarını ya da bağışlamalarını talep ediyoruz.

Satın aldığımız ya da bağış yoluyla elde ettiğimiz el yazması eserleri özel ortamlarda ısı, ışık, nem, kirli hava gibi olumsuzluklardan koruma altına alıp, gelecek nesillere aktarıyoruz. Bu konuda vatandaşlarımızın duyarlığını bekliyoruz." diye konuştu.