Meteoroloji'den dört il için uyarı
Meteoroloji Genel Müdürlüğü, bugün öğle saatlerinden itibaren İzmir'in güney ve batısı ile Aydın'ın kıyı ilçelerinde kuvvetli (20-50mm), Antalya çevrelerinde çok kuvvetli (50-75mm), Muğla'da şiddetli (76-100mm) sağanak ve gökgürültülü sağanak yağışın beklendiğini açıkladı.
DOĞU'DA KIŞ HAYATI ZORLUYOR

Doğu Anadolu Bölgesi'nde gece en düşük hava sıcaklığı sıfırın altında 21 dereceyle Kars'ta ölçüldü. 

Meteoroloji Erzurum Bölge Müdürlüğü'nden alınan bilgiye göre, Orta Akdeniz üzerinden gelen alçak basınç sisteminin etkisi altına giren Doğu Anadolu Bölgesi'nde soğuk hava etkili oluyor.

Gece en düşük hava sıcaklıkları sıfırın altında olmak üzere Kars'ta 21, Ağrı'da 18, Ardahan'da 16, Erzurum'da 14, Erzincan'da 6, Iğdır'da ise 2 derece olarak ölçüldü.

Günün en yüksek hava sıcaklıklarının da Kars'ta 1, Erzurum'da 2, Ağrı ve Ardahan'da 3, Iğdır'da 4 ve Erzincan'da 10 derece olması tahmin ediliyor.

Bölgede aralıklarla etkili olan kar yağışı yaşamı olumsuz etkiliyor. Kent merkezlerinde kar kalınlıkları Ağrı'da 52, Erzurum'da 23, Ardahan'da 22, Palandöken'de 95 ve Konaklı Kayak Merkezi'nde 65 santimetreye ulaştı.
 
84 KÖY YOLU ULAŞIMA KAPANDI

Bölgede yüksek kesimlerde aralıklarla etkili olan kar yağışı ve tipi nedeniyle Erzurum'da 39, Kars'ta 24, Ağrı'da 20 ve Ardahan'da 1 olmak üzere toplam 84 köy yolu ulaşıma kapandı.

İl Özel İdaresi'ne bağlı ekipler, köy yollarında karla mücadele çalışmalarını sürdürüyor. Karla mücadele ekipleri, yol açma çalışmalarının yanı sıra ulaşımın sağlanamadığı köylerde sağlık durumu ağır olan hastalara da yardım eli uzatıyor.

Erzurum'da son 24 saat içerisinde yolu ulaşıma kapalı olan köylerden 8 hasta, İl Özel İdare Müdürlüğü ve 112 Acil Servis ekiplerince çeşitli hastanelere ulaştırıldı.

Meteoroloji yetkilileri, bölgede hava sıcaklıklarında 3-5 derece düşüş yaşanacağını belirterek, buzlanma, don olayı ve çığ tehlikesine karşı vatandaşların dikkatli ve tedbirli olmaları konusunda uyarıda bulundu.