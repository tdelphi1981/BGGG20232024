Polisten semt pazarına 'at eti' baskını!
Tekirdağ'da semt pazarında kaçak et ürünlerinin satıldığı ihbarı üzerine denetime giden polis, onlarca kilogram et ürününe el koydu. Gümrük kaçağı olduğu tespit edilen ve 'at eti' olduğundan şüphe edilen ürünler Tarım Müdürlüğü'ne teslim edilirken, 6 satıcı hakkında yasal işlem başlatıldı.
Tekirdağ'ın Çorlu ilçesindeki semt pazarında 'kaçak et' satıldığı ihbarını alan polis harekete geçti.
 
Çorlu Emniyet Müdürlüğü'ne bağlı Kaçakçılık Şubesi ekiplerince et ürünleri satan tezgahlar incelendi.
 
Ekipler yaptıkları çalışmada, farklı tezgahlarda yaklaşık 30 farklı marka adıyla gümrük kaçağı et ürünü satıldığını tespit etti.
 
Polis, el koyduğu ve 'at eti' olduğundan şüphelenilen yaklaşık 150 kg. et ürününü, içeriğindeki maddelerin tespit edilmesi için tutanakla Tarım İlçe Müdürlüğü görevlilerine teslim etti.
 
Pazaryerinde yapılan denetimde kaçak et satan satıcılar, F.D, F.Ç, A.Ç, B.K, H.S. ve T.Ç. hakkında, 5607 Sayılı Kanuna Muhalefet suçundan yasal işlem yapıldı.
 
Olayla ilgili başlatılan soruşturma sürüyor.