'Kadın istihdamı ilk kez yüzde 30’a tırmandı'
Aile ve Sosyal Politikalar Bakanı Fatma Şahin, kadın istihdamında, projeler, çıkardıkları yasalar ve pozitif ayrımcılıklarla birlikte ilk kez toplamda yüzde 30'u yakaladıklarını söyledi.
 Gıda Tarım ve Hayvancılık Bakanlığı'nın Veteriner Hekim Mehmet Akif Ersoy Konferans Salonu'nda düzenlediği 'Kadın Çiftçi Eğitimi' tanıtım toplantısına Aile ve Sosyal Politikalar Bakanı Fatma Şahin, Tarım ve Hayvancılık Bakanı Mehdi Eker, Türkiye Ziraat Odalar Başkanı Şemsi Bayraktar ile kadın çiftçiler katıldı. Toplantıda konuşan Şahin, istihdamda kadının yeri konusunda kent ve kır ayrımına bakıldığında, istihdam projeler, çıkardıkları yasalar ve pozitif ayrımcılıklarla ilk kez toplamda yüzde 30'u yakaladıklarını söyledi.
 Amaçlarının bunu daha ileri taşımak olduğunu kaydeden Bakan Şahin, "Kadını ekonomik, sosyal hayatın bir parçası yapmak, kadının hem anne vasfını hem kariyerindeki engelleri aşmak ve aile, iş hayatını uyumlu hale getirmek, sosyal destek projeleriyle bu işi kolaylaştırmak, ailedeki huzur ve barışı sağlamayı en büyük görevimiz olarak görüyoruz. O yüzden kırsaldaki kadının bu bakımdan da eğitim alması, bu oranların yükseltilmesi açısından da ilgili bakanlıklarla yapacağımız çalışmanın en temel taşı olarak karşımızda duruyor.'' diye konuştu.
 GELECEĞİMİZ AÇISINDAN İKİ ÖNEMLİ YATIRIM: ENERJİ VE GIDA
 Fatma Şahin, Türkiye'nin gelecek vizyonu açısından da gelecek yüzyılı yönetmede de iki önemli alanın öne çıktığını belirtti. Aile ve Sosyal Politikalar Bakanı, "Enerji politikasını ve gıda politikasını iyi yönetenler gelecek yüzyılın hakimi olacaklar. Gıda politikasında en önemli ana damarınız toprağınız oluyor. Toprağı yönetebilen, toprağın bereketini yaşama katabilenler, toprağın bereketini kalkınmanın bir parçası yapabilenler gelecek yüzyılın öncüleri olacaktır.'' dedi. 
 Gıda, Tarım ve Hayvancılık Bakanlığı'nın yeni modeliyle gelecek Türkiye vizyonunda önemli yere sahip olduğunu ifade eden Şahin, ''Toprağı yönetenleri yönetebilmek, toprak ananın, analarının yaşam kalitelerini yükseltebilmeyi de en önemli görev alanımız olarak bakıyoruz.'' ifadelerini kullandı.
 Kadın çiftçi eğitim programlarının da bu vizyon çerçevesinde değerlendirilmesi gerektiğini kaydeden Bakan Şahin, kadın-erkek, yaşlı-genç, engelli-engelsiz, kır ve kentte yaşayanların tümünün kalkınma modelinin merkezine konulmaması, herkesin kalkınmanın parçası yapılmaması ve eşitsizliğin giderilmemesi gerektiğini söyledi.
 "KADIN İSTİHDAMINDA BİR İLK: YÜZDE 30 ARTIŞ SAĞLANDI"
      
 Türkiye'de yaşanan birçok sorunun temelinde eğitimsizlik olduğuna dikkat çeken Fatma Şahin, şöyle konuştu:
 "Bu çerçevede Bakanlık olarak kadının ve özellikle kız çocuklarının eğitimine veriyoruz. AK Parti iktidara geldiğinden bu yana sürülen çalışmalarla 10 yılın sonunda artık temel eğitimde kız ve erkeklere fırsat eşitliği sağlandı. Yüksek Öğretimde de bu oranın hızlı bir şekilde yükseltilmesi için çalışma başlattık."
 "ANNE VE BEBEK ÖLÜMLERİNDE AB SEVİYELERİNE GERİLEDİK"
                 
 Sağlık alanındaki atılan adımlarla Türkiye'deki anne ve bebek ölüm oranlarının AB standartlarına gerilediğini ifade eden Bakan Şahin, şu ifadeleri kullandı:
 ''Kırsaldaki kadının anne karnındaki bebeğinin sağlığını kontrol ettirmek, hastanede doğum yapmak, doğum sırasında yaşadığı sorunları çözmek üzere oluşan sağlıkta dönüşüm, en çok kadınımızı ve bebeğimizi hayata bağlamaya ve oranları iyileştirmeye yaramıştır. 90'lı yıllara göre yüzde 70 oranları azaltmış bir iktidarın mensuplarıyız.''
 Aile ve Sosyal Politikalar Bakanlığı  Sosyal Yardımlar Genel Müdürlüğü' nün çok önemli bir fonu hayata geçirdiğini de konuşmasında belirten Şahin, gelir getirici projelere iki yıl ödemesiz, 8 yıl ödeme şartıyla kişi başına 15 bin lira faizsiz destek aktarıldığını söyledi.
 (CİHAN)