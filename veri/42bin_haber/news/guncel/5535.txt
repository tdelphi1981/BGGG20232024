Korkuteli'nde inşaat çöktü: 1 ölü
ANTALYA'nın Korkuteli İlçesi'nde beton ustası 62 yaşındaki Ramazan Aydın, bir inşaatın çökmesi sonucu enkazın altında kalarak yaşamını yitirdi.
Akyar Köyü'nde Osman Çöpel'e ait inşaatın 1'inci katının bazı bölümleri bugün saat 14.30 sıralarında beton dökümü sırasında çöktü. İnşaatta çalışan beton ustası Ramazan Aydın, enkazın altında kaldı. Diğer işçiler tarafından demir yığının altından çıkartılan Aydın'a olay yerine gelen sağlık görevlileri müdahale etti. Yaklaşık yarım saat süren kalp masajının ardından duran kalbi yeniden çalıştırılan Ramazan Aydın, ambulansla Korkuteli Devlet Hastanesi'ne götürüldü. Aydın, burada yapılan tüm müdahalelere rağmen yaşamını yitirdi. Aydın'ın cenazesi hastane morguna gönderildi.