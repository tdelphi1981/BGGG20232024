Malatya'da silahlı kavga: 6 yaralı
Malatya'da alacak-verecek meselesi yüzünden çıkan silahlı kavgada, aynı aileden 6 kişi yaralandı.
Aralarında geçmişe dayalı alacak-verecek meselesi bulunan İ.G. ve C.T, Salköprü Mahallesi'nde karşılaştı. İki kişi arasında başlayan tartışma, daha sonra tarafların yakınlarının da katılmasıyla büyüdü.

C.T, mahalledeki bir otoparka sığındı. İddiaya göre, C.T. ile otopark sahibi A.U. ve çalışan T.K, karşı tarafa silahlarla ateş etti. Kavgada, aynı aileden İ.G, H.G, A.G, S.G, İ.G. ve S.G. yaralandı.

Malatya Devlet Hastanesi ve Beydağı Devlet Hastanesi'ne kaldırılan yaralıların hayati tehlikesinin bulunmadığı öğrenildi. Tedavisi devam eden 6 kişinin bacaklarında kurşun ve saçma yarası bulunduğu belirtildi.

Kavgaya karışan 8 kişi gözaltına alındı. Polis ekipleri, olayda kullanıldığı tahmin edilen 1'i ruhsatlı 3 tabanca ve 1'i otomatik 2 tüfek ele geçirdi.