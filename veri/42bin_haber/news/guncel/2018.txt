Adliyede avukat-polis gerginliği
Terör örgütü DHKP-C'ye yönelik operasyonda gözaltına alınan şüphelilerin sorgusu sırasında, şüphelilerin avukatları ile polis arasında arbede yaşandı. Olayda 1 polis memurunun hafif şekilde yaralandığı öğrenildi.
İstanbul Emniyet Müdürlüğü Terörle Mücadele Şube Müdürlüğü ekipleri, terör örgütü DHKP-C'ye yönelik operasyon düzenlemiş ve çok sayıda avukat gözaltına alınmıştı. Şüphelilerden bir kısmı bugün Çağlayan'daki İstanbul Adliyesi'ne getirildi. Sabah saatlerinde yoğun güvenlik önlemleri altında sevk edilen şüphelilerin savcılık sorgusu başladı. Sorgunun yapıldığı sırada adliye içinde zanlıların avukatları ile çevik kuvvet polisi arasında arbede yaşandı. Çıkan olaylarda başından hafif şekilde yaralanan polis memuru hastaneye kaldırıldı.

Bu arada, Beşiktaş forması ve atkısı takıp, kendilerinin ünlü taraftar grubu 'Çarşı' üyesi olduğunu ifade eden yaklaşık 10 kişilik grup da adliye önündeki eyleme destek verdi. 'Yorum halktır. Susturulamaz' yazılı pankart taşıyan eylemciler, gözaltındaki Grup Yorum üyelerinin serbest bırakılmasını istedi.