Gebze'de belediye önünde şüpheli paket paniği!
KOCELİ'nin Gebze ilçesinde, belediye binasının giriş kapısı önünde fark edilen şüpheli paket korkuttu. Bomba uzmanının fünye ile patlattığı paketten çöp çıktı.
Gebze Belediyesi'nin B girişi kapısı önünde güvenlik görevlileri tarafından fark edilen paket için polise haber verildi. Olay yerine gelen Gebze ilçe Emniyet Müdürlüğü'ne bağlı ekipler, bina çevresinde güvenlik önlemi aldı. İzmitten istenen bomba imha ekipleri, özel elbise giydikten sonra paketi fünye ile uzaktan kumandayla patlattı. Şüpheli paketten çöp çıktı. Şüpheli paket nedeniyle, belediyede çalışmalar yaklaşık iki saat durdu.