Gazlı içeceğin içinden bu çıktı
Mardin'de aldığı gazlı içeceğin içinden yabancı madde çıkan Zeki Eser, şişeyi Gıda Tarım ve Hayvancılık İl Müdürlüğü'ne teslim etti.
Zeki Eser, AA muhabirine yaptığı açıklamada, iş çıkışı büyük bir marketten 4 tane 2,5 litrelik gazlı içecek aldığını belirterek, 'Evde yemeğe oturduğumuz sırada şişeyi açmak için elimi uzattığımda gazlı içeceğin içerisinde yabancı madde gördüm. İçeceği açmadan Gıda, Tarım ve Hayvancılık İl Müdürlüğü'ne teslim ettim' dedi.

Bu olayın peşini bırakmayacağını ifade eden Eser, şunları söyledi:

'Diğer şişelerin içine de baktım. Bir şey görmedim ama yine de çöpe boşalttım. Şişe kapalı olduğu için içindekinin ne olduğunu bilemiyoruz. Fare pisliği olabilir ya da başka bir şey. Gıda, Tarım ve Hayvancılık İl Müdürlüğü, içindeki maddenin ne olduğunu öğrendikten sonra mahkemeye başvuracağım. Yasal süreç başlatacağım. Sonuçta bu içeceği sadece ben tek tüketmiyorum. Milyonlarca kişi bunu tüketiyor. İnsan sağlığını tehdit ediyor. Üzerinde yazılan danışma hattını da aradım. Yanlış, öyle bir numara yok deniliyor. Geçersiz bir numara, yetkililere ulaşamadık. İçecek 11 Ekim 2012 tarihinde üretilmiş'

Gıda ve Yem Şube Müdürü Hüseyin Kahraman da teslim edilen içeceğin içindeki maddenin ne olduğunun araştırılacağını kaydetti.

Yapılan kontrollerin ardından gerekli işlemlerin yapılacağını aktaran Kahraman, vatandaşların bu konuda duyarlı davranmaları gerektiğini, buna benzer olaylarda kendilerine başvurmalarını istediklerini sözlerine ekledi.