Hakan Şükür o isimlerden şikayetçi oldu
İSTANBUL Milletvekili Hakan Şükür, internet ortamında kendisine yapılan şikayetlerle ilgili Asayiş Şube Müdürlüğüne geldi. Yaklaşık 2 saat kaldığı Emniyet Müdürlüğü binasından çıkışta açıklama yapan Hakan Şükür "Sosyal medyada klavye arkasından ekran arkasından farklı şeyler oluyor. Bana yapılan hakaretvari şeylerle ilgili şikayet dilekçemizi verdik. Aynı İstiklal Marşı'nı söylüyoruz, bu ülkede saygı duruşunu beraber yapıyoruz. Ama birbirimize küfür ediyoruz. Bu hoş bir şey değil" dedi.
Gayrettepe'de bulunan Asayiş Şube Müdürlüğü binasına sabah saat 11.30 sıralarında yanındaki iki avukatla birlikte gelen Hakan Şükür, binada yaklaşık 2 saat kadar kaldı. Binadan çıkışında kısa bir açıklama yapan Hakan Şükür "Sosyal medyada klavye arkasından ekran arkasından farklı şeyler oluyor. Bana yapılan hakaretvari şeylere şikayet dilekçemizi verdik. Bununla ilgili olarak ifade verdik. Bundan 6 ay önceki şikayetimizle ilgili olan şahıslar bulundu. Şu anda yargıya intikal etti. Önümüzdeki aylarda onların da duruşmaları olacak. Az da olsa ona eklenen hakaretler var. Örnek teşkil etmesi açısından şikayetçi olduk. Çünkü içinden çıkılmaz bir hal almaya başladı. Umarım yargıya intikal etmesinin ardından olumlu şeyler olacak." dedi.

HEPİMİZ AYNI İSTİKLAL MARŞINI SÖYLÜYORUZ


Hakan Şükür "Sosyal medyadan ailemize, sevdiklerimize, kendimize çok ağır küfürler ağır hakaretler edildi. Söylemediğim şeyleri söylemişim gibi addedip sosyal medya üzerinden bize yönelik tepkilerin oluşması sağlandı. Buna bazı basın organları da alet oldu. Aynı İstiklal Marşı'nı söylüyoruz, bu ülkede saygı duruşunu beraber yapıyoruz ama birbirimize küfür ediyoruz bu hoş bir şey değil. Onun için ben de kanuni hakkımı kullanmak üzere ifade vermeye geldim. Şikayetçi oldum. Bulunanlar var. Onları o yargı sürecinde göreceksiniz. Şu anda onların da ifadesi alındı. 5 kişi tespit edildi. Örnek teşkil etmesi için, sadece ben yaşamıyorum bu durumu. Biliyorsunuz sosyal medyada bir çok ünlü, bir çok kişi yaşıyor. Ben kendi üzerime düşeni yaptım. İnşallah yargı da kararını verir." dedi.

Ak parti milletvekili Hakan Şükür "Takım sevgisi fanatiklik boyutu çok farklı olduğu için ülkemizde. Herkes anladığı şekilde yorumluyor olayları. Benim hayata bakış açım belli. Söylediklerim belli. Biraz üzücü ama biz başka bir tarafa daha çok hukuk tarafına yönelmek durumundayız. " dedi.