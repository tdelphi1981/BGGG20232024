Gümüşhane'de tır ile otomobil çarpıştı: 2 ölü, 2 yaralı
Gümüşhane'de tır ile otomobilin çarpışması sonucu 2 kişi öldü, 2 kişi yaralandı.
Kent merkezine bağlı Arzular beldesindeki çimento fabrikasından dönen Murat Gülseven'in (33) kullandığı 31 KY 343 plakalı otomobil, Yeniyol köyü mevkisinde, karşı yönden gelen Ümit Çelik (28) yönetimindeki 29 AF 435 plakalı tır ile çarpıştı. Tırın önüne alarak yaklaşık 50 metre sürüklediği otomobil, şarampole yuvarlandı.

Kazada, araçta sıkışan otomobil sürücüsü Gülseven ile yanında oturan arkadaşı Mehmet Koçak (39) olay yerinde öldü. Tır sürücüsü Çelik ile otomobilin arka koltuğundaki Yunus Çatıker (24) ise yaralandı.

İl Afet ve Acil Durum Müdürlüğü ekiplerince otomobilden çıkartılan Gülseven ve Koçak'ın cesetleri ile yaralılar, Gümüşhane Devlet Hastanesi'ne götürüldü.

Yaralılar Çelik ile Çatıker'in hayati tehlikesinin bulunmadığı belirtildi.

Ölen kişilerden Gülseven'in Arzular beldesindeki çimento fabrikasında tekniker, Koçak'ın ise ustabaşı olarak çalıştığı öğrenildi.