43 yaşındaki polis memuru kalp krizinden öldü
BURSA'nın Mustafakemalpaşa İlçesi Emniyet Müdürlüğü'nde görevli polis memuru 43 yaşındaki Mustafa Sökmen, dün evinde kalp krizi geçirdi. Ambulans helikopterle Yüksek İhtisas Hastanesi'ne kaldırılan Sökmen, yapılan müdahalelere rağmen bu sabah yaşamını yitirdi.
Mustafa Sökmen, dün evinde kalp krizi geçirdi. Ailesinin 112 Acil Servis'i aramasıyla ilçe devlet hastanesine kaldırılan Sökmen'e burada ilk müdahale yapıldı. Evli ve 2 çocuk babası polis memuru, Mustafakemalpaşa Stadyumu'na inen ambulans helikopterle Bursa Yüksek İhtisas Hastanesi'ne sevk edildi. Sökmen, yapılan müdahalelere rağmen bu sabah yaşamını yitirdi.

Meslek hayatına 1997 yılında Edirne'de başlayan ve sırasıyla Bayburt ve İnegöl'de görev yapan Sökmen için Mustafakemalpaşa Emniyet Müdürlüğü önünde tören düzenlendi. İlçe Emniyet Müdürü Kemalettin Akbaba ve mesai arkadaşlarının katıldığı törenin ardından Sökmen'in cenazesi toprağa verilmek üzere Karacabey İlçesi'ne gönderildi. Törene katılan Sökmen'in eşi ve çocukları gözyaşlarına boğuldu.