Amerika Büyükelçiği'ne saldırıyla ilgili yeni detaylar ortaya çıktı
Amerika Büyükelçiği'ne yönelik canlı bombalı saldırıyı gerçekleştiren DHKP-C Silahlı Propaganda Birlikleri üyesi Ecevit Şanlı'nın geçtiğimiz ay İstanbul polisi tarafından örgüte yönelik düzenlenen operasyonda da gözaltına alınacak şüpheliler arasında bulunduğu öğrenildi.
Örgütün ağır darbe aldığı operasyonun ardından Yunanistan üzerinden kaçak yollarla yurda giriş yaptığı değerlendiren Ecevit Şanlı'nın bireysel inisiyatif kullanılarak 'feda eylemi' gerçekleştirdiği değerlendiriliyor. Saldırıda kullanılan patlayıcının türünün ilk bulgulara göre RDX ile güçlendirilmiş A4 olduğu belirlenirken, soruşturmanın FBI ile birlikte yürütüleceği belirtiliyor. DHKP-C'nin bombalı saldırılar düzenleyebileceği istihbaratı üzerine önceki hafta tüm birimleri uyaran EGM, dün saldırının ardından uyarılarını tekrarladı. Listede bulunan 15 ismin yanı sıra Ecevit Şanlı gibi, ölümcül hastalığa yakalanan örgüt üyeleri de yeni listeye dahil edildi.