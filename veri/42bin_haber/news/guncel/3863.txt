CHP'den doğum izni artırılsın teklifi
CHP İstanbul Milletvekili Sezgin Tanrıkulu ve CHP Malatya Milletvekili Veli Ağbaba, analık izninin 28 haftaya çıkarılması için kanun teklifi verdi
TBMM Başkanlığı'na sunulan kanun teklifi, Devlet Memurları Kanunu ile İş Kanunu'nda değişiklik yapıyor.

Teklif, çalışan kadınların doğumdan önce 8, doğumdan sonra 8 hafta olmak üzere toplam 16 haftalık analık izinini, doğumdan önce 14, doğumdan sonra 14 olmak üzere 28 haftaya çıkarıyor.

Teklifin gerekçesinde, çalışan kadınların, Türkiye'deki en büyük sorununun, gebelik dönemi ve doğum sonrası dönemde meydana gelen izin sorunu olduğu ifade edildi.

Kadınların, hamilelik sürelerinin çoğunu iş yerlerinde zor şartlarda geçirdiği, doğum sonrası gerekli izin sürelerinin olmaması nedeniyle çocuklarını erken sürelerde anne sütünden mahrum ettiği, bakıcılara teslim etmek zorunda kaldığı belirtildi.