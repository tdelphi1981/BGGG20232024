Hakim adliyede kadın katibi silahla aldı
İstanbul Adalet Sarayı'nda bir hakim, aşık olduğu iddia edilen kadın katibi silahla rehin aldı. Savcı ve polisin devreye girmesiyle eyleminden vazgeçen hakim adliyeden ayrıldı. Dün gerçekleşen olaydan sonra hakkında inceleme başlatılan hakimden haber alınamadığı belirtildi.
Olay adliyenin ikinci katında bulunan 35. Asliye Ticaret Mahkemesi'nin kaleminde meydana geldi. 18. Asliye Ceza Mahkemesi'nin hakimi Ümit Y.E.(64), eski katibi 30 yaşındaki Zeynep R. D.'nin çalıştığı odaya indi. Mesai saati bitiminde yaşanan olayda hakim Ümit Y.E. odanın kapısını kapattıktan sonra silahını çekti. Katibe aşık olduğu iddia edilen hakimin 'Seni de kendimi de vuracağım. Beni ne hale düşürdün.' diye bağırdığı kaydedildi. 

Kadın katip adliyenin iç haberleşme sisteminden diğer odadaki arkadaşına durumu bildirdi. Bunun üzerine önce adliye güvenliğine daha sonra da nöbetçi savcıya haber verildi. Nöbetçi savcı beraberindeki polislerle birlikte hakim ve katibin bulunduğu odaya gitti. Nöbetçi savcı bir süre odanın kapısını açması için hakim ile konuştu. Bir süre sonra hakim odanın kapısını açtı. Ağlayarak polise sığınan katip Zeynep R. D. hakimin kendisini öldürmek istediğini iddia etti. 

Hakimler ve Savcılar Kanunu gereği hakim Ümit Y. E. hakkında polisler ve savcı herhangi bir işlem yapamadı. Hakim bu nedenle adliyeden ayrıldı. Katip Zeynep R. D.'nin ise ifadesi alındı. Hakimden şikayetçi olan katibin ifadesinde, "Hakim çalıştığım odama geldi. Kapıyı kilitledi. 'Beni ne hallere düşürdün, seni de kendimi de öldüreceğim' dedi. Daha önce onun yanında katiptim. Beni uzun zamandır taciz ediyordu. Tacizlere dayanamayınca durumu Adalet Komisyonu'na bildirdim. Komisyon benim yerime değiştirdi. En sonunda adliyede bulunan Adalet Bakanlığı müfettişlerine şikayette bulundum. Bunun üzerine ifadem alındı ve hakim hakkında soruşturma başlatıldı." dediği öğrenildi. 
 
Olayın ardından adliyedeki temizlik görevlilerinin de ifadesi alındı. İddiaya göre olayın ardından hakim Ümit Y. E. silahını temizlik görevlilerine vermek istedi. Silahın oyuncak olduğunu söyleyen hakim, temizlik görevlilerinden silahı çöpe atmasını istedi. Ancak temizlik görevlileri silahı almak istemedi. 
 
Hakim Ümit Y.E. dün yaşanan olayın ardından bugün adliyeye gelmedi. Herhangi bir mazeret de bildirmediği öğrenilen hakiminden bilgi alınamadığı kaydedildi. 

Hakim hakkında daha önce soruşturma başlatan Adalet Bakanlığı müfettişlerinin konuyu Hakim ve Savcılar Yüksek Kurulu'na intikal ettirdiği öğrenildi. Müfettişler hakim Ümit Y. E.'ye ifadesini almak için ulaşmaya çalışıyor. Nerede olduğu bilinmeyen hakim Ümit Y. E.'nin eşinin de aynı adliyede hakim olduğu ifade edildi.