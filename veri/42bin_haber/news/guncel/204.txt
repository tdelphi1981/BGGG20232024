Anadilde savunma Başbakan'ı bekliyor
Adalet Bakanı Sadullah Ergin, Bakanlar Kurulu’nda imzaya açılan anadilde savunma konusundaki yasal düzenlemeye ilişkin imzaların tamamlanmak üzere olduğunu ifade ederek, parlamentoya gönderilmesi için Başbakan Recep Tayyip Erdoğan’ın yurda dönmesinin beklendiğini kaydetti.
 Adalet Bakanı Sadullah Ergin, TOBB Üniversitesi’nce Hatay’da yapılacak İmam Hatip Lisesi’nin protokol imza törenine gelişinde, gazetecilerin açlık grevleri ve anadilde savunma konusundaki sorularını yanıtladı.
 Cezaevlerindeki açlık grevlerine ilişkin sorular üzerine Ergin, Bakanlar Kurulu toplantısında, anadilde savunmaya ilişkin düzenlemenin imzaya açıldığını anımsattı. Düzenlemeyle ilgili Bakanlar Kurulu üyelerinin imzalarının önemli ölçüde tamamlandığını belirten Ergin, “Birkaç eksiğimiz var. Sayın Başbakanımızın dönüşüyle beraber bu tasarı parlamentoya gönderilecektir. Bu açıdan AK Parti Kongresi'nde kamuoyuyla paylaşmış olduğumuz, deklare etmiş olduğumuz önceliklerimizden birin hayata geçirmiş oluyoruz. Onun dışındaki hususlarda çalışmalar devam ediyor. Herkes elinden gelen katkıyı sunmaya devam etsin diyorum” diye konuştu.
 ANKA