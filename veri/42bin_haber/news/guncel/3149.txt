Öğrenciler Pazartesi ders başı yapıyor
Okul öncesi, ilkokul, ortaokul ve lisedeki yaklaşık 16 milyon öğrenci, 11 Şubat Pazartesi günü 2012-2013 eğitim-öğretim yılının ikinci yarısına başlayacak.
2012-2013 eğitim-öğretim yılının 17 Eylül 2012'de başlayan ilk yarısı, 25 Ocak 2013 Cuma günü sona ermişti. Örgün eğitimdeki 831 bin 148 öğretmen ve 15 milyon 854 bin 277 öğrenci, 16 günlük tatilin ardından 11 Şubat'ta okullarına dönecek.

Örgün eğitimdeki öğrencilerden 1 milyon 77 bin 943'ü okul öncesi eğitim alıyor. Bunlardan 953 bin 209'u resmi okullarda, 124 bin 734'ü de özel okullarda eğitim görüyor. İlkokulda eğitim gören 5 milyon 593 bin 910 öğrenci buluyor. Bunların 5 milyon 426 bin 529'u resmi okullarda, 167 bin 381'i özel okullarda okuyor. İlkokul birinci sınıfta ise 1 milyon 870 bin 705 öğrenci bulunuyor. Bu öğrencilerin 1 milyon 814 bin 709'u resmi okullarda, 55 bin 996'sı özel okullarda eğitim görüyor. 5 milyon 199 bin 709 ortaokul öğrencisinin 5 milyon 35 bin 415'i resmi okullarda eğitim alırken 164 bin 294'ü özel okullarda eğitim görmekte. Lise ve meslek lisesindeki öğrencileri sayısı 3 milyon 982 bin 665'ini ulaşırken bunlardan 3 milyon 826 bini resmi okullarda eğitim görüyor.

Eğitim-öğretim yılının ikinci yarısı 14 Haziran 2013'te sona erecek.

-Sınavlar-

İkinci dönem, ortaokul öğrencileriyle lise son sınıf öğrencileri için sınav heyecanıyla geçecek.

Milli Eğitim Bakanlığı'nın sınav takvimine göre, 8. sınıflar için Seviye Belirleme Sınavı (SBS) ile Parasız Yatılılık ve Bursluluk Sınavı, 8 Haziran Cumartesi günü gerçekleştirilecek.

Parasız Yatılılık ve Bursluluk Sınavı 5, 6, 7, 9, 10 ve 11. sınıflar için ise 9 Haziran Pazar günü yapılacak.

Lise son sınıf öğrencileri, üniversiteye giriş sınavlarının ilk aşaması olan Yükseköğretime Geçiş Sınavı'na (YGS) 24 Mart Pazar günü girecek.

Üniversiteye girişte ikinci aşama olan Lisans Yerleştirme Sınavları'na (LYS) 22-29 Nisan 2013 tarihleri arasında başvurulacak. Sınavlar, 15-16 Haziran ve 22-23 Haziran tarihlerinde 5 oturumda gerçekleştirilecek.

2013-2014 eğitim-öğretim yılı ise 16 Eylül Pazartesi günü başlayacak.