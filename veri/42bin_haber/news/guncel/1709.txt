Türkiye, Fransa'dan ayrıntılı bilgi istedi
Dışişleri Bakanlığı Sözcüsü Selçuk Ünal, Türkiye'nin Fransa'dan, öldürülen 3 PKK'lı kadınla ilgili ayrıntılı bilgi istediğini belirterek, konu kapsamında emniyet yetkililerinin muhatapları ile temasa geçtiklerini bildirdi.
Selçuk Ünal, bakanlıkta gündemle ilgili basın toplantısı düzenledi. Fransa'da öldürülen 3 PKK'lı kadınla ilgili değerlendirmelerde bulunan Ünal, Fransa'dan soruşturmayı tamamlamasını beklediklerini belirtti. Ünal, "Bizim istediğimiz, Fransız yetkililerden konuya ilişkin ayrıntılı bilgilerin aktarılmasıdır. Bu çerçevede emniyet makamlarımız doğrudan kendi muhatapları ile temas etmiştir." dedi. 

 Öldürülen Sakine Cansız'ın 2005 yılından beri kırmızı bültenle arandığını hatırlatan Ünal, diğerlerinin de değişik ülkelerde adli sicillerinin mevcut olduğunu kaydetti. 

 Dışişleri Müsteşarı Feridun Sinirlioğlu'nun ABD ziyaretinde İsrail Dışişleri Bakan Yardımcısı Danny Ayalon ile görüşüp görüşmediği sorusuna Ünal, Ayalon ile temas olmadığını ifade etti. Ünal, Sinirlioğlu'nun Dışişleri Bakan Yardımcısı Burns, Müsteşar Yardımcıları Phill Gordon, Beth Johns ve Enerji Özel Temsilcisi ile görüştüğünü belirterek, ikili ilişkilerin, bölgesel konuların gündeme geldiğini söyledi. 

 Suriyeli sığınmacılar için atanan koordinatör vali ile ilgili 'Osmanlı valisi' yakıştırmalarının hatırlatılması üzerine Ünal, koordinatör valinin Suriyeli vatandaşların eğitim ve eşgüdümünden sorumlu olarak atandığını, insani yardımlar konusunda sorumlu olacağını ifade etti.