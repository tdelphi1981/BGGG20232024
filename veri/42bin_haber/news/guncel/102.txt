'JİTEM diye bir devlet kurumu yok'
''Ergenekon'' davasında ''28 Şubat'' soruşturması kapsamında tutuklu olan emekli Orgeneral Teoman Koman dinleniliyor.
 İstanbul 13. Ağır Ceza Mahkemesi'ndeki duruşmaya, tutuklu sanık emekli Tuğgeneral Veli Küçük ile duruşmalardan men edilen tutuklu sanık İşçi Partisi Genel Başkanı Doğu Perinçek, Koman'ın dinlenilmesini talep etmesi nedeniyle katıldı.
 Mahkeme Heyeti Başkanı Hasan Hüseyin Özese tarafından kimlik tespiti yapılan Koman, ''Başka suçtan tutuklu musunuz?'' sorusuna önce, ''Tutuklu değilim'', ardından da ''Hayır tutukluyum. Doğru söylüyorsunuz'' dedi.
 Cezaevinde kaldığı için telefonu olmadığını söyleyen Koman, Başkan Özese'nin cezaevine girmeden önce kullandığı numarasını sorması üzerine, telefon numarasını verdi.
 Bazı soruları anlamadığı için tekrarlattıran 76 yaşındaki Koman, 1986-1988 yılları arasında Milli Güvenlik Kurulu Genel Sekreter Yardımcılığı, 1988-1992 MİT Müsteşarlığı, 1995-1997 yılları arasında da Jandarma Genel Komutanlığı yaptığını belirtti.
 Koman, Başkan Özese'nin soruları üzerine Veli Küçük'ü tanıdığını belirterek, Jandarma Genel Komutanı olduğu zaman Küçük'ün terfi sırasında olduğunu söyledi.
 Koman, ''Jandarma subayıydı. Giresun'a ben tayin ettirdim. Bilecik'te tugay komutanlığı yaptı. 1995'te Kocaeli Jandarma Komutanlığı döneminde Küçük ile tanıştım. 1997 yılında da emekli oldum'' dedi.
 -''JİTEM'in faaliyetlerinden haberim yok-''
 Başkan Özese'nin ''İddia olunan 'Ergenekon' örgütünü duydunuz mu?'' sorusuna ''Hayır'' yanıtını veren Koman, ''JİTEM'i duydunuz mu?'' sorusu üzerine de şunları kaydetti:
 ''Duydum. Hatta yoktur deyince kıyamet koptu. Jandarma istihbarat kurumu olarak, kendi arasında personelle kurulmuş. Böyle bir devlet kurumu yoktur. 'JİTEM yoktur. Kötü niyetli insanlar kullandı' diye bir emir yayınlandı... Güneydoğu'da o tarihte görev yapan kişiler kendi aralarında kurmuşlar. Bunlar yasaklanmış. Benim tarafımdan da yasaklandı.''
 Tutuksuz yargılanan emekli Albay Arif Doğan'ı tanımadığını ifade eden Koman, Doğan'ın ''JİTEM'i ben kurdum'' şeklindeki iddiaları hatırlatılınca da ''Haberim yok. JİTEM'in yaptığı faaliyetlerden de haberim yok'' diye konuştu.
 Duruşmaya öğle arası verildi.
 
 ''Ergenekon'' davasında tanık olarak dinlenilen ''28 Şubat'' soruşturması kapsamında tutuklu olan emekli Orgeneral Teoman Koman, Jandarma Genel Komutanı olduğu dönemde Kocaeli Jandarma Alay Komutanlığı yapan tutuklu sanıklardan emekli Tuğgeneral Veli Küçük'ü ziyaret ettiğini belirterek, ''Birlikte yemek yedik. İzmit'teki cinayetleri sordum. 'İstanbul'da öldürüp getirip buraya atıyorlar'' dedi.
 İstanbul 13. Ağır Ceza Mahkemesi'ndeki duruşmada, savcı Murat Dalkuş, dosyada bulunan ''Türkiye'yi biçimlendiren kemalist generalin portresi'' isimli belgede Cem Ersever'in Teoman Koman tarafından tebrik edildiğinin yer aldığını belirterek, Koman'a Ersever'i tanıyıp tanımadığını sordu.
 ''Hiç karşılaşmadım'' diyen Koman, Ersever ile aralarında bir yazışma olmadığını söyledi.
 Savcı Dalkuş'un, ''Bu dosyada isminiz Veli Küçük'ü savunanlar arasında geçiyor'' dediği Koman, ''Ben komutanım, o da emrimdeki bir general. Elbette ki bir araya geldik. Basında 'Veli Küçük'ü General yapan komutan' olarak adım geçiyor. Hiç kimse, hiç kimseyi tek başına general yapamaz'' diye konuştu.
 Veli Küçük'ü savunma durumu olup olmadığı sorulan Koman, ''Plan dahilinde böyle bir savunma içine girmedim ama çalışkan bir personel olduğunu söylemişimdir. Bunun ötesinde bir şey yapmadım'' ifadelerini kullandı.
 Tutuklu sanık İşçi Partisi (İP) Genel Başkanı Doğu Perinçek de Koman'ın 11 yıl boyunca Türkiye'nin iç ve dış güvenliğiyle ilgili en üst düzeyde sorumluluklar yüklendiğini belirterek, ''Göreviniz süresince 'Ergenekon' örgütünün varlığı hakkında bir duyum, istihbaratla karşılaştınız mı?'' diye sordu.
 ''Hayır'' yanıtını veren Koman, ''Size, askerlik göreviniz sırasında İP'in TSK içine bir sızma faaliyeti olduğu, subayları örgütlediği konusunda bir duyum, bilgi ulaştı mı?'' soruyu da ''Hayır'' diye yanıtladı.
 -''Ergenekon'' şeması saçma-
 Perinçek, dava dosyasında MİT tarafından 2002'de yapılan ''Ergenekon'' şeması olduğunu belirterek, ''Siz bu şemada 'Ergenekon' örgütünün en üst komitesinde varsınız'' dedi.
 Başkan Hasan Hüseyin Özese araya girerek, Perinçek'in bahsettiği şemanın mahkeme tarafından açıklanmış, kabul edilmiş bir şema olmadığını söyledi.
 Teoman Koman'ın ''Görebilir miyim'' demesi üzerine, Perinçek şemayı Koman'a iletti.
 Perinçek'in, ''Bu şemayı dosyaya gönderen MİT, yazısında şemanın 2001 yılında gözaltına alınan Tuncay Güney'in İstanbul emniyetindeki mülakatında anlattıklarına dayandığını söylüyor. Tuncay Güney, bu örgütün tepesinde sırasıyla eski genelkurmay başkanları İsmail Hakkı Karadayı ve Hüseyin Kıvrıkoğlu, öldürülen Orgeneral Eşref Bitlis, Teoman Koman, Rasim Betir'in üst düzey yönetici olduğunu söylüyor. MİT de Tuncay Güney'in anlatımlarına göre bu şemayı yapıyor. Siz, saydığımız bu komutanlarla bir 'Ergenekon'' örgütü kurdunuz mu, yönettiniz mi?'' sorularına Koman, ''Hayır'' yanıtını verdi.
 Şemayı inceleyen Koman, ''Buna benzer bir şema dergilerde de yayımlanmıştı. Benim gördüklerimde ikinci sıradaydım, burada üçüncüye düşmüşüm'' sözleri salonda gülüşmelere neden oldu.
 Koman, ''Ben böyle bir şema görmedim. Bir araya gelmesi mümkün olmayan isimler sıralanmış. Buna ancak saçma denir'' diye konuştu.
 Doğu Perinçek'in, ''Eski MİT Müsteşarı Şenkal Atasagun da 'saçma' dedi, sizin gibi. Atasagun sizin emrinizde çalıştı. Doğru söyler mi?'' sorusuna da Koman, ''Tabiki söyler'' yanıtını verdi.
 Perinçek'in, ''MİT Kontrterör Dairesi'' konusunda bildiklerini sorması üzerine Koman, ''Benden önce kurulmuş ve kapatılmış. Ben kapatıldıktan sonra müsteşar oldum. Başına Mehmet Eymür'ün getirildiğini sonradan öğrendim'' dedi.
 -''Bilseydim hakkında işlem yapardım''-
 Doğu Perinçek'in ''Hizbullah örgütünün MİT tarafından kurulduğu iddiası doğru mu?'' sorusu üzerine Koman, ''Ona da saçma derim. Ben 1992'de MİT'ten ayrıldığımda herkes Hizbullah'ın ne olduğunu anlamaya çalışıyordu. Herkes dediğim emniyet, jandarma'' diye konuştu.
 Emekli Tuğgeneral Veli Küçük'ün kızı ve avukatı Zeynep Küçük de ''Ergenekon'' şemasından söz ederek, ''Bu şemada Veli Küçük örgütün askeri kanadı ile sivil ayağı arasında köprü eleman olarak gösteriliyor. Bu konuda bilginiz, görgünüz var mı'' diye sordu.
 ''Bunlar saçmadır, yalandır'' diyen Koman, ''Ben 1950 mezunuyum. Necip Torumtay 44 mezunudur. Torumtay generalken ben belki üsteğmendim. Bu isimlerin bir arada olması fiziken mümkün değil. Bu şemadaki askerlerin aynı anda MGK'da olması mümkün değil'' dedi.
 Zeynep Küçük'ün, ''Veli Küçük'ün 'Ergenekon' örgütünü asker ayağı ile sivil ayağı arasında köprü görevi yaptığına ilişkin bilginiz var mı'' sorusunu yinelemesi üzerine Koman, ''Eğer böyle işler içinde olduğunu bilseydim hakkında işlem yapardım'' diye yanıt verdi.
 Jandarma Genel Komutanlığı'na gelene kadar Veli Küçük'ü tanımadığını anlatan Koman, şöyle devam etti:
 ''Jandarma Genel Komutanları, jandarmadan gelmez. Kara Kuvvetleri bünyesinden atanır. O nedenle Jandarma Genel Komutanlığı'na gelene kadar Veli Küçük'ü tanımıyordum. Komutanlığa geldiğimde, Veli Küçük terfi sırasındaydı. İzmit'te Jandarma Komutanı idi. İzmit'e gidip Veli Küçük'ü ziyaret ettim. Birlikte yemek yedik. İzmit'teki cinayetleri (Adapazarı-İzmit-Sapanca üçgenindeki faili meçhuller) sordum. 'İstanbul'da öldürüp getirip buraya atıyorlar' dedi.''
 Duruşma Koman'ın dinlenilmesiyle devam ediyor.
 AA