Erdoğanın iptal sinyali verdiği iki dev ihaleye 3 kıtadan talip
Başbakan Erdoğanın iptal sinyali verdiği Başkent Gaz ile köprü ve otoyol ihalelerinin kaderini, son 10 günde yurt dışına yapılan geziler belirledi. ABD, İngiltere ve Katar ziyaretlerinde iki ihaleye ilginin büyük olduğu belirtiliyor.

Başbakan Recep Tayyip Erdoğan’ın önceki gece katıldığı bir TV programında iptal sinyalini verdiği Başkent Gaz ile köprü ve otoyol ihalelerinin kaderini, son 10 günde yurtdışına yapılan geziler belirledi. Edinilen bilgiye göre Erdoğan’ın Katar, Başbakan Yardımcısı Ali Babacan’ın New York ve Maliye Bakanı Şimşek’in de Londra ve New York ziyaretleri sonrasında bu ihalelere ÖYK onayı süreci öncesi sürpriz talipler çıktı. Erdoğan 29 Ocak’ta Katar’a ziyaret yaparken, Babacan Davos’ta görüşmeler yapmış, Şimşek de geçen hafta Londra ve New York’ta 400 fon yöneticisiyle görüşmüştü. Görüşmelerde bazı büyük fonların Türkiye’deki özelleştirme ihaleleriyle yakından ilgilendikleri belirtiliyor. 
Köprüde yeni çıta 10 milyar $ 
Ankara kulislerinde ihalelerin yakında iptal edileceği hatta yeni ihale için Özelleştirme İdaresi Başkanlığı’nın (ÖİB) da çalışmalara başladığı belirtiliyor. ÖİB’den bir yetkili köprü ve otoyollarda yeni hedefin en az 10 milyar dolar olduğunu belirtirken, bir Ulaştırma Bakanlığı yetkilisi de “Köprüler ve otoyollardan devlet olarak yılda zaten 600 milyon dolar elde ediyoruz. İhaledeki fiyat devlete zarar ettirir” dedi. Ulaştırma Denizcilik ve Haberleşme Bakanı Binali Yıldırım da bir soru üzerine onay bekleyen ihaleyle ilgili “Başbakan’ımız ne derse o olacak” dedi. Başkent Gaz ihalesini 25 Ocak’ta 1 milyar 162 milyon dolara Torunlar Gıda, köprü ve otoyolların ihalesini de aralıkta 5.7 milyar dolara Ülker’i de bünyesinde bulunduran Yıldız Holding şirketi Gözde Girişim, Koç ve Malezyalı UEM’den oluşan konsorsiyum almıştı. Başkent Gaz için bugüne kadar 4 ayrı ihale yapılmıştı. İlki 2008 yılında yapılan ihalede şirketin yüzde 80’i için fiyat 1.6 milyar doları bulmuştu. Ancak alıcı ödemeyi yapmamıştı. Son ihalede ise fiyat 1.1 milyar dolar olmuş, bunun üzerine ‘rakam düşük kaldı’ tartışmaları yaşanmıştı. Erdoğan da önceki gün bazı özelleştirmeleri iptal edebileceklerini belirterek “Örneğin otoyol ve köprüler meselesini tekrar masaya yatıracağız. Daha yüksek beklentilerimiz var” açıklaması yapmıştı.