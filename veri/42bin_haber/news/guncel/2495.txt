Başbakanlık yemekhanesinin beyaz ekmek kaldırıldı
Başbakan Recep Tayyip Erdoğan'ın beyaz ekmek yerine tam buğday unundan doğal ekmek tüketimini teşvik etmek amacıyla başlattığı kampanya kapsamanda Başbakanlık yemekhanesinde beyaz ekmek servisi durduruldu.
Başbakanlık Merkez Bina'da Başbakanlık personelinin kullandığı yemekhanede, bundan böyle beyazlaştırılmış ekmek servisi yapılmayacak. Başbakan Erdoğan'ın da zaman zaman yemek yediği mekanda, tam buğday unundan imal edilen doğal ekmek ve kepekli ekmek servisi yapılıyor.

Başbakan Erdoğan, iki hafta önce Gıda, Tarım ve Hayvancılık Bakanlığı'nın düzenlediği 'ekmek israfını önleme kampanyası' başlangıç toplantısında, beyaz ekmeğin sofralardan kaldırılması gerektiğini vurgulamıştı.

Başbakan Erdoğan'ın, 'Beyaz ekmek dönemini kapatıyoruz. Beyaz ekmeği sofralardan kaldıralım. Bizim dedelerimiz, ninelerimiz beyaz ekmek mi yiyordu?' sözleriyle vurguladığı kampanya çerçevesinde, Gıda, Tarım ve Hayvancılık Bakanlığı'nın kepekli ekmeğin tüketiminin yaygınlaştırılması için çalışma başlattığı kaydedildi.

Bakanlık yetkililerinden alınan bilgiye göre, bu amaçla 'Un Tebliği' değişikliği hazırlandı. Önümüzdeki günlerde yürürlüğe girmesi beklenen yeni Un Tebliği'nde, kepekli ekmeğin yaygınlaşmasıyla un veriminin artması ve buğday tasarrufu öngörülüyor.

-Buğday israfı da azalacak-

Gıda, Tarım ve Hayvancılık Bakanlığı yetkililerinden aldığı bilgiye göre, ekmeklik undaki kepek oranı şu anda yürürlükteki düzenlemede 0,55 iken, sektör görüşlerinin alınmasının ardından hazırlanan taslakta bu oran en az 0,70 olarak yer alıyor.

Düzenlemenin yürürlüğe girmesiyle beyaz ekmekteki kepek oranının artırılması, 100 kilogram buğdaydan elde edilen 78 kilogram unun tümünün ekmek yapımında kullanılmasını sağlayacak. Şu anda yürürlükte olan düzenlemeye göre 0,55 kepek oranında un, 100 kilogram buğdaydan alınan 68 kilogram unla üretiliyor. Bu işlem yapılırken kepek oranının azaltılması için buğdayın çekirdek kısmına yakın bölümler alınıyor.