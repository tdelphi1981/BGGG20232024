İki askerin ölümüne çifte soruşturma
TSK kayıtlarına 'kaza kurşunu' ve 'mayına basma' olarak geçen Jandarma er Cüneyt Erdek ve onbaşı Sezer Altındağ'ın ölümü şüpheli bulundu, komutanlara çifte soruşturma açıldı.
Milli Savunma Bakanı İsmet Yılmaz, TBMM'de BDP'nin verdiği bir soru önergesini cevaplarken, Adıyaman Sincik'e bağlı Yarpuzlu Jandarma Karakolu'nda 6 Temmuz 2012'de 'kazayla vuruldu' denilen jandarma er Cüneyt Erdek'in ölümüyle ilgili 'kaza süsü verilerek kasten adam öldürme' suçlamasıyla dava açıldığını söyledi. Yılmaz, "Şüpheli Jandarma onbaşı Gökhan Savaş hakkında 'tedbirsizlik ve dikkatsizlik sonucunda ölüme sebebiyet vermek suçu atfıyla bilinçli taksirle adam öldürmek' suçundan 26 Eylül 2012 tarihli iddianameyle 2.Ordu Askeri Mahkemesi'nde kamu davası açılmıştır. Otopsi Malatya Adli Tıp Kurumu'nda yapılmıştır" dedi.

Yılmaz, Diyarbakır Ergani'de 'mayına bastı, öldü' denilen ancak daha sonra alnından vurulduğu ortaya çıkan Er Serdar Altundağ'la ilgili olarak da, Diyarbakır Asker Hastanesi'nde otopsi yapıldığını ve 7. Kolordu Askeri Savcılığı'nca soruşturma açıldığını açıkladı.

AİLEYE TEHDİT YOK

Bakan Yılmaz, er Cüneyt Erdek'in ölümünden önce ailesine atfen "oğlunuz Kürtçe müzik dinliyor diye uyarıldık" iddialarına cevap verirken de, ailenin olayla ilgili bilgilendirildiğini, ancak tehdit edildiklerine ilişkin bir bilgi veya başvuru bulunmadığını söyledi. 

'CENAZE ATILDI' İDDİASI YALAN

"Cenaze helikopterden indirildi ve ailenin önüne atıldı" iddiasını da yalanlayan Yılmaz, "Sezer Altundağ'ın cenazesi Türk bayrağına sarılı olarak bir uzman çavuş refakatinde Bingöl merkeze bağlı Sütlü karakoluna helikopterle getirilmiştir. Cenazeyi merhumun ailesinin yanı sıra merkez ilçe jandarma komutanı ve karakol komutanı karşılamıştır. Ailenin isteği üzerine defin işlemi hemen gerçekleştirilmiş, cenazeye ilçe jandarma komutanı ve karakol komutanın yanı sıra karakol personeli de üniformalı olarak katılmıştır" dedi.