"Türkiye başarılı oldu"
Suriyeli Müslüman düşünür Cevdet Said, 'Türkler, Batı medeniyetinin ürünü olan demokrasiyi benimsemede başarılı oldu' dedi.
Anadolu Ajansı'na konuk olan Said,'Türkler, 1923 yılında cumhuriyetin kurulmasından bu yana bütün tarihi aşamalarda sabır ve sebat göstererek, İslam ülkelerine örnek olacak demokrasiyi gerçekleştirdiler' diye konuştu.

Said, konuşmasında Başbakan Recep Tayyip Erdoğan'ın özellikle Kürt sorunuyla ilgili politikalarına duyduğu beğeniyi dile getirdi.

Türkiye'nin Arap dünyasına açılımını 'önemli bir adım' olarak tanımlayan Said, AA'nın Arapça Yayınlar'ın, medyanın öneminin her geçen gün arttığı bir ortamda, Türklerle Araplar arasında fikri bir köprü görevi göreceğini söyledi.

Anlaşmazlığa düşen tarafların siyasi uzlaşıya varması için pasif direnişi benimsemesi, silahı bırakması ve seçim sandıklarına gidilmesi gerektiğini belirten Said şöyle devam eti:

'İran devrimi, göğsü çıplak insanlarla zulme karşı durmayı başardı. Türkiye de siyasi bir dönüşüm süreci geçirdi. Adnan Menderes dönemi sonrasında halkın siyasi hayata yönelmesi demokrasi sürecinin hızlanmasını sağladı. Bu siyasi hareket, Türk halkının siyasi bilincinin şekillenmesini ve seçim sandıklarına müracaat etme kavramının yerleşmesini sağladı.'

Beşeri toplumların sorunlarını barışçı yollarla hallettiğine vurdu yapan Said, 'Aklın, insanın yol göstericisi olduğunu İslami kaynaklardan öğreniyoruz. Bu kaynaklar, insanı zorlamaya değil ikna etmeye çağırıyor. İnsan korunması gereken en önemli, en yüce değerdir. Pek çok tarihi olay barışçı hareketlerin zulme galip geldiğini göstermiştir' ifadesini kullandı.

Kahire'de düzenlenen 12. İİT Zirvesi çerçevesinde İran Cumhurbaşkanı Mahmud Ahmedinejad, Cumhurbaşkanı Abdullah Gül ve Mısır Cumhurbaşkanı Muhammed Mursi'yi bir araya getiren üçlü zirveye övgü yağdıran Said, bölgede akan kanın durması için insani değerlerin yüceltilmesi çağrısında bulundu.

Konuşmasında Suriye krizine de değinen Said, 'Şehitlerin efendisi savaşta ölen değil, çıplak göğsüyle zalime karşı durandır' diyerek, krizin silahla değil seçim sandıklarıyla çözüleceğine işaret etti ve Suriyelileri bu yolu benimsemeye çağırdı.

'Kılıçla kazanılan kılıçla kaybedilir' diyen Said, demokrasi ve adalet ilkelerinin yeniden hayat bulması gerektiğini vurguladı.