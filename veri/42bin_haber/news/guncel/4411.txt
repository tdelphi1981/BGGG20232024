Berfo Ana Ardahan'da toprağa verildi
Berfo Ana'nın mezarının yanına oğlu Cemil Kırbayır içinde mezar yeri kazıldı.
12 Eylül 1980 darbesinde gözaltına alındıktan sonra kaybolan oğlu Cemil Kırbayır'ın bulunması için sürdürdüğü mücadele ile adına duyuran 105 yaşında Berfo Kırbayır, Ardahan'ın Göle ilçesine bağlı Okçu köyünde toprağa verildi.


Bugün öğlen satlerinde Göle ilçesine otobüsle getirilen Berfo Kırbayır'ın cenazesi, sabah erken saatlerde belediye işçileri tarafından çevresi temizlenen ve geniş güvenlik önlemi alınan Kubilaybey Camii'nin avlusuna konuldu.

Berfo Kırbayır'ın çocukları Fatma Gülmez, Yıldız Çam ve Mikail Kırbayır tabutun başında, "Cemil'inin cenazesini göremeden gittin" diye ağıtlar yaktı.

Öğlen namazının ardından Berfo Kırbayır için memleketi Göle'de ikinci kez cenaze namazı kılındı. Göle Müftüsü Yavuz Yıldız'ın kaldırdığı cenaze namazına; AK Parti Ardahan Milletvekili Orhan Atalay, CHP Ardahan Milletvekili Ensar Öğüt, Göle Kaymakamı Fatih Özdemir, Berfo Ana'nın çocukları, torunları ve yakınları ve Kars Devrimci 78'liler Derneği üyeleri katıldı.

BİR CENAZE İKİ MEZAR 

Cenaze namazının ardından Berfo Kırbayır'ın tabutu cenaze aracına konularak 2 kilometre uzaklıktaki Okçular köyündeki mezarlığa götürülürken, aracın arkasından giden kalabalık 'Berfo Ana söz sana Cemil'i bulacağız', 'Cemil Bayır ölümsüzdür', 'Anaların öfkeleri katilleri boğacak' sloganlarını attı. 

Köye Berfo Ana'nın dev posteri asılırken, cenaze burada taziye çadırı önüne getirildi. Ağıtların yakılmasının ardından cenaze Okçu Köyü Mezarlığı'nda toprağa verildi.

Berfo Ana'nın mezarının yanına bir mezar daha kazıldı. Oğlu Cemil Kırbayır için açılan mezarın başına Kırbayır'ın resmi asıldı.