Metin Kaçan son yolculuğuna uğurlandı
Boğaziçi Köprüsü'nden atlayarak intihar eden ve önceki gün cesedi bulunan 'Ağır Roman' kitabının yazarı Metin Kaçan, son yolculuğuna uğurlandı.
Fatih Camisi'nde kılınan cenaze namazı öncesinde, yazar Metin Kaçan'ın ağabeyi Hasan Kaçan ile kardeşi Fatih Kaçan taziyeleri kabul etti.

Hasan Kaçan, büyük üzüntü yaşadığını dile getirerek, 'Onu Rabbimiz'e uğurluyoruz' diye konuştu. Kız kardeşi Yasemin Oyuk da tabutun başında uzun süre gözyaşı döktü.

Cenaze törenine, Kaçan'ın yakınları ile 'Ağır Roman' filminin yönetmeni Mustafa Altıoklar ile sinema ve tiyatro sanatçıları katıldı. 'Ağır Roman' filminin başrol oyuncularından Müjde Ar da törene çelenk gönderdi.

Törenin ardından Metin Kaçan'ın cenazesi Edirnekapı Necatibey Mezarlığı'nda toprağa verildi.

-'Hayatları, bizim için görünür ve değerli kıldı'-

Leman Dergisi karikatüristlerinden Mehmet Çağçağ, dostunu kaybettiğini ifade ederek, şöyle konuştu:

'Meto (Metin Kaçan) ile tanışmamız Gırgır yıllarına uzanır. Müthiş bir yaşam enerjisi, coşkusu, sevdiği özel şeyler olan bir kişiydi. Bunları çok yüksek derecede paylaşma duygusu içindeydi. Bunu başardı da. Kendi bakış açısıyla gördüğü güzellikleri, hayatları, bizim için görünür ve değerli kıldı. Çok kafalar açtı. Bakışları değiştirdi. Küçük bir romanla büyük bir yol açtı. O anlamda iyi bir sanatçıydı. Ben kardeşliğini, dostluğunu da yaşadım. Bulunduğu her ortama neşe katar, keyif katar, asla hayata bakışı anlamıyla, böyle bir finali aklımıza getirmezdi. Hayatta her şey olabiliyor. Onu sevgiyle uğurluyoruz. Onu dergimizin kapağına koyduk ama o bizim kalbimizde.'

Oyuncu Peker Açıkalın da Metin Kaçan'ın ölümünden büyük üzüntü duyduğunu anlatarak, şunları söyledi:

'Metin ile hep yan yana, hep göz göze, dil dile olduk. İnsanlar nedense hep kötü zamanlarında, en zor zamanlarında, en kırılgan olduğu zamanlarda cami avlularında bir birlerini görüyorlar. Bu çok üzücü. İnsanın 30 sene aynı tastan yemek yediği arkadaşının vefat etmesi üzüntü verici bir şey. Metin'in kalpten söylüyorum, mekanının cennet olduğuna inanan bir kişiyim.'

Çengelköy Polis Merkezi'ne gelen bir taksi şoförü, 5 Ocak Cumartesi günü saat 22.00 sıralarında Esenler'de aracına müşteri olarak binen yazar Metin Kaçan'ın (51) Boğaziçi Köprüsü'nden atlayarak intihar ettiğini bildirmişti. Yazar Kaçan'ın cesedi önceki gün Beylikdüzü'nde bulunmuştu.