Pirim borcu olan mükelleflere uyarı!
Sosyal Güvenlik Kurumu (SGK) Yozgat İl Müdürü İsmail Yılmaz, sosyal güvenlik destek primi borcu bulunan vatandaşları uyardı.
SGK Yozgat İl Müdürü Yılmaz, yaptığı yazılı açıklamada, Sosyal Güvenlik Kurumundan emekli olduktan sonra vergi kayıtlısı olarak ticari faaliyet gösteren kişilere 06.08.2003 tarihinde yürürlüğe giren 4958 sayılı kanun ile Sosyal Güvenlik Kurumuna Sosyal Güvenlik Destek Primi ödeme zorunluluğu getirildiğini belirtti. Yılmaz, "06.08.2003 tarihinden itibaren emekli olduğu halde ticari faaliyette bulunan kişiler kendilerini kuruma bildirmeleri ve her ay için tahakkuk edecek Sosyal Güvenlik Destek Primini kuruma ödemeleri gerekmekteydi. 5510 sayılı kanunun ilgili maddesinin 01.10.2008 tarihinde yürürlüğe girmesi ile bu durumda olan emeklilerin emekli maaşlarından kesinti yapılması uygulamasına gidilmiştir. Ancak emeklilerimizin gerek emekli olduktan sonraki ticari faaliyetini kuruma bildirmemesi ve kesilmesi gereken Sosyal Güvenlik Destek Primlerinin tahsil edilememesi nedeniyle toplu borç tahakkukları oluşmuştur. 10.01.2013 tarihinde çıkan 6385 sayılı kanun ile bu borçların yeniden yapılandırılması imkanı sağlanmış, oluşan gecikme zammı ve yasal faizlerine af getirilmiştir." dedi.

 Sosyal Güvenlik Kurumuna Sosyal Güvenlik Destek Primi yapılandırma işlemlerine başlandığını ve 13 Mart 2013 tarihi itibariyle yaklaşık 750 kişinin yapılandırma işlemleri tamamlandığını söyleyen Yılmaz, "Bu konu ile ilgili olarak son başvuru tarihinin 31 Mayıs 2013 olduğu göz önüne alınarak, emeklilerimizin başvurularını son güne bırakmamaları, başvuruya kadar maaşlardan kesinti yapılmaya devam edileceğinin de dikkate alınması kendi menfaatlerine olacaktır. 06 Ağustos 2003 tarihinden sonra emekli maaşı almaktayken vergi mükellefiyeti ile kayıtlı olarak çalışanlardan henüz kendisine Sosyal Güvenlik Destek Prim Borcu çıkarılmamış olanların Sosyal Güvenlik İl Müdürlüklerine başvurarak durumlarını inceletmeleri, durumları gereği Sosyal Güvenlik Destek Prim borcu çıkması halinde bu borçları yapılandırmaları ilgililerin lehine olacaktır. Bu tür borcu olan vatandaşlarımız yapılandırma başvuru formları Sosyal Güvenlik İl Müdürlükleri ile Sosyal Güvenlik Merkezlerinden temin edilebilirler." ifadelerini kulandı.