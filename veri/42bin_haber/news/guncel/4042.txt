Polis dayağı başbakanı istifa ettirdi
Bulgaristan Başbakanı Boyko Borisov, haftasonu patlak veren ve tüm ülkeyi saran 'elektrik faturası' protestolarının önünün kesilmemesi üzerine istifasını açıkladı. 
Pazar günü Bulgaristan'da yüksek elektrik faturalarına öfkelenen on binler, tüm ülkede protesto gösterileri düzenlemişti. Pazartesi günü Maliye Bakanı Simeon Djankov'un görevden alınması da protestoların önüne geçmeye yetmemişti. 
Borisov'un Salı günü, ülkede elektrik dağıtımını gerçekleştiren üç firmadan, Çek CEZ firmasının lisansının iptal edileceğini ve elektrik fiyatlarında yüzde 8 indirime gidileceğini açıklaması da yeterli etkiyi gösteremedi. 
Salı gecesi protestocuların polisle çatışması ve 25 kişinin yaralanması üzerine Başbakan Boyko Borisov, 'Polisin insanları dövdüğü bir hükümette yer almayacağım' dedi ve istifa edeceğini açıkladı. 
Bulgaristan'da elektrik dağıtımı, 2001-2005 yılları arasında görev yapan Simeon Saxe Cobourg-Gotha'nın iktidarında özelleştirilmişti. 
Şirketlerle yapılan anlaşmalarda yüzde 15 kâr sözü verildiği, şirketlerin, düşük vergi ödemek için hayali faaliyetler beyan ettiği de iddia edilmişti. 
Avrupa Komisyonu, AB enerji pazarı kanunlarına tam olarak uymadığı gerekçesiyle 25 Ocak'ta ülkeyi Avrupa Adalet Divanı'na şikayet etmişti. 
Borisov liderliğindeki GERB partisi, Temmuz ayında düzenlenmesi beklenen seçimler öncesinde anketlerde düşüş gösteriyordu.

İstifa dilekçesini gönderdi 
Bulgaristan Başbakanı Boyko Borisov, hükümetinin istifa dilekçesini parlamentoya yolladı. 
Görevinden daha önce istifa eden Başbakan Yardımcısı Maliye Bakanı Simeon Dyankov, hükümetin bugünkü oturumunun ardından, Borisov'un istifa dilekçesini imzaladığını ve dilekçenin kurye ile parlamentoya gönderildiğini bildirdi. 
Bulgar anayasasına göre istifa kararının parlamentoda oylamaya sunulması öngörülüyor. İstifa dilekçesi, Parlamento Başkanı Tzetzka Tzaçeva tarafından milletvekillerine de bildirildi. 
İstifa ile ilgili oylamanın yarın sabah yapılacağı açıklandı. 
Parlamentodaki başlıca siyasi partilerin liderleri, Cumhurbaşkanı Rosen Plevneliev'den, teknokratlar hükümeti kurması ve erken seçim için tarih belirlemesini istediklerini bildirdiler.