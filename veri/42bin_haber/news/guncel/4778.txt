Okul sütleri boş arazide bulundu
Muğla'nın Marmaris İlçesi Kemeraltı Mahallesi'ndeki boş bir arazide 59 bin 947 kutu okul sütü bulundu. 
Muğla'nın Marmaris İlçesi Kemeraltı Mahallesi'ndeki boş arazide kolilerce okul sütünü gören bir kişi, Marmaris Belediyesi Zabıta Müdürlüğü'ne haber verdi. Olay yerine gelen zabıta ekipleri durumu Marmaris İlçe Tarım Gıda ve Hayvancılık Müdürlüğü'ne bildirdi. Müdürlük görevlilerinin incelemesi sonunda 59 bin 947 kutu okul sütünün arazide sağlıksız koşullarda bekletildiği saptandı. İlçe Gıda Tarım ve Hayvancılık Müdürü Nazif Çiftçi de araziye gelerek tespitte bulundu. Yediemine teslim edilen sütler, Marmaris Belediyesi Makine Araç Parkı'nın deposuna götürüldü. İlçe Tarım, Gıda ve Hayvancılık Müdürlüğü laboratuvarda incelenmesi amacıyla sütlerden numune aldı. Yapılacak analizler sonrası sütlerde bozulma olup olmadığı saptanacak. 
Dağıtılmaması için tutanak tutuldu 
Zabıtanın haber vermesi üzerine kolilerin bulunduğu yere ilk olarak İlçe Milli Eğitim Şube Müdürü Hayrettin Tekin geldi. Tekin, Marmaris'te sütlerin okullarda oluşturulan komisyonlar tarafından teslim alındığını, arazide bulunan sütlerden haberlerinin olmadığını söyledi. Hayrettin Tekin, sütlerin okullara dağıtılmaması için tutanak tutulduğunu belirtti. İlçe Milli Eğitim Müdürü Züleyha Aldoğan da olay yerinde yaptığı açıklamada, "Milli Eğitim olarak bir ilgi ve bilgimiz yok. Sütü dağıtan firmayla ilgili bir konu olmalı. Bizim okullarımızın sütleri kurulan komisyonlar aracılığıyla teslim alındı. Burada bir sıkıntı ve sorunumuz yok. Bizim dışımızda gelişen bir olay. Bununla ilgili biz, tarım ve ilçe emniyet müdürlüğü gerekli araştırma ve soruşturmayı başlattı. Okullarımızda sütlerimiz dağıtıldı ve öğrencilerimize dağıtılıyor" dedi. 
'Haberimiz yok' 
Tedarikçi firmanın okul sütleriyle ilgili Ege Bölgesi Dağıtım Sorumlusu Çağatay Yaylacı da konuyu bilmediklerini söyledi. Yaylacı, "Okul sütleri İzmir'den Muğla'ya gönderildi. Muğla'da da küçük araçlarla ilçelere sevk edildi. Hatta sütlerin hemen hepsi okullara teslim bile edildi. Arazideki sütlerden haberimiz yok. Bu işi yürüten taşeron firmadan kaynaklanan bir sorun olmalı. Araştırma yapıyoruz" diye konuştu.