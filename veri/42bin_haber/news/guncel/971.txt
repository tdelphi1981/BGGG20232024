'Özal'ı da dinlediler'
Hasan Celal Güzel: Özal da dinlenirdi, endişemiz yabancı servislerdi.
 Eski başbakanlardan Turgut Özal döneminde devlet bakanı ve hükümet sözcüsü olarak görev yapan Hasan Celal Güzel, Başbakan Recep Tayyip Erdoğan’ın çalışma ofisinde bulunan dinleme cihazlarıyla ilgili “yabancı servisleri” işaret etti. Turgut Özal döneminde de dinlemelerin olduğunu ve rahmetli Özal’ın bu konuda kendine göre önlemler aldığını söyleyen Güzel, o dönemde dinleme konusunda kendilerini endişelendiren şeyin, 'iç güçler değil dış güçler tarafından dinlenmek olduğunu' kaydetti.
 Güzel, Cihan Haber Ajansı’na yaptığı açıklamada, Başbakan Erdoğan’ın çalışma ofisinde bulunan ve böcek denilen dinleme cihazına ilişkin değerlendirmelerde bulundu. Güzel, bunun “üzücü” bir durum olduğunu söyledi. Başbakan Erdoğan’ın, dünyanın en önde gelen birkaç devlet adamından birisi olduğunu ve sadece Türkiye’de değil bütün dünyada ünlü ve önemli bir küresel aktör ve oyun kurucu olduğunu vurgulayan Hasan Celal Güzel, “Böyle birisini herkes dinlemek ister. Sadece içerdeki bir takım derin devlet veya Ergenekonvari kuruluşlar değil yabancı servisler de dinler. Bu, her zaman böyle olmuştur.” dedi.
 Dinleme teknolojilerinin çok gelişmiş olduğuna işaret eden Güzel, böcek olmasa bile başka türlü dinlemeler de yapılabileceğini belirterek, “Bunu sıfıra indirmek pek mümkün değil.” ifadelerini kullandı. Güzel, Başbakan’a bağlı istihbarat biriminin de elinden geleni yaptığını ve gerekli önlemleri aldığını ekledi.
 Turgut Özal hükümetinde devlet bakanı ve hükümet sözcüsü, milli eğitim, gençlik ve spor bakanlığı görevlerinde bulunmuş, Özal’a yakın bir isim olan Hasan Celal Güzel, Özal döneminde de dinlemelerin olduğunu dile getirdi. Güzel, “Özal’ın odasını, bakanların odalarını, kendi odamı sürekli tarama yaptırırdım. Zaman zaman böceklere ulaştığımız olurdu. Özal da bunu bilirdi. Hoşlanmazdık ama böyle olacağını bilirdik. Bizi esas endişeye düşüren iç politikaya ilişkin gruplar değildi, iç güçler değildi. Yabancı servisler konuşmaya vakıf olurlarsa üzücü olurdu. O bakımdan biz de sık sık araştırma yaptırır, MİT vasıtasıyla önlemeye çalışırdık.” diye kaydetti.
 "ÖZAL DİNLEMEYİ ÖNLEMEK İÇİN BAZEN BAHÇEYE ÇIKARDI"
 Özal’ın, dinlemelerin nasıl önüne geçmeye çalıştığı konusunda ise Hasan Celal Güzel, “Turgut Bey, dinlenmesin diye bazen beni Başbakanlık bahçesine çıkarır, dudakları okunmasın diye ağzını eliyle maskeler ve bir takım şeyleri öyle söylerdi. Kendisini çok yakından dinleyen varsa yine dinlerdi. Seyrek de olsa böyle yapardık.” dedi.
  