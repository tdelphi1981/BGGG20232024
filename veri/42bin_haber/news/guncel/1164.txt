Asım Kocabıyık son yolculuğuna uğurlandı
Tedavi gördüğü hastanede dün vefat eden 88 yaşındaki Borusan Holding Kurucu ve Onursal Başkanı Asım Kocabıyık'ın cenazesi toprağa verildi.
Kocabıyık için Fatih Camisi'nde düzenlenen cenaze töreninde, eşi Nurhan ile çocukları Borusan Holding Yönetim Kurulu Başkanı Ahmet ve eşi Zeynep Kocabıyık, Zeynep ve Muhammed Hamedi, Nükhet ve Semih Özmen, Borusan Holding Üst Yöneticisi Agah Uğur taziyeleri kabul etti.

Törene, CHP Genel Başkanı Kemal Kılıçdaroğlu, Orman ve Su İşleri Bakanı Veysel Eroğlu, CHP Grup Başkanvekili Akif Hamzaçebi, CHP Genel Başkan Yardımcısı Gürsel Tekin, CHP İstanbul Milletvekili Oktay Ekşi, Vali Hüseyin Avni Mutlu, Büyükşehir Belediye Başkanı Kadir Topbaş, İstanbul Sanayi Odası Başkanı Tanıl Küçük, eski bakanlardan Ali Coşkun, Afyonkarahisar Valisi İrfan Balkanlıoğlu, Afyonkarahisar Belediye Başkanı Burhanettin Çoban, DEİK İcra Kurulu Başkanı Rona Yırcalı, iş adamları Hüsnü Özyeğin, Adnan Polat, Haluk Ulusoy ve Şarık Tara, sanatçılar Fazıl Say ve Bedri Baykam ile bazı ilçe belediye başkanlarını katıldı.

Başbakanlık Yatırım Destek ve Tanıtım Ajansı Başkanı İlker Aycı, Koç Holding Yönetim Kurulu Başkanı Mustafa Koç ve 'Ergenekon' davasının firari sanığı Yeditepe Üniversitesi Kurucusu Bedrettin Dalanın da çelenk gönderdiği görüldü.

Yağmur ihtimaline karşı brandayla kapatılan cami avlusunun bazı noktalarına dış mekan ısıtıcıları yerleştirildi.

Asım Kocabıyık'ın cenazesi, Fatih Camisi'nde öğle vakti kılınan cenaze namazının ardından omuzlara alınarak cenaze arabasına taşındı. Cenazeye omuz verenler arasında Orman ve Su İşleri Bakanı Eroğlu da yer aldı.

Borusan Holding Kurucu ve Onursal Başkanı Asım Kocabıyık'ın cenazesi, Edirnekapı Şehitliği'ndeki aile kabristanına defnedildi.

-'Türk sanayisi adına büyük kayıp'-

CHP Genel Başkanı Kemal Kılıçdaroğlu, gazetecilerin soruları üzerine, Asım Kocabıyık'ın Türk sanayisine önemli katkılarının olduğunu belirterek, 'Çok önemli sosyal projelere imza atan değerli bir sanayicimiz. İş dünyasının başı sağ olsun. Allah rahmet eylesin' diye konuştu.

Orman ve Su İşleri Bakanı Veysel Eroğlu, Asım Kocabıyık'ın takdir ettiği çok önemli bir iş adamı olduğunu ifade ederek, şunları söyledi:

'Kocabıyık, Türkiye'de bilhassa boru sanayisinde büyük adımlar atan, öncü olmuş büyük bir insandı. Hayırsever biriydi. Afyonkarahisar'da bilhassa Kazlar Köyü'nde köylülerle hep beraber olmuş, memleketini unutmamış, onlara büyük destekleri olmuş biriydi. Hakikaten Türk sanayisi adına büyük kayıp. Afyonkarahisarlı hemşehrimiz olması dolayısıyla biz de çok üzüldük. Söylenecek söz yok. Cenab-ı Allah günahlarını affetsin, cennetiyle mükafatlandırır inşallah.'

Büyükşehir Belediye Başkanı Kadir Topbaş, Kocabıyık'ın Türkiye'nin yetiştirdiği önemli iş adamlarından biri olduğunu dile getirerek, Anadolu'nun bağrından koparak gelen Kocabıyık'ın binlerce insana istihdam imkanı sağladığını, bir başarı öyküsü yazdığını anlattı.

Topbaş, 'Sadece bana demeyip, tüm millete, toplumu ve değerlere sahip çıkmaya çalıştı. Ülkeye kazandırdı, hizmet vermeye çalıştı. Ailesine ve sevenlerine başsağlığı diliyorum. Böyle güzel insanların çokça yetişmesini istiyorum' ifadelerini kullandı.