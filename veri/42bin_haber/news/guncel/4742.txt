Basında en iyi reklam ödülleri sahiplerini buldu!
10. Kırmızı Reklam Ödülleri, Maçka Küçükçiftlik Parkı'nda düzenlenen törenle sahiplerine verildi. 43 ödülün sahibini bulduğu gecede, büyük ödül Kıpkırmızı'nın sahibi, İstanbul Oyuncak Müzesi için hazırladıkları ilanla, Leo Burnett İstanbul oldu. Radikal Canlı Kırmızı birincilik ödülü ise törene katılanların oylarıyla TBWA İstanbul'dan Cihan Akköse ve Tolga Ülkümen'e verildi.
2003 yılından bu yana gazete ve dergi reklamları arasında yapılan bir yaratıcılık yarışması olması nedeniyle Türkiye'de bir ilk olan ‘Kırmızı Basında En İyiler Reklam Ödülleri', bu sene 10. yılını kutladı. Basın reklamlarında yaratıcılığın arttırılmasını özendirmek, reklam ajanslarının, çalışanlarının ve reklam verenlerin başarılarını belgeleyip, ödüllendirmek amacıyla düzenlenen Kırmızı Ödülleri, 10. kez, düzenlenen törenle sahiplerini buldu. Sunuculuğunu tiyatro sanatçısı Derya Durmaz'ın üstlendiği ödül törenine, Hürriyet Gazetesi Yönetim Kurulu Başkanı Vuslat Doğan Sabancı, Hürriyet Gazetesi Genel Yayın Yönetmeni Enis Berberoğlu, Hürriyet Gazetesi Yayın Direktörü Fatih Çekirge, Radikal Gazetesi Genel Yayın Yönetmeni Eyüp Can, Hürriyet Gazetesi yazarları Ertuğrul Özkök, Mehmet Y. Yılmaz ve Sedat Ergin, Hürriyet Gazetecilik ve Matbaacılık İcra Kurulu Başkan Yardımcısı Ahmet Dalman, Hürriyet Gazetesi Reklam Grup Başkanı Ayşe Sözeri Cemal ve çok sayıda davetli katıldı.Bu yıl, 4 yeni kategori daha eklenen ve 71 ajanstan 775 reklam içeren 661 ilanın katıldığı yarışmada, Büyük Ödül Kıpkırmızı'nın sahibi, İstanbul Oyuncak Müzesi için hazırladıkları ilanla Leo Burnett İstanbul oldu. Leo Burnett İstanbul, aynı zamanda, Basında En İyi Gazete Reklam Kampanyası kategorisinde de Kırmızı ödülünün sahibi oldu. Leo Burnett İstanbul adına yönetici ve çalışanlarına ödülü Hürriyet Gazetesi Yönetim Kurulu Başkanı Vuslat Doğan Sabancı verdi. Sabancı, ödül verirken, "Hayatta süreklilik, istikrar çok önemli. Onun için öncelikle kırmızı da önemli. Kırmızının temsil ettiği basın çok önemli. Hayatımızda hep var olan ve var olmaya devam edecek markalar çok önemli. Gazete markaları çok önemli. Hepimiz bununla besleniyoruz ve bunu besliyoruz. Buna devam edeceğimiz için de çok mutluyum" dedi.Ödül töreni ile ilgili düşüncelerini aktaran Vuslat Doğan Sabancı, "Gerçekten 10 yıl geçtiğine inanamıyorum. Ama basın bu demek aslında. İstikrar demek, süreklilik demek. Bir şeyin arkasında uzun vadede durmak demek. Genellikle başlattığımız projeleri başarısız oldu diye öldürmek yerine arkasında durur, büyütürüz. Ama 'Kırmızı' öyle bir proje oldu ki, ilk doğduğu günde başarılı, şanslı bir projeydi. Şimdi de gerçekten basın alanında sanırım tek verilen ödül. Daha önce 'Kristal Elma' vardı. Halen devam ediyor ama Kırmızı da güçlenerek, büyüyerek devam ediyor ve edecek de. Ödül töreni her yıl büyüyor, katılımcıları artıyor. Böyle sürecek. Hürriyet bunun hep arkasında duracak. Umarım basınımız da bu geceyi benimser, sahiplenir bugün olduğu gibi. Ve devam ettirir, çünkü basının buna ihtiyacı var. Türk halkının da doğru basına, iyi gazetelere, iyi gazete markalarına ihtiyacı var. Onlar bizim kendimizi güvenli hissettiğimiz, her şeyin uçuşup giderken, kalıcı olan şeylerin varlığını hatırlatan markalar" dedi.Bu yılki ödüllerde Jüri Özel Ödülü'ne laik görülen iş bulunamazken, Genç Kırmızı Ödülü'nün birincileri Kadir Has Üniversitesinden Eray Cankır ve Semih Türkmen oldu. 34 kategori birinciliğinin yanı sıra Hürriyet Özel Ödülü kategorisinin sahibi ise Hasan Görkem Çiftçi ve Yusuf Can Kayhan oldu. Çiftçi ve Kayhan'a ödüllerini Hürriyet Gazetesi Genel Yayın Yönetmeni Enis Berberoğlu verdi.Ayrıca ödül gecesi canlı olarak düzenlenen ‘Radikal Canlı Kırmızı' yarışmasında ise bu yıl bir ilke imza atıldı. Radikal Canlı Kırmızı'nın tarihinde ilk kez gerçek bir marka içen brief konusu verilirken, katılımcı ekipler Vodafone Red markası için sadece kağıt ve kalem kullanarak reklam eskizi hazırladılar. Bu eskizler arasından tören misafirlerinin oylarıyla Leo Burnett İstanbul'dan Volkan Bintepe ve Volkan Andaç üçüncü, BIG 34'ten Taylan Özgü Akçam ve Fatih Mehmet Yılmaz ikinci, TBWA İstanbul'dan Cihan Akköse ve Tolga Ülkümen birinci seçildi. Birincilere ödüllerini Radikal Gazetesi Genel Yayın Yönetmeni Eyüp Can verdi.
Törenin ardından ödül kazananlar toplu fotoğraf çektirdi. Daha sonra Vuslat Doğan Sabancı, Enis Berberoğlu, Hürriyet Gazetecilik ve Matbaacılık İcra Kurulu Başkan Yardımcısı Ahmet Dalman ve Hürriyet Gazetesi Reklam Grup Başkanı Ayşe Sözeri Cemal ile 10. yıl pastasını kesti. 
Geceye katılanlar, ödül töreninin ardından MFÖ konseri ile eğlendi.Basında En Yaratıcı Sayfa Kullanımı, En İyi Tablet Reklam Uygulaması, En İyi Reklam Metni, En İyi Tipografi Kullanımı, En İyi Gıda Reklamı ve En İyi Dayanıklı Tüketim Ürünü Reklamı kategorilerinde Medina Turgul DDB, Basında En İyi Gündem Bağlantılı Reklam ve En İyi Etiket, Insert, Cover, vb Uygulama kategorilerinde Brand The Bliss, Basında En İyi Özel Hedef Kitle Uygulaması, En İyi Dergi Reklam Kampanyası, En İyi Sosyal İçerikli Reklam, En İyi Mobilya ve Dekorasyon, En İyi İllüstrasyon, En İyi Kurumsal İmaj Reklamı ve En İyi İnsan Kaynakları Reklamı kategorilerinde Büro,Basında En İyi Reklam Fotoğrafı ve En İyi Kozmetik ve Kişisel Bakım Ürünü Reklamı kategorilerinde Concept,
Basında En İyiler Diğer kategorisinde Puck Communication,
Basında En İyi Sigorta ve Diğer Finans Hizmetleri Reklamı, En İyi Eğitim Reklamı ve En İyi Otomobil Reklamı kategorilerinde DDB&Co.İstanbul,Basında En İyi Alkollü İçecek Reklamı ve En İyi Konut Reklamı kategorisinde Rekmay,
En İyi Bilgi Teknolojisi, İletişim Ürünü ve Hizmetleri Reklamı ve En İyi Otomotiv Yan Sanayi, Aksesuar ve Akaryakıt Reklamı kategorilerinde Grey İstanbul, Basında En İyi Turizm ve Seyahat Reklamı kategorilerinde BİG/Birleşik İletişim,
Basında En İyi Sanat Yönetimi kategorisinde, Leo Burnett İstanbul ve Medina Turgul DDB, Basında En İyi Banka ve Bankacılık Hizmeti Reklamı kategorisinde Medina Turgul DDB ve Concept,Basında En iyi Kültür, Sanat ve Eğlence Reklamı kategorisinde Grey İstanbul ve Rafineri,Basında En iyi Ev Bakım ve Temizlik Ürünü Reklamı kategorisinde, Puck Communication ve TBWA/İstanbul kırmızı ödülüne laik görüldü.
Medina Turgul, 8 kategori birinciliği ile en çok kırmızı ödülü kazanan, 7 kategori birinciliği ile de Rafineri ikinci en çok kırmızı ödülü kazanan ajans oldu.





 


)