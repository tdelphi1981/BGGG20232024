Seçim kararı tekrar Köşk'e gönderilecek
TBMM Kanunlar ve Kararlar Başkanlığı'nda, yerel seçimlerin 27 Ekim 2013'te yapılmasını içeren anayasa değişikliği kanunu üzerinde yazım işlemi yapılıyor. Düzenleme daha sonra onay için Çankaya Köşkü'ne gönderilecek.
 Anayasa değişikliği teklifi, Genel Kurul'da, 12 Ekim Cuma günü referandum aralığı olan 330-367 arasında, 360 oyla kabul edilmişti. 
 TBMM Kanunlar ve Kararlar Başkanlığı'nda, anayasa değişikliği kanunu üzerinde yazım işlemi yapılıyor. Bu işlem tamamlandıktan sonra TBMM Başkanlığı'na imzaya çıkılacak. TBMM Başkanı'nın imzasıyla kanun onay için Çankaya Köşkü'ne gönderilecek.
 Anayasaya göre, Cumhurbaşkanı Abdullah Gül'ün düzenlemeyi 15 gün inceleme yetkisi bulunuyor. Cumhurbaşkanı Gül, bu süre zarfında referandum sınırında kabul edilen düzenlemeyi ya Meclis'e iade edecek ya da referanduma gitmek üzere Resmi Gazete'de yayımlanmak üzere Başbakanlık'a gönderecek.
 Gül, kanunu bir kez daha görüşülmek üzere TBMM'ye gönderirse, anayasa değişikliği teklifi komisyonda yeniden ele alınacak ve daha sonra TBMM Genel Kurulu'na gelecek.
 Cumhurbaşkanı Gül, referandum kararı verirse, bu defa Anayasa Değişikliklerinin Halkoyuna Sunulması Hakkında Kanun devreye girecek. Kanuna göre, Anayasa değişikliğinin halkoylaması, ilgili Anayasa değişikliği kanununun Resmi Gazete'de yayımını takip eden 60. günden sonraki ilk pazar günü yapılacak.
 AA