Sevgilisini öldüren adama 25 yıl
SAMSUN'da cinayetten sabıkalı 34 yaşındaki Uysal Sarıboğa, geçen temmuzda, Gürcü asıllı sevgilisi 43 yaşındaki Gülnare Bak'ı gece sahilde birlikte alkol alırken bıçaklayarak öldürdüğü iddiasıyla yargılandığı davada, 25 yıl hapis cezasına çarptırıldı.
Samsun'da 1997 yılında iki kişiyi öldürdüğü gerekçesiyle cezaevine konulan ve 2002 yılında 'Şartla Salıverme Yasası'ndan yararlanarak tahliye olan Uysal Sarıboğa, cep telefonu satışı yapan bir mağaza açtı. Sarıboğa, 2.5 yıl önce, pavyonlarda konsomatris olarak çalışan, evlilikle Türk vatandaşlığına geçen Gürcü asıllı Gülnare Bak ile tanıştı. Eşinden boşanan 2 çocuk babası Sarıboğa, bir süre sonra Bak ile birlikte yaşamaya başladı. Geçen temmuz ayında Atakum İlçesi Adnan Menderes Bulvarı sahiline gece alkol almaya giden iki sevgili, iddiaya göre, kadının telefonla başka bir erkekle konuşması üzerine tartışmaya başladı. Tartışmanın kavgaya dönüşmesi üzerine Uysal Sarıboğa, Gülnare Bak'ı vücudunun 7 yerinden bıçakladı. Çevredekilerin yardımıyla Ondokuz Mayıs Üniversitesi Tıp Fakültesi Hastanesi'ne kaldırılan Bak, yapılan tüm müdahalelere rağmen can verdi. Kısa sürede yakalanıp gözaltına alınan Sarıboğa, tutuklanarak cezaevine gönderildi.


'KUCAĞIMDA KANLAR İÇİNDE YATIYORDU'


1'inci Ağır Ceza Mahkemesi'nde ağırlaştırılmış ömür boyu hapis cezası istemiyle son kez hakim karşısına çıkan Uysal Sarıboğa, olaydan dolayı çok pişman olduğunu belirterek, "Gülnare 12 yıldır Türkiye'de yaşıyordu. Ben kendisiyle 2.5 yıl önce tanıştım. Pavyonlarda konsomatrislik yapardı. Sahilde alkol alıyorduk. Benimle sevişmek istedi. Açık alan olduğu için kabul etmedim. Bana, 'Sen yapmazsan yarın başkası yapar' dedi. Ondan sonrasını hatırlamıyorum. Kendime geldiğimde kucağımda kanlar içinde yatıyordu. Alkolün etkisiyle oldu" dedi.


Mahkeme heyeti, Uysal Sarıboğa'ya 'adam öldürmek' suçundan 25 yıl hapis cezası verdi.