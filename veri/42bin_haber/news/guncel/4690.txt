Çöpte bulunan Atatürk portresine tepki!
MUĞLA'nın Fethiye İlçesi'nde, çöp konteynerinde Atatürk portresi, Gençliğe Hitabe ve İstiklal Marşı'nın yazılı olduğu panolar bulundu. Çevre sakinleri olayı tepki gösterirken, polis olayla ilgili araştırma başlattı.
Bugün sabah saatlerinde, Cumhuriyet Mahallesi Gaffar Okkan Caddesi'ndeki çöp konteynerinin içine ve çevresine, kimliği belirlenemeyen kişi ya da kişilerce, okul ve dershanelerin dersliklerinde kullanılan Atatürk posteri, Gençliğe Hitabe ve İstiklal Marşı'nın yazılı olduğu panolar atıldı. Yoldan geçenler çöplerin arasında panoları görünce polisi aradı. Bölgeye gelen polis ekipleri, poster ve panoları çöpten aldı. Olayla ilgili araştırma başlatılırken, panoların, aynı caddede faaliyetteyken kapanan bir dersaneye ait olduğu iddia edildi. Olayın provokatif olduğunu söyleyen çevre sakinlerinden Cem Erkin, "Umarım bilinçli olarak yapılmamıştır. Buradaki dersane birkaç gün önce kapandı. Sanırım oradan çıkan eşyalarla birlikte atıldı. Belki bilinçli birşey yok ama daha dikkatli, hassas olunmalı. Ancak çöpe atan kimse bulunmalı" diye konuştu.