'Kurul açılmayan telefon ve kaybolan evraklarla meşhur'
YÖK Başkanı Gökhan Çetinsaya, kurulun 'açılmayan telefon ve kaybolan evraklar' ile meşhur olduğunu belirterek, buna çözüm olacak projelerin hizmete gireceği müjdesini verdi.
 Gökhan Çetinsaya, gazeteciler ile sohbet toplantısında bir araya geldi. Çetinsaya burada yaptığı konuşmada hazırlanmakta olan yükseköğretim yasası ile ilgili değerlendirmelerde bulundu. Yarından itibaren bir dizi çalıştay yapılacağını kaydeden Çetinsaya, bu kapsamda araştırma görevlileri, doçentler, profesörler, rektörler, öğrenciler ve sivil toplum ile bir araya geleceklerini aktardı. Çetinsaya, teknik alt yapısının tamamlanması durumunda bu toplantıların web tv üzerinden de canlı olarak yayınlanacağını ve kişilerin elektronik alanda anında görüş bildirebileceğini ifade etti.
 Kurulun açılmayan telefonlar ve kaybolan evraklar ile meşhur olduğunu dile getiren Çetinsaya, "Yılda 100 bin adet kalem evrakı girdiği, yüz binlerce sayfanın işlem gördüğü bir düzenden bahsediyoruz. Hatta ben üniversitelerarası kurul üyesi iken de bu çok konuşulan bir şeydi. Bizlerde bu süreçleri yaşıyorduk. Sonra içeri girince anladım ki, arkadaşların iki opsiyonu var. Ya binlerce telefonu cevaplayacaklar hiç iş yapamayacaklar, ya da iş yapacaklar telefonları cevaplayamayacaklar. Özellikle bazı dairelerde inanılmaz iş yükü var. Buna çözüm bulmak gerek. Çağdaş ülkelerde bunun çözümleri var." diye konuştu.
 Göreve geldiği günden bu yana bu konular üzerine kafa yorduklarını belirten Çetinsaya, bu kapsamda Elektronik Belge Takip Sistemine geçileceğini aktardı. Çetinsaya, "1 Ekimden itibaren bütün gelen evrak, 1 Kasım'dan itibaren de tüm giden evrak elektronik belge takip sistemi içinde. Bundan sonra herhangi bir evrakın kaybolması, işlem görmemesi mümkün değil." dedi. Çetinsaya, elektronik imza hazırlıklarının da başladığını ifade etti.
 "ÇAĞRI MERKEZİ FAALİYETE GİRECEK"
 Çağrı merkezi projesinde de sona gelindiğini kaydeden Çetinsaya, "Bunun da YÖK anlamında devrimci bir şey olduğunu düşünüyorum. Artık herhangi bir öğrencinin sorusundan tutun, herhangi bir öğretim üyesinin sorusuna kadar, denklik bütünleme gibi aklınıza gelecek her konuda sorunu olanlar için çağrı merkezini devreye koyacağız. Elektronik belge takip sistemi düşünüldüğünde bu da muazzam bir iş olacaktır." şeklinde konuştu.
 "2 YILDIR SONUÇLANMAYAN DOSYALAR DAHİL BÜYÜK ŞİKAYET VE SORUŞTURMALAR VAR"
 Denklik biriminin daha fonksiyonel hizmet yürütülebilmesi için de bir çalışma yapıldığını söyleyen Çetinsaya, şöyle devam etti: "Yeni yasa ile birlikte bütün denklik süreçleri YÖK'ün bünyesine alınacak. Şu anda bir bölümleme var. İşlerin bir kısmını ÜAK yapıyor bir kısmını YÖK. İki yıldır cevaplanmayan dosyalar dahil, kaybolan dosyalara kadar büyük şikayet ve soruşturmalar var. Şikayet edeni çok bir daire. Bir ekip bunların hepsini sil baştan çalıştı… Bir sonuca varıldı. Şu an itibariyle bakıldığında yüzde yüz bir kapasite artırımı söz konusu. Bir ayda 100 işlem yapılabiliyorsa, tabiri caiz ise 200 işleme çıkmış durumda."
 "4 MİLYON ÖĞRENCİYE ŞİFRE"
 Web tabanlı İngilizce projesi hakkında da bilgi veren Çetinsaya, bu kapsamda 4 milyon öğrenciye şifre dağıtılacağını söyledi. Öğrencilerin bu şifre aracılığı ile web üzerinden İngilizcelerini geliştirme imkanı bulacaklarını aktaran Çetinsaya, "Şu anda İngilizce var ama biz onu Fransızca, Farsça, Arapça ne gerekiyorsa yapacak şekilde düzenleyeceğiz." dedi.
 Projenin alt yapısını Ulaştırma Bakanlığı'nın üstlendiğini Çetinsaya, "ABD'de böyle sistemler var. 4 milyon öğrenciye şifre verilecek. O şifre ile girilince, zenginleştirilmiş içerikte her düzeyde İngilizce öğrenme programları var. AB düzeylerine uygun. Yeteneğiniz varsa, kabiliyetiniz varsa, isteğiniz varsa, çok kolay o alıştırmaları yaparak, ilgili materyali izleyerek, dinleyerek İngilizcenizi geliştiriyorsunuz." diye konuştu.
  "SİYASİ PARTİLER DÜZEYİNE GELİNDİĞİNE BU PAYDAŞIN MEB OLDUĞU KANAATİNDEYİZ"
 Çetinsaya, konuşmasının ardından gazetecilerin sorularını yanıtladı. Bir gazetecinin yükseköğretim yasası ile ilgili siyasi partilerin ziyaret edilip edilmeyeceğini sorması üzerine Çetinsaya, "Paydaşlarımız ile görüşüyoruz ama iş siyasi partiler düzeyine geldiğinde bu paydaşın Milli Eğitim Bakanlığı  olduğu kanaatindeyiz." ifadesini kullandı. Çetinsaya, usul gereği tasarının YÖK tarafından Milli Eğitim Bakanlığı'na iletilmesi gerektiğini kaydederek, "Biz siyasi partilerin üyesi öğretim üyeleri ile zaten etkileşiyoruz. Siyasi parti düzeyinde bir şeyin, artık Bakanlar Kurulu aşamasında olacağına yönelik bir şey var." dedi.
 Yasanın en ufak ayrıntısına kadar belli olduğunu belirten Çetinsaya, "Genel kurulumuzun eğilimi. Biz bu siyasi tartışmaların dışında olmalıyız. Biz kendi işimizi yapalım ve ilgili Bakanlığa teslim edelim, şeklinde." diye konuştu.
 "NEDEN 130 VE 131 DEĞİŞMESİN. BUNDA UZLAŞILABİLİR  DİYE DÜŞÜNÜYORUM"
 Başka bir gazetecinin, "Anayasa değişikliği sizi kaygılandırmıyor mu?" sözleri üzerine Çetinsaya, kaygılandırmadığını söyledi. Rektörlerin cumhurbaşkanı tarafından seçilmesi, konseyler, özel ve yabancı üniversiteler gibi 4-5 maddenin Anayasa ile ilgili olduğunu ifade eden Çetinsaya, bu maddelerin çoğunun da ana bütünü değil sonucu etkilediğini belirtti. Çetinsaya, "Bunlar dışında yasanın getirdiği imkanlar, yetki devirler, en az ihtimalle çalışmanın yüzde 75'i duracaktır. Bizim gönlümüzden geçen şudur. Genel anayasa değişikliğinin bizim arzuladığımız  tarihlerde olamayacağının bilincindeyiz. Ama neden 130 ve 131 değiştirilmesin. Yüzde 25'inin de geçebilmesi için neden 130 ve 131 değiştirilmesin. Bunda uzlaşılabilir diye düşünüyorum." dedi.
 CİHAN
  