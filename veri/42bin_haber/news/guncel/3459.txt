7 yıl sonra evine dönen köpek
Başka köpeklerin peşine takılıp giden Kömür 7 yıl sonra gelip evinin önüne yattı. Sahipleri önce onu tanıyamadı ancak yaptığı sevgi gösterisi kimliğini anlamaya yetti.
Kocaelinin Derince İlçesinde evlerinin önünden kaybolan köpek 7 yıl sonra döndü. Köpek sahibi Aydın Günaydın köpeği 7 yıl sonra evlerinin önünde gördüklerinde şaşkınlıklarını ve çok mutlu olduklarını söyledi. Derince İlçesindeki 60 Evler Semtinde oturan, amatör bir kulüpte futbol antrenörü olan Aydın Günaydına ait Kömür adlı çoban ve kurt kırması köpek yaklaşık 7 yıl önce sokakta başka köpeklerin peşine takılarak kayıplara karıştı. Aylarca kaybolan köpeğini arayan Aydın Günaydın sonunda ümidini kesti. Önceki gün alışverişten dönen Günaydın, 2 katlı müstakil evlerinin bahçesinde gördüğü köpeğin kendisine doğru yaklaşıp etrafında dolaşınca onun 7 yıl önce kaybettiği köpeği Kömür olduğunu anladı.

"ÇEVREMİZDE DÖNMEYE BAŞLAYINCA..."

Kaybolan köpeklerine 7 yıl sonra kavuştuğu için çok mutlu olduğunu söyleyen Aydın Günaydın, "Diğer köpeklerin peşine takılıp gittikten 7 yıl sonra kapımızın önünde bir köpeği yatarken gördüm. İnanmak çok zordu. Onu önce tanıyamadık. Köpeğimiz bizi tanıdı. Gelip yanımıza bizim çevremizde dönüp dolaşmaya başlayınca şaşırdık. İyice bakınca 7 yıl önce kaybolan Kömür adlı köpeğimiz olduğunu anladık."

"YENİ BİR KULÜBE ALACAĞIZ"

Köpekleri kaybolunca kulübesini başkalarına verdiklerini, Kömürün dönmesi üzerine yeni bir kulübe alacaklarını söyleyen Günaydın, "Eşim de köpeğin bulunduğuna çok sevindi. 3-5 ay sonra insanlar birbirlerini aramıyor. İnanamıyorum. Dostluk böyle bir şey. Karnı açmış hemen 2 litre süt verip makarna ile karnını doyurduk. Umarım bir daha başka köpeklerin arkasına takılıp evini terk etmez" diye konuştu.