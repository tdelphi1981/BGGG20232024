THY uçağı Bulgaristan'dan geri döndü
Türk Hava Yolları'nın İstanbul-Frankfurt seferini yapan TK -1593 sefer sayılı uçağı ikram sırasında kapıya çekilen güvenlik bandının bir bölümü dışarıda kaldığı için kalkışından bir süre sonra Atatürk Havalimanı'na geri döndü.
İstanbul-Frankfurt seferini yapmak üzere ikram aldıktan sonra kapı kapatan ve saat 15.20'de Atatürk Havalimanı'ndan havalanan TC-JNI tescilli Airbus 330 tipi uçak, ikram sırasında yolcuların veya kabin ekibinin düşmemesi için uyarı amacıyla kapıya çekilen, güvenlik bandının bir bölümünün kapı kapandıktan sonra dışarıda kalması üzerine geri döndü. Kabin ekibinin ifadesine göre, bu bant uçuş sırasında gövdeye vurarak ses yaptı. Kokpite verilen bilgi üzerine teknik ekiplerle temas kuran pilotlar gövdede hasar olmaması için geri dönmeye karar verdi. Bulgaristan hava sahası üzerinden geri dönen uçak saat 16.10'da havalimanına iniş yaptı. 234 yolcu uçağa gerekli müdahale yapıldıktan ve yakıt aldıktan sonra Frankfurt'a gitmek üzere tekrar havalandı.

GÜVENLİK BANDI NEDİR 

Kapı emniyet şeridi olarak da bilinen güvenlik şeridi uçağın körüğe yanaşmadığı durumlarda veya önünde merdiven olmadığı durumlarda olası bir kazaya sebebiyet vermemek için kapıya çekiliyor. İkram ve temizlik bittikten sonra da kaldırılıyor.