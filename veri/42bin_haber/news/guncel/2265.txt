İstanbul'a doğal gazlı otobüs
İstanbul Otobüs A.Ş, Feshane Uluslararası Fuar Kongre ve Kültür Merkezi Otoparkı'nda düzenlenen törenle doğal gazla (CNG) çalışan 42 otobüsü bünyesine kattı.
İstanbul Büyükşehir Belediye Başkanı Kadir Topbaş, İstanbul'da kaliteli ve konforlu bir toplu ulaşım için gayret ettiklerini bildirdi.

Törende konuşan Büyükşehir Belediye Başkanı Topbaş, İstanbul'un hızlı kentleşme nedeniyle ulaşım sorunları yaşadığını dile getirdi.

Topbaş, İstanbul'un ulaşım master planlarını 2004 yılından bu yana yaptıklarını ve bütçenin önemli bir kısmını ulaşım sorununun çözümü için ayırdıklarını dile getirerek, şöyle konuştu:

'Şehirlerin nüfusu arttıkça, çevre kirliliği şehirlerden bütün dünyaya yayılmaktadır. 'Dünya tehdit altında. Ekolojik kıyamet kopacak neredeyse. Mevsimler şaşırdı' deniyor. Biz de yerel yönetimler olarak, bu hassasiyetimizi göstererek, çalışmalar başlattık. İstanbul'daki bütün sistemleri bu algıyla yönetiyoruz. '2013 yılında 3 bin adet yeni otobüsü İstanbul'da devreye sokacağız' dedik. Bunun bin 500'ünü Otobüs A.Ş, bin 500'ünü İETT yapacak. Bu rakamların altına düşmeyeceğiz.'

Kentte çevreye zarar vermeyen, kirletmeyen, petrol ürünlerini kullanmayan bir sistemi devreye aldıklarını vurgulayan Topbaş, 'Bugün burada Otobüs A.Ş'nin 'sıkıştırılmış doğal gaz' dediğimiz bir sistemle yakıt kullanan, 42 otobüsünü devreye sokuyoruz. İstanbul için önemli bir kazanım. Bu araçların çevreye verdiği katkı, çok önemli. 320 civarında Otobüs A.Ş'ye ait otobüs de aynı şekilde doğal gazlı sisteme geçecek ve doğal gaz kullanabilen, çevreci, hassasiyeti olan kaliteli ve konforlu otobüsler olacak. Kaliteli, konforlu bir ulaşımı İstanbul'a vermeye çalışıyoruz' dedi.

Konuşmaların ardından, Topbaş, hizmete girecek otobüslerden birinin direksiyonuna geçti.

Topbaş, direksiyon başında yaptığı açıklamada, otobüslerin yüzde 40 oranında yakıt tasarrufu sağladığını kaydederek, 'Bu araçlar, çevrecilik anlayışına göre hazırlandı. Diğer taraftan özellikle bütün toplu taşıma araçları, engelliler, dezavantajlı gruplar ve çocukların da rahat kullanabileceği, binebileceği sisteme göre ayarladık. Otobüslerde akıllı, konforlu, kameralardan güvenlik sitemine göre her şey mükemmel' şeklinde konuştu.