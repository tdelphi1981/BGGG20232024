Ömrünü adadığı THK'ya mal varlığını da bağışladı
TÜRK Hava Kurumu Lapseki Şubesi için 75 yıldır çalışan ve tüm mal varlığını bağışlayan 1928 doğumlu Fahriye Vardar'a plaket verildi.
Çanakkale'nin Lapseki İlçesi'nde THK tarafından açılan 'Model uçak başlangıç ve tekamül kursunu' bitiren 29 öğrenciye sertifikaları verildi. Törende konuşan THK Lapseki Şube Başkanı Yaşar Genç, Türk Hava Kurumu'nun 16 Şubat 1925'te yani Cumhuriyet'in ilan edilişinden 16 ay sonra kurulduğunu hatırlattı. Kurumun ülkeye yüzlerce pilot ve uçak kazandırdığını kaydeden Genç, halen başta orman yangınlarına müdahale olmak üzere pek çok olayda THK uçaklarının başrol oynadığını söyledi. Genç şöyle dedi:
"THK, siz değerli halkımızın desteğiyle ayakta durmakta, devlete kesinlikle yük olmamaktadır. Lapseki THK ise, Türkiye'deki ilk şubeler arasındadır. Lapseki, adını THK'nın ilk ürettiği uçaklardan birine vermiştir. Yani Lapseki halkı Cumhuriyetin ilk yılları olan yokluk yıllarında, kendi aralarında topladığı paraları THK'na vererek, uçaklardan birine Lapseki ismini yazdıracak kadar vatanseverce davranmıştır."

EN ESKİ UYELERDEN BİRİ

Yaşar Genç konuşmasının ardından, ilçede tüm hayatını THK için çalışmakla geçiren ve mal varlığını bağışlayan 1928 doğumlu Fahriye Vardar'ı tanıttı. THK'nin Türkiye'deki en eski üyelerinden biri olan Vardar'a, THK Genel Merkezi tarafından gönderilen plaket Kaymakam İsmail Ayhan Tavlı tarafından sunuldu.

1939 YILINDA ÇEKİLMİŞ FOTOĞRAF

Fahriye Vardar, 10 yaşından beri THK ile içiçe olduğunu ve THK kumbaralarıyla ulusal bayramlarda yardım topladığını belirterek, 1939 yılı 30 Ağustos Zafer Bayramı'nda çekilmiş fotoğrafını gösterdi.