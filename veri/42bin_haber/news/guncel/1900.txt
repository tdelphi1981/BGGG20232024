Terörün Türkiye'ye maddi bilançosu!
Enerji ve Tabii Kaynaklar Bakanı Taner Yıldız, 'Terör belasında inşallah çalışmalarımız önemli bir noktaya geldi. Şuana kadar tespit edilmiş rakamlara göre 300 milyar dolar civarında bize artı yük getirdi' dedi.
ENERJİ ve Tabii Kaynaklar Bakanı Taner Yıldız, işadamlarına ve ev kadınlarına enerji tasarrufu çağrısı yaptı. Teröre harcanan paralara vurgu yapan Bakan Yıldız, "Terör belasında inşallah çalışmalarımız önemli bir noktaya geldi. Şuana kadar tespit edilmiş rakamlara göre 300 milyar dolar civarında bize artı yük getirdi. 28-30 yıl içinde bu rakamın ülke içinde harcama rakamı olarak değil, gelir rakamı olarak bulunması halinde Türkiye'ye nasıl farklı katkı olacağını tahmin edebiliriz" dedi.

Akdeniz İhracatçı Birlikleri'nin (AKİB) ev sahipliğinde gerçekleştirilen '2012 Yılı İhracat Değerlendirmesi ve 2013 Projeksiyonu Toplantısı'na ve 'Kayseri İhracatının Yıldızları Ödül Töreni'ne Enerji ve Tabi Kaynaklar Bakanı Taner Yıldız, Vali Şerif Yılmaz, Kayseri milletvekilleri Ahmet Öksüzkaya, İsmail Tamer, Büyükşehir Belediye Başkanı Mehmet Özhaseki ve çok sayıda iş adamı katıldı. Toplantının açılış konuşmasını yapan AKİB Başkanı Adnan Ersoy Ulubaş, 2013 yılında Kayseri'nin ihracatta yüzde 15 artış hızını yakalayacağını söyledi.

İhracatçılar Birliği Meclis Başkan vekili Mustafa Çıkrıkçıoğlu, Kayserili iş adamlarının 1.7 milyon dolarlık ihracat rakamının diğer illerden yapılanlarla birlikte 2.5 milyon doları bulduğunu ifade etti.

Enerji ve Tabi Kaynaklar Bakanı Taner Yıldız, TÜSİAD yönetimine Memduh Boydak'ın girmesinin kendisini ihracatçılar kadar sevindirdiğini belirtti. Memduh Boydak'ı tebrik eden Bakan Yıldız, "Hem grubu hem Kayseri adına arkadaşımız bunu fazlasıyla hak etti. TÜSİAD'ın yönetimine seçilen Boydak'ın da Kayseri adına iyi bir temsilde bulunacağına inanıyorum. TÜSİAD'ın her zaman Türkiye adına, biz adına, yanlarında olduğumuzu ifade ediyorum" dedi.

2013 yılının Kayseri'deki ilk toplantısını yaptıklarını, Türkiye'nin yakaladığı siyasi istikrarın tüm meyvelerini toplamaya başladığına değinen Bakan Yıldız, sözlerini şöyle sürdürdü: "Kredi borçlarımızı kapatacağız dediğimizde alaycı biçimde gülüyorlardı. Ama şimdi ekonomide iyi bir yere geldik. Şimdi yeni hedeften bahsediyoruz. GSMH 778 milyar dolarlar civarında. Toplam bu varlıklarımızı 2 trilyon dolarlara çıkartacağımız zaman daha iyi olacak. Biz bunu yaparız. Bütün ihracatçılarımız başta olmak üzere rekabet güçlerinin artırılmasının en önemli yanı enerji yoğunluğunu azaltıp daha verimli çalışmaktır. Her biriniz farklı sektörlerde bu işi yapıyor olabilirsiniz. İster tekstilde, ister beyaz eşya üretiminde hangi sektörde olursanız olun tasarruf edilecek bir eneri miktarı var. Alt alta yazdık rakamları topladık 15 milyar Lira tasarruf edebileceğimiz bir miktar var. Kayseri'nin yaptığı ihracatın 7-8 katını tasarruf miktarı olarak Türkiye'de hedef koyduk. Yalnızca evlerde yapılacak tasarruf miktarı 4 milyar Lira civarında. Bu farkındalığı da hem şirketlerimizde, hem de elveririmizde uygulayacağız. Farklı sektörlerde çalışmamıza rağmen enerji sektörüne direkt sermaye aktarımı yapmış olacağız ve para kazanacağız."

Bakan Taner Yıldız, Türkiye'nin son 28-30 yılda teröre 300 milyar dolar harcadığına değinerek, "Terör belasında inşallah çalışmalarımız önemli bir noktaya geldi. Şuana kadar tespit edilmiş rakamlara göre 300 milyar dolar civarında bize artı yük getirdi. 28-30 yıl içinde bu rakamın ülke içinde harcama rakamı olarak değil, gelir rakamı olarak bulunması halinde Türkiye'ye nasıl farklı katkı olacağını tahmin edebiliriz. 2011 yılına göre yüzde 152 milyar dolarlık bir hasılata ulaşan ihracatçılarımızı bu ülkenin kahramanı olarak görüyorum. Çin, ABD ve Rusya'dan daha büyük artıştır. Bundan sonra da ihracatçılarımızın yolunu açmak, destek olmak yanlarında olmak bizim görevimiz olacak. Damdan düşmüş birisi olarak her türlü sıkıntının büyüme hedefi olan sanayicilerimiz için ne kadar önemli olduğunu biliyoruz. Tasarruf imkanları mutlaka kullanılmalı. Gelirimizin fazla olması, elimizdeki paranın çok olması giderlerimizi azaltmayacağımız anlamına gelmez" diye konuştu.