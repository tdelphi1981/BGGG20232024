Sigarada yeni yasak
Avrupa ülkelerinde dilden dile yayılıyor.
 Sigara içen liderlerin bile elini kolunu bağlayan haber Avrupa Birliği'nden geldi. Avrupa'ya genel sigara yasağı geliyor.
 Almanya'da “kamusal alanda sigara içme lüksüne sahip tek politikacı” unvanına sahip olan Helmudt Schmidt'e Brüksel'den “kötü haber” geldi.
 TAMAMEN YASAKLAYACAK
 AB Komisyonu mentollü ve “slim” olarak bilinen ince sigaraları 2014 yılından itibaren tamamen yasaklamayı planlıyor.
 SPD'li eski başbakanlardan Schmidt son olarak partisinin Hannover'de başbakan adayını belirlemek için düzenlediği olağanüstü kongrede, bütün delegelerin gözü önünde sigarasını yakıp içmesiyle gündeme gelmişti.
 SPD'nin başbakan adayı Peer Steinbrück de “Sayın Schmidt kapalı alanda sigara içme hakkına sahip tek politikacıdır.” diyerek ünlü politikacıyı onore etmişti.
 “VİTAMİNLİ SİGARA” DEVRİ KAPANIYOR
 Ancak Bild gazetesinin verdiği habere göre AB Komisyonu üyeleri mentollü sigara yasağıyla ilgili taslak üzerinde uzlaşmaya varmış görünüyor.
 Aynı taslak satışı sürecek olan sigara paketlerinin üzerine tiryakileri şoke edici nitelikte caydırıcı resimlerin konulmasını ve şimdi olandan daha sert sağlık uyarılarına yer verilmesini öngörüyor.
 Diğer yandan tütün ürünlerindeki her tür katkı maddesini de engelleyecek olan yeni düzenleme, tütüne vitamin, kafein, taurin ve boyayıcı madde türünden katkıların eklenmesi yasaklayacak. Bu da eski başbakan Helmudt Schmidt'in içtiği mentollü sigaralar başta gelmek üzere pek çok sigara çeşidinin satıştan kaldırılacağı anlamına geliyor.
 “KADIN SİGARASI”DA YASAKLANACAK
 “Slim” adıyla satılan ve halk arasında “kadın sigarası” olarak bilinen ince sigaraları da yasaklayacak olan yeni düzenleme, bir adet sigaranın çapının 7,5 milimetreden az olmasına izin vermeyecek.
 “Sigara Öldürür” türünden uyarıcı ifadelerin de sigara paketlerinin ön ve arka yüzünün dörtte üçünü kaplayacak büyüklükte olması gerekecek. Böylece üreticilere sigara ambalajına kendi markalarını basmak için bandrol etiketi haricinde sigara paketinin yüzde 20'si kadar bir alan kalmış olacak. Hazırlanan son yasa taslağı tütün endüstrisinin ağır muhalefeti nedeniyle bugüne kadar sürekli ertelenmişti.
 Spiegel Online'da yer alan bir haberde AB Komisyonu Başkanı Jose Manuel Barroso'nun kendi çalışanlarının dahi mevcut yasal düzenlemelerin daha da sertleştirilmesini engellemek için girişimde bulunduğu belirtildi. 
  