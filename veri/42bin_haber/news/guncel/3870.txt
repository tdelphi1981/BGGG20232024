Mehmet Öcalan, İmralı'ya gitti
Abdullah Öcalan'ın kardeşi Mehmet Öcalan, ağabeyi ile görüşmek için Gemlik'ten deniz yolu ile İmralı Adası'na gitti. 
Sabah saatlerinde Gemlik'e gelen Mehmet Öcalan, Gemlik İlçe Jandarma Komutanlığı önünde yaklaşık 2 saat bekledi. 
Öcalan'a, diğer mahkumlar Cumali Karsu'nun yakını Pervin Oduncu ve Şeyhmuz Poyraz'ın yakını Felek Cızlaşmak eşlik etti. 
Mehmet Öcalan ve beraberindekiler, bir askerin haber vermesi üzerine araçtan inerek jandarma komutanlığına geçtiler. Elinde bir poşet bulunan Öcalan ile beraberindekiler, jandarmadaki işlemlerin ardından Gemlik Limanı'ndan, koster ile İmralı Adası'na hareket etti. 
Mehmet Öcalan'ın, İmralı F Tipi Yüksek Güvenlikli Kapalı Ceza İnfaz Kurumu'nda ağabeyi terör örgütü elebaşı Abdullah Öcalan ile görüşmesi bekleniyor. 
Mehmet Öcalan, 17 Kasım 2012'de de adaya giderek ağabeyi Abdullah Öcalan ile yüz yüze görüşmüştü. Kardeş Öcalan, aynı gün yaptığı yazılı açıklamada, Abdullah Öcalan'ın, cezaevlerindeki açlık grevi eylemlerine bir an önce son verilmesi çağrısında bulunduğunu belirtmişti. 
Öcalan, son olarak 14 Ocak 2013'te adaya giderek ağabeyi ile görüşmüştü.