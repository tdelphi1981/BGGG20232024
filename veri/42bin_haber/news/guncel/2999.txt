Motosikletle kaçtı, yakalanınca 'dövüldüm' dedi
SİVAS'ın Suşehri İlçesi'nde çalıntı motosiklet arayan polisin durdurmak istediği motosiklet kaçınca kovalamaca başladı.
Kısa sürede yakalanan motosiklet sürücüsü 21 yaşındaki S.İ. başından yaralanırken, polis aracında dövüldüğünü öne sürdü. Polisler ise S.İ.'nin ekip aracının camına başını vurması sonucu yaralandığını belirtti.


Kemalpaşa Mahallesi'nde yaşayan S.İ., iddiaya göre motosikletine benzin almak için evinden çıktı. İlçede çalıntı bir motosiklet olduğu ihbarı ile kontrol yapan polis ekipleri, S.İ.'yi durdurarak kontrol etmek istedi. S.İ. polisin 'dur' ihtarına uymadı. Sivil ekip aracının takibi ile S.İ. kısa sürede yakalandı. Başından yaralandığı görülen S.İ., polisin kendisini dövdüğünü ileri sürerken, polisler gencin ekip aracı içinde başını cama vurarak kendini yaraladığını iddia etti. 


ŞİKAYETÇİ OLDU


Yapılan incelemede S.İ.'nin sürücü belgesi ve motosikletin ruhsatının olmadığı belirlenirken, motosikleti hurdacıdan aldığı, ruhsatı ve sürücü belgesi olmadığı için kaçmaya çalıştığını söylediği öğrenildi. S.İ. İlçe Devlet Hastanesi'ndeki ilk tedavisinin ardından ambulansla Sivas Cumhuriyet Üniversitesi Tıp Fakültesi Hastanesi'ne sevk edildi. S.İ. polislerden şikayetçi olurken, polisler de kendilerine saldırdığı gerekçesiyle şukayetçi oldu. Olayla ilgili soruşturma başlatıldı.