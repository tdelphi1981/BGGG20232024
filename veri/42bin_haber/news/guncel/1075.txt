Onun AKP'ye oy verdiğini duyunca ağzı açık kaldı
Ünlü tiyatro sanatçısı Gülriz Sururi, Söz Sende'de Balçiçek İlter'in sorularını yanıtladı. Halil Ergün'ün oyunu AKP'ye verdiği yönündeki açıklamasını duyan ünlü oyuncunun ağzı açık kaldı.
 Olaylı sanatçılar buluşması gecesine katılan Gülriz Sururi, o gecede yaşananları değerlendirdi. Halil Ergün'ün Balçiçek İlter'le Memleketin Hali programında yaptığı "AK Parti'ye oy verdim"açıklamasının hatırlatılması üzerine ünlü tiyatrocu hayrete düştü.
 "Eski solcular kırpıp kırpıp yıldız mı oldular" diyen Sururi: "Halil Ergün'ün AK Parti'ye oy verdiğine inanamıyorum. Bu benim için yeni bir bilgi oldu. Halil Ergün gerçekten çok aşırı, ileri solcu bir isimdi." diyerek şaşkınlığını dile getirdi.
 "SANATÇILARIN FARKLI FİKİRLERİ OLMASI DOĞAL"
 Sanatçılar arasında yaşanan bölünme ve kutuplaşmalara da değinen Gülriz Sururi şunları söyledi:
 Amerika'da da seçimlerde Hollywood kaç parçaya bölünüyor. Sanatçıların farklı fikirlerinin olması, bu konuda bölünme yaşanması çok doğal. Bir partinin yandaşı olmayı, ona inanmayı kabul ediyorum. Ancak birtakım menfaatlar için, birtakım imkanlarımı kaybederim endişesiyle inanmadığı halde o parti benim geleceğimi engelleyecek korkusu içinde davranan sanatçılar da var ki bunu hiç tasvip etmiyorum. Bu isimler de kendilerini belli ediyorlar.
 "ÖNEMLİ OLAN DÜRÜSTLÜK"
 Hiç kimsenin karşı tarafın düşüncesine saygısızlık etmeye hakkı yok. Mademki bu işleri ülkemize demokrasi yerleşsin diye yapmaya kalkıyoruz, o zaman demokrasinin ilk kuralı olan karşındakini dinlemek ve katılmasanız da hak ve imkan vermeye uymamız lazım. Bu istekler sizin istekleriniz doğrultusunda olmayabilir. Önemli olan her iki tarafın da oyun oynamaması, dürüst olması.
 "ADALETE GÜVENEMEZ HALE GELDİK"
 Balçiçek İlter'in "Reddediyoruz dediğiniz şey nedir?" sorusu üzerine Sururi "Adalete güvenemez hale gelişimiz, adaletin doğru işlememesi. En önemli şey bu. Her şey buna bağlı." diye yanıt verdi.