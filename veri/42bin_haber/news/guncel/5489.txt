PKK'nın elindeki 8 kamu görevlisini alacak heyet K.Irak'ta
DOĞU ve Güneydoğu'da çeşitli tarihlerde yol kesen PKK'lı teröristler tarafından kaçırılan 8 asker ve kamu görevlisini teslim alacak heyet, bu sabah Şırnak'ın Silopi İlçesi'ndeki Habur Sınır Kapısı'ndan Kuzey Irak'a geçti.
Diyarbakır'dan dün ayrılan ve geceyi Şırnak'ın Cizre İlçesi'nce geçiren BDP Hakkari Milletvekili Adil Kurt ve Bitlis Milletvekili Hüsamettin Zenderlioğlu, Mazlum-Der Genel Başkanı Ahmet Faruk Ünsal, Genel Başkan Yardımcısı Selahattin Çoban, İHD Genel Başkanı Öztürk Türkdoğan ve Diyarbakır Şube Başkanı Raci Bilici'den oluşan 6 kişilik heyet, Silopi ilçesi yakınlarındaki Habur Sınır Kapısı'na geçti. BDP Milletvekili Adil Kurt, Türkiye'ye dönüşte açıklamayı yapacaklarını belirtirken, "İnşallah hayırlı haberlerle döneceğiz, bugün dönmeyi umuyoruz" dedi. Diyarbakır'dan gelen heyette bulunan BDP İstanbul Milletvekili Sabahat Tuncel ise Cizre'de kaldı.

Heyet, Habur Gümrük Sahası'ndaki işlemleri ardından Kuzey Irak'a geçti. Heyete Irak Bölgesel Kürt Yönetimi'nden de bazı görevlilerin katılması bekleniyor. Kaçırılmalarının ardından 3 ayrı kampta tutuldukları öne sürülen 2'si uzman çavuş, 1'i astsubay, 1'i polis, 1'i kaymakam adayı ve 3'ü de er olmak üzere kaçırılan 8 kişinin dün yeri açıklanmayan, bir kampa getirilerek toplu olarak bekletildikleri ifade edilmişti.

Kuzey Irak'taki Bölgesel Kürt Yönetimi'nin, örgütün elinde tutulan kamu görevlileri için özel güvenlik birimleri oluşturduğu, onların BDP heyetine teslim edilmesinden sonra sinyal kesici jammerler eşliğinde zırhlı araçlarla gidecekleri yere kadar götürülecekleri kaydedildi. 

SERBET BIRAKILACAK KAMU GÖREVLİLERİ

PKK'nın elinde tutulan ve bugün bırakılmaları beklenen asker ve kamu görevlileri ile kaçırıldıkları tarihler şöyle:

Kaymakam adayı Kenen Erenoğlu (Diyarbakır Muş Karayolu 12 Ağustos 2011), Astsubay Abdullah Söpçeler (Diyarbakır Lice Karayolu 9 Temmuz 2011), Uzman Çavuş Zihni Koç (Diyarbakır Lice Karayolu 9 Temmuz 2011), Uzman Çavuş Kemal Ekinci (Şırnak Merkez 1 Ekim 2011), Erler Hadi Gizli, Ramazan Başaran ve Reşat Çeçan (Diyarbakır Bingöl Karayolu 7 Ağustos 2012), Polis Memuru Nadir Özgen (Van Çatak 9 Eylül 2011)