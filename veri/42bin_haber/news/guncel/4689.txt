Bir gecede yüzde 86 zam
Hemoroid hastalığının tedavisinde kullanılan ilacın fiyatı bir gecede 12,96 liradan 24,11'e yükseldi.
Antalya Eczacı Odası Başkanı Kerem Zabun, hemoroid hastalığının tedavisinde kullanılan ilaca 12 Şubat'ta yüzde 100'e yakın (yüzde 86) zam yapıldığını kaydetti.

Muadili bulunmayan, 500 miligram ve içerisinde 60 tablet bulunan ilacın fiyatının 12.96 liradan, bir gecede 24.11 liraya yükseldiğini ifade eden Zabun, ilaç fiyatlarında düşüş yaşanırken 'Daflon Tablet' adlı ilaca yapılan zamma vatandaşların da tepki gösterdiğini dile getirdi.

Şubat ayının ilk haftasında eczanelerde tükenen ilacı hemoroid hastalarının yaklaşık 10 gün boyunca temin edemediğini belirten Zabun, bu süreçte ilaç depolarının da eczacıların siparişlerini karşılamadığını dile getirdi. 

Zamlı fiyatın uygulanmasının ardından ilaç depolarından eczanelere ilaç gönderilmeye başlandığına değinen Zabun, "Şubat ayının ilk haftasında tükendiği gerekçesiyle ilaç göndermeyen depolar, zam yapılmasının ardından ilaçları piyasaya çıkardı. İlaç depoları ticari kaygı nedeniyle halk sağlığını hiçe sayan uygulama yaptı" dedi.

FİYATLAR DÜŞERKEN ZAM YAPILDI

Zabun, ilaç fiyatlarının genelinde düşüş yaşanırken, 1 yıldan fazla süredir aynı fiyata satılan ilaca yapılan zammın nedenini hakkında bilgi sahibi olmadıklarını sözlerine ekledi.