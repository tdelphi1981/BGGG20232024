Erzurum'da Dünya Gençler Snowboard şampiyonası başladı
Erzurum'da düzenlenen Dünya Gençler Snowboard Şampiyonası'nın açılış seremonisi yapıldı.
Kiremitlik Tepe'de bulunan Türk Telekom Atlama Kuleleri'nde düzenlenen törende, şampiyonaya katılan 34 ülkenin temsilcileri, bayraklarıyla geçerek, seyircileri selamladı.

Uluslararası Kayak Federasyonu (FIS) Dünya Gençler Snowboard Şampiyonası Başkoordinatörü Peter Krogel, burada yaptığı konuşmada, Türkiye'de bulunmaktan dolayı mutlu olduğunu belirterek, yarışların güzel geçeceğine inandığını söyledi.

Türkiye'nin önemli bir organizasyona ev sahipliği yaptığını ifade eden Krogel, 'Erzurum'da böylesi bir organizasyon yapmaktan çok mutluyuz. Türkiye'de en iyi şekilde ağırlanıyoruz. Şampiyonaya katılan bütün ülkelere başarılar dilerim' diye konuştu.

Erzurum Vali Vekili Mehmet Gök de şampiyonaya katılmak üzere kente gelen misafirlerin en iyi şekilde ağırlanacağını belirterek, Erzurum'un daha önceki dönemlerde de önemli organizasyonlara ev sahipliği yaptığını anımsattı.

Şampiyonanın önemli olduğunun altını çizen Gök, 'Dünya Gençler Snowboard Şampiyonası sayesinde tüm dünyaya Türkiye'nin misafirperverliğini bir kez daha görecek' dedi.

Konuşmaların ardından, halk oyunları ekipleri gösterilerini sundu.

-'Takım olarak moralimiz yüksek'-

Türkiye Snowboard Milli Takımı sporcularından Mustafa Mert Özerdem, AA muhabirine yaptığı açıklamada, şampiyonaya çok iyi hazırlandıklarını söyledi.

Şampiyonanın Türkiye'de düzenlenen en önemli organizasyonlardan biri olduğunu belirten Özerdem, 'Yarışlarda elimizden gelenin en iyisini yapmaya çalışacağız. Antrenmanlarımız da gayet iyi geçti. Çalışmalarımız çok iyiydi ve takım olarak moralimiz yüksek' dedi.

Milli takım sporcularından Elif Yaman ise kendisinin ve arkadaşlarının heyecanlı olduğunu ifade ederek, ilk kez bir dünya şampiyonasında piste çıkacağını kaydetti.