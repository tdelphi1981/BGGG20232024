'Ne CHP ne de başka bir siyasi partinin...'
Ergenekon Davası'nda savunmasını yapan YAŞ üyesi Orgeneral Nusret Taşdeler, İnternet Andıcı'yla bir ilgisinin bulunmadığını ve andıçta parafının bulunmadığını belirterek "İnternet Andıcı, benim Genelkurmay Harekât Başkanlığı'ndan ayrılmamdan sonraki bir tarihte hazırlanmıştır" dedi.Taşdeler, akademisyen ve CHP yönetiminden bazı politikacılarla kamuoyunu yönlendirme maksatlı çeşitli belgeler hazırladığı iddiasını da reddetti.
 İstanbul 13. Ağır Ceza Mahkemesi'de görülen Ergenekon Davası'nda hakkında yakalama kararı bulunan Nusret Taşdeler'in savunması tedavi gördüğü Ankara GATA'ya videokonferans yöntemiyle bağlanılarak ifadesi alındı. Görüntüsü ve sesi duruşma salonunda bulunan ekranlara yansıtılan Taşdeler hakkındaki iddialara ilk kez cevap verdi. Mahkeme Başkanı Hasan Hüseyin Özese, "2007 Eylül ayında dönemin Genelkurmay 2. Başkanı Orgeneral Ergin Saygun'un emri gereği üniversitelerden bir kısım akademisyen ve CHP yönetiminden bazı politikacıların desteği ile dönemin Genelkurmay Harekat Başkanı Korgeneral Nusret Taşdeler himayesinde Genelkurmay Bilgi Destek Daire Başkanlığı'nda şube müdürü olarak görevli kurmay albaylar Dursun Çiçek, Sedat Özüer, İlker Ziya Göktaş ve Fuat Selvi tarafından kamuoyunu yönlendirme maksatlı çeşitli belgeler hazırlandığına tanık oldum" şeklinde iddiaların yer aldığı dosyada bulunan ihbar mektubunu okudu. İddiaları redden Taşdeler, ihbar mektubunun iftira mektubu olduğunu söyledi.
 "CHP İLE BİR TEMASIM OLMAMIŞTIR"
 
 İddiaların sadece iftira niteliğini taşıdığını söyleyen Taşdeler ifadesinde şunları söyledi: "Mektupta ifade edilenlerden doğru ve gerçeğe uygun olan hususlar sadece, 2007 Yılının Eylül ayında Org.Ergin Saygun Genelkurmay 2'nci Başkanı, Korg.H.Nusret Taşdeler'in Genelkurmay Harekât Başkanı, Kurmay Albaylar Dursun Çiçek ve Sedat Özüer'in Genelkurmay Bilgi Destek Daire Başkanlığı'nda şube müdürü olduklarıdır. Diğer bütün ifadeler yanlış, gerçeğe aykırı ve yanıltıcıdır. Benim, Genelkurmay Harekât Başkanı olarak görev yaptığım 11 Ağustos 2007 - 20 Ağustos 2008 dönemini kapsayan bir yıllık süre içerisinde, hiçbir akademisyen ile bu anlam ve içerikte bir münasebetim olmadığı gibi, ne CHP ne de başka bir siyasi partinin yöneticisi veya herhangi bir politikacı ile, Başbakan Askerî Başdanışmanlığı görevim dışında, hiçbir temasım olmamıştır. Söz konusu döneme ait Genelkurmay Başkanlığı Karargâhı ziyaretçi Kayıtları bu gerçeği teyit etmektedir. Esasen, CHP'nin o dönemdeki Genel Başkanı Deniz Baykal'ın da 'Kendi partisi ile ilgili iddiayı kesin bir ifade ile reddettiği ve muhbirin derhal ortaya çıkarılmasını talep ettiği', 28-29 Ekim 2009 tarihli gazetelerde haber olarak yer almıştır."
 "ANDIÇTA PARAFIM BULUNMAMAKTADIR"
 İnternet Andıcı ile hiçbir ilgisinin bulunmadığını söyleyen Taşdeler, "Bu andıç hakkında hiçbir bilgim, söz konusu andıçta ismim, imzam veya parafım, Andıç muhteviyatında şahsıma herhangi bir atıf bulunmamaktadır. İnternet Andıcı, benim Genelkurmay Harekât Başkanlığı'ndan ayrılmamdan sonraki bir tarihte hazırlanmıştır. İddianamede, bu konuda şahsıma yöneltilen herhangi bir iddia veya suçlama yoktur" dedi.
 "İRTİCA İLE MÜCADELE EYLEM PLANI İLE İLGİM YOK"
 Taşdeler, İrtica İle Mücadele Eylem Planı, evrak imha ve bilgisayar silme konularıyla bir ilgisinin de olmadığını söyleyen Taşdeler, "Bu konulara ilişkin bilgim yoktur. Zaten iddianamede de, bu konulardaki eylem ve faaliyetlerin, benim Genelkurmay Harekât Başkanlığı'ndan ayrılmamdan sonraki tarihlerde vuku bulduğu iddia edilmekte, bu konularda şahsıma yöneltilen herhangi bir iddia veya suçlama bulunmamaktadır" şeklinde konuştu.
 İNTERNET SİTELERİ
 İddianameyi eleştiren Taşdeler, "İnternet Andıcı iddianamesinde de örgüt suçlaması'nın en ağır biçimde ve hoyratça yapıldığı kanaatini taşımaktayım. İnternet siteleri konulu iddialar, benim Genelkurmay Harekât Başkanlığı yaptığım dönemi de kapsamaktadır. Ancak, 1999 yılında başlayan internet sitelerinin kurulması ve faaliyette bulunması konusundaki Harekât Başkanı sorumluluğunun, iddia makamı tarafından, sekiz yıl sonra, benim bu göreve başladığım 11 Ağustos 2007 tarihinden itibaren başlatılmasının sebebini anlamak mümkün değildir. Aslında, Genelkurmay Başkanlığı'nın kurumsal bir fonksiyonu olarak yürütülen, yasalara uygun rutin bir faaliyet nedeniyle, 1999-2007 dönemindeki Harekât Başkanlarına herhangi bir sorumluluk yüklenmemiş ve suçlama yöneltilmemiş olmasını, haklı ve doğru bir tasarruf olarak görüyorum. Sorun, böyle bir sorumluluk tevcihinin 11 Ağustos 2007 tarihinden itibaren, adeta doğrudan şahsımı hedef alarak başlatılmasındaki yanlışlık ve haksızlık ile ilgilidir" ifadelerini kullandı.
 Taşdeler sözlerini şöyle sürdürdü: "Benim Harekât Başkanlığım 11 Ağustos 2007- 20 Ağustos 2008 dönemini kapsamaktadır. Yani, İnternet Sitelerinin 1999-2009 yılları arasındaki on yıllık faaliyet sürecinin, 2007-2008 dönemindeki yaklaşık bir yıllık bölümüdür. Bilgi Destek Dairesi bünyesindeki tespit edilebilen ilk internet sitesi 14 Mart 1999, son İnternet Sitesi ise 24 Mayıs 2007 tarihinde açılmıştır. Benim görev sürem içerisinde, açılan veya kapatılan herhangi bir internet sitesi yoktur. Esasen söz konusu İnternet Sitelerinin açılması ile ilgili olarak hiçbir şahısa, herhangi bir suçlama da yöneltilmemiştir. Harekât Başkanlığım döneminde, internet siteleri ile ilgili faaliyetin yürütülme usul ve esaslarında herhangi bir değişiklik yapılmamış, 11 Ağustos 2007 tarihinde devralınan sistem bir yıl süreyle aynen devam ettirilmiştir. İddia makamının, 1999 yılından 11 Ağustos 2007 tarihine kadar olduğu gibi, bu bir yıllık dönemdeki Bilgi Destek Daire Başkanı hakkında da herhangi bir iddiada ve suç isnadında bulunmaması, son derece haklı ve doğru bir tasarruftur. Çünkü, iddianamede söz konusu dönemde, internet siteleri konusunda işlenmiş, kendisine yöneltilebilecek, somut bilgi ve belgelere dayanan herhangi bir suç görülmemektedir. Bu kanaatin iddia makamı tarafından da paylaşıldığı iddianameden anlaşılmaktadır. Ancak, bu durumda Harekât Başkanının, Bilgi Destek Dairesinin internet siteleri ile ilgili faaliyetlerinden dolayı suçlanmasının haklı ve doğru bir davranış olduğunu iddia etmek de mümkün ve uygun olmasa gerektir."
 FİLOZOF VE YAZARLARDAN ALINTILAR YAPTI
 Taşdeler, iddianamede de yer alan 'Bilgi Destek Planı' konulu belgenin sahte olduğunu belirtti. Asker And'ını duruşmada okuyan Taşdeler savunmasında Hammurabi Kanunu, Magna Carta, Konfüçyus, Sokrates ve Friedrich Nietzsche, Ziya Paşa ve Namık Kemal gibi ünlü filozof ve yazarların sözlerinden alıntılar yaparak soruşturma aşamasını ve davanın hukuki sürecini eleştirdi. Duruşma Taşdeler'in ifadesinin alınmasıyla devam ediyor.
 DHA