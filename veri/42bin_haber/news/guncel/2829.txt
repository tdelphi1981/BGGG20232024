Gecekondu yangını korkuttu
Eyüp'te, bir gecekonduda çıkan yangın yürekleri ağızlara getirdi. Zaman zaman kiralandığı belirtilen iki gecekonduda çıkan yangın, itfaiyenin kısa sürede müdahalesiyle söndürüldü. Binada yangın sırasında kimsenin bulunmaması herkese rahat bir nefes aldırdı.
Alibeyköy Karakol Üstü Sokak'ta bulunan iki katlı gecekondudan duman yükseldiğini gören vatandaşlar, polis ve itfaiyeye haber verdi. Gecekondu olması nedeniyle Gazi, Balat ve Eyüp bölgelerinden itfaiye ekipleri olay yerine sevk edildi. Ambulans ve polis ekipleri de olay yerine geldi. 

Binanın ikinci katı ile çatısını saran alevlere müdahale eden itfaiye, yangını kısa süre içinde kontrol altına aldı. Binanın zaman zaman kiralandığı belirtildi. Yangın sırasında içeride kimsenin bulunmadığı öğrenildi. İtfaiye ekipleri yangını kontrol altına aldıktan sonra bir müddet soğutma çalışması yaptı. 

Mahalle sakini bir vatandaş, binada zaman zaman oturanlar gördüğünü ancak belli bir ailenin kalmadığını anlattı. Bölgedeki gecekonduların hemen hemen ortadan kalktığını söyleyen mahalle sakini, son kalan binalardan birinin de Karakolüstü Sokak'taki gecekondu olduğunu dile getirdi. 

Olayda can kaybı ya da yaralanma olmaması herkese rahat bir nefes aldırdı. Bina yangın sonrası kullanılmaz hale geldi.