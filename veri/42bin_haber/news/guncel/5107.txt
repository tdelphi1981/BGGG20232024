Tutuklu gazeteciler kanundan yararlanacak
Başbakan Yardımcısı Arınç ''Bugünlerde bir kanun gelecek. Eğer bir insan propaganda yapsa bile bu, kitleleri silaha ve şiddete yöneltmiyorsa suç olmaktan çıkarılacak'' dedi. Arınç, Almanya'nın başkenti Berlin'de Konrad Adenauer Vakfı'nda yaptığı konuşmanın ardından katılımcıların sorularını yanıtladı.

Propaganda unsurunu, suçunu ya da suçunun unsurlarını ''İngiltere, Almanya, İspanya veya ABD'' gibi değiştireceklerini belirten Arınç şöyle dedi:

''Bugünlerde bir kanun gelecek. Pazartesi Bakanlar Kurulu'nda herhalde açıklamasını yapacağız. Eğer bir insan propaganda yapsa bile bu, kitleleri silaha ve şiddete yöneltmiyorsa suç olmaktan çıkarılacak. Sanıyorum ki gazeteci olarak o sıfatla içeride bulunanlar, o maddeleri ihlal edenler bu maddeden istifade edecek.'' 

Arınç, Türkiye'deki terörle mücadele konusundan kaynaklanan nedenlerden dolayı bazı gazetecilerin hapiste olduğunu ifade ederek şunları kaydetti:

''Sıkıntımız Terörle Mücadele Kanunu'ndan dolayı yargılanan ya da hüküm giyen mesleği gazeteci olanlar. Türkiye'de kanun dışı birçok örgüt var. Her gün bombalama, kadınlara, çocuklara, askerlere karşı yapılan eylemler var. Türkiye çok zarar görmüş bir ülke olarak bu kanunu ayakta tutmak ve uygulamak zorunda.

'Terörle Mücadele Kanunu olmasın, bu eylemler de suç sayılmasın' derseniz biz bu düşüncede değiliz. Ne kadar faydası oluyor, o ayrı. Ama Türkiye terörün ateşinde yanan bir ülkeyse her gün canlarını kaybediyorsa her ülkenin de terörle mücadele yasası varsa biz bunu uygulamak zorundayız.''

"Süreç devam edecek"

Arınç, çözüm sürecine ilişkin yaptığı değerlendirmede de AK Parti olarak ''bir insanın varlığını inkar etmenin insanlık suçu olduğunu'' söylediklerini kaydetti.

Arınç, terörün silahlı eylem olarak karşılarına çıktığını dile getirerek, şunları söyledi:

''Temel amaç artık örgütün silah bırakmasıdır. Türkiye içinde eylemlere son verilmeli ve Türkiye dışına çıkılmalıdır. BDP'li milletvekillerinin İmralı'da Öcalan'la görüşme konusunda şu ara karmaşa yaşanıyor. Görüşmeler gazetelere yansıdı. Ama süreç devam edecek. Alınan tedbirlerle sükunet, çatışmasızlık, eylemsizlik dönemine kavuşursak bunu Türkiye için şans ve imkan olarak görüyoruz.''

Başbakan Yardımcısı Arınç, bir soru üzerine genel affın gündemlerinde olmadığını da vurguladı.