Meteoroloji'den 12 derecelik uyarı
Meteoroloji Genel Müdürlüğü, dün yurdun batı bölgelerinde etkili olan yağışlı sistemin, bugün doğu bölgelerinde etkili olduktan sonra yurdu terk edeceğinin tahmin edildiğini açıkladı.
Halen Orta Akdeniz üzerinde bulunan alçak basınç merkezinin yurda doğru hareketi nedeniyle batı bölgelerimizden başlayarak kuvvetli güneyli rüzgarlarla birlikte hava sıcaklığının Perşembe günü bütün yurtta, Cuma günü ise İç ve Doğu bölgelerde hissedilir derecede (6-12C) artacağı, ancak alçak basınç merkezinin ardından gelecek olan soğuk hava sebebiyle hava sıcaklığının Cuma günü yurdun batı kesimlerinde, hafta sonunda ise yurt genelinde hissedilir derecede (10 -15C derece) azalacağı tahmin edildiği belirtildi.

Ani ve kuvvetli sıcaklık değişimleri (önce hissedilir derecede artış ve ardından çok kuvvetli düşüş) sebebiyle vatandaşların dikkatli ve tedbirli olmaları istendi. Rüzgarın yarın batı bölgelerinden itibaren kuvvetlenerek yurdun iç kesimlerinde kuvvetli (40-60 km/saat) batı kıyı kesimlerinde güneyli yönlerden fırtına(70-90 km/saat) şeklinde eseceği, Cuma günü ise Marmara, Ege, Akdeniz, İç Anadolu ve Karadeniz bölgelerinde güney ve güneybatı yönlerden fırtına ve iç kesimlerde yeryer kuvvetli fırtına (80/100 km/saat) şeklinde eseceği beklendiğinden meydana gelebilecek olumsuzluklara (çatı uçması, ağaç ve direklerin devrilmesi, ulaşımda aksamalar) karşı vatandaşların ve ilgililerin dikkatli ve tedbirli olmaları istendi.

Aşırı sıcak havanın ardından Cuma günü yurdun batı bölgelerinde (Marmara, Ege, Batı Akdeniz, İç Anadolu'nun kuzeybatısı ile Batı Karadeniz) Cumartesi günü ise yurt genelinde meydana gelecek yağışların özellikle İç Ege, Göller Bölgesi, İç Anadolu'nun kuzeybatısı, Marmara'nın güneyi ile Batı Karadeniz'de kuvvetli olacağı beklendiğinden ani sel, su baskını, taşkın, yıldırım ve dolu gibi olumsuzluklara karşı dikkatli ve tedbirli olunması istendi.

Kuvvetli sıcaklık artışı lodos fırtınası sebebiyle halen kar örtüsü bulunan Akdeniz ve Karadeniz'in iç ve yüksek kesimleri ile İç Anadolu'nun doğusu ve Doğu Anadolu Bölgesinde ani kar erimeleri olacağından meydana gelecek olumsuzluklara (sel, su baskını, taşkın ve heyelan) karşı da dikkatli ve tedbirli olunması istendi.