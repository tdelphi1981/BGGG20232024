15 yaşındaki Onur kurtarılamadı
MANİSA'da uzun süredir nöroblastom (Sinir hücrelerinden çıkan tümör) hastalığıyla mücadele eden 15 yaşındaki Onur Şahin, tedavi gördüğü hastanede yaşamını yitirdi. Onur, düzenlenen cenaze töreninin ardından son yolculuğuna uğurlandı.
Manisa'daki Ahmet Tütüncüoğlu İlköğretim Okulu 8'inci sınıf öğrencisi Onur Şahin'e, bir süre önce nöroblastom hastalığı teşhisi konuldu. İki çocuklu Şahin ailesinin tek oğlu olan Onur, yaklaşık 2 ay önce Celal Bayar Üniversitesi Hafsa Sultan Hastanesi'nde tedaviye alındı. Zamanla durumu kötüleşen Onur, dün akşam saatlerinde yaşamını yitirdi.

Hayatının baharında gözlerini yuman Onur Şahin için bugün Hatuniye Camii'nde cenaze töreni düzenlendi. Törene Manisa Belediye Başkanı MHP'li Cengiz Ergün, Belediye Başkan Yardımcıları Azmi Açıkdil, Tamer Çipilioğlu, Cem Çöllü, Hasan Eryılmaz, Mümin Deniz ile ailesi ve çok sayıda seveni katıldı. Başkan Ergün cenaze namazı öncesinde Onur'un babası Manisa Belediyesi Zabıta Müdürlüğü'nde görevli Halit Şahin ve yakınlarına başsağlığı diledi. Törende, acılı baba Halit Şahin ve anne İkbal Şahin güçlükle ayakta durabildi. Öğlende kılınan cenaze namazının ardından Onur Şahin, Kırtık Mezarlığı'nda gözyaşları arasında toprağa verildi.