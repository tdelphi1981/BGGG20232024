Öcalan: Ağabeyim sağduyu çağrısı yaptı
PKK terör örgütü elebaşı Abdullah Öcalan'ın ziyaretine giden kardeşi Mehmet Öcalan aracılığı ile sağduyu çağrısında bulunduğu belirtildi.
Abdullah Öcalan'ın kardeşi Mehmet Öcalan, İmralı'da ağabeyi ile yaptığı görüşme sonrası Şanlıurfa'ya geldi. Burada BDP il teşkilatını ziyaret eden kardeş Öcalan, Abdullah Öcalan'ın sağduyu çağrısını paylaştı. 30 yıldır akan kanın durmasını isteyen Mehmet Öcalan, Abdullah Öcalan'ın Fransa'da 3 PKK'lı kadının öldürülmesini, barış sürecinin engellenmesi olarak yorumladığını ifade etti. Teröristlerin cenaze töreninde olası gerginlikle ilgili olarak ise Öcalan, Abdullah Öcalan'ın cenaze töreni için sağduyu çağrısında bulunduğunu belirtti.

Paris'te yaşanan olayı 'katliam' olarak değerlendiren Mehmet Öcalan, bunun tesadüfî bir olay olmadığını aktardı.

Saldırıyı derin güçlere bağlayan Öcalan, "Derin güçler yine ayakta. Ağabeyim Abdullah Öcalan, bu katliamın bir an önce aydınlığa kavuşmasını, aksi halde barış süreci ile ilgili endişeli olduğunu söyledi. Yaşanan bu olayın büyük sorumluluğu Fransa'ya aittir. Katliamla ilgili Türkiye de üzerine düşeni yapmalıdır. Çünkü içinde bulunduğumuz süreç, sorunun demokratik şekilde çözülmesini isteyen süreçtir. 30 yıldır kan akıyor. Bu kanın durması için demokratik bir şekilde çözülmesi gerekiyor." şeklinde konuştu.

Abdullah Öcalan'ın yarınki cenaze töreni için sağduyu çağrısını da ileten Kardeş Öcalan, "Ağabeyim cenaze törenlerinde herkesi sağduyulu olmaya çağırdı." ifadelerini kullandı.

Öte yandan kardeş Öcalan'ın da yarınki cenaze törenine katılacağı öğrenildi.