Böbrek hastaları 11 yaşındaki Hakan için dilek tuttu
Şifa Üniversitesi Hastanesinde böbrek nakli olan hastalar, Dünya Böbrek Gününde bir araya geldi.
12 böbrek nakilli hasta, günün anısına yaptırılan pastayı 11 yaşındaki Hakan Yusufa bir an önce böbrek bulunması dileği ile kesti. 

Uzun yıllar yaşamlarını ancak haftada 3 gün diyalize girerek sürdürebilen bu hastalar, böbrek naklinden sonra hayatlarında meydana gelen değişiklikleri birbirleri ile paylaştı.

Böbrek nakilli hastaların sosyal yaşama katılımını desteklemek için bu etkinliği düzenlediklerini anlatan Şifa Üniversitesi Hastanesi Organ Nakil Koordinatörü Dr. Şükriye Alyanak, Dünya Böbrek Gününde böbrek nakilli hastalarımızın bir arada olmasını ve birbirini tanımasını amaçladık. 

Organ naklinin insanları ne kadar hızlı şekilde sosyal yaşama döndürdüğünü görsünler; nakilli olmanın avantajlarını, kendileri bir birini tanıyarak paylaşsınlar istedik. Hastalarımızın organ nakli olması için organ bağışının artması gerekiyor. Organ bulduklarında ne kadar mutlu olduklarını biliyoruz. 

Bugün burada hastalarımızın organ buldukları o anki heyecanlarını, mutluluklarını birbiri ile paylaştıklarını, o anı ne kadar önemsediklerini görüyoruz. Böbrek bekleyen hastalarımızın da bu mutluluğu yaşaması en büyük arzumuzdur. şeklinde konuştu. 

BÖBREK SAĞLIĞINA DİKKAT

Şifa Üniversitesi Dahili Tıp Bilimleri Bölüm Başkanı Prof. Dr. Mustafa Cirit de burada yaptığı konuşmada organ bağışının önemine dikkat çekti. 

Türkiye'de yaklaşık 50 bin diyaliz hastası bulunduğunu bunlardan 20-25 bin kadarının ise böbrek nakli için sıra beklediğini belirten Cirit, Organ bağışının artması ile beraber, bu umutla bekleyen hastalarımız birer birer nakil olacak ve sağlıklarına kavuşacaklar. 

Hastalarımızın diyalize bağlı olmadan yaşama şanslarının artmasını istiyoruz. Sağlıklı bireylerin ise böbrek sağlığına dikkat etmeleri gerekiyor. 

Böbreklerin sağlığı ise hipertansiyon kontrolünden geçiyor. Bunun için de aşırı tuzdan ve kilodan kaçınmak şart Ayrıca riskli grupta yer alan kişilerin düzenli olarak nefrolojik muayeneden geçmeleri büyük önem taşıyor dedi. 

 HAKAN YUSUF: CERRAHIM HAZIR BÖBREK BEKLİYORUM

 Haftada 3 gün diyalize giren 11 yaşındaki Hakan Yusuf Bilir ise organ bağışı çağrısı yaptı. Cerrahi Tıp Bilimleri Bölümü Genel Cerrahi Ana Bilim Dalı Öğretim Üyesi Doç. Dr. Ahmet Nart ile fotoğraf çektiren Hakan Yusuf, Cerrahım da ben de hazırız, organ bağışı bekliyoruz. dedi. 

 Diğer nakilli hastalar ile yakınları da günün anısına yapılan pastayı, Hakan Yusufa bir an önce organ bulunması dileği ile kesti.