Valilikten okul servislerine sıkı denetim
Ankara Valiliği, okul servislerinin denetlendiğini belirterek, eylül-ekim aylarında bin 468 aracın denetlendiği ve bin 9 araca 104 bin 181 TL ceza kesildiği bildirdi.
 Valilikten yapılan yazılı açıklamada çocukların okullarından evlerine ve evlerinden de okullarına güvenli bir ortamda taşınması için servis araçlarının teknik ve fenni denetimlerine başlandığı kaydedildi. Ankara'da araçlarda okul taşıtı yazısının bulunması, ışıklı lambaların çalışılırlığı, sağlık çantası, kapı ve pencere durumları, araçların yaşları ve kapasiteleri, yangın söndürme cihazlarının mevcudiyeti, sürücülerin ve belgelerinin nitelikleri ile sigorta sistemleri dahil mevzuat bakımından aranması gereken tüm hususlar göz önüne alınarak Eylül-Ekim aylarında bin 468 aracın denetlendiği ve bin 9 araca 104 bin 181 TL ceza kesildiği belirtilen açıklamada, ayrıca bazı okul taşıt sürücülerinin de uyarıldığı bildirildi.
 Okul servis araçlarının geliş-gidiş saatleri, belirlenen güzergâhlara uyulması ile sürücüler ve araç personelinin genel tutum ve durumlarının eğitim ve öğretimin devamı süresince aralıksız izlenmeye devam edileceği aktarılan açıklamada, mevzuata uygun bulunmayan araçların trafikten men edileceği belirtildi.
 CİHAN