Şırnak Üniversitesi'nde faciadan dönüldü
Şırnak Üniversitesi İktisadi ve İdari Bilimler ile İlahiyat fakültelerinin damını çevreleyen koruma duvarı gece okulda kimsenin olmadığı bir sırada yıkıldı.
Şırnak Üniversitesi Öğrenci Konseyi Başkanı Ömer Kulpu, sabah okula geldiklerinde İktisadi ve İdari Bilimler ile İlahiyat fakültesi binalarının damını çevreleyen yarım metre yüksekliğinde ve 70 metre uzunluğundaki duvarın, bahçeye yıkıldığını gördüklerini söyledi.

Yeni yapılan bir binanın duvarının 4 ayda yıkılmasının ihmalkarlıktan kaynaklandığının belirten Kulpu, 'Bu iki fakültede bin öğrenci eğitim görüyor. Öğrencilerin okulda olmaması ve tatile denk gelmesi nedeniyle bir faciadan kurtulduk. Biz bu inşaatı yapan ve sorumlu olan kişilerin hesap vermesini istiyoruz ve şikayetçiyiz' dedi.

Üniversite yetkilileri ise konuyla ilgili herhangi bir açıklama yapmadı.