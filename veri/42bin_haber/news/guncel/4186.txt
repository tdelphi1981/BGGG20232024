Vali Mutlu'dan flaş Sierra cinayeti açıklaması
İstanbul Valisi Hüseyin Avni Mutlu: (ABD'li Sierra cinayeti) "Şu anda takip edilmekte olan bir kişi zaten mevcut. Emniyetimiz İstanbul'un dışında da bununla ilgili arama faaliyetlerini yoğun bir şekilde sürdürüyor" dedi.
'Şehri dinleyin' sloganıyla yayın hayatına başlayan İstanbul'un ilk internet radyosu Radyo İstanbul Ajansı'nın tanıtımı, Afet ve Acil Durum Müdürlüğü'nde yapıldı.

Toplantıda konuşan Mutlu, radyonun şehre hayırlı olmasını dileyerek, 'Bu şehri dinlememiz gerekiyor' dedi. Mutlu, radyo ile yeni bir köprü kurarak İstanbul'u hemşehrilerine anlatmayı amaçladıklarını belirterek, radyonun kar değil, haber amacıyla kurulduğunu söyledi. Mutlu, 'Asla reklam almayacağız. Bizim radyomuz ticari bir radyo olmayacak. Sivil toplum kuruluşları üzerinden bütün Türkiye'ye vereceğimiz mesajlar olacak. Sadece İstanbul'un değil, herkesin sesi olmaya çalışacağız' dedi.

Radyoda program yapıp yapmayacağı sorulan Hüseyin Avni Mutlu, 'Davet alırsak, program da yaparız' ifadesini kullandı.

Mutlu, radyo aracılığıyla halkla irtibat halinde olmayı önemsediklerini ifade ederek, radyonun kamunun sesi değil, halkın sesi olarak hizmet vereceğini vurguladı.

Mutlu daha sonra radyonun ilk programında, Gezegen Mehmet'in konuğu oldu.

-İstanbul'da organize sanayi bölgelerinin taşınması iddiaları-

İstanbul Valisi Mutlu, tanıtımın ardından gazetecilerin günlemle ilgili sorularını yanıtladı.

Vali Mutlu, bir soru üzerine, İkitelli ve Dudullu organize sanayi bölgelerinin taşınmasına yönelik haberlerin gerçeği yansıtmadığını belirtti.

İstanbul'la ilgili arada böyle yalan yanlış haberler çıktığını, bu haberlere fevkalade üzüldüğünü kaydeden Mutlu, şu bilgiyi verdi:

'Hiçbir şekilde İstanbul'da bugüne kadar sohbetlerde dahi olsa gündeme gelmemiş, konuşulmamış, nereden zuhur ettiği hiç anlaşılmayan böyle bir haberin İstanbul'da dolaştırılması, gerçekten üzüntü vericidir. Böyle bir haberin nereden zuhur ettiği gerçekten akla ziyandır. Bu haberi nasıl yaptılar ve bunu bazı gazetelerimiz de, yapmış olduğumuz açıklamalara rağmen, kullandılar. İstanbul'daki sanayi, bu şehrin değil, ülkenin gücü, enerjisidir. 30 bine yakın iş yerinin olduğu bir yer, Dudullu'yu da sayarsak çok daha fazla, iki ayrı organize sanayi bölgesinin, Trakya bölgesine transfer edilmesi hiçbir zaman gündemimizde olmayan, konuşulmayan, gündem maddesi haline getirilmeyen şeylerdir. Haberi yapanları ve kullananların süratle düzeltilmesi gerektiğini düşünüyorum. Arayarak da bu konuyla ilgili gerekli şeyleri ifade ettim.'

-Sierra cinayeti-

Bir gazetecinin 'Sarai Sierra cinayetiyle ilgili yeni bir gelişme var mı?' sorusu üzerine Mutlu, olayla ilgili adli tahkikatın sürdüğünü söyledi. Bu süre içerisinde açıklama yapılmasının tahkikatın selameti açısından çok isabetli ve doğru olmadığını belirten Mutlu, şunları kaydetti:

'Biz, 'Mutlaka şu şahıs yaptı, faili şuydu, netleşti' diyemiyoruz. Yanında 'Farklı kişiler vardı, yoktu' gibi konularda pek çok detay hali hazırda çalışılıyor. Belirlenmiş olan hususlar var. Bunlarla ilgili aramalar var. Olaydaki fail, tahkikatın sonunda netleştirilecek olan husustur. Ama iştirak eden kişi ya da kişilerle ilgili ulaşılan birtakım bilgiler var. Bunlar da zaten medyamıza yansıdı. Şu anda takip edilmekte olan bir kişi zaten mevcut. Emniyetimiz İstanbul'un dışında da bununla ilgili arama faaliyetlerini yoğun bir şekilde sürdürüyor. Netice itibariyle bunlara ulaşıldığında tahkikatın içindeki farklı soruların cevaplarını net olarak alabilmek mümkün olacaktır. Dolayısıyla inceleme halen devam ediyor.'

-DHKP/C operasyonları-

Mutlu, terör örgütü DHKP/C'ye yönelik operasyonlara ilişkin soru üzerine, terörle kesintisiz mücadele etmenin önemine işaret etti. Mutlu, 'Türkiyemizin gündeminden terörü çıkarmak mecburiyetindeyiz. Bu konudaki toplumsal duyarlılığımızı toplum olarak güçlendirmemiz ve birliğimizi de çok iyi muhafaza etmemiz gerekiyor. Bu tür terör örgütlerinin karşısında en iyi cevap, hepimizin aynı cephede durmasıdır. Birlikte, kolkola sağlam durursak, terör örgütleriyle çok daha güçlü bir şekilde mücadele edebiliriz' dedi.