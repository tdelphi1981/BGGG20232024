Sarai için bir otobüs dolusu umut
Fotoğraf çekmek için geldiği İstanbulda kaybolan ABDli Sierradan dün de haber gelmedi. Genç kadının, kimliği belirlenen Taylan ile Galata Köprüsünde buluşmadığı anlaşıldı. Üzerinde kayıpların fotoğrafı bulunan Umut Otobüsü de Sarai için turladı.

İstanbul’da kaldığı süre içinde Hollanda ve Almanya’ya gidip gelen ve daha sonra kaybolan Amerikalı Sarai Sierra her yerde aranıyor. Yakınlarını Kaybetmiş Aileler Derneği de Sierra’nın bulunması için harekete geçti. Üzerinde kayıpların fotoğraflarının bulunduğu ‘Umut otobüsü’ İstanbul sokaklarında Sierra için dolaştı. Sierra’nın bulunması için 260 kişilik polis ekibi, Beyoğlu’nda kaldığı ev, İstiklal Caddesi ve Galata Kulesi ile Galata Köprüsü civarındaki 500’ün üzerindeki güvenlik kamerasına ait görüntüleri incelemeye aldı. 
Polis Taylan’ın kimliğini belirledi 
Bu arada Sierra’nın kaybolmadan önce internette Taylan ‘nick name’ini kullanan kişiyle görüşmek için Galata Köprüsü’ne gittiğini ancak buluşmanın gerçekleşmediği ortaya çıktı. Kimliği polis tarafından belirlenen Taylan’ın ifadeye çağrıldığı ancak Asayiş Şube’ye gelmek istemediği bu nedenle farklı bir yerde ifadesinin alındığı iddia edildi. 
Öte yandan genç kadının İngiliz Konsolosluğu ile havalimanında kaydedilen görüntüleri medyaya dağıtıldı. Bursa’da görüldüğü iddiasıyla polis, Yalova’dan gelen  otomobili durdurdu. Ancak araçtan Sierra yerine kadın ilaç mümessili çıktı. 