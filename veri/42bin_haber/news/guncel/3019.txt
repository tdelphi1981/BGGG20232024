İzmir'de şoke eden intihar
İzmir'in Konak ilçesinde 4. kattaki evinin penceresinden atlaması sonucu sakat kalan ve brandayı zamanında açmayarak görevlerini ihmal ettikleri iddiasıyla itfaiye hakkında suç duyurusunda bulunan Ayşegül Aşkın (23), bir otelin 5. katından atlayarak yaşamına son verdi.
Alınan bilgiye göre, sabah saatlerinde Konak İlçesi Gaziosmanpaşa Bulvarı üzerindeki 5 yıldızlı bir otele gelen Ayşegül Aşkın, 7 katlı otelin 5. katındaki odasına çıktı. Bir süre sonra odasının balkonundan kendisini boşluğa bırakan Aşkın, girişteki tentelerin üzerine düştü. Aşkın olay yerinde öldü.

Aşkın'ın cesedi adli tıp kurumu morguna kaldırılırken,olayla ilgili soruşturma başlatıldı.

-'İtfaiyeye dava açmıştı'-

27 Ocak 2010 tarihinde meydana gelen olayda Konak ilçesindeki evinin penceresinden atlayan Ayşegül Aşkın, itfaiye yetkililerinin, olay sırasında yavaş davranarak, brandayı zamanında açmadığını ve görevi ihmal ettikleri iddiasıyla suç duyurusunda bulunmuştu. Aşkın'ın avukatının suç duyurusunu değerlendiren Bölge İdare Mahkemesi, itfaiyeciler hakkında dava açılmasına yer olmadığı hükmüne varmıştı.

2010 yılındaki atlama anı gazeteciler tarafından saniye saniye görüntülenen Aşkın, olaydan sonra bir süre yatağa bağlı kalmış, yürümeye başladığında ise ayağında kalıcı hasar kalmıştı.