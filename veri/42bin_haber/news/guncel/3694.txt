Ardahan'da kar ve tipi etkili oluyor
Ardahan'da etkili olan yoğun kar yağışı ve tipi nedeniyle yolda mahsur kalan 37 araç kurtarıldı.
İl Özel İdaresi Genel Sekreter Vekili ve Vali Yardımcısı Kadir Taner Eser, AA muhabirine yaptığı açıklamada, kentte iki gündür kar yağışının etkili olduğunu belirterek, yoğun kar yağışı ve tipinin ulaşımda aksamalara neden olduğunu söyledi.

Özellikle grup köy yollarında sürücülerin tipiden olumsuz etkilendiğini dile getiren Eser, 'Hoçuvan gurup köy yollarında kar yağışının yanı sıra, tipi de etkili oluyor. Bu grup köy yollarında gün boyunca yolda mahsur kalan 37 araç kurtarıldı. Bu araçların içinde çok sayıda yolcu da vardı. Araçlarla birlikte onları da kurtardık' dedi.

Kurtarılan tüm sürücü ve yolcuların sağlık durumunun iyi olduğunu vurgulayan Eser, kentte etkili olan tipiye rağmen olumsuz bir durumun yaşanmadığını ifade etti.

Zincirsiz yola çıkan araçların yolda mahsur kaldığını anımsatan Eser, kurtarılan araçların arasında hayvan, ot taşıyan kamyonların yanı sıra traktörlerin de bulunduğunu kaydetti.

Vali Yardımcısı Eser, İl Özel İdaresi Müdürlüğü'ne bağlı ekiplerin, kar savurma makinesi ve greyderlerle, karla mücadele çalışmalarını aralıksız sürdürdüğünü bildirdi.