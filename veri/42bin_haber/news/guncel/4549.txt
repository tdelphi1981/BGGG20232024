Kendisine tecavüz etmek isteyen eşini bıçakladı
ERZURUM'da çocuklarının yanında kendisine cinsel tacizce bulunarak tecavüz etmekle suçladığı eşi Lütfi Yaşar Yıldırım'ı bıçaklayarak yaralayan 4 çocuk annesi, 37 yaşındaki Süreyya Yıldırım, tutuklandı.
Zafer KUMRU/ERZURUM, (DHA) - 

Olay, merkeze bağlı Aziziye İlçesi'ne bağlı Yarımca Köyü'nde meydana geldi. Çocukların okula gitmesi ardından Lütfü Yaşar Yıldırım, eşi Süreyya ile ilişkiye girmek istedi. Kadının karşı çıkması üzerine Lütfü Yaşar Yıldırım'ın kendisine saldırdığını öne süren Süreyya Yıldırım eline geçirdiği bıçakla onu ağır yaraladıktan sonra polise teslim oldu.

Süreyya Yıldırım, Emniyet Müdürlüğü'ndeki ifadesinin ardından dün akşam saatlerinde Adliyeye çıkarıldı. Savcılıkta ifadesi alınan Süreyya Yıldırım tutuklanma istemiyle mahkemeye sevk edildi. Yıldırım, ifadesinde köydeki evlerinin tek odalı olduğunu anlatırken şunları söyledi:

"Eşim, çocuklarımın yanında çıplak dolaşırdı. Kendisini uyardığımda şiddet görüyordum. Çocuklarımın yanında bana cinsel tacizde bulunuyordu. Bazı zamanlarda tecavüz ediyordu. Karşı çıktığımda şiddet görüyordum. Çocuklarım okula gittikten sonra eşim yine birlikte olmak istediğini söyledi. 'Hayır' demem üzerine tecavüz etmek istedi. Kendimi korumak amacıyla mutfağa gidip bıçağı aldım. Bana tekme atınca canını acıtmak için bıçağı rastgele salladım. Bıçak göğsüne saplandı. Amacım öldürmek değildi. Sizden isteğim beni cezaevine atın. Orada rahat ederim. Bende bu zamana kadar bana yapmış olduğu baskı, zulüm, hakaret ve darp nedeniyle şikayetçiyim."

Süreyya Yıldırım, 'Eşe karşı kasten öldürmeye teşebbüs' suçundan tutuklanırken, kalbinin 2 santim yakınından bıçaklanan Lütfi Yaşar Yıldırım ise Atatürk Üniversitesi Tıp Fakültesi Yakutiye Araştırma Hastanesi'nde ameliyat edilerek tedavi altında alındı.