Parkinson hastası tarlada ölü bulundu
EDİRNE'nin Keşan İlçesi'ne bağlı Beyköy'de, parkinson hastası 81 yaşındaki Tevfik Ketenci, tarlasında ölü bulundu.
Beyköy'de bulunan tarlasını gezmeye çıkan evli ve 3 çocuk babası çiftçi Tevfik Ketenci'den haber alamayan aynı adı taşıyan oğlu, aramaya çıktı ve babasını tarlada yaklaşık 20 santimetrelik su birikintisinin içerisinde yüzüstü yatarken buldu. Olay yerine çağrılan sağlık ekibi, Tevfik Ketenci'nin öldüğünü belirledi. 

Ketenci'nin cesedi, jandarma ve Cumhuriyet savcısının yaptığı incelemenin ardından İstanbul Adli Tıp Kurumu'na gönderildi. 

Olayla ilgili başlatılan soruşturma sürüyor.