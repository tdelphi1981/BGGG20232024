Meteoroloji'den kuvvetli yağış uyarısı
Antalya Meteoroloji Bölge Müdürlüğü, Pazar gününden itibaren Antalya ile Muğla için kuvvetli yağış ve fırtına uyarısında bulundu.
Meteoroloji 4'üncü Bölge Müdürlüğü'nden yapılan yazılı açıklamada, Antalya'nın Pazar günü sabah saatlerinden itibaren Orta Akdeniz üzerinden gelen kuvvetli yağışlı havanın etkisine gireceği belirtilerek, kuvvetli yağışların Pazar günü öğle saatlerinde batı ilçelerinde, 10 Aralık Pazartesi günü ise kuvvetini daha da artırarak gün boyu tüm il genelinde etkili olacağı bildirildi.

Yağış esnasında rüzgarın güney yönlerden fırtına şeklinde saatte 60- 80 kilometre hızla eseceğinin tahmin edildiği açıklamada, yağışlı havanın 11 Aralık Salı günü sabah saatlerinden itibaren Antalya'yı terk edeceği belirtildi.

MUĞLA İÇİN DE UYARI

Açıklamada, kuvvetli yağışlı havanın Muğla'da da Pazar günü sabah saatlerinden itibaren etkili olacağına işaret edilerek, kuvvetli yağışların Pazar ve Pazartesi gün boyunca il genelinde etkili olacağı, yağış esnasında rüzgarın güney yönlerden fırtına şeklinde eseceği ve yağışlı havanın 10 Aralık Pazartesi günü akşam saatlerinden itibaren şehri terk edeceği kaydedildi.

Açıklamada, Antalya ve Muğla için ayrı ayrı uyarıda bulunularak, "Meydana gelebilecek olumsuzluklara karşı (Kara ve deniz ulaşımında aksamalar, su baskını, sel, taşkın, dolu, yıldırım ve çatı uçması vb.) ilgililerin ve vatandaşların dikkatli ve tedbirli olmaları gerekmektedir" denildi.

DENİZCİLERE UYARI

Meteorolojik uyarıda, Antalya Körfezi'nde Pazartesi günü fırtına beklendiğine işaret edilerek, rüzgarın, güneydoğudan 7, zaman zaman 8 kuvvetinde eseceği, dalga yüksekliğinin 4 ile 5 metre yüksekliğinde olacağı bildirildi. Pazartesi günü Antalya Körfezi'nde hava kuvvetli gök gürültülü sağanak yağışlı ve görüş orta, yağış anında zayıf olacağına işaret edildi.

BODRUM- KAŞ ARASINDA FIRTINA

Açıklamada, Bodrum ile Kaş arasında fırtına beklendiğine de yer verilerek, rüzgarın güneydoğu yönünden 7, zaman zaman 8 kuvvetinde eseceği, dalga yüksekliğinin de 5 metreyi bulabileceğinin altı çizildi.