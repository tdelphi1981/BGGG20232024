Cinayet davasında kavga çıktı
Kocaeli Kartepe ilçesinde öldürülen Mehmet Bahtiyar'ın davasında 4 sanığın yargılanmasına devam edildi. Duruşma çıkışında kavga çıktı. Kavga, polis ekipleri tarafından güçlükle önlendi.
Kartepe ilçesinde, 19 Temmuz 2012 tarihinde meydana gelen olayda, iddiaya göre, Selver V., yanına akrabalarını alarak, 7 yıl önce kardeşini öldüren Orhan Bahtiyar'ın kardeşi Mehmet Bahtiyar'ı yolcu otobüsünde silahla öldürdü. Olayın ardından Selver V.'nin kardeşi Yalçın V. ve yeğeni Semih V. yakalanarak tutuklandı. Bir süre kaçan Selver V. ise 2 Ağustos 2012'de polise teslim oldu.

Olayla ilgili Kocaeli 3. Ağır Ceza Mahkemesi'nde görülen davanın bugünkü duruşmasında, mahkeme heyeti, olay yerine yakın bir noktada bulunan iş yerine ait kamera görüntülerinin, müdahil tarafın isteği üzerine incelendiğini, ancak görüntünün zaman zaman atlaması ve olay anının bu atlamalara denk gelmesi nedeniyle sonuç alınamadığını belirtti. Ardından, Mehmet Bahtiyar öldürüldüğünde araçta bulunan bir tanık dinlendi. Öldürülen Mehmet Bahtiyar'ın, duruşmaya müdahil olarak katılan aile avukatı Fedai Okumuş, sonuç elde edilemeyen kayıtların bir bilgisayar mühendisi tarafından tekrar incelenmesini talep etti. Okumuş, ayrıca, iki aile arasındaki husumet hakkında isimleri verilen tanıkların dinlenmesini talep ederek, sanıkların kan gütme saiki ile tasarlayarak adam öldürdüklerini savundu.

Tutuklu sanıklar Yalçın, Server, Yasin ve Semih V.'nin avukatı Hakan Akkaya ise daha önceki savunmalarını tekrar ederek, olayın, kan gütme saiki ve tasarlayarak gelişmediğini, Semih V.'nin bindiği arabaya Mehmet Bahtiyar binince korktuğunu, yakınlarına mesaj attığını, durağa gelindiğinde ise olayların geliştiğini ifade etti. Avukat Akkaya, ayrıca, kan gütme saiki ile böyle bir olayı yapacak olsalar, 8-10 yıl beklemeyeceklerini belirterek, Server dışındaki sanıkların tahliyesini talep etti.

DURUŞMA ERTELENDİ

Mahkeme heyeti, kamera görüntülerinin tekrar incelenmesi ve tanıkların dinlenmesi yönündeki müdahil avukatının talebi ile sanıkların avukatının tahliye talebinin reddine karar verdi. Duruşma, eksiklerin giderilmesi ve tanık Seher Ç.'nin zorla duruşmaya getirilmesine karar verilerek, 21 Şubat 2013'e ertelendi. Duruşmaya katılan taraflar, duruşma çıkışında kavga etti. Polis, kavgaya tutuşan tarafları güçlükle ayırdı. Taraflar, adliyeden ayrı ayrı gönderildi.