7 emekli askere tutuklama talebi
Ankara Cumhuriyet Başsavcılığı'nın yürüttüğü 28 Şubat Soruşturması kapsamında ifadeleri alınan 8 emekli askerden 7'si tutuklanmaları talebiyle mahkemeye sevk edildi.
Sabah saatlerinden itibaren Ankara Adliyesi'ne getirilen 8 emekli asker soruşturmayı yürüten TMK'nın 10. maddesiyle görevli Cumhuriyet Savcılarına ifade verdi.

Emekli Korgeneral Abdullah Cahit Sarsılmaz savcılıktaki ifadesinin ardından hakkında verilen kovuşturmaya yer olmadığı kararıyla serbest bırakılırken, 7'si tutuklama istemiyle TMK'nın 10. maddesiyle görevli Nöbetçi Ankara 3'No'lu Hakimliğe sevk edildi.

Tutuklama talebiyle sevk edilenler emekli askerler şunlar:

'Emekli Korgeneral Temel Batmaz Dandin, Emekli Tümgeneral Fuat Büyükcivelek, Emekli Tümgeneral Ayhan Cansevgisi, Emekli Tuğgeneral Refik Zeytinci, Emekli Tuğgeneral Metin Yaşar Yükselen, Emekli Albay Cengiz Koşal, Emekli Albay Ahmet Ziya Öztoprak.'

Soruşturmada dün tutuklama istemiyle TMK'nın 10. maddesiyle görevli Ankara Nöbetçi 3. No'lu Hakimliği'ne sevk edilen, 5 şüpheliden emekli Orgeneral Orhan Yöney, emekli Oramiral Hayri Bülent Alpkaya, emekli Korgeneral Köksal Karabay ve emekli Koramiral Altaç Atılan tutuklanmış, emekli Tümgeneral Ersin Yılmaz adli kontrol şartıyla serbest bırakılmıştı.

Tutuklanmalarına karar verilen emekli Orgeneral Yöney, emekli Oramiral Alpkaya, emekli Korgeneral Karabay ve emekli Koramiral Atılan, Ankara Emniyet Müdürlüğü'ne ait minibüsle eskort eşliğinde Sincan F tipi Cezaevi'ne götürülmüştü.