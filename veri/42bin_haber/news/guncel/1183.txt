Pilotların 'yorgunluk haritası' çıkartılıyor
Pilotlar, kabin ekibi, uçuş kontrol kulesi görevlileri ile uçak teknisyenlerinin ‘yorgunluk haritası’ çıkartılıyor.
 Geçen yıl yapılan anketin sonucu; her 10 pilottan 6’sının sürekli yorgun uçtuğunu ortaya koydu.
 Türkiye Havayolu Pilotları Derneği ile Sivil Havacılık Akademisi’nin bu sene başlattığı anketin sonuçları 2 Şubat 2013’teki Havacılık Çalıştayı’nda açıklanacak. Sivil Havacılık Akademisi'nin yaptığı önceki ankete katılan 117 pilot, yorgunluğun uçuş emniyetini etkileyen en önemli faktör olduğunda hem fikir. Pilotlar, iş yoğunluklarını ise bezginlik yaratacak düzey ile normal aralığında işaretledi.
 UZUN UÇUŞ SÜRELERİ YORUYOR
 Önceki ankette kaptan pilot ve yardımcıların yüzde 74,1’i, kokpitte aylık ortalama 190 saat geçirdiğini, yine ayda en az bir kez 6 gün peş peşe sefere çıktığını aktardı. Buna karşın çoğu pilot haftada bir ya da 2 gün istirahat edebiliyor. Pilotların çoğunluğu, yoğun temponun ardından izin gününü genellikle bir sosyal aktivite yerine uyuyarak geçiriyor. Kokpit ekibinden yüzde 24,2’si günde ortalama 10 saat, yüzde 10,6’sı da 14 saat uçtuğunu belirtti.
 Pilotlar ‘uçuş esnasında yorgun hissetmelerine neden olan faktörlerin başında; gece uçuşları, göreve sabah erken başlama, uzun görev süresi, arka arkaya uçuşlar, kısa yatılar, beklenmeyen uçuş değişiklikleri gibi durumları saydı. Yine her 10 pilottan ikisi, operasyonel nedenlerle son 6 ay içerisindeki dinlenme sürelerinin 5 saat ve üzeri azaldığından şikâyet etti.
 10 PİLOTUN 9’U YORGUN UÇUYOR
 Pilotların yorgunluk kaynaklı hataları genellikle kalkış öncesi iniş yaklaşması sırasında yaptığı ortaya çıktı. Pilotlardan yüzde 39’u kalkış ve iniş esnasında kendisini yorgun hissettiğini vurguladı.
 Anketin neticesi, her 10 pilottan 9’unun görev sırasında kendisini yorgun hissettiğini ayrıca 10 pilottan 6’sının da sürekli yorgun olduğunu resmetti.
 Pilotların yanı sıra Sivil Havacılık Akademisi anketinde katılan 120 uçuş kontrol kulesi görevlisi, 37 kabin ekibi ve 35 uçak teknisyeni de benzer görüşleri aktardı.
  
 CİHAN
 
  