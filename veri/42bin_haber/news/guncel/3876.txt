Genelkurmay Atatürk'ün boyunu açıkladı
Genelkurmay Başkanlığı'nca hazırlanan Atatürk Sitesi'nde ulu önder Mustafa Kemal Atatürk'ün hayatından mesajlarına kadar birçok bilgiye yer veriliyor.
Genelkurmay Başkanlığı'nın internet sitesindeki 'Atatürk Köşesi'nden girilen sitede, Atatürk'e dair bilgiler bulunuyor. Atatürk'ün sözlerinin de bulunduğu sitede, 'Atatürk'ün Hayatı, Belgelerle Atatürk, Atatürk Kronolojisi, Atatürk'ün Yazdığı Eserler, Atatürk İnkılapları, Atatürk Albümü, Atatürk'ün Yurt Gezileri, Seçilmiş Mülakatlar, Seçilmiş Makaleler ve Atatürk Kaynakçası başlıkları yer alıyor.

Tanıklarının gözüyle Atatürk'ün de anlatıldığı sitede, Atatürk'ten anektodların yanı sıra milli mücadele komutanlarına ait bilgiler de bulunuyor.

Belgelerle Atatürk bölümünde nişan ve madalyaları, özel eşyaları ve vasiyetinin yanı sıra Atatürk'ün özlük dosyasına da yer veriliyor. Özlük dosyasındaki bilgilerde Atatürk'ün boyunun 1,74 cm, kilosunun 74-76 kg, ayakkabı numarasının ise 42 olduğu belirtiliyor.

Hayatının da anlatıldığı sitede, Atatürk'ün üstlendiği görevlere ilişkin bilgilere, güncel duyurulara da yer veriliyor.