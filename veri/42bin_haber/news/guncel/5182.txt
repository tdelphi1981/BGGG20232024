Samsun mezar taşını geri istiyor
Samsun'da, Amisos kazıları sırasında bulunmasının ardından Brüksel'deki Cinquanternaire Müzesi'ne bağışlanan ve halen burada sergilenen gladyatörün mezar taşının kente iadesi isteniyor. Gladyatörün 'Beni hakem hatası öldürdü' yazan mezar taşının iadesi için sosyal paylaşım siteleri üzerinden de kamuoyu oluşturulmaya çalışılıyor.
Samsun'da yaklaşık 100 yıl önce yapılan Amisos kazıları sırasında bulunan bir gladyatöre ait mezar taşı II. Abdülhamit tarafından Brüksel'deki Cinquanternaire Müzesi'ne bağışlandı. Yapılan araştırmalar sonucunda mezar taşının bin 800 yıl önce Roma İmratorluğu döneminde yaşayan Diodorus adlı bir gladyatöre ait olduğu belirlendi. Bir gladyatörün ayakta, diğerinin ise yere düşmüş şekilde tasviri de bulunduğu mezar taşının üzerindeki yazılarda deşifre edildi. Mezar taşındaki yazıda 'Ben rakibim Demetrius düştükten sonra bile onu öldürmedim. Ama kader ve suma rudis (hakem) hatası beni öldürdü' denildiği belirlendi. Samsun'dan çıkarılan gladyatör mezar taşının Brüksel'de sergilendiğinin 2 yıl önce kamuoyuna yansımasının ardından 1 ay önce Samsunlular sosyal paylaşım siteleri üzerinden mezar taşının geri iadesi için örgütlenmeye başladı. Açılan forumlarda Samsunlular mezar taşıyla ilgili görüşlerini yazıp kente geri iade edilmesi talebinde bulundu.

Samsun Turizm Derneği Başkanı Mustafa Yavuz, mezar taşının Samsun'da bulunduğu için kente iade edilmesi gerektiğini söyledi. Yavuz, "Bu mezar taşı üzerinde yazılan yazılar ve bir gladyatöre ait olması nedeniyle çok ilgi çekmişti. Özellikle son yıllarda Türkiye'den yurt dışına kaçırılan ya da verilen eserlerin geri iadesi için önemli girişimler de var. Bu eserin de Samsun'a geri verilmesi gerekir. Sonuç olarak burada bulunmuş ve yurt dışına verildiği söyleniyor. Mezar taşının geri iade edilmesi ve Samsun'daki müzede sergilenmesi kentimizin turizmine de önemli bir katkı sağlayacaktır" dedi.