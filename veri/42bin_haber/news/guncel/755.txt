Metrobüs yoğunluğuna 'yan'dan çözüm
İstanbul Büyükşehir Belediye Başkanı Kadir Topbaş, metrobüs hattındaki yoğunluğu azaltmak için yan yollara otobüs seferleri koyacaklarını söyledi. Topbaş, zaman zaman yaşanan metrobüs arızalarının kapasitenin üzerindeki yoğunluktan kaynaklandığını belirtti. Topbaş, bu hatta aslında raylı sistemin olması gerektiğini ifade etti.
Kadir Topbaş, Fransa'nın Paris Valisi Daniel Canepa ile görüşmesinin ardından basın mensuplarının sorularını cevapladı. Metrobüslerde yaşanan arızaların kapasitenin üzerindeki yoğunluktan kaynaklandığını belirten Topbaş, bu yoğunluğu azaltmak için yan yollara ek otobüs seferleri koyacaklarını açıkladı. Kadir Topbaş, bu hat üzerinde aslında raylı sistemin olması gerektiğini, ancak şu aşamada bunun mümkün olmadığını aktardı.

İstanbul Büyükşehir Belediyesi'nin kış hazırlıklarına dair bilgi veren Topbaş, başta karla mücadele ekipmanları olmak üzere gerekli bütün hazırlıkların tamamlandığını ve kışa hazır olduklarının ifade etti. Sıkıntı yaşanmaması için İstanbulluların her alanda yöneticilere yardımcı olmasını isteyen Topbaş, kış lastiği uygulamasının da olması gereken bir uygulama olduğunu söyledi. 

'İSTANBUL'UN SU SORUNU KALMADI'

Melen'deki barajla birlikte İstanbul'un artık su sorunu yaşamayacağını aktaran Topbaş, vatandaşların yine de doğal kaynakları tasarruflu kullanması gerektiğini hatırlattı. Su tedarikinde enerji kullanıldığına dikkat çeken Topbaş, çevrenin korunması adına suyun dengeli kullanılmasını istedi. 

'MEKKE'YE HİZMET ETMEK GURUR VERİCİ'

Mekke yerel yönetimi ile imzalanan protokol hakkında da bilgi veren Topbaş, Mekke yönetiminin kendilerinde katı atık yönetimi, teknolojik takip ve sistem kurgulamak gibi konularda bilgi ve deneyim paylaşımı talebinde bulundukları kaydetti. Topbaş, bunun neticesinde de işbirliği protokolü imzaladıklarını söyledi. Katı atık yönetiminde oldukça iyi olduklarını dile getiren Topbaş, benzer işbirliği taleplerinin diğer ülkelerden de geldiğini ancak mukaddes topraklara hizmet vermekten de büyük gurur duyduklarını kaydetti.

Öte yandan Kadir Topbaş, Fransa'nın Paris Valisi Daniel Canepa ile makamında görüştü. Yaklaşık bir saat süren görüşmenin ardından ikili basının karşısına geçti. Yapılan açıklamada Paris yönetimi ve İstanbul Büyükşehir Belediyesi arasında yerel yönetim konusundaki işbirliklerinin görüşüldüğü belirtildi.