Malkara'da kaza: 1 ölü
Tekirdağ'da aşırı hız ve dikkatsizliğin yol açtığı trafik kazasında 1 kişi öldü, 3'ü ağır 5 kişi yaralandı. Yaralılara olay yerinde ilk müdahaleyi köyde bulunan aile hekimi yaptı.
Tekirdağ'ın Malkara ilçesinde, Karacagür Köyü mevkiinde meydana gelen trafik kazasında, 1 kişi hayatını kaybetti. 5 Kişinin yaralandığı kazada, 3'ünün durumunun ise ağır olduğu bildirildi.
 
İÇİNDE 6 KİŞİNİN BULUNDUĞU OTOMOBİL KÖPRÜDEN UÇTU
 
Edinilen bilgiye göre kaza, Karacagür köyü girişinde yaşandı. Ahmet Akal (36) yönetimindeki 39 SV 976 plakalı otomobil, sürücüsünün direksiyon hakimiyetini kaybetmesi üzerine köy girişindeki köprüden uçtu.

1 ÖLÜ, ÜÇÜ AĞIR 5 YARALI
 
Kazada, otomobilde bulunan Tenzile Şimşek (28) olay yerinde hayatını kaybetti. 
 
Sürücü Ahmet Akal (36), Gülçin Akal (25) Esma Nur Şimşek (2) ile Yavuz Şimşek ve Armağan Şimşek'in yaralı olarak kurtulduğu kazanın ardından, yaralılara ilk müdahaleyi köyde bulunan aile hekimi yaptı.
 
Kaza sırasında araç içerisinde sıkışan yaralılar, olay yerine gelen köylüler tarafından kurtarıldı. 
 
Yaralılar olay yerine gelen 3 ambulansla Malkara Devlet Hastanesi'ne kaldırılırken, Tekirdağ Devlet Hastanesi'ne sevk edilen sürücü Ahmet Akal, Gülçin Akal ve 2 yaşındaki Esma Nur Şimşek'in durumunun ağır olduğu bildirildi. 
 
Tenzile Şimşek'in cesedi Cumhuriyet Savcısının olay yerinde yaptığı incelemenin ardından Malkara Devlet Hastanesi morguna kaldırıldı. 
 
Olayla ilgili soruşturma başlatıldı.