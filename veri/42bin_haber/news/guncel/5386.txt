THY kabin amiri hayatını kaybetti
TÜRK Hava Yolları'nda (THY) kabin amiri olarak görev yapan 45 yaşındaki Sema Müstecaplıoğlu, Osaka-İstanbul uçuşu öncesi dinlendiği otel odasında ölü bulundu. Müstecaplıoğlu'nun kalp krizi sonucu hayatını kaybettiği bildirildi.
THY KABİN AMİRİ OTEL ODASINDA ÖLÜ BULUNDU 







Osaka-İstanbul seferi için kaldığı otelde istirahat eden Sema Müstecaplıoğlu'nun kabin görevlisi arkadaşları uçuş öncesi havalimanına gitmek için Osaka'daki otel lobisinde bekliyorlardı. Uzun bir süre Sema Müstecaplıoğlu'nu bekleyen arkadaşları otel odasını aradılar. Sema Müstecaplıoğlu'nun telefonları cevap vermeyince panikleyen diğer kabin görevlileri kaldığı odaya çıktılar. Kapıyı uzun süre çalan arkadaşları Sema Müstecaplıoğlu'nun kapıyı açmaması üzerine durum otel görevlilerine bildirildi. Otel görevlileri tarafından kapı açılırken, arkadaşları Sema Müstecaplıoğlu'nun cansız bedeni ile karşılaştı. Müstecaplıoğlu'nun cenazesi otopsi için hastaneye kaldırılırken, yapılan ilk incelemede Sema Müstecaplıoğlu'nun kalp krizi sonucu hayatını kaybettiği öğrenildi. Kabin Amiri Sema Müstecaplıoğlu'nun cenazesinin hafta başında Türkiye'ye getirileceği belirtildi.
6 Ağustos 1968 doğumlu olan Sema Müstecaplıoğlu, evli ve bir çocuk annesiydi. 1990 yılında THY'de çalışmaya başlamış ve yaklaşık 3 yıldan beri de Kabin Eğitim Şefi olarak görev yapıyordu.