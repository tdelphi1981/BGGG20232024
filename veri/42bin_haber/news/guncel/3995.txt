İmece usulü mobese kurdular!
Tekirdağ'da artan hayvan hırsızlıklarına karşın çözüm arayışı içine giren köylüler, kendi kamera takip sistemini kurdu. İmece usulü mobese sistemi sayesinde artık bu köy 24 saat izleniyor.
Tekirdağ'ın Malkara ilçesine bağlı Hasköy köyü, artık kameralarla izleniyor. 
 
İlçeye bağlı bir çok köyde son zamanlarda hayvan hırsızlığı olaylarının artması üzerine çare düşünen köylüler, imece usulü kendi güvenlik sistemini kurdu.
 
Köyün giriş ve çıkışları başta olmak üzere muhtelif yerlerine yerleştirilen güvenlik kameralarıyla, tüm araç ve yabancı şahısların 24 saat izlendiğini belirten Hasköy muhtarı Erol Çelebi, kurdukları sistem sayesinde hayvan hırsızlıklarının önüne geçtiklerini söyledi.
 
Güvenlik kameralarının caydırıcı özelliğinin bulunduğunu ifade eden Çelebi, civar köylerde yaşanan hayvan hırsızlığı olaylarına karşı böyle bir tedbir düşündüklerini belirtti.
 
Kurulan güvenlik kameralı sistem sayesinde, köyün tamamı 24 saat canlı olarak izleniyor.