Polise zırh delici çukur uçlu mermi
Polise karşı silah kullanan kişilerin etkisiz hale getirilmesi için ‘çukur uçlu’ adıyla bilinen ve zırh delebilen mermi satın alınacak. Söz konusu mermiler karşı taraftaki kişiyi öldürmeden etkisiz hale getirebiliyor.
 Emniyet Genel Müdürlüğü, polise karşı silah kullanan kişilerin etkisiz hale getirilmesi amacıyla “hollow point” (çukur uçlu) adıyla bilinen ve zırh delici özelliği olan mermi satın alınmasına karar verdi. Karar sonrasında, teşkilattaki her polise dağıtılmak üzere toplam en az 3 milyon mermi satın alınması için ihale süreci başlatılacak.
 Vursa da saldırı sürüyor
 Son dönemde, kendisine karşın silah kullanan kişilere yönelik müdahalede bulunan polislerin tabancalarından çıkan kurşunların, saldırganların ölümcül bölgesine isabet etmemesi halinde etkisiz kalması nedeniyle Emniyet Genel Müdürlüğü yeni önlemler aramaya başladı. Polisin, kullandığı mermilerin, özellikle yakın mesafeden ateş edildiğinde, saldırganın vücuduna giriş çıkış yapması halinde bile karşı tarafça silah kullanmaya devam etmesi emniyet üst yönetimini harekete geçirdi.
 ABD’de de kullanılıyor
 Bu tür olaylarda polisin korunmasını sağlamak amacıyla yeni teçhizat arayışına giren Emniyet Genel Müdürlüğü, özellikle ABD’de kullanılan ve “hollow point” olarak adlandırılan; kesik ve çukur uçlu olan, aynı zamanda zırh delici özelliği bulunan mermilerden alınmasına karar verdi. Halen piyasada da satışı yapılan bu mermilerden satın alınarak, başta karakol ve devriye hizmetlerinde görev yapan polisler olmak üzere tüm teşkilat mensuplarına dağıtılması amacıyla Emniyet Genel Müdürü Mehmet Kılıçlar’ın talimatı sonrasında ihale işlemleri başlatıldı.
 Öldürmeden etkisiz hale getiriyor
 Her çeşit tabancada kolayca kullanılan söz konusu mermiler, yakın mesafeden yapılan atışlarda karşı taraftaki kişinin vücuduna isabet ettiğinde kendi çapı kadar giriş yapmasına karşın, çok daha büyük delikle çıkış yaparak şüpheli ya da saldırganları öldürmeden etkisiz hale getirebiliyor. Özel alaşımdan imal edilen hollow point mermiler, halen emniyet teşkilatında sedece arazide operasyonlara katılan özel harekat timlerince kullanıyor.
 Milliyet’in aldığı bilgiye göre, Kılıçlar’ın “hollow point” mermi alınması talimatı vermesinin ardından yapılan araştırmalarda aynı merminin daha hafif etkili modeli bulunduğu anlaşıldı. Ancak, bu belirlemeye karşın, emniyet yönetiminde yapılan son değerlendirmelerin ardından gelen talimata göre hareket edilmesi kararı alındı. Bu çerçevede, en az 3 milyon adet alınması planlanan çukur uçlu mermiler için İkmal ve Bakım Dairesi Başkanlığı’na talimat verildiği öğrenildi. Konuya ilişkin ihalenin yakın zamanda açılacağı öğrenildi.
 SWAT’lar kullanıyor
 Çukur uçlu mermiler, genellikle ABD’deki anti terör timleri SWAT’lar tarafından kullanılıyor. İsabet ettiği anda hedefi etkisiz hle getirmek amacıyla yıldız gibi açılan mermi tek atışta hedefi etkisiz hale getirmek amacıyla kullanılıyor. Başka bir deyişle, bu mermi kullanıldığında hedefi etkisiz hale getirmek için birden fazla kez atış yapmaya gerek kalmıyor. 9 milimetre çapındaki tüm tabanca ve makinalı tüfeklerde kullanılabiliyor.
 Hangi ülkeler de kullanıyor
 * ABD: Polislerin zırhı delen kurşunları kullanma hakkı bulunuyor. Kurşunun farkı çeşitleri emniyet teşkilatının cephanesinde mevcut. 1990’lı yıllarda New York şehrinde yüksek suç oranıyla mücadele eden şehir polisinin bu tarz kurşunları yoğun biçimde kullanması tepki çekmişti.
 * İngiltere: Polislerin cephaneliklerinde zırh delen kurşunlar bulunuyor. Normal kurşunlara oranla çok daha etkili olan bu tarz kurşunlar eylemin ‘kritikliği’ değerlendirilerek kullanılıyor.
 * Fransa: 2010 yılında zırh delen kurşunların ‘fazla zarar’ verdiği gerekçesiyle Fransız emniyet teşkilatının cephaneliği yenilendi.
 * Almanya: 2. Dünya Savaşı sırasında zırh delen kurşunun icat edildiği topraklar olan Almanya’da günümüzde polisin bu kurşunları kullanma yetkisi bulunmuyor.
 Milliyet