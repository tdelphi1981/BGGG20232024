Barajı donduran soğuk
ERZİNCAN'da aşırı soğuklar nedeni ile Devlet Su İşleri'ne ait sulama baraj gölünün yüzeyi dondu. 10 milyon metreküp su kapasitesine sahip, 35 metre derinliğindeki Erzincan Baraj gölünün yüzeyi uzun yıllardan sonra ilk kez buz tabakası ile kaplandı.
Son yılların en soğuk günlerini yaşayan Erzincan'da hava sıcaklığının geceleri sıfırın altında 25 dereceye kadar düşmesi, bölgedeki şelale, nehir ve göletleri dondurdu. Kente 23 kilometre uzaklıkta bulunan, yaz aylarında 15 köy ve beldenin toplam 5 bin 406 hektarlık tarım alanının su ihtiyacını karşılayan Erzincan Baraj gölünün yüzeyi de buz tuttu.


Çatalarmut Köyü Muhtarı Yuşa Genç, yaklaşık 160 bin metrakerelik alana sahip göletin donmasıyla ilgili, "Aşırı soğuklar baraj gölünü tamamen dondurdu. Bizler de bazen av ve gezme amaçlı buraya gelerek, oluşan bu karlı ve buzlu doğal güzelliği izliyoruz" dedi.