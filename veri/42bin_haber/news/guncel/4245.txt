Vali'den Sarai cinayeti açıklaması
İstanbul Valisi Hüseyin Avni Mutlu, İstanbul'da öldürülen ABD'li Sarai Sierra cinayetiyle ilgili olarak, ''İştirak eden kişi ya da kişilerle ilgili birtakım bilgiler var. Bunlar da zaten medyamıza yansıdı. Şu anda takip edilmekte olan bir kişi mevcut'' dedi.
İstanbul Valisi Hüseyin Avni Mutlu, Radyo İstanbul Ajansının açılışında yaptığı konuşma sonrası gazetecilerin gündemle ilgili sorularını yanıtladı.

"PEK ÇOK DETAY HALİHAZIRDA ÇALIŞILIYOR"
Sarai Sierra cinayetinde gelinen süreci de değerlendiren Mutlu, "Mutlaka şu şahıs yaptı. Faili şuydu. Yanında şunlar ya da bunlar vardı gibi konularda pek çok detay hali hazırda çalışılıyor. Belirlenmiş olan hususlar var. Bunlarla ilgili aramalar var. Olaydaki faillik durumu tahkikatın sonunda netleştirilecek olan durumlardır. Ama iştirak eden kişi ya da kişilerle ilgili birtakım bilgiler var. Bunlar da zaten medyamıza yansıdı. Şu anda takip edilmekte olan bir kişi mevcut. Emniyetimiz İstanbulun dışında da onunla ilgili arama faaliyetlerini yoğun bir şekilde sürdürüyor. Bunlara ulaşıldığında tahkikatın içindeki farklı soruların cevaplarını net olarak alabilmek mümkün olacaktır. Dolayısıyla halen devam etmekte olan inceleme bir söz konusu" dedi. 
    Kanlı tuğladan Laz Ziya çıktı  Sierra'nın son görüntüsü  İşte cesedinin bulunduğu o dehliz 

"FARKLI ALANLARDA FARKLI OPERASYONLARLA TERÖR ÖRGÜTLERİNE YÖNELİK MÜCADELEMİZİ SÜRDÜRECEĞİZ"
Mutlu, terör örgütü DHKPCye yönelik Türkiye çapında yürütülen operasyonlarda bazı kamu kurumu çalışanlarının gözaltına alınmasıyla ilgili de konuştu.  
Mutlu, "Bu son dönemlerde ağırlıklı olarak İstanbulumuzda güvenlik birimlerimize yönelik saldırılarla kendini gösteren bir terör örgütüne yönelik onun farklı yapılanmalarına ilişkin de birkaç operasyon yapıldı. Geçtiğimiz günlerde de ülke çapında bunların kamu içindeki ayaklarıyla ilgili farklı kurumlarımızda çalışan personellere ilişkin de bir operasyon düzenlendi. Terörle kesintisiz mücadele etmek durumundayız. Türkiyemizin gündeminden terörü çıkarmak durumundayız. Bu konudaki toplumsal duyarlılığımızı güçlendirmemiz ve birliğimizi çok iyi muhafaza etmemiz gerekiyor. Bu tür terör örgütlerinin karşısında en iyi cevap hepimizin aynı cephede durmasıdır" diye konuştu.  
Mutlu, "Bunların her türlü yapılanmaları karşısında emniyet güçlerimiz mücadelelerini kararlı bir şekilde sürdüreceklerdir. Şayet gerekirse farklı alanlarda farklı operasyonlarla da terör örgütlerine yönelik mücadelemizi kararlı bir şekilde sürdürmeye devam edeceğiz. Son yapılan operasyonlarla da terör örgütleriyle bağlantıları net gözüken ve adli makamlarımızca bu konuyla ilgili operasyonun yürütüldüğü önemli bir çalışmayı geçtiğimiz günlerde tamamladık. Farklı operasyonlarla da bunları geliştirmeye terör örgütleriyle mücadele noktasında devam edeceğiz" şeklinde yanıt verdi.

Öte yandan Vali Mutlu, İkitelli ve Dudullu organize sanayi bölgelerinin Trakyaya taşınmasıyla ilgili bir çalışmanın kesinlikle olmadığını, bugüne kadar sohbetlerde dahi gündeme gelmediğini söyledi.