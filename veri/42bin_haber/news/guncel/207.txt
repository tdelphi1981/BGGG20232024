Konut alacaklara TOKİ'den uyarı!
Toplu Konut İdaresi Başkanlığı (TOKİ), konut vaadiyle 'konut giriş ücreti' adı altında sahte sözleşmelerle elden para toplandığı konusunda uyarıda bulunarak, İdare'nin yetkilendirilmiş bankalar aracılığıyla konut satışı gerçekleştirdiğine dikkat çekti.
 TOKİ'den yapılan yazılı açıklamada, son günlerde bazı art niyetli kişilerin, TOKİ logosu ile yetkili kişilerin isim ve imzalarını taklit ederek vatandaşlardan para aldığının belirlendiği ifade edildi. Açıklamada, "Bu kişilerin İdaremizin çeşitli illerdeki konut uygulamalarından, kurasız konut vaadinde bulundukları ve hazırladıkları sahte belgeleri kullanarak vatandaşlarımızdan 'konut giriş ücreti' adı altında elden para topladıkları duyumları edinilmektedir. İdaremizce yapılan konut satışları, TOKİ'nin Ankara Bilkent Plaza B1 Blok'taki merkezinden ve İstanbul Halkalı Atakent 2. Etap'taki ofisinden vatandaşlarla yapılan görüşme sonrası, konut peşinatlarının yatırılması için TOKİ yetkilileri tarafından devlet bankalarına yönlendirilmektedir (Ziraat Bankası, Halkbank, Vakıflar Bankası). Mahalle bürolarından, elden para alınması şeklinde bir uygulama bulunmamaktadır. Vatandaşlarımızın mağdur olmamaları amacıyla bu tür art niyetli girişimlere hiçbir şekilde itibar edilmemesi, bu tür yaklaşımlar karşısında güvenlik birimlerinin bilgilendirilmesi gerekmektedir. İdaremize sahte belgelerle yapılan dolandırıcılık girişimleri bilgileri gelmesi durumunda hukuki işlemler başlatılacaktır. Vatandaşlarımızın şüpheli durumlarda 312 565 20 90'dan 98'e kadar olan telefon numaralarını arayarak bilgi edinmeleri ve yetkililerimizi uyarmaları gerekmektedir." denildi.
 CİHAN
  