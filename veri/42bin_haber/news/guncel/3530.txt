Begüm 5'inci kattan ölüme atladı
İZMİR'in Çiğli İlçesi'nde, annesiyle birlikte yaşayan lise son sınıf öğrencisi 18 yaşındaki Begüm Kaynak, önce bileklerini kesti, ardından da 5'inci kattan atladı.
Düştüğü yerde yaşamını yitiren Begüm'ün geride bıraktığı notta anne ve babasının boşanmasından duyduğu üzüntüyü dile getirdiği öğrenildi. Ölümüyle ailesini ve arkadaşlarını yasa boğan Begüm'ün, 2 yıldır tutkunu olduğu çelloyu çalmayı çok sevdiği, televizyon spikeri olmayı hayal ettiği öğrenildi.

Olay, dün saat 23.00 sıralarında Evka 6 Semti 6821 Sokak 22/8 numarada meydana geldi. Babasından boşanmasının ardından annesi Bedia Gülşen'le birlikte yaşayan, Çınarlı Anadolu Meslek Lisesi Radyo Televizyon Sinema Bölümü son sınıf öğrencisi Begüm Kaynak, iddiaya göre, dinlenmek için çekildiği odasında bunalıma girip bileklerini kesti. Bir süre sonra kendini 5'inci kattan aşağı bırakan, 18 yaşındaki Begüm Kaynak, düştüğü beton zeminde yaşamını yitirdi. Kaynak'ın annesi B.G., şok geçirirken, durumu gören komşuları hemen polise haber verdi. İhbar üzerine adrese gelen polis, genç kızın, olay yerinde öldüğünü belirledi. İncelemede, Kaynak'ın, geride bir not bıraktığı, anne, babasının boşanmasından dolayı duyduğu üzüntüyü dile getirdiği öğrenildi.


HAYALLERİ DE YARIM KALDI


Çok iyi derecede İngilizce bilen, ölümüyle ailesini ve sevenlerini yasa boğan Begüm'ün, sevecenliğiyle çevresinde mutluluk saçtığı, fotoğraf çekmeye düşkünlüğüyle tanındığı ve iki yıldır aşığı olduğu çelloyu da çalmayı çok sevdiği belirtildi. Okulunu bitirdikten sonra televizyon spikeri olmak istediği öğrenilen Kaynak'ın cenazesi, otopsinin ardından yakınları tarafından İzmir Adli Tıp Kurumu Morgu'ndan alındı. 


Begüm Kaynak'ın gıda toptancılığı yapan babası Hakan Kaynak, "O benim canım, ciğerimdi. Hayalleri vardı. Yaktı bizi. Onsuz nasıl yaşarız?" diyerek gözyaşı döktü. Begüm Kaynak'ın cenazesi, Hamidiye Camisi'nde ikindi namazının ardından kılınacak cenaze namazı sonrası Buca Kaynaklar Mezarlığı'nda toprağa verilecek.