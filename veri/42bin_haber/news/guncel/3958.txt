Tahta bacaklı gelin reklam sınır tanımıyor dedirtiyor!
İZMİR Gündoğdu Meydanı'nda bir düğün ve organizasyon şirketinin tanıtımını yapan tahta bacak gelin, çevrede toplananların ilgi odağı oldu.
Tahta bacaklarla boyu yaklaşık 3 metreye ulaşan ve sirk cambazlarını kıskandıracak bir ustalıkla yürüyen Dilek Erdoğan, zor ama son derece eğlenceli ve zevkli bir iş yaptığını belirterek, "Yediden yetmişe herkesin ilgisini çekiyorum. Özellikle çocuklar için boyumun uzunluğu merak konusu oluyor, annelerini soru yağmuruna tutuyorlar. Birçok kişi benimle fotoğraf çektirme yarışına giriyor, Düğünlerde yine benim gibi tahta bacak damatla birlikte evlenecek çiftten önce salona giriyoruz. O an büyük şaşkınlık yaşanıyor" dedi.

Organizasyon firması yetkilisi Uğur Candan, düğün gibi insanların özel günlerinde farklılıklar yarattıklarını dile getirerek, "Tahta bacak gelin düğün organizasyonunda çok tuttu. İsteğe göre boyunu uzatıyoruz. 4-5 metre boyunda isteyenler de var. Gelini yanında aynı zamanda tahta bacak damat da organizasyonda görev alıyor" dedi. Tanıtım için kalabalık olan İzmir Gündoğdu Meydanı'nı tercih ettiklerini dile getirdi.