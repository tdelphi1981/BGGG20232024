CHP'li eski vekile 500 bin lira tazminat şoku
ANTALYA'da eski CHP İl Başkanı Mustafa Çetin Kaya ve 2 partilinin öldüğü kazada otomobilini ödünç veren eski CHP milletvekili Nail Kamacı tazminata mahkum oldu. Otomobilini partili arkadaşına ödünç veren Kamacı ile aracı kullanan Veysel Çapan, ölenlerden Kaya'nın eşi ve kızına, faiziyle birlikte 500 bin lirayı bulan tazminat ödemeye mahkum oldu.
CHP il başkalığını 5 Haziran 2001 tarihinde yapılan kongrede kaybeden Mustafa Çetin Kaya, 16 Haziran 2001 tarihinde, Gündoğmuş İlçesi'ndeki bir parti etkinliğine gitmeye karar verdi. Aklına aracı LPG'li olan partililerden Nail Kamacı geldi. Kamacı, Kaya'nın isteğini kıramayarak, 07 EF 646 plakalı otomobilini ödünç verdi. Kamacı'dan otomobili alan Mustafa Çetin Kaya, parti yöneticilerinden Mehmet Atmaca ve delege Mehmet Erdem'le birlikte sürücü Veysel Çapan'ın kullandığı otomobille Gündoğmuş'a giderek parti etkinliğine katıldı. Partililer, etkinliğin tamamlanmasından sonra akşam saatlerinde Antalya'ya dönmek üzere yola çıktı.

OTOMOBİL UÇURUMA YUVARLANDI

Gündoğmuş'un Köprülü Beldesi yakınlarına geldiklerinde sürücü Veysel Çapan direksiyon hakimiyetini kaybedince, otomobil 50 metrelik uçuruma yuvarlandı. Kazada CHP eski İl Başkanı Mustafa Çetin Kaya ile partililer Mehmet Atmaca ve Mehmet Erdem öldü, alkollü olduğu belirlenen sürücü Veysel Çapan ise kazadan yaralı kurtuldu. Kazanın ardından sürücü Veysel Çapan, Alanya 2'nci Ağır Ceza Mahkemesi'nde 5 yıl boyunca yargılandı ve 2006 yılında 5 yıl hapis cezası aldı ve cezası Yargıtay tarafından onandı.

EŞİ VE KIZI DAVA AÇTI

Kazada hayatını kaybeden CHP eski İl Başkanı Mustafa Çetin Kaya'nın eşi Nurten ve kızı Duygu Kaya, hem sürücü Veysel Çapan, hem de otomobilini ödünç olarak veren, olaydan 1 yıl kadar sonra yapılan genel seçimlerde CHP'den Antalya milletvekili seçilen Nail Kamacı aleyhine tazminat davası açtı. Yaklaşık 6 yıl boyunca Antalya 2'nci Asliye Hukuk Mahkemesi'nde süren dava, 20 Eylül 2012 tarihinde sona erdi.

MAHKEME TAZMİNATA HÜKMETTİ

Mahkeme, Mustafa Çetin Kaya'nın eşi Nurten Kaya'ya 47 bin 830 lira destekten yoksun kalma, 15 bin lira da manevi tazminat, kızı Duygu Kaya için ise 4 bin 354 lira destekten yoksun kalma ile 12 bin 500 lira manevi tazminat ödenmesine karar verdi. Mahkeme bu paranın kazanın olduğu 16 Haziran 2001 tarihinden itibaren yasal faiziyle birlikte otomobili kullanan Veysel Çapan ve otomobilin sahibi Nail Kamacı'dan eşit miktarlarda alınarak Nurten ve Duygu Kaya'ya ödenmesine karar verdi. Nurten ve Duygu Kaya'ya ödenmesine hükmedilen 79 bin 684 lira tutan toplam tazminat, yaklaşık 12 yıllık faiziyle birlikte 500 bin lirayı aştı.


MAL VARLIĞINA ŞERH KONULDU


Mahkemenin bu kararının ardından CHP eski milletvekili Nail Kamacı ile Veysel Çapan, Yargıtay'a temyiz başvurusunda bulundu. Nurten ve Duygu Kaya ise paranın tahsili için icra müdürlüğüne başvurdu. İcra Müdürlüğü Kamacı ve Çapan'ın malvarlıklarını tespit ederek, bunların üzerine şerh koydu.


6 bin 98 sayılı Borçlar Kanunu'nun 64/B maddesine göre 'Kusursuz sorumluluk'tan tazminata mahkum olan Nail Kamacı, hem kazanın ve arkadaşlarının kaybının, hem de kazadan sonraki gelişmelerin kendisini çok üzdüğünü; mahkeme kararı Yargıtay aşamasında olduğu için konuşmak istemediğini, Yargıtay kararından sonra konuyla ilgili açıklama yapabileceğini söyledi.