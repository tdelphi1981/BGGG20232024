Nüfus cüzdanını kaybetti, başına gelmeyen kalmadı
SAMSUN'da 4 yıl önce nüfus cüzdanını kaybeden bir fabrikada işçi Mustafa Sırça'ya 3 ay sonra toplamda 15 bin liralık kredi kartı, cep telefonu hattı ve internet aboneliği borcu geldi. Nüfus cüzdanını kullanarak kendi adına harcama yapıldığını öğrenen Sırça, polise şikayette bulundu, ancak 4 yıldır kimliğini kullanan kişi belirlenemedi. Olay sonrasında panik atak hastası olan Mustafa Sırça kazandığı parayla borç ödemeye çalıştığını söyledi.
Samsun'da yaşayan 24 yaşındaki Mustafa Sırça, 4 yıl önce nüfus cüzdanını kaybetti. 3 ay sonra Sırça'ya 2 kredi kartı, 2 cep telefonu hattı ve 2 de internet aboneliğinden kaynaklanan yaklaşık 15 bin liralık borç çıkarıldı. Savcılığa yaptığı şikayet sonrasında polis tarafından başlatılan soruşturmada, Sırça'nın nüfus cüzdanındaki fotoğrafının kimliği belirlenemeyen bir kişi ile değiştirildiği ve faturalardan da nüfus cüzdanının Tekirdağ'da kullanıldığı belirlendi. Yapılan soruşturmaya rağmen Sırça'ya ait nüfus cüzdanını alarak harcama yapan kişi bulunamadı. 2 yıl önce sigortalı bir işe giren Sırça, 15 bin liralık borcunu ödemeye başladı.

Bir fabrikada asgari ücretle çalıştığını belirten Mustafa Sırça, "Nüfus cüzdanımı kaybettim, başıma gelmeyen işi kalmadı. 15 bin TL'lik borcum var. 2 yılda ancak 3 bin TL'sini ödeyebildim. Nüfus cüzdamını kullanarak benim adıma işlem yapıp beni mağdur eden kişi hala bulunamadı. Çok zor durumdayım" dedi.

Korktuğu için artık nüfus cüzdanını yanında taşıyamadığını söyleyen Sırça, "Bu olaydan sonra bende panik atak oluştu. Psikolojik destek alıyorum. Benim bu parayı ödemeye durumum yok. Harcamadığım bir parayı ödüyorum. Benim olmayan bir borcu ödüyorum. Beni bu duruma düşüren kişi veya kişilerin bulunmasını istiyorum" diye konuştu.