Sosyal Medyacılara Özel İş Platformu Kuruldu
2012 yılında kurulan ve kısa sürede ülkemizde Sosyal Medya alanında adından söz ettiren Uluslararası Sosyal Medya Derneği (USMED) ile Empatik İnsan Kaynakları işbirliğiyle Sosyal Medya özelinde ve dijital medya genelindeki istihdamlar için yeni bir proje başlatıldı.
usmed.cvmer.com adresinde faaliyet gösterecek projede dijital medya konulu alanlarda nitelikli personel arayanlar işverenler ile aynı alanlarda iş arayan adaylar bir araya getirilecek. Tamamen toplumsal fayda amaçlı hayata geçen projede işverenlerden ya da iş arayanlardan herhangi bir bedel talep edilmeyecek.

Empatik İK Genel Müdürü Burhan Koca; projeye girme amaçlarını şöyle ifade etti: "İnsan kaynakları gibi geniş bir alanda sektörlerin ve hatta kurumların kendi İK süreçlerini kendi bünyeleri içerisinde yönetmeleri doğru ve pratik bir çözümdür. Verinin büyük önem kazandığı ve İnsan Kaynakları yönetiminin giderek zorlaştığı günümüzde, öncelikli olarak veriyi doğru adrese teslim etmek önemlidir. Bu yüzden Sosyal Medya alanında bir marka olmak yolunda günden güne güçlenen 'USMEDin hedefleriyle kendi hedeflerimizi birleştirerek işbirliğine girdik."
USMED Genel Başkanı Said Ercan ise "Sosyal Medya gibi her geçen gün büyüyen ve nitelikli personel açığının arttığı bir ortamda birlikte hareket etmenin gücü ve etkinliği yadsınamaz. Derneğimizin kuruluş ruhuna uygun, birlikteliğin gücüne inanan, hedefleri olan, profesyonel bir şirket olarak benimsediğimiz Empatik ile projelerimizi paylaşmamız ve işbirliği yapmamız kaçınılmazdı. Sosyal medya konulu eğitim ve seminer dahil her adım için ilk adres konumuna gelme hedefimize yürürken bu faaliyetlerin katılımcılarının bir numaralı sorunu olan niteklikli istihdam konusunda da üzerimize sorumluluğu almış bulunuyoruz. işverenler ve iş arayanlar için hayırlı olmasını dileriz." diyerek ortaklığın önemine vurgu yaptı.

Hem şirketler hem de STKlar için büyümenin en büyük dinamiklerinden olan işbirliği kültürü konusunda örnek bir model olması beklenen bu ortaklık Şubat 2013 itibariyle kamuoyuna sunulmuştur. İşverenler ve adaylar usmed.cvmer.com üzerindeki formları doldurarak sisteme kolayca dahil olabiliyorlar.

Uluslararası Sosyal Medya Derneği: Ağustos 2012 Tarihinde İstanbul merkezli kurulan USMED, sosyal medya, dijital medya ve mobil medya kullanıcısı olan şahıs ve kuruluşların temsil edileceği dernek olmayı hedefliyor, yaptığı faaliyetlerle sosyal toplulaşmanın da getireceği dayanışmayı alanında bir ilk olarak bilince dönüştürmeyi, sosyal sorumluluk projelerinin çoğaltılmasını ve yeni medya sahasını geliştirmeyi amaçlıyor. Hem akademik hem bağımsız çalışma grupları oluşturan Uluslararası Sosyal Medya Derneği (USMED), üniversitelerde, çeşitli kurum ve STKlarda düzenleyeceği ulusal ve uluslararası panellerle ve aktif çalışma gruplarıyla, geleceğin çalışma ve üretme sahası olarak görülen sosyal medya alanında bir bilinç düzeyi oluşturmayı hedef edinmiştir. Dünya çapında kendi alanında ilk STK olan USMED hakkında detaylı bilgiye usmed.org.tr adresinde ulaşılabilir.

Empatik İK: Empatik, istihdama odaklanmış bir danışmanlık firmasıdır. Aynı zamanda, İşkur Özel İstihdam Bürosu da olan Empatik, işe alım süreç geliştirme, seçme değerlendirme gibi danışmanlık hizmetler yanında, bireysel ve kurumsal gelişimi destekleyen sosyal sorumluluk projeleri tertib etmektedir. Özellikle yoğun toplu işe alım süreçlerine sahip kurumlara profesyonel çözümler ve hizmetler sunan Empatik, yoğun toplu işe alım süreçlerinin sağlıklı yönetimi için bilgi sistemleri geliştirmektedir. Cvmer.com markasıyla bir genel istihdam portalı işletmeciliği de yapan Empatik, bireysel ve kurumsal üyelerine portal üzerinden hizmet vermektedir. Üyelerinin kurumsal web sitelerine ekleyebilecekleri, buradan ilanlarını verip, başvurularını kabul edebilecekleri, özgeçmiş ve mülakat yönetimi yapabilecekleri hazır servisler de sunmaktadır.