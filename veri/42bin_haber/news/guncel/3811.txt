Antalya'da silahlı çatışma
ANTALYA'nın Alanya İlçesi'nde silahla yaralama olayına karıştıkları belirlenen 4 kişi ile peşlerine düşen polisler arasında çıkan silahlı çatışmada, komiser yardımcısı Ökkeş Aslan karnından vurularak yaralandı. Saldırganlar ise yakalanarak gözaltına alındı.
Alanya'nın Tosmur Beldesi'nde 11 Şubat'ta oto yıkamacıda çalışan 43 yaşındaki M.G., işyerinde uğradığı silahlı saldırıda çeşitli yerlerine isabet eden 2 kurşunla yaralandı. Bu olaydan kısa süre sonra otomobiliyle seyir halindeki 31 yaşındaki B.G., silahlı saldırıya uğradı. Vücuduna 3 kurşun isabet eden B.G. hastaneye götürülerek tedaviye alındı. Aynı gece bu kez Mesut Ç., Ayşe A., Fırat K. ve Tuncay S.'nin içinde bulunduğu otomobile ateş açıldı. Bu saldırıda ise ölen ya da yaralanan olmadı. 

OTOMOBİLLE KAÇTILAR

Olaylar arasında bağlantı bulunduğunu tespit eden polis, adam yaralamak, çek-senet tahsilatı ve uyuşturucu madde satmak suçlarından birçok sabıkası bulunan 31 yaşındaki Stari Ç.'nin olaya karıştığını belirledi. Saldırganları yakalamak için çalışma başlatan Alanya Emniyet Müdürlüğü ekipleri, dün gece Stari Ç.'nin Tosmur Beldesi Merkez Mahallesi'nde olduğunu tespit etti. Operasyon düzenleyen polis, kaçmaya çalışan Stari Ç. ile yanındaki 3 kişinin bulunduğu 07 HDH 80 plakalı otomobili takibe aldı. Kısa süreli kovalamacanın ardından şüphelilerin aracı yoldan çıkarak durdu. 

ÇATIŞMA ÇIKTI

Polisin 'teslim ol' çağrısına şüpheliler ateşle karşılık verdi. Açılan ateş sonucu Terörle Mücadele Büro Amir Yardımcısı komiser yardımcısı Ökkeş Aslan, karın boşluğuna isabet eden kurşunla yaralandı. Yaralı polis, ekip otosuyla Alanya Devlet Hastanesi'ne götürülerek tedaviye alındı. Saldırganlar Stari Ç., Onur K., Rıdvan Ş. ve Fırat K. yakalanarak gözaltına alındı. 

Şüphelilerin kullandıkları araçta yapılan aramada 2 pompalı tüfek, 1 tabanca ve bu tabancaya ait çok sayıda kurşun ele geçirildi. Alanya Emiyet Müdürlüğü'ne götürülen şüphelilerin sorgusu sürüyor. 

Çatışmada yaralanan kamiser yardımcısı Ökkeş Aslan'ın sağlık durumunun iyi olduğu belirtildi.