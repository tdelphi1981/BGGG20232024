Babasını otomobiliyle ezdi
ŞANLIURFA'nın Suruç İlçesi'nde, 45 yaşındaki Ahmet Bulut, anlaşmazlığa düştüğü babasını otomobille ezerek ölümüne neden olduğu gerekçesiyle gözaltına alındı.
Olay, dün akşam saatlerinde Mürşitpınar Köyü'nde meydana geldi. Çiftçilik yapan Ahmet Bulut ile babası 70 yaşındaki Mustafa Bulut arasında arazi meselesinden dolayı tartışma çıktı. İddiaya göre öfkelenen Ahmet Bulut, plakası öğrenilemeyen otomobili ile dolaşırken karşısına çıkan babasına çarparak kaçtı. Olayı görenler tarafından ağır yaralı olarak bulunan Mustafa Bulut, otomobille Suruç Devlet Hastanesi'ne götürüldü. Bulut, burada yapılan ilk müdahale sonrası sevk edildiği Şanlıurfa Eğitim ve Araştırma Hastanesi'nde kurtarılamadı. Babasının ölümüne neden olan ve olay sonrası köyden kaçtığı ileri sürülen Ahmet Bulut ise Suruç'ta polis tarafından gözaltına alındı.


Olayla ilgili soruşturma sürdürülüyor.