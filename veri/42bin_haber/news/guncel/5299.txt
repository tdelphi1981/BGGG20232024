Ağrı'da Silaha karşı anlamlı proje
Ağrı'dan gelen güzel haberde - Ağrı Valiliği ve İl Emniyet Müdürlüğü tarafından hazırlanan proje kapsamında, çocukları silahtan uzak tutmak ve zararları konusunda bilinçlendirmek amacıyla Cumhuriyet Caddesi üzerinde bir program düzenlendi.
Ağrı´da, eğlence amacıyla silah kullanımının önüne geçmek ve çocukları silah olgusundan uzak tutmak amacıyla hazırlanan "Silaha Değil, Kaleme Sarılalım" projesi kapsamında oyuncak silahlar toplanarak, çocuklara kitap ve çeşitli oyun malzemeleri dağıtıldı.

Ağrı Valiliği ve İl Emniyet Müdürlüğü tarafından hazırlanan proje kapsamında, çocukları silahtan uzak tutmak ve zararları konusunda bilinçlendirmek amacıyla Cumhuriyet Caddesi üzerinde bir program düzenlendi. Burada oyuncak silahlarını getiren çocuklara kitap ve çeşitli oyuncaklar dağıtan Vali Mehmet Tekinarslan, Ağrı´da silah kullanımının yaygın olmasından dolayı böyle bir uygulama yaptıklarını söyledi.

Vali Tekinarslan, yaptığı açıklamada, "Amacımız, silahsız bir nesil yetiştirmek. Bu yavrularımızın, büyüklerine de örnek olacağına inancım tam. O yüzden onlara parlak bir gelecek sunmak için silahla değil, kitapla, sporla eğitmemiz gerekiyor. Biz de silahsız ve huzur dolu bir toplumun oluşması için elimizden gelen gayreti göstereceğiz." dedi. Tekinarslan, silahsız bir nesil yetiştirmek için öncelikle çocuklara yönelik projeler üretmek gerektiğini vurguladı.

'BİR OĞLUM DAĞDA, BİR OĞLUM POLİS. ÇEKTİĞİM ACIYI KİMSE BİLEMEZ'

Bu arada programa torunuyla katılarak oyuncak silah teslim edip oyuncak polis arabası alan Reşit Kızılkurt, Vali Tekinarslan'a seslenerek, "Benim bir oğlum polis, diğer oğlum ise dağda. Çektiğim acıyı kimse bilemez. Bitsin artık bu kan ve gözyaşı." şeklinde konuştu. Bunun üzerine Kızılkurt'u yanına çağırarak teselli etmeye çalışan Tekinarslan, "Bu gözyaşın, bu acın dinecek inşallah. Biraz daha sabret. Oğluna kavuşacaksın inşallah, biz bunu temenni ediyoruz." dedi.

Kızılkurt da yıllardır dağda olan çocuğundan haber alamadığını, bir gün çıkıp geleceği ümidiyle beklediğini, artık barış ve kardeşliğin yaşanması gerektiğini söyledi: "Bunlar aynı kandan, aynı candan iki kardeş. Ben bir baba olarak nasıl ağlamayayım? Televizyonda haberlere bakarken bu olaylarda ölen herkese ağlıyorum, çünkü her iki tarafta da canım var. Bu dünyada benden daha acılı insan olamaz. Bugün buraya torunumu getirdim. Oyuncak silahları vardı, onları verip yerine polis arabası aldım. Ben artık kan ve gözyaşı istemiyorum. Devlet büyüklerine sesleniyorum, bitirin artık bu acımızı."