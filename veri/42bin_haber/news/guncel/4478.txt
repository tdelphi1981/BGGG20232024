Ceyhan'da kaçak bahis operasyonu: 29 gözaltı
ADANA'nın Ceyhan İlçesi'nde kaçak bahis oynatan işyerlerine düzenlenen operasyonlarda 29 kişi gözaltına alındı.
Yasadışı yollarla, internet üzerinden kaçak bahis oynandığını belirleyen İlçe Emniyet Müdürlüğü ekipleri, Cumhuriyet Savcılığı'ndan alınan arama kararıyla, pazar akşamı 130 polisle harekete geçti. 25 işyerine eş zamanlı yapılan operasyonda, kuaför, bilgisayar satıcısı, kıraathane, bakkal, büfe, manav, terzi, oto yıkama ve oto galericilik yapan işyerlerinde, kaçak bahis oynatan 18 işyeri sahibi ile bahis oynadıkları belirlenen 11 kişi gözaltına alındı. Karakola götürülen 29 kişiye, toplam 65 bin lira idari para cezası kesildi.

Operasyonda, kaçak bahis oyunlarında kullanıldığı belirlenen 10 bilgisayar, çeşitli spor müsabakalarının isimleri ile bahis oranlarının yazılı olduğu koçanlar ele geçirildi.