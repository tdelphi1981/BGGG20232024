Konuk Yazar - Haklar şiddeti engeller: ETA ve PKK
30 yıldır süren son Kürt isyanı ve devletin düşük yoğunluklu olarak kabul ettiği savaşını sonlandırmak için henüz yolun başındayız. Bir yandan müzakerelere başlamak için istişareler yapılırken diğer yandan yıllardır süren savaş nedeniyle sorun iyice karmaşıklaşmış durumda.
 Kimse kimseye hak veriyormuş havasına girmemeli, kimse kimseye tepeden bakmamalı, kimse diğerini tasfiye ederek öne çıkmaya çalışmamalı. Çözümü için herkes elinden geleni yapmalı. Yol uzun ve engebelerle dolu. Paris'te işlenen cinayetler de sonunun çözümü için yola çıkanlara erken uyarı niteliğinde. Benzer girişimlere de hazırlıklı olunmalı. Ama taraflar eğer kararlıysa bu tür provokasyonlar karşısında geri adım atmamalı.
 BARIŞA KARŞI OLANLARA DİKKAT 
 Bu noktada kullanacağımız dil ve söylem çok önemli. Kimse bir diğerine bir şey bahşetmiyor. Türkiye'nin kanayan bu yarasını iyileştirmek için sadece PKK'nın dağdan indirilmesi planlanıyorsa bu iş yürümez. Bu süreç Türkiye'nin yasal, anayasal ve haklar anlamında yeniden örgütlenmesini gerektiriyor. Bu yüzden, devlet, PKK, medya içinde tüneyen ve süreci baltalamak için şimdiden kılıçlarını bileyenlere kulak asmamak gerekiyor. Bunun için herkesin çaba göstermesi gerekiyor.
 İspanya'da ETA, İrlanda'da IRA örneklerinde olduğu gibi benzer süreçlerde kimse tek başına kazanamıyor. Oralarda da yıllarca uğraşıldı. İrlanda'da 'Hayırlı Cuma' anlaşması 1998'de imzalandı. Görüşmeler 4 kez çöktü ve ancak 2007'de sonuca ulaşıldı. Önemli olan tarafların barışa olan inancı ve birbirlerine güvenmesi. Devamında ise şiddetin dışlandığı en geniş haklarla, adil, kimsenin yenilgi hissi yaşamadığı bir düzenlemede yatıyor.
 İŞİN ANAHTARI NEREDE?
 Bugün İspanya'nın Bask bölgesinde ETA'nın silah bırakma kararının ardında basit tanımıyla yasal alanını sonuna kadar açılması yatıyor. Geniş özerklik, anadilin kullanması, okulların açılabilmesi hatta şiddet içermeyen yöntemlerle 'ayrılıkçılık' propagandası bile mümkün oralarda. Özgürlük alanı açıldığında bir Basklı kendini kendi gibi hissettiğinde zaten silaha ihtiyaç duymuyor. Yani, şiddeti sadece güvenlik önlemleriyle değil en geniş haklarla engellemek. 
 Geçen yıl yaptığım Pasaport adlı programda Guernika kentinde Bask dilinde eğitim yapan bir okulu ziyaret ettim. 'Bask küçük bir bölge, Bask dilinde eğitim sizi sınırlamıyor mu? Çünkü dünyada başka kimse bu dili konuşmuyor' diye sorduğumda genç bir öğrenciden şu yanıtı aldım: 'Bask dilinde kendimi daha iyi ifade ediyorum. Üstelik İspanyolca ve İngilizce'yi de Bask dili kadar iyi konuşuyorum.' Kendi kendime 'işin anahtarı bu demiştim.' Yani, insanlara hissettikleri gibi yaşama hakkını verilmesi, kendi varoluşlarından kaynaklanan hakların engellenmemesi gerekiyor. 
 Sonuç alarak yeni başlayan sürecin arkasında durmak ve Türkiye'ye onurlu bir barışı getirmek bu ülkenin geleceği açısından çok önemli. Unutmayalım, kışkırtma ancak kışkırtılacak kitleler olursa mümkün hale gelir.
 ***
 Bugün ve yarın saat 17.15'te Bask sorunu ve ETA'nın silah bırakma sürecini içeren iki bölümlük programım NTV'de yayımlanacak. Bu süreci anlamak açısından katkısı olabilir.
 Mete ÇUBUKÇU