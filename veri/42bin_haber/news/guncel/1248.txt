Ameliyatı başarılı geçti
Reuters kameramanı El Sahli'nin ameliyatı başarılı geçti.
 Suriye'de görev yaparken silahla ayağından yaralanan Reuters Haber Ajansı kameramanı Libya asıllı Aimer Mohammed M. El Sahli Acıbadem Adana Hastanesi'nde ameliyat oldu. Ortopedi ve Travmatoloji uzmanları Prof. Dr. Erhan Serin ve Dr. Özhan Sürer tarafından ameliyat edilen M. El Sahli'nin sağlık durumunun iyi olduğu bildirildi. Bu arada Vali Hüseyin Avni Coş, El Sahli'yi tedavi gördüğü hastanede ziyaret ederek geçmiş olsun dileğinde bulundu.
 Kameraman Aimer Mohammed M. El Sahli, 2012'nin son günü, Suriye'nin Halep kentinde silahla yaralandı. 1 Ocak 2013'te Kilis Devlet Hastanesi'nden Adana'ya getirilen ve burada tedavisi devam eden El Sahli, ameliyat oldu. Tedavi sürecini yakından takip eden Hastane Başhekimi Prof. Dr. Bülent Soyupak, ameliyat sonrası hastanın sağlık durumu hakkında bilgi alarak El Sahli'yi ziyaret etti ve geçmiş olsun dileğinde bulundu.
 AMELİYAT BAŞARILI GEÇTİ
 Ortopedi ve Travmatoloji Uzmanı Prof. Dr. Erhan Serin, ameliyatın başarılı geçtiğini belirtti. Prof. Dr. Serin, "Hastamız, 1 Ocakta hastanemize, ateşli silah yaralanmasına bağlı çok parçalı sağ uyluk kemiği kırığı ile getirildi. Kırılan kemikleri düzgünce aynı hizaya getirerek karşılıklı özel vida ve plaklarla birbirine bağladık. Böylece kırık kemik parçaları uygun plak ve vida yardımıyla birbirlerine tutturuldu. Yaklaşık 3 saat süren ameliyatla kırık hattı belli olmayacak şekilde redüksiyon sağlandı. Ameliyat çok başarılı geçti."
 BİRGÜN İÇİNDE AYAĞA KALKABİLECEK
 Ameliyattan sonra kalça - diz hareketleri ve fizik tedavisine hemen başlanacak olan El Sahli'nin, kas kontrolünü sağlayacağı 15 - 20 gün boyunca fizik tedavisi devam edecek. El Sahli, ameliyat sonrası koltuk değnekleriyle ayağa kalkıp yürüyebilecek. Kırığın iyileşmesi için bir buçuk ay süreyle ayağına ağırlık vermeden, ondan sonraki 6 ayda da kısmi ağırlık vererek koltuk değneğiyle yürüyecek olan El Sahli'nin 3 ay içerisinde de kırığının kaynaması bekleniyor.
 Bu arada, Adana Valisi Hüseyin Avni Coş ile Emniyet Müdürü Ahmet Zeki Gürkan El Sahli'yi hastanede ziyarete ederek bir süre görüştü. El Sahli, vali ve emniyet müdürüne teşekkür etti. Vali Coş, gazetecilerin Suriye'de zor şartlar altında görev yaptığını belirterek, sağlık durumunun iyi olmasının sevindirici olduğunu söyledi. Coş, en kısa zamanda sağlığına kavuşup görevine dönmesi temennisinde bulununca El Sahli de "Ayağa kalkınca ilk işim kamerayı elime almak olacak." dedi.
 
 CİHAN