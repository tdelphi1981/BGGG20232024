Kaza yapan genç kızlar ölümden döndü
Maltepe Sahil Yolu'nda meydana gelen kazada içinde 4 genç kızın bulunduğu otomobil seyir halindeki cipe arkadan çarptı.
Çarpmanın etkisiyle kızların içinde bulunduğu otomobil kaldırıma çıktı. Yaralananlar ambulansla hastaneye kaldırıldı. Kazayı duyarak olay yerine gelen bir anne ise kızını görünce sarılıp gözyaşlarına boğuldu.

Küçükyalı Evlendirme Dairesi önündeki kaza saat 16.00 sıralarında meydana geldi. İddiaya göre Hülya G.'nin kullandığı 34 LS 744 plakalı otomobil Evlendirme Dairesi'nin bulunduğu kavşağa geldiği sırada süratli olduğu için kontrolü kaybetti. İçinde sürücü Hülya G. ve 3 kız arkadaşının daha bulunduğu otomobil önünde seyir halinde olan Akay Ulutan'ın kullandığı 34 GY 4075 plakalı cipe çarptı.

Çarpmanın etkisiyle kızların içinde bulunduğu otomobil kaldırıma çıktı. Cipte orta refüje çıkarak durabildi. Kazada otomobildeki kızlardan üçü çeşitli yerlerinden yaralanırken kazayı gören vatandaşlar hemen polis ve sağlık ekiplerine haber verdi. Kısa süre içinde olay yerine gelen sağlık ekipleri kazada yaralanan kızları ambulansa alıp Kartal Dr. Lütfi Kırdar Eğitim ve Araştırma Hastanesi'ne kaldırdı. 

ANNE GÖZYAŞLARINA BOĞULDU

Kazayı yara almadan atlatan sürüce kız ise elinde telefonla annesine haber verdi. Kısa süre sonra kazanın olduğu yere gelen anne kızını görür görmez sarılarak gözyaşlarına boğuldu. Kızının kullandığı otomobili gören anne daha büyük bir şok yaşarken, "Olsun buna da şükür" diye konuştu. Bir süre annesini teskin etmeye çalışan genç kız daha sonra kendisi de gözyaşlarını tutamadı. Genç kızın çarptığı otomobilin sürücüsü Akay Ulutan'da, "Arkadan çarptılar nasıl olduğunu bilmiyorum" dedi. Bir görgü tanığı da, "Otomobil çok süratliydi burada yavaşlayan cipe arkadan çarptı 3 kız yaralandı" diye konuştu. Polis ekipleri kazayla ilgili rapor tutarken sürücüler ifadeleri alınmak üzere polis merkezine götürüldü.