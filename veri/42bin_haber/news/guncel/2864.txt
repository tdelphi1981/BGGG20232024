Yatağan'da büyük panik!
YATAĞAN Termik Santrali su soğutma ünitelerinden yükselen sıcak su buharı ile çevreye dağılan köpükler panik yarattı. Santralden yapılan açıklamada, havada uçuşan maddenin sabun bazlı kimyasal olduğu, insan tenine veya çevreye herhangi bir zararı bulunmadığı açıklandı.
Muğla'nın Yatağan İlçesi'nde sabah saatlerinde evlerinden çıkan vatandaşlar, termik santral çevresinde 500 metre çapındaki alanda beyaz köpüklerle karşılaştı. Santral çevresinde 500 metre çapındaki alandaki zeytinlik ve arazilerde köpükler saptandı. Yatağan Termik Santrali yetkilileri yaptıkları açıklamada, korkulacak bir durum olmadığını belirtti. Yetkililer, "Dün saat 14.00 sıralarında santral soğutma suyundaki organik maddeleri çözmek için "Biosit 5500' olarak adlandırılan sabun bazlı kimyasal kullanılmıştır. Kullanılan madde sabun bazlı olduğundan köpürerek kule fanları etkisiyle çok az miktarda uçuşmuştur. Kullanılan madde sabun bazlı organik bir malzeme olup insan tenine ve çevreye zararı yoktur" denildi.