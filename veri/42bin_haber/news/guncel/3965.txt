Yüz nakli için bir talep de Ödemiş'ten
İZMİR'in Ödemiş İlçesi'nde yaşayan ve çocukluğunda mutfak tüpünün patlaması sonucu yüzü yanarak tanınmayacak hale gelen 34 yaşındaki Şahin Bora, yüz nakli olmak istediğini söyledi. Maddi durumunun yeterli olmadığını belirten Bora, bu konuda başta Başbakan Recep Tayyip Erdoğan olmak üzere yetkililerden destek beklediğini belirtti.
Ödemiş'in Derebebekler Köyü'nde yaşayan Şahin Bora'nın yaşamı 1.5 yaşındayken mutfak tüpünün patlamasıyla kabusa döndü. Yüzü, saçları ve iki eli yanan Bora, 4 yaşına geldiğinde, İzmir Atatürk Eğitim ve Araştırma Hastanesi'nde 3 ayrı estetik ameliyat geçirdi. Yanan saçlarının yerine yenisi ekildi. Tedavisi belirli aralıklarla devam eden Bora, yanık izlerinden bir türlü kurtulamadı.
Herkesin kendisine bakmasından rahatsız olduğunu bu nedenle ilkokuldan sonra öğrenimine devam etmediğini belirten Bora, "Bugüne kadar hep insanlardan kaçtım. Çocuklar benden korkuyor. Birini sevip, evlenmek benim için sadece bir hayal. Kimse bana iş de vermek istemiyor" dedi.
Bir turşu fabrikasında temizlik işçisi olarak çalışan Bora, "Bugün geçici de olsa bir işim var. Ama yarın ne olacağı belli değil. Ama maddi durumumuz iyi değil. Dört kardeşiz. Aileme yük olmamak için elimden geldiğince çalışmak istiyorum" diye konuştu. Yüz nakli yapılması halinde insanların kendisine farklı bir gözle bakmaya başlayacağına inandığını ifade eden Bora, "Komşu Kiraz İlçesi'nde yaşayan 35 yaşındaki Turan Çolak'a Antalya Akdeniz Üniversitesi Hastanesi'nde yapılan yüz nakliyle umutlandım. Yüz nakli için ben de müracaat etmek istiyorum ancak maddi durumum yok. Başta Başbakan Recep Tayyip Erdoğan ve Sağlık Bakanı Mehmet Müezzinoğlu olmak üzere tüm yetkililerden yüz nakli olabilmem için destek bekliyorum" dedi.