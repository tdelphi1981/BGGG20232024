Bozok Üniversitesi Hastanesi'nden yaşlı ve engellilere sağlık taraması!
Yozgat Bozok Üniversitesi Tıp Fakültesi Araştırma ve Uygulama Hastanesi öğretim elemanları, 8-14 Nisan tarihleri arasında kutlanan Sağlık Haftası etkinlikleri kapsamında, Yozgat Aile ve Sosyal Politikalar İl Müdürlüğü'ne bağlı Yaşlı ve Engelli Bakım ve Rehabilitasyon Merkezi'nde kalan 250 yaşlı ve engelli hastayı sağlık taramasından geçirdi.
Beyin ve Sinir Cerrahı Yrd. Doç. Dr. Tugay Atalay başkanlığında, Dahiliye Uzmanı Yrd. Doç. Dr. Lütfi Akyol, Psikiyatri Uzmanı Yrd. Doç. Dr. Mehmet Yavuz Okyay, Nöroloji Uzmanı Yrd. Doç. Dr. Asuman Çelikbilek ve beraberindeki sağlık çalışanları, Yozgat Yaşlı ve Özürlü Bakım ve Rehabilitasyon Merkezi'nde kalan 250 yaşlı ve engelliyi sağlık kontrolünden geçirdi.

Yrd. Doç. Dr. Tugay Atalay, yaptığı açıklamada, insan sağlığının her şeyden önde geldiğini söyledi. Atalay, "Daha kaliteli ve sağlıklı bir yaşam amacıyla Yozgat Yaşlı ve Özürlü Bakım ve Rehabilitasyon Merkezi'nde barınan hastalarımıza, sosyal ve psikolojik açıdan rahatlamaları için genel bir sağlık taraması yaptık. Sağlık çalışanlarımız, buradaki yaşlılarımızla tek tek ilgilendi. Bu uygulamalarımız, bundan sonraki dönemlerde de devam edecek." dedi.