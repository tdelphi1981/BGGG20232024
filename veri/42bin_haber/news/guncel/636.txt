RedHack davasında 3 tahliye
Kamu kurumlarına siber saldırılarla adını duyuran RedHack grubu ile ilgili dava başladı. İlk duruşmada tutuklu üç sanık serbest bırakıldı.
  
 Ankara 13. Ağır Ceza Mahkemesi, “Redhack” (Kızıl Hackerlar) davasında tutuklu 3 sanığın tahliyesine karar verdi.
 
 “Redhack” adlı yapılanma çerçevesinde, “sol ve bölücü terör örgütlerinin tamamına dijital anlamda destek verdikleri, bu anlamda terör örgütü üyesi olmamakla birlikte örgüt adına suç işledikleri” öne sürülen 3’ü tutuklu 10 sanığın yargılaması Ankara 13. Ağır Ceza Mahkemesi’nde yapıldı.
 
 Davanın ilk duruşmasına 3'ü tutuklu 8 sanık ve avukatları katıldı. Duruşmayı, CHP Denizli Milletvekili İlhan Cihaner, Manisa Milletvekili Özgür Özel, İzmir Milletvekili Erdal Aksünger ve Malatya Milletvekili Veli Ağbaba da izledi. Sanıklar, savunmalarında herhangi bir örgüte üye oldukları, örgüt adına suç işledikleri yönündeki suçlamaları reddetti. Tutuklu sanıklardan Alaittin Karagenç, siber saldırı düzenlenen Ankara Emniyet Müdürlüğü'nün sitesine yasa dışı olarak girmediğini, gizli bilgileri çalmadığını, Redhack'in sitesinde yer alan sohbet odalarına teknoloji konusunda bilgi edinmek için girdiğini belirtti. Tutuklu sanık Uğur Cihan Oktulmuş da Ankara Emniyet Müdürlüğü'nün internet adresinde yasa dışı olarak girmediğini ifade ederek, bilgisayarında bunu yapmasını sağlayacak bir program bulunmadığını anlattı. Oktulmuş, “Ben, ‘Manyak’ isimli kişiyle Ankara Emniyet Müdürlüğü'nün sitesine girildikten sonra, bir sohbet sitesinde konuştum. Konuşma NTV'nin yaptığı bir haber videosunun Youtube'a yüklenmesiyle ilgiliydi. Lise son sınıf öğrencisiyim ve 9 aydır tutukluyum. Daha fazla mağdur olmamak için tahliyemi istiyorum” dedi. Tutuklu sanık Duygu Kerimoğlu ise savunmasında Mersin Üniversitesi Meslek Yüksek Okulu Bilgisayar Programcılığı Bölümü'nde eğitim gördüğünü kaydetti. Kerimoğlu, “Hack yapmak, üst düzey bilgisayar birikimi gerektirir. Hack yapmak için bazı programlar kullanılmalı. Ben bilmiyorum. Bilseydim, 2 yıllık okulun 5. yılında olmazdım” diye konuştu.
 -HACKER’LARA KARŞI MERAKIM VARDI-
 Ankara Emniyet Müdürlüğü'nün internet adresine saldırılmasına ilişkin haberler okuduğunu kaydeden Kerimoğlu, “Redhack'in üyelerini tanımıyorum, tüzüğünü bilmiyorum. İddianamede Redhack'i övücü yazılar yazdığım söyleniyor. Böyle bir şey yapmadım” dedi.
 
 Sanıklardan Devrim Ali Avcu da kendisine ait bilgisayar ve internet bağlantısı olmamasına rağmen, keyfi biçimde tutuklandığını ve 6 ay tutuklu kaldığını, diğer sanıkları daha önceden tanımadığını söyledi. Sanık Erbay Değer ise “Redhack üyesi değilim. Hacker’lara karşı merakım vardı. Bu yüzden takip ediyordum. İddianamede adı geçen örgütleri ise ilk kez duydum. Bilgisayarımda bulunan bazı resimler, okuduğum haberlerden yüklenmiştir. Zaten bir kısmını silmiştim. Emniyette bu silinen resimler de bulunarak, aleyhime suçlamalarda bulunuldu” dedi. Sanık Taşkın Yasak ise “Yıllarca devlete emek vermiş bir alilenin çocuğu olarak bu tür bir suçtan yargılanıyor olmak hem ailemi hem beni yaraladı. Burada yargılanıyor olmamın nedeni maalesef bilgisayar konusunda kendimi geliştirmemdir. Maddi yetersizlikler dolayısıyla internet sitesi tasarlıyordum. Ankara Emniyet Müdürlüğü sitesinin hacklenmesiyle ilgili bilgisayarımda tek veri bulunamadı. 5 ay tutuklu kaldım, Ziraat Bankası'ndaki işimden atıldım. Tahliye olduktan sonra KPSS ile Maliye Bakanlığı'na girdim. Psikolojim bozulduğu için işyeri dışında bilgisayara şu an dokunamıyorum” dedi.
 
 -TUTUKLU SANIKLAR TAHLİYE EDİLDİ-
 
 Duruşmada tüm sanıklar suçlamaları reddederek, beraatlarını talep etti. Cumhuriyet Savcısı Kemal Çetin, sanıkların suçla bağlantılarının kuşkuya yer vermeyecek şekilde tespiti için bilirkişi raporu aldırılmasını, tutuklu kaldıkları süre ve delillerin toplanması dikkate alınarak tutuklu sanıkların tahliyesini talep etti. Çetin, yeni yakalanan sanık Refik Pınaroğlu'nun tutukluluğunun, savunmasının alınmasından sonra değerlendirilmesini istedi. Mahkeme Başkanı Tayyar Köksal, atılı suçun değişme ihtimali ve tutuklu kaldıkları süre dikkate alınarak, Duygu Kerimoğlu, Alaittin Karagenç ve Uğur Cihan Oktulmuş'un tahliyelerine karar verildiğini açıkladı. Tutuksuz sanıklar hakkındaki adli kontrol uygulamasının kaldırılmasına ve savunması alınan sanıkların duruşmalardan vareste tutulmasına karar verilirken, İçişleri Bakanlığı’nın davaya katılma talebi, suçtan zarar görme olasılığı gerekçe gösterilerek, kabul edildi.
 
 ANKA
  