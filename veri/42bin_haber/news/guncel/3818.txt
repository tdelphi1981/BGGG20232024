Engelli Duygu'yu 25 yıldır evlatlarından ayırmadı
KIRKLARELİ'nin Lüleburgaz İlçesi'nde oturan 5 çocuk annesi 67 yaşındaki Ayşe Çetin, 1 günlükken koruyucu aile olarak aldıkları ve 6 aylık olduğunda bedensel ve zihinsel engelli olduğu belirlenen Duygu Topçu'yu 25 yıldır bir an olsun yalnız bırakmadı.
Duygu'yu öz evlatlarından ayırmadığını belirten Ayşe Çetin, "Duygu benim her şeyim. Gözümden sakınarak onu büyüttüm" dedi.1988 yılında kalp krizi geçiren eşi Rafet Çetin'i götürdüğü Lüleburgaz Devlet Hastanesi'nde refakatçi olarak kalan 5 çocuk annesi Ayşe Çetin, 6 Haziran 1988 günü dünyaya gelen Duygu Topçu'yu, ailesinin bakma imkanı olmadığı için devletin izniyle 'Koruyucu aile' olarak aldı. Eşinin 12 günlük tedavisinin ardından hastaneden çıkan Ayşe Çetin, Duygu'yu da evine getirerek 5 çocuğuyla birlikte yaşamaya başladı. Ayşe Çetin, Duygu'yu muayene olması için 6 aylıkken götürdüğü hastanede bedensel ve zihinsel engelli olduğunu öğrendi. Dünyası başına yıkılan Ayşe Çetin, yine de Duygu'yu bırakmadı. Şimdi 25 yaşında olan Duygu, koruyucu annesi ve ağabeyi Zafer Çetin ile birlikte yaşamayı sürdürüyor.
Eşini 6 yıl önce kaybettiğini belirten Ayşe Çetin, "4 çocuğum ise evli. Zafer ve Duygu ile birlikte kendimize ait evimizde yaşıyoruz. Eşimin emekli maaşı ve 15 yıldır Duygu için koruyucu aile maaşı aldım. Şimdi ise devlet bana aylık 1098 lira koruyucu aile maaşı ödüyor. Oğlum ise çalışmıyor. Eşimin ve Duygu için verilen maaşla geçiniyoruz ve çok mutlu bir aileyiz" dedi.
Duygu'yu diğer 5 evladından hiç ayırmadığını belirten Ayşe Çetin, şunları söyledi:
"Duygu benim 6'ncı çocuğum. Onu doğduğu gün tanıdım. Kanım ısındı. Ailesinin de bakma imkanı olmayınca evladım olarak aldım. 5 çocuğum olmasına rağmen ona kucak açtım. Duygu benim sevgilim, kuşum, evimin neşesi. Onsuz yaşayamam. Ailesinin kim olduğunu da biliyorum. Çok defa annesine ulaştım. 'Gel gör evladını' diye. Ama gelmedi. Psikolojik sorunları varmış. Ben yaklaşık 1 yıl önce öz annesine götürdüm. Sarıldı, öptü. Ardından biz evimize döndük. Bir daha da aramadı, ben de aramadım. Bel fıtığı ve omirilik kayması hastasıyım. Ameliyat olmam gerekiyor. Ancak Duygu'yu yalnız bırakıp ameliyat da olamıyorum. Ömrüm yettiğince Duygu'ya bakarım. Duygu'nun gelinlik giymesi de zor görünüyor. Torunumun sünnet düğünü için Duygu'ya özel gelinlik diktirdim ve onu giydi. Çok yakıştı meleğime beyaz gelinlik. Başka ailelerin de koruyucu aile olmasını istiyorum. Kimsesiz çocukları koruyup, kollamak lazım."