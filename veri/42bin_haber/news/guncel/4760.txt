Adana'da 160 Suriyeli zehirlendi
Adana'da bulunan çadırkentte kalan yaklaşık 160 Suriyeli gıda zehirlenmesi şüphesi ile hastanelere kaldırıldı. Adana'nın merkez Sarıçam İlçesi Buruk Mahallesi civarında kurulan çadırkentte kalan Suriyeliler akşam saatlerinde kusma şikayetiyle kamp yetkililerine başvurdu. 

Aralarında çocukların da bulunduğu yaklaşık 160 Suriyeli, kampa çağrılan ambulanslar ve minibüslerle Adana'daki hastanelere kaldırıldı. 

Gıda zehirlenmesi şüphesi ile Suriyeliler tedaviye alınırken sağlık durumlarının iyi olduğu, hayati tehlikelerinin olmadığı bildirildi. Zehirlenmenin kesin nedeni yapılan araştırmanın ardından belli olacak.