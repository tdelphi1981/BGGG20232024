Poyrazköy davasında reddi hakim talebi reddedildi
Poyrazköy davasında avukatlar, üye hakimlerden Mehmet Hamzaçebi'nin Adalet Bakanlığı'na yazdığı yazıda ihsası reyde bulunduğu gerekçesiyle reddi hakim talebinde bulundu. Mahkeme bu talebi reddetti.
İstanbul 12. Ağır Ceza Mahkemesi'nde görülen duruşmaya 8 tutuklu sanık ve bazı tutuksuz sanıklar katıldı. Duruşmanın başında talebi olduğunu belirterek söz alan avukat Kemal Yener Saraçoğlu, üye hakim Mehmet Hamzaçebi için reddi hakim talebinde bulundu. Tutuklu sanıklar Ercan Kireçtepe, Erme Onat ve Eren Günay'ın avukatlarının Avrupa İnsan Hakları Mahkemesi'ne (AİHM) başvurduklarını belirten avukat Saraçoğlu, Adalet Bakanlığı Uluslararası Hukuk ve Dış İlişkiler Genel Müdürlüğü'nün bu iddialarla ilgili mahkemeden cevap istediğini hatırlattı. 

Üye hakim Mehmet Hamzaçebi'nin o dönem mahkeme başkanlığı yaptığı için bakanlığa gönderdiği yazıda ihsası rey (oyunu belli etmek) yaptığını savunan Saraçoğlu, "Sayın üye hakim arama sırasında ele geçirilen tüm delillerin usule ve yasalara uygun olarak ele geçirildiğini ve Gölcük Donanma Komutanlığı'nda ele geçirilen 5 no'lu harddiskle ilgili askeri savcılığın verdiği raporu mahkemeye sunmamızı maniple olarak belirtiyor. Bu yazıyı gördükten sonra sayın hakimin tarafsızlığını kaybettiği kanaati oluşmuştur." dedi. 

Söz alan avukat Celal Ülgen ise böyle bir metnin bir yargıç tarafından yazılamayacağını belirtti. Bu heyetle daha fazla yargılamaya devam edilemeyeceğini savunan Ülgen, heyetin davadan çekilmeni talep etti. 

Reddi hakim talebine ilişkin görüşü sorulan duruşma savcısı Nuri Ahmet Saraç, reddi hakim talebinin somut bir gerekçeye bağlı olmadığını belirterek talebin reddedilmesini istedi.

Talebi değerlendiren mahkeme, söz konusu yazının sanıkların durumuyla ve yargılamayı etkilemeye yönelik olmadığı, kanaat belirtmediği ve ihsası reyde bulunmadığı gerekçesiyle reddetti.

Duruşmaya öğle arası verildi.