Şaka yapıyorlar sandı, gasp edildi
SİVAS'ta bir bakkal dükkanına gelen kar maskeli 2 kişi 59 yaşındaki Yusuf Yılmaz'ın başına taşla vurarak gasp etti. Olay sonrası polis, faillerin yakalanması kapsamlı inceleme başlattı. Mağdur bakkal Yılmaz, 'Şaka yapıyorlar sandım" dedi.
Olay, dün saat 21.30 sıralarında Alibaba Mahallesi Kerkük Caddesi'nde meydana geldi. Kimliği belirsiz kar maskeli 2 kişi 12 yıllık bakkal Yusuf Yılmaz'ın dükkanına müşteri gibi girdi. Yılmaz, mahalleli gençlerin kendisine şaka yaptığını zannederek dükkanına giren kişileri umursamadı. Daha sonra kar maskeli 2 kişi Yılmaz'ın başına taşla vurarak yere düşürdü. Bakkalı etkisiz hale getiren 2 gaspçı kasadan 20 TL para alarak kaçtı. Yusuf Yılmaz bir süre gaspçıların peşinden koştu. İki gaspçıyı yakalayamayan Yılmaz daha sonra durumu polise bildirdi. İhbar üzerine gelen ekipler olay yerinde inceleme yaptı. Faillerin yakalanması için kapsamlı inceleme başlatan polis ekipleri görgü tanıkları ile görüşerek sabah saatlerine kadar bölgede incelemesini sürdürdü. Başından yaralanan ve hastanedeki tedavisinin ardından taburcu edilerek işinin başına dönenen Yusuf Yılmaz'ın sağlık durumun iyi olduğu belirtildi.

"ŞAKA SANDIM"

Olayın şokunu yaşayan bakkal Yusuf Yılmaz, "Akşam dükkanda oturuyordum. Elleri yüzleri kapalı 2 kişi dükkana geldi. Mahallenin gençleri beni korkutmak için geldiler, bana şaka yapıyorlar sandım. Pek umursamadım. Üzerime koşup kafama taşla vurunca olduğum yere düştüm. Ben ayağa kalkmaya çalışana kadar kasadan 20 lira para alarak kaçtılar. Bende peşlerinden koştum ama yetişemedim. Daha sonrada durumu polise haber verdim" dedi. Olayla ilgili soruşturma sürüyor.