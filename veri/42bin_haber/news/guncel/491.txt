Korkut Eken: Sert kayaya çarpacaklarını bilmeliler
ANTALYA merkezli 8 ilde polis tarafından DHKP-C terör örgütüne yönelik düzenlenen eş zamanlı operasyonda gözaltına alınan şüphelilerin hedefinde olduğu ileri sürülen emekli Yarbay Korkut Eken, güçlü bir koruma ekibinin olduğunu ve suikast konusunda istihbarat örgütlerinin kendisini daha önce uyardığını dile getirdi. Eken, "Onlar sert kayaya çarpacaklarını bilmeliler" dedi.
Antalya Emniyet Müdürlüğü Terörle Mücadele Şube Müdürlüğü ekiplerince, 8 aylık takibin ardından, bugün sabah saatlerinde Antalya, İzmir, Isparta, Burdur, Kahramanmaraş, Malatya, Kocaeli ve Aydın'da düzenlenen eş zamanlı operasyonda DHKP-C terör örgütüne üye olduğu belirtilen 13 kişi yakalandı. Gözaltına alınanlar arasında bulunan M.A.U.'nun, daha önce eski Adalet Bakanı Hikmet Sami Türk'e suikat girişiminde bulunduğu ileri sürüldü. Aralarında bir doktor ve çete elebaşı Y.G.'nin de bulunduğu şüphelilerin, emekli Yarbay Korkut Eken'e de suikast hazırlığı içinde bulunduğu iddia edildi.


EKEN: BİZ BUNLARI BİLEREK BU İŞE GİRDİK


Kıbrıs Barış Harekatı'na katılıp terörle mücadelede aktif görev alan ve çeşitli madalyaları da bulunan emekli Yarbay Korkut Eken, hakkındaki suikast iddialarıyla ilgili DHA muhabirine açıklama yaptı. İstanbul'da bulunan Eken şunları söyledi:


"Devlet görevi yapan ve yıllarca terörle mücadele eden, ömrünü vatan hainleriyle mücadeleye adayanlar, emekli olduktan sonra böyle tehditlerle karşılaşacaklarını bilirler. Bizler görevimizi vatanın bölünmezliği ve bayrak aşkıyla yaptık. Bu tip mücadeleden hiç kaçmadık, kaçmayız da. Benim bu tehditlerden hiç bir çekincem yok. Hayatıma normal şekilde devam ediyorum. Devletin istihbarat birimleri de zaten sürekli ikaz ediyor. Allah devletimize zeval vermesin. Çok güçlü bir şekilde korunuyorum. Güçlü bir koruma ekibim var. Suikast düzenleyecek olanlar sert kayaya çarpacaklarını bilmeliler. Benim gibi devlet görevi yapmış bir çok arkadaşım da aynı durumda. Bu da normal bir süreç. Hepimiz, bunları bilerek bu işe girdik. Vatan hainlerine ve bölücülere karşı tekrar aynı mücadeleyi yapmak icap ederse yine yaparız. Böyle tehditler bizi yıldırmaz."