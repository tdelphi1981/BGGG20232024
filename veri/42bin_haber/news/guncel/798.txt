Zehirli balıklarla köpek katliamı yaptılar
Bursa'da ormanlık alana atılan zehirli balıkları yiyen çok sayıda köpek telef oldu.(DHA) -- Merkez Osmangazi ilçesi İsmetiye Mahallesi'nde bulunan ormanlık alana mantar toplamak için gidenler, çevrede köpek leşleriyle karşılaşınca, Osmangazi Belediyesi'ne haber verdi. 

Belediye Veteriner İşleri Müdürlüğü ekipleri ormanlık alanda yaptıkları incelemede zehirlenen çok sayıda köpek leşleri ve zehre bulaştırılmış balıklar buldu.

Köpeklerin, zehirli balıkları yiyerek zehirlendiği ortaya çıktı. Ekipler ormanlık alana atılan zehirli balıkları toplarken, köpek leşleri de kireçlenerek gömüldü.

Osmangazi Belediyesi Veteriner İşleri Müdürü Aysu A. İlman, olayı vahşet olarak nitelendirdi. 

Zehirli balıkları çobanların otlattıkları hayvanlara zarar veren yaban hayvanlarına karşı attıkları görüşünü savunan İlman, "Zehirli balıkların büyük bölümü köpek, ayı, tilki ve ormandaki diğer hayvanlar tarafından yenildiğini belirledik. Bölgede geniş çaplı araştırma yapıp telef olan hayvanları toplayacağız bulduklarımızı ise kireçleyip gömüyoruz" dedi.

Zehirli balıkları atanlar bulunursa, haklarında savcılığa suç duyurusunda bulunulacak.