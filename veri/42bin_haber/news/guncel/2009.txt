Genelkurmay'dan arama-kurtarma raporu
Türk Silahlı Kuvvetleri (TSK) 2012 yılında icra edilen arama kurtarma faaliyetlerini açıkladı.
 2012 yılında TSK bünyesinde bulunan hava araçları (uçak, helikopterler) tarafından sivillere yönelik olarak icra edilen arama ve kurtarma ve hasta, yaralı tahliyesi görevleri konusunda istatistiki bilgiler verildi. Arama kurtarma çalışmaları kapsamında 48 kişi kurtarıldı, 111 hasta ve yaralı, uçak ve helikopterlerle tahliye edildi.
     
     Genelkurmay Başkanlığı'nın internet sitesinden yaptığı açıklamaya göre 2012 yılında bünyesindeki uçak ve helikopterlerle sivillere yönelik 99 arama-kurtarma, 105 hasta veya yaralı tahliye operasyonu gerçekleştirildi. Arama kurtarma operasyonlarının 68'ini Sahil Güvenlik Komutanlığı, 20'sini Hava Kuvvetleri Komutanlığı, 8'ini Kara Kuvvetleri Komutanlığı, 2'sini Jandarma Genel Komutanlığı ve 1'ini Deniz Kuvvetleri Komutanlığı ekipleri yaptı. Yapılan arama kurtarma çalışmalarında 48 kişi sağ olarak kurtarıldı, 13 kişinin cenazesine ulaşıldı.
     Hasta veya yaralı tahliyesine yönelik 105 görevin 53'ü Kara Kuvvetleri Komutanlığı tarafından gerçekleştirildi. Hava Kuvvetleri Komutanlığı ile Jandarma Genel Komutanlığı, 19'ar operasyon gerçekleştirirken, Sahil Güvenlik Komutanlığı ise 14 hasta veya yaralıyı tahliye için operasyon yaptı.
     Görevler sonucu 111 kişi sağ olarak tahliye edildi. Bunların arasında 1 Litvanyalı, 1 Norveçli, 1 Filipinli ve 1 Filistinli de yer alıyor. Aralarında bir İngiliz'in de bulunduğu 7 kişinin ise cenazesi tahliye edildi.