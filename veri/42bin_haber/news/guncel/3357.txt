Darbe üst kattan geldi
Uyuşturucu çetesini takibe alan polis, zehir tacirlerinin oturduğu apartmana taşındı. Kiracı gibi davranan narkotik dedektifleri üst kattan alt katı dinlemeye aldı. Sevkiyata çıkanlar yakalandı.

ZEHİR ÇETESİNE KOMŞU OLAN NARKOTİKÇİLERDEN FİLM GİBİ OPERASYON 
Hakkari’de temin ettikleri uyuşturucuyu İstanbul’da pazara sürmek isteyen zehir tacirlerine polis geçit vermedi. Uyuşturucu çetesinin üç üyesi, Hakkari’de eroin pazarlığı yaptıktan sonra teslimat için Van’da bir eve yerleşerek beklemeye başladı. Pazarlığı uzaktan izleyen polis, çete üyelerinin bulunduğu eve yerleşmeye karar verdi. Narkotik dedektifleri aynı binanın üst katına kiracı olarak taşındı. 
Elektronik cihazla ortam dinlemesi 
Aile görünümünde çete üyelerinin bulunduğu apartmana taşınan dedektifler, alt kattaki konuşmaları üst kattan ortam dinleme cihazlarıyla takip etti. Polis bu yöntemle çetenin planlarının an be an haberdar oldu. Hakkari’den uyuşturucuyu satın aldıktan sonra kiralık bir otomobille yola çıkan çete üyeleri Van girişinde bir dinlenme tesisine geldiklerinde otomobili bırakıp şehir içi dolmuşa bindi. 5 kilometre ilerdeki polis kontrol noktasından kurtulmak için bu yolu deneyen zehir tacirleri ancak takip edildiklerinin farkında değildi. Kontrolden sorunsuzca geçeceklerini düşünen çete üyeleri, günlerdir kendilerini teknik takibe alan narkotik dedektifleri tarafından yakalandı. Üst aramalarında bel korsesi arasına gizlenmiş toplam 8 kilo 495 gram eroin ele geçirildi. Emniyetteki işlemlerinin ardından mahkemeye sevk edilen Mühendis Altekin, Gani  Atasoy ve Tahirhan Ernas isimli zanlılar tutuklanarak cezaevine gönderildi. Bu arada bir ihbarı değerlendiren Ankara polisi, dün sabah Mamak’ta eş zamanlı operasyon düzenledi. Özel harekat polislerinin de destek verdiği operasyonda uyuşturucu sevkiyatı yapan 5 kişi gözaltına alındı. Evlerde eğitimli köpeklerin yardımıyla yapılan aramada,  çok miktarda uyuşturucu madde bulundu. 
Uyuşturucuya geçit verilmedi 
Gümrük ve Ticaret Bakanı Hayati Yazıcı, 2012 yılı bilançosunu açıkladı. Yazıcı’nın verdiği bilgiye göre geçtiğimiz yıl 743.7 milyon lira değerinde uyuşturucu madde ve kaçak eşya ele geçirilerek rekor kırıldı. Ele geçirilen kaçak akaryakıt miktarının 2 kat, uyuşturucu miktarının ise 2.5 kat arttığı görüldü. Geçen yıl 113 milyon liralık akaryakıt, 105.2 milyon liralık elektronik eşya, 66.7 milyon lira değerinde tekstil, 64.4 milyon lira değerinde gıda maddesi, 52.6 milyon lira değerinde araç, 52.4 milyon lira değerinde tütün ve alkole el konuldu.