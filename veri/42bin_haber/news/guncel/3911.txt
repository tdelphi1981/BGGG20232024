1896 Bursa'sı Fransız arşivinden çıktı!
Tarihi ve kültürel mirasıyla her dönem ilgi uyandıran Bursa'nın geçmişine ışık tutan fotoğraf, minyatür ve gravür gibi önemli görsel kaynaklarına biri 2, diğeri ise 3 dakika olmak üzere iki ayrı film eklendi.
1896 yılından beri dünyanın çeşitli yerlerinde çekim yapan Fransız Gaumont Pathe firmasının arşivinden çıkan 2 film, iş adamı Mahmut Sabuncuoğlu tarafından Bursa Valisi Şahabettin Harput'a hediye edildi. Yapılan ilk incelemelerde 20. yüzyılın başlarında, Osmanlı Padişahı II. Abdülhamit döneminde çekildiği düşünülen sessiz filmlerden 'Eski Osmanlı Başkenti Bursa' ismini taşıyan ilkinde, şehirden genel görüntülerin yanı sıra, Göksu Vadisi, hamamlar ve Muradiye'nin bahçelerine yer veriliyor. 'Anadolu'nun 
Yollarında' isimli diğer filmde ise yakıcı güneş altında Bursa'ya seyahat anlatılıyor. Yolda verilen molanın yanı sıra tarihi Irgandı Köprüsü'nden geçişin yanı sıra o dönem seyahatlerde kullanılan bineklerin önemine işaret ediliyor.
Muradiye Külliyesi'nin restorasyonunu yapan inşaat şirketinin sahibi Mahmut Sabuncuoğlu, filmlerin külliyenin restorasyonu için yapılan araştırmalar sırasında tesadüfen bulunduğunu bildirdi. Sabuncuoğlu, şu bilgileri verdi:
'Külliyedeki restorasyon sırasında tanıştığımız araştırmacı Özgür Sanal, kendisinde 1900'lerin başına ait Bursa filmleri olduğunu, hatta filmlerde Muradiye Külliyesi'nden de görüntülere yer verildiğini söyleyince çok heyecanlandık. Sonra sağ olsun bu filmleri bize gönderdi. Biz de bunu Bursa'mızla paylaşmak istedik. Tahmin ediyorum bu görüntüler Bursa'dan çekilen ilk filmi oluşturuyor. Bursa'nın o yıllardaki doğal hali ve yaşam biçiminden kesitlerin yer 
aldığı bu filmler, Bursa'nın bir döneminin hafızası niteliğinde olup, bu anlamda çok değer taşımaktadır.