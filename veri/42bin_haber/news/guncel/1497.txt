Ev baskınında çatışma: Üst düzey 1 PKK'lı öldürüldü
Mardin Nusaybin'de bir eve düzenlenen baskında çatışma çıktı. Operasyonda üst düzey 1 PKK' lı öldürüldü...
Mardin'in Nusaybin ilçesinde bir ev düzenlenen operasyonda çıkan çatışmada terör örgütü PKK'nın yöneticilerinden biri etkisiz hale getirildi.

Selahattin Eyyübi mahallesi Sakarya caddesinde bir evde terör örgütü PKK üyesinin bulunduğu ihbarını alan Emniyet Müdürlüğü Terörle Mücadele Şubesi ile Özel Hareket Timleri, söz konusu eve operasyon düzenledi. Güvenlik güçlerinin 'teslim ol' çağrılarına evden silahla karşılık verilmesi üzerine çıkan çatışmada, terörist ölü olarak ele geçirildi.

Mardin Valisi Turhan Ayvaz AA muhabirine yaptığı açıklamada, operasyon düzenlenen evdeki teröristin 'teslim ol' çağrılarına el bombası atıp, silahla ateş açması üzerine yaklaşık 20 dakika süren çatışma yaşandığını ifade ederek, 'Operasyonda örgütün yöneticilerinden biri ölü ele geçirildi. Çatışmada güvenlik güçlerimiz zarar görmedi. Etkisiz hale getirilen terör örgütü üyesinin kimliği daha sonra açıklanacak' dedi.

Öte yandan, olay yerine gelen bir grup ile polis arasında tartışma yaşandı. Güvenlik güçleri taş atan gruba polis basınçlı su ve biber gazıyla müdahalede bulunarak grubu dağıttı.