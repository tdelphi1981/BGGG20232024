DHKP-C üyeleri belgeleri yakmış
Terör örgütü DHKP-C'ye yönelik düzenlenen operasyonun ayrıntıları ortaya çıkmaya devam ediyor.
 Özel Harekat ekiplerinin katıldığı operasyonlarda, zanlılardan bazılarının, çelik kapılar kırılana kadar örgütsel dokümanları sobada yakmaya çalıştıkları sırada yakalandıkları ortaya çıktı. Terör örgütü üyelerinin, bazı polis karakolları ile yabancı ülke temsilciliklerine saldırı için keşif yaptıkları ve kamu görevlilerine yapacakları suikastlerin öğrenlmesiyle operasyon erkene alınmıştı. 7 ilde düzenlenen operasyonda İzmir'de 17 kişi gözaltına alınırken yapılan aramalarda keşifler ve saldırı hazırlıklarıyla ilgili bazı dokümanların da ele geçirildiği kaydedildi.
 Terör örgütü DHKP-C'ye yönelik, Emniyet Genel Müdürlüğü Terörle Mücadele Daire Başkanlığı'nın koordinesinde İzmir, İstanbul ve Ankara merkezli çalışma başlatıldı. Polisin yaklaşık bir yıldır sürdürdüğü teknik ve fiziki takibinin tamamlanmasıyla birlikte, önceki gün daha hava aydınlanmadan, operasyon için düğmeye basıldı. İzmir Emniyeti Terörle Mücadele Şubesi ekipleri, Özel Harekat, Çevik Kuvvet ve birçok birimden yaklaşık 500 polisin katıldığı operasyonda, aralarında Ege Öğrenci Gençlik, İzmir Özgürlükler, İzmir Temel Haklar ile Devrimci Alevi Komitesi derneklerinin de olduğu 20 adrese saat 04.30'da eş zamanlı baskın düzenledi. Baskınlarda, aralarında 2 öğretmen, bir taşeron belediye işçisi ile öğrencilerin de bulunduğu 15 kişi gözaltına alındı. İzmir Polisi'nin bu operasyon kapsamında aradığı biri dershane müdürü öğretmen 2 kişi ise Malatya ve İzmit'te yakalanarak gözaltına alındı. Bu kişilerin de İzmir'e getirildiği belirtildi. Operasyon kapsamında terör örgütünün Ege Bölge Sorumlusu Selda B., Ege Öğrenci Derneği sorumlusu D.K. ve Özgürlükler Derneği sorumlusu S.K.'nin ise halen arandığı bildirildi.
 "ZANLILAR, 1 YILDIR TAKİP EDİLİYORDU"
 Yaklaşık bir yıldır takip edilen DHKP-C üyelerinin polis, asker ve kamu görevlilerine yönelik suikast ve bombalama eylemleri yapacağının tespit edilmesi üzerine operasyonun erkene alındığı öğrenildi. Özel Harekat ekiplerinin katıldığı operasyonlarda, zanlılardan bazılarının, polis çelik kapıları kırana kadar örgütsel dokümanları sobada yakmak istedikleri de ortaya çıktı. Polis, çelik kapıyı kırıp girdiği bir kadın zanlının evinde, örgütsel dokümanları, yakılmak istendiği sobada buldu. Zanlıları 1 yıldır takip eden polisin, terör örgütü üyelerini, bazı polis karakolları ile yabancı ülke temsilciliklerine saldırı için keşif yaptıkları sırada saniye saniye görüntülediği de öğrenildi. Polisin, "sözde yasal derneklerde" yaptığı aramalarda da bu keşifler ve saldırı hazırlıklarıyla ilgili bazı dökümanların ele geçirildiği ileri sürüldü. Polis, operasyonda elegeçirilen şifreli notların, örgütsel dokümanların ve gizli bölmelerde saklanmış flash belleklerin incelemesinin sürdüğünü bildirdi.
 
 Öte yandan polis, örgütün, vatandaşları kendi yanına çekmek, yasadışı eylemlerini meşru gibi göstermek için Ege Bölgesi'nin sembolü olan 'Efe ve Zeybek' figürlerini kullandığını tespit etti. Halkı, 'Atalarınız Efeler ve Zeybekler yönetime karşı halk için isyan etti' söylemleriyle kandırmaya çalıştıkları da ileri sürüldü. Örgütün bu amaç kapsamında özellikle cezaevindeki örgüt mensuplarına 'Zeybek Ateşi' isimli dergi de hazırlattığı belirlendi.
 Gözaltına alınan 17 zanlının işlemleri, Terörle Mücadele Şubesi'nde sürüyor.
 CİHAN
  