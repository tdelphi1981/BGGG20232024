Türkiye yeniden AB fotoğrafında
Avrupa birliği dönem başkanlığının Rum Kesimi'nden İrlanda'ya geçmesiyle ilişkilerde yeni bir sayfa açıldı. Avrupa Birliği Bakanı Egemen Bağış, Dublin'de düzenlenen Avrupa Birliği bakanları toplantısına katıldı ve Türkiye aylar sonra ilk kez Avrupa Birliği'nin aile fotoğrafında yer aldı. AB Bakanları Gayriresmi Toplantısı'ndan Türkiye ile müzakerelerde yeni başlıklar açılması için olumlu sinyal çıktı. AB Komisyonu'nun genişlemeden sorumlu üyesi Stefan Füle ve İrlanda'nın AB Bakanı Lucinda Creighton, Dublin Kalesi'ndeki toplantının ardından basın toplantısı düzenledi.

Türkiye ile müzakerelere ilişkin soru üzerine Creighton, Avrupa ekonomisinin tekrar rayına oturtulmasının önemli olduğunu ancak Avrupa'yı Avrupa yapanın "tek pazar"ın dışında bir değerler bütünü ve mirasın paylaşılması olduğunu kaydetti.

Avrupa'nın farklı gelenekleri ve kendine özgü nitelikleri olan ülkeler bütünü olduğuna işaret eden Creighton, "Belki de bu anlayışı tekrar canlandırmamız gerekiyor. Bu nedenle başkanlık olarak tüm Avrupa'da bir kültürel program yürütüyoruz" dedi.

AB ile Türkiye arasındaki ilişkilerin de pekçok nedenle çok hayati olduğunu vurgulayan Creighton, "Bu elbette uzun bir yol, ama Türkiye'nin reform sürecine devam etmesi ve Avrupa değerleri gündemine sahip olması bizim çıkarımıza. Bu kararlılığı Türkiye tarafından da AB'ye üye ülkelerin bakanlarıyla yaptığımız görüşmelerde de duyduk" diye konuştu.

Türkiye ile ilişkilerde bazı sorunlar ve engellerin var olduğunu belirten Creighton, "İrlanda dönem başkanlığında Türkiye ile ilerleme kaydetmeyi umuyoruz" değerlendirmesinde bulundu.

"Reform süreci güçlü bir temel"

AB Komiseri Füle ise Creighton'ın görüşlerini paylaştığını belirterek, son beş AB dönem başkanlığında Türkiye ile yeni müzakere başlığının açılamadığını anımsattı.

Füle, "Bugün yaptığımız görüşmeler, üye devletlerin Türkiye ile yeni başlıklar açılması yoluyla katılım müzakerelerinin tekrar rayına sokulmasını istediğini gösterdi" ifadelerini kullandı.

Türkiye'deki reform sürecinin, yeni başlıklar açılması açısından güçlü bir temel oluşturduğunu ve katılım müzakerelerinin motoru olduğunu belirten Füle, 23. fasıl gibi temel haklara ilişkin başlıkların açılmasının sadece Türkiye'nin çıkarına olmadığını, AB için de önemli olduğunu söyledi.

"23 ve 24. fasıllar açılsın" çağrısı

Öte yandan Avrupa Parlamentosu (AP) Türkiye Raportörü Ria Oomen Ruijten'in katılım müzakerelerinde 2 yeni fasıl açılması talebine büyük destek geldi.

Hollandalı Hristiyan Demokrat Oomen-Ruijten tarafından kaleme alınan taslak Türkiye raporu, AP Dış İlişkiler Komitesi'nde tartışıldı.

AP'deki siyasi grupların sözcüleri ve oturumda konuşan milletvekillerinin çoğu, rapordaki 23 ve 24. fasıllar olan yargı ve temel haklar ile adalet, özgürlük ve güvenliğin müzakerelere açılması çağrısına katıldıklarını bildirdi.

AP Türkiye taslak raporunda, yeni anayasayı hazırlama kararlılığı ve bu süreçte katılımcılığa verilen önem nedeniyle TBMM Anayasa Uzlaşma Komisyonu övülerek, çalışmaların AB değerleriyle uyumlu şekilde ilerletilmesi çağrısı yapılıyor.

Taslak raporda, yeni anayasanın güçler ayrılığı, yeterli denge ve fren sistemi, din, devlet ve toplum işlerinin ayrılması, vatandaşların temel haklarını güvence altına alan kapsayıcı bir yönetim modeli ve kapsayıcı bir vatandaşlık tanımı ilkelerine uygun hazırlanmasının önemi vurgulanıyor.

AP Türkiye raporunda 3. yargı paketinden memnuniyet duyulduğu belirtilirken, reformların sürdürülmesi ve "4. yargı paketinin Türk Ceza Kanunu ve Terörle Mücadele Kanunu'ndaki yoruma açık suç tanımları, ifade özgürlüğü, uzun tutukluluk süreleri ve sanık hakları" gibi alanlarda iyileştirmeler getirmesi isteniyor.

İfade özgürlüğü ve çoğulcu medyanın temel Avrupa değerleri olduğu belirtilen raporda, doğru işleyen bir demokrasi için muhalif görüşlerin de dile getirilebildiği gerçek ifade özgürlüğünün vazgeçilmez olduğu ifade ediliyor.

"Yüksek Askeri Şura'nın yapısı ve yetkileri gözden geçirilmeli"

Raporda Türkiye, ordu üzerinde sivil denetimi güçlendirecek reformları sürdürmeye teşvik edilirken, bu kapsamda diğer bazı önerilere ilaveten Yüksek Askeri Şura'nın yapısı ve yetkilerinin gözden geçirilmesi isteniyor.

"Ergenekon" ve "Balyoz" gibi darbe planı iddialarına yönelik soruşturmaların demokratik kurumlar ve yargının gücünü ve uygun, bağımsız, tarafsız ve şeffaf işleyişini, temel haklara şartsız ve sağlam bağlılığını göstermesi gerektiği vurgulanan raporda, bu davalarda "uygun olmayan delillerin kullanıldığı" şeklindeki iddiaların endişe verici olduğu dile getiriliyor.

Raporda, Kürt meselesine siyasi çözüm için çabaların artırılması ve TBMM başta olmak üzere demokratik organlarda bu meselenin tartışılması tavsiye ediliyor ve KCK davasında çok sayıda tutuklamalardan endişe duyulduğu belirtiliyor.

AP Türkiye taslak raporunda Türkiye'ye, KKTC'deki askerlerini çekmeye başlaması ve kapalı Maraş bölgesini BM'ye teslim etmesi ve buna paralel olarak Rum yönetimine Mağusa Limanı'nı AB denetiminde KKTC'den doğrudan ticaret için açması çağrısı yapılıyor.

Raporda, Türkiye'nin Suriye'deki demokratik güçlere bağlılığı ve Suriyeli sığınmacılara yaptığı yardımlar takdir edilerek AB'ye ve üye ülkelere Ankara'nın insani yardım çabalarına destek olmaları çağrısına yer veriliyor.