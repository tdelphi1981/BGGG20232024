Dereye uçan araçtaki 3 kişi yaralandı
Zonguldak'ın Ereğli ilçesinde 15 metre yükseklikten dereye uçan araçtaki 3 kişi yaralandı. 2 yaralının durumu ağır.
Kaza, saat 00.30 sıralarında Gülüç beldesinde meydana geldi. Ereğli'den Gülüç istikametine giden Gürkan Akyüz idaresindeki 67 LN 829 plakalı otomobil, sürücünün direksiyon hakimiyetini kaybetmesi sonucu kaldırma çarptıktan sonra yaklaşık 30 metre sürüklendi. 15 metre yükseklikten Gülüç deresine uçan araçtakilerin yardımına çevre halkı ve diğer araç sürücüleri koştu. Olay yerine kısa sürede gelen polis ve sağlık ekipleri kazada yaralanan sürücü Gürkan Akyüz (26), araçta bulunan Cengiz Sezer (25) ve Volkan Sezer'e (24) müdahalede bulundu. 

Zorlu uğraşlar sonucu dereden çıkarılan yaralılar ambulansa taşındı. Hastaneye kaldırılan Cengiz ve Volkan Sezer'in durumlarının ağır olduğu belirtildi. Irmağa uçan otomobil çekici ile çıkarıldı. Polis ekipleri kaza ile ilgili tahkikatı sürdürüyor.