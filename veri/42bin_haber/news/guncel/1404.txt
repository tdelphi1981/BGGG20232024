'ABD askerleri sınır dışı edilsin'
Diyanet-Sen, Adana İncirlik Üssü’nde yaşananlara ilişkin bir açıklama yayımladı.
 Diyanet-Sen, Adana’daki İncirlik Üssü’nde ABD ’li askerlerin 10’uncu Tanker Üs Komutanlığı’ndaki camiye saldırıp, zarar verdiği iddiaları üzerine, Diyanet İşleri Başkanlığı'nın sessiz kalmaması gerektiğini belirtti ve "Bu aşağılık fiili işleyen faillere gereken ceza verilmeli ve şehit kanları ile sulanan cennet vatan ülkemizden bir an önce sınır dışı edilmelidirler” değerlendirmesinde bulundu.
 Diyanet-Sen, Adana’daki İncirlik Üssü’nde ABD ’li askerlerin 10’uncu Tanker Üs Komutanlığı’ndaki camiye saldırıp, zarar verdiği haberleri üzerine yaptığı açıklamada, “İncirlik üssünde yaşanılan çirkin olay kabul edilemezdir. İslami değerlere, Müslümanların ibadethanesine böyle bir saldırı yapıp camiye zarar veren insanlıktan nasibini almamış Amerikan askerleri hakkında gerekli işlemler yapılmalıdır” dedi. Türk Diyanet Vakıf-Sen Genel Başkanı Nuri Ünal imzasıyla yapılan açıklamada, Amerikalı askerlerin Irak’ta camilerde yaptıklarının tüm dünya tarafından görüldüğü belirtilerek, “Amerikan askerleri İslami değerlere düşmanlık konusunda önde gidiyorlar. Tüm dünyaya da bu konudaki edepsizliklerini gösterdiler. Irak’ta, Pakistan’da, Guatemala Hapishane’sinde yaptıkları malum.  Şimdi bu hayasızlıklarını ülkemizde de göstermeye cüret etmişlerdir. Onların bu edepsizliklerini kınıyoruz” ifadelerine yer verdi. 
 Konu ile ilgili yetkilileri ve Diyanet İşleri Başkanlığı’nı da göreve çağıran Ünal, açıklamasında şunları belirtti: 
 “Olay her ne kadar Amerikan üssünde geçse de, içeriye giriş olmasa da yaşanan bu ahlaksızlık, edepsizliğe ve çirkin davranışa Diyanet İşleri Başkanlığı sessiz kalmamalı, konuyu gerek ABD, gerekse Türk yetkilileri ile görüşmelidir. Bu olayın üstü kapatılmamalıdır. Bu aşağılık fiili işleyen faillere gereken ceza verilmeli ve şehit kanları ile sulanan cennet vatan ülkemizden bir an önce sınır dışı edilmelidirler.”
 ANKA
  