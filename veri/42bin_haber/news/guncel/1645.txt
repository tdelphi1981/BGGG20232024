Tefecilik çetesi çökertildi : 42 gözaltı
Denizli'de, nakit paraya ihtiyacı olan veya kredi kartı borcunu ödeyemeyen kişilere, zor durumlarından faydalanıp yüksek faizle borç para veren tefecilik çetesi, polisin düzenlediği operasyonla çökertildi.
42 kişinin gözaltına alındığı operasyonda, kurulan şirketler adına bankalardan alınan 24 pos cihazı ve borçlu kişilere ait 446 kredi kartı ele geçirildi. Operasyon kapsamında gözaltına alınanların banka hesaplarıyla mal varlıklarına da el konuldu.

Denizli Emniyeti Kaçakçılık ve Organize Suçlarla Mücadele Şube Müdürlüğü ekipleri, haksız ekonomik çıkar sağlamak amacıyla örgütlü olarak tefecilik yaptığı öne sürülen çeteye yönelik 6 ay önce takip başlattı. Çetenin nakit paraya ihtiyacı olan veya kredi kartı borçlarını ödemekte zorlanan kişilere komisyon karşılığında, kredi kartıyla kontör satışı ya da altın satmış gibi göstererek faizle para verdikleri belirlendi. Ayrıca çete üyelerinin kredi kartı borcunu ödeyemeyen mağdurların, borçlarını faiz karşılığında kapatıp, kredi kartını alarak her ay pos cihazından kendi hesaplarına taksitli halde para aktırdıkları ortaya çıktı.

BİNLERCE LİRALIK VERGİ KAÇIRMIŞLAR

Vergi kaçırdıkları da saptanan şüphelilerin yakalanması için polis, Denizli başta olmak üzere İzmir ve Trabzon'da geçen cumartesi günü eş zamanlı operasyon düzenledi. 42 kişinin gözaltına alındığı operasyonda ev ve işyerlerinde yapılan aramalarda 34 pos cihazı, 446 kredi kartı, 2 milyon 225 bin TL değerinde 721 kredi kartı ödeme fişi, 26 banka hesap cüzdanı, borçlulara ait çeşitli belge ve kimlik, içinde alacakların yazılı olduğu 5 ajanda, 2 ruhsatsız av tüfeği ve 2 kurusıkı tabanca ele geçirildi. 

MAL VARLIKLARINA EL KONULDU

Emniyette sorgulanan 42 kişiden 29'u ifadelerinin alınmasının ardından serbest bırakıldı. Gözaltındaki 13 kişinin ise, 25 ayrı banka hesabındaki 53 bin 275 TL, 200 dolar, 4 otomobil, 134 bin TL değerinde 13 çek, 108 bin 870 TL değerinde 12 senet ile sahibi oldukları bütün mal varlıklarına mahkeme kararıyla el konuldu.

BİNLERCE LİRA KAZANMIŞLAR

Çete üyelerinin banka hesap hareketlerinde yapılan incelemelerde sadece bir kişinin pos tefeciliğinden aylık yaklaşık 100 bin TL para kazandığı, zanlıların pos cihazından kredi kartı geçerek KDV'si yüzde 0 olan kontör satışı ve KDV'si yüzde 1 olan altın satışı yapılmış gibi gösterdikleri ortaya çıktı. Dün adliyeye sevk edilen 13 kişi, çıkarıldıkları mahkeme tarafından tutuksuz yargılanmak üzere serbest bırakıldı.