BDP heyeti Kuzey Irak'ta
Öcalan'ın mektubunun Kandil'e gönderildiğini kaydeden Demirtaş, operasyonları eleştirdi
BDP eşbaşkanları Selahattin Demirtaş ve Gülten Kışanak, Demokratik Toplum Kongresi (DTK) Eş Başkanı, Mardin Bağımsız Milletvekili Ahmet Türk, DTK Eş Başkanı, Van Bağımsız Milletvekili Aysel Tuğluk ve BDP Diyarbakır Milletvekili Altan Tan ile saat 00.30'da THY uçağıyla Irak'ın kuzeyindeki Süleymaniye kentine gitti. 

BDP Genel Başkanı Demirtaş, Atatürk Havalimanı'nda gazetecilere yaptığı açıklamada, heyet olarak Süleymaniye ziyareti gerçekleştireceklerini belirterek, 'Programımızın gidişatına göre bir Erbil ziyareti de olabilir. Orada Kürdistan hükümetinin ve değişik partilerin temsilcileriyle bir araya geleceğiz, ki karşılıklı değerlendirmelerimiz olur. Uzun bir seyahat olmayacak. 1-2 gün içinde çalışmalarımızı tamamlayıp geri döneceğiz' diye konuştu. 

Bir gazetecinin, 'Heyet içerisinde Kandil'e gidecek olan var mı?' şeklindeki sorusuna karşılık da Demirtaş, 'Yok. Biz mektubu başka yöntemlerle gönderdik. Mektup ulaşmış olmalıdır diye düşünüyoruz. Mektubun cevabı aynı yöntemlerle geri gelirse bizler de İmralı'ya cevabın ulaşması için katkı sunacağız sadece' dedi.BDP Genel Başkanı Selahattin Demirtaş, sözlerini şöyle sürdürdü: 

'Şunu da söylemek istiyorum; Sayın Başbakan çoğu zaman yaptığı çağrılarda, 'Silahlarını alıp ülkenin dışına çıksın' diye bir ifade kullanıyor. Ama ülkenin dışında bulunanlara, Kandil'e sürekli hava saldırıları oluyor. Bugün de biliyorsunuz bir hava operasyonu gerçekleştirildi. Böylesi bir tutum, böylesi bir politikayı biz çok tehlikeli olarak değerlendiririz. Eğer Sayın Başbakan, ortada bir eylem hazırlığı yokken, PKK'nın bir eylem girişimi yokken, buna rağmen bu tip şeyleri onaylıyor, bizzat emir vererek yaptırıyorsa, bu çok tehlikeli bir iştir. Böylesi süreçler için en ciddi güven bunalımı yaratacak, en ciddi kaygı yaratacak girişimler bu girişimlerdir diye düşünüyoruz. Bir yandan çözüm için mektup gidiyor Kandil'e, öbür taraftan da hava saldırısı için savaş uçakları gidiyor. İkisi aynı anda ciddi bir tutarsızlık, çelişkidir diye düşünüyoruz.'