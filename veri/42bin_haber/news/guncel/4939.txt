5 lira için arkadaşını bıçakladı
FATİH'te, istediği 5 lirayı vermediği için tartıştığı arkadaşı Ramazan Şenoğlu'nu (56) bıçaklayarak öldürdüğü ileri sürülen Metin A.(50) adliyeye giderek teslim oldu. Metin A'nın polisteki ifadesinde, eşinden boşandıktan sonra ortada kalınca kendisine dükkanında kalacak yer veren arkadaşı Şenoğlu'nu öldürdüğünü itiraf ettiği belirtildi.
Seyitömer Mahallesi Ondalıkçı Sokak 15/A'daki dükkanında 1 Mart'ta, Ramazan Şenoğlu, göğsünden 14 bıçak darbesiyle öldürülmüş halde bulundu. Olayla ilgili çalışma yapan Cinayet Büro Amirliği ekipleri, öldürülen Ramazan Şenoğlu'nun eşinden boşandıktan sonra ortada kalan arkadaşı Metin A.'ya boş olan dükkanında kalacak yer verdiğini belirledi. 6 aydır dükkanda kalan Metin A.'nın da cinayetin ardından ortadan kaybolduğu belirlendi. Cinayetin faili olarak aranmaya başlanan Metin A. dün Bakırköy Adliyesi'ne giderek nöbetçi savcıya teslim oldu.

Gözaltına alınarak Asayiş Şube Müdürlüğü'nde sorgulaması yapılan Metin A., cinayeti itiraf etti. Metin A. ifadesinde, alkollü oldukları sırada 5 lira istediği Ramazan Şenoğlu ile tartıştığını ve tartışmanın kavgaya dönüşmesi sonucu sinirlerine hakim olamayarak arkadaşını bıçaklayarak öldürdüğünü anlattı. Emniyetteki işlemlerinin ardından Çağlayan'daki İstanbul Adalet Sarayı'na sevk edilen Metin A. tutuklanarak cezaevine gönderildi.