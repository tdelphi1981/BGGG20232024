Töre infazıyla kayıplar listesinde
Töre cinayetinde şaşırtan karar,ceset yoksa aileye ceza yok.
Öğretmeniyle yasak aşk yaşadığı iddiasıyla aile meclisi kararıyla 13 yıl önce telle boğularak öldürülen Çimen Yüksel'in cesedi bulunamayınca cinayeti işleyen babası Yaşar Yüksel ve kardeşleri Seven, Savaş ve İzzet Yüksel beraat etti. Çimen Yüksel, kayıp kişiler statüsüne alındı. 19 yaşındaki Çimen, Küçükçekmece'de 2000 yılında ortadan kayboldu. Aradan geçen 9 yıl sonra kardeşlerden biri cinayeti itiraf etti. Buna göre baba emir verdi. Savaş, 18 yaşındaki Çimen'in omuzuna bastırdı, Seven, kollarını tuttu, İzzet ise elindeki kabloyla talihsiz kızı boğarak öldürdü. Anne Şerife Yüksel ise tüyler ürperten cinayeti izledi. Bu itiraf üzerine baba ve oğulları tutuklandı. İtirafçı kardeş Savaş Yüksel'in cesedi gömdüklerini iddia ettiği 5 ayrı yerde yapılan kazılarda Çimen'in cesedine rastlanamadı. Ancak buna rağmen Bakırköy 7. Ağır Ceza Mahkemesi'nde 25 Mart 2010 tarihinde açılan dava yürümeye devam etti.

Kayıplar listesine alındı
Cinayeti kardeşlerden Savaş Yüksel, itiraf ederken diğer sanık aile üyeleri ise Savaş Yüksel'in akli dengesinin yerinde olmadığını ileri sürerek suçlamaları reddetmişti. 
Dosyada Savaş Yüksel'in ifadesinden başka Çimen Yüksel'in öldürüldüğüne dair delil bulunamadığı için Savaş Yüksel'in haricindeki bütün sanıklar tutuksuz yargılanmak önceki celselerde tahliye edildi. Davanın dünkü karar duruşmasında ise mütalaasında, "Savaş Yüksel'in beyanı dışında kesin delil elde edilemediği anlaşıldığından tüm sanıkların beraatına karar verilmesi mütalaa olunur" dedi. Savcı Çimen Yüksel'in ise kayıp statüsünde tutularak aranmasının devam etmesini mütalaa etti. Çimen Yüksel'in kayıp kişiler statüsünde tutulmasına karar veren mahkeme heyeti, 5 sanığın Çimen Yüksel'in cesedi bulunamadığı için beraatına karar verdi. SEDA ÇAKMAK İSTANBUL