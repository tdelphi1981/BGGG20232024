Adalet Bakanlığı memur alacak
Adalet Bakanlığı, Ceza ve Tevkifevleri Genel Müdürlüğü; taşra teşkilatına, 'İnfaz ve Koruma Memuru Öğrenci Alımı' yapacak.
 Bin 988 adet infaz ve koruma memurluğu için başvurular 23 Kasım 2012 tarihinde başlayacak. 6260 sayılı 2012 Yılı Merkezi Yönetim Bütçe Kanunu'na göre açıktan atama izni aranmaksızın 2011 yılında emeklilik, ölüm, istifa ve nakil sonucu ayrılan personelin yarısı kadar kadro ile 6291 sayılı yasa ile Genel Müdürlüğe ihdas edilen kadrodan personel ihtiyacının giderilmesi için alım gerçekleştirilecek.
 Başvurular, 30 Kasım 2012 günü mesai saati bitiminde sona erecek ve sözlü sınav ve mülâkatın yapılacağı Ankara, Bakırköy, Erzurum veya Kahramanmaraş Adlî Yargı İlk Derece Mahkemesi Adalet Komisyonu başkanlıklarına ya da mahallî cumhuriyet başsavcılıklarına yapılacak.
 Başvuru evrakı, masrafı ilgilisinden alınmak suretiyle mahallî cumhuriyet başsavcılıklarınca, aynı gün acele posta servisi ile sözlü sınav ve mülâkatın yapılacağı Adlî Yargı İlk Derece Mahkemesi Adalet Komisyonu Başkanlığı'na gönderilecek. Mahallî cumhuriyet başsavcılıklarına yapılan başvurularda, başvuru evrakının taranarak, ivedi UYAP üzerinden ve fiziki olarak sınavı yapacak ilgili komisyona gönderilmesi gerekiyor.
 Adaylar, sadece atanmak istedikleri kurumun bağlı olduğu yer, adli yargı ilk derece mahkemesi adalet komisyonu başkanlığını tercih etmek suretiyle başvuruda bulunabilecek. Birden fazla komisyona başvurulması durumunda başvurular geçersiz sayılacak, bu şekilde sınava girenler kazanmış olsalar dahi öğrenciliğe kabul edilmeyecek.
 Sözlü sınav ve mülâkata; merkezî sınavda (KPSS) en az 70 puan alan öğrenci adaylarından, bakanlıkça belirlenen kadro sayısının 5 katı infaz ve koruma memurluğu öğrenci adayı, hukuk fakültesi veya adalet meslek yüksekokulları mezunlarına öncelik verilmek suretiyle çağrılacak. İnfaz ve koruma memurluğu öğrenci adaylığında, atama yapılacak yer adlî yargı ilk derece mahkemesi adalet komisyonu başkanlıkları için kadro sayısının 5 katı ayrı ayrı belirlenecek.
 Sınava alınacak öğrenci adayları, sözlü sınav ve mülakat tarihinden önce sınavın yapılacağı komisyonların ilan panolarında, aynı zamanda sınavın yapılacağı yer cumhuriyet başsavcılığının internet sitesinde 7 Aralık 2012 tarihinde ilan edilecek, ayrıca, yazılı bildirim yapılmayacak. Sınav yeri ise Ankara, Bakırköy, Erzurum ve Kahramanmaraş adli yargı ilk derece mahkemesi adalet komisyonu başkanlıkları.
 Boy-Kilo Ölçümü ve Sınav Tarihi: İlan edilen kadro sayısının 5 katı adayın boy-kilo ölçümü 10-11 Aralık 2012 tarihleri arasında yapılacak. Boy-kilo şartını taşıyanların 13 Aralık 2012 ve devam eden günlerde sözlü sınav ve mülâkatı yapılacak. Belirlenen tarihlerde herhangi bir nedenle boy-kilo ölçümü ile sözlü sınava ve mülakata katılmayanların mazeretleri kabul edilmeyecek.
 Sözlü sınav ve mülakata, lisans mezunları için 2012- KPSSP3,  önlisans mezunları için 2012 KPSSP93, ortaöğretim mezunları için 2012- KPSSP94 puan türünden 70 ve daha yukarı puan almış olmak şartı aranacak. Sınav sonuç listesi, sözlü sınav ve mülâkatı yapan adlî yargı ilk derece mahkemesi adalet komisyonu başkanlıklarına, sınavın bitimini takip eden üç gün içinde ilân edilecek.
 Eğitim görenler, eğitim süresi içinde kendilerine öğretilen konularda yazılı, sözlü veya uygulamalı sınava alınacak. Hizmet öncesi eğitimi başarı ile tamamlayan infaz ve koruma memurluğu öğrencilerinin infaz ve koruma memurluğuna atamaları yapılacak. Başarısız olan öğrencilerin eğitim merkezi ile ilişiği kesilecek.
 Başarısızlıkları veya sağlık durumları haricinde herhangi bir nedenle öğrenciliği sona erdirilenler veya isteği ile öğrencilikten ayrılanlar, mecburi hizmet süresini tamamlamadan görevinden çekilenler ile göreviyle ilişiği kesilenlerden, kendileri için yapılmış bulunan bütün giderler iki katı fazlasıyla birlikte geri alınacak. Hizmet öncesi eğitim görerek ataması yapılanlar, her öğretim yılı karşılığında iki yıl süre ile mecburî hizmetle yükümlü.
 CİHAN
  