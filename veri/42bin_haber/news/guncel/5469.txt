Suriye'den gelen telefon bir aileyi yıktı
Rize'de minare ustası Hasan Yazıcı'yı telefonla arayan bir kişi, 22 yaşındaki oğlu Burak Yazıcı'nın Suriye Devlet Başkanı Beşar Esad'a karşı savaşırken şehit düştüğünü söyleyip, telefonu kapattı. Haberin ardından büyük üzüntü yaşanan Yazıcı ailesinin evine taziye ziyaretleri başladı.
Yiğitler Köyü'nde yaşayan Hasan Yazıcı'ya saat 15.00 sıralarında telefon geldi. Suriye'den aradığını ve arkadaşı Burak Yazıcı'nın Suriye Devlet Başkanı Beşar Esad'a karşı savaşırken şehit düştüğünü söyledikten sonra telefonu kapattı. Aldıkları haber üzerine büyük acı yaşayan baba Hasan Yazıcı, oğlunun 3 ay önce yasadışı yoldan Suriye'ye giriş yaptıktan sonra Türkiye'ye döndüğünü belirterek şunları söyledi: "Rize'de polis oğlumu gözaltına aldı. Kaçak yollarla Suriye'ye geçtiği gerekçesiyle bin lira para cezası kesildi. Oğlum burada bir ay kaldıktan sonra evden çıkıp kayıplara karıştı. Gitmeden önce, 'Esad'ın adamlarından bir kaçının kellesini alıp şehit olmam lazım. Allah yolunda cihat edemezsem bunun cevabını ahirette veremem' diyordu. Sınırdan nasıl geçti? Dışişleri ve İçişleri Bakanına sesleniyorum; bu gençler Suriye'ye nasıl geçiyor? Oğlum pasaportsuz nasıl ülke değiştiriyor?" 

CENAZESİ GETİRİLMEZSE AĞIR EYLEM YAPACAĞIM

Oğlunun Suriye'ye nasıl geçtiğini hala anlayamadığını söyleyen Hasan Yazıcı, "Bu ülkenin sınırı yok mu? Nasıl sınırdan karşıya geçebiliyor? İllegal yollardan sınırı geçmek bu kadar kolay mı? Ben oğlumun cenazesi istiyorum. Cenazesi Türkiye'ye getirilemezse ağır bir eylem yapacağım. Suriye'den arayan kişi oğlumun cenazesinin Esad'ın askerlerinin tarafında kaldığını, ancak kendi ellerindeki askerlerle cenazeleri takas etmeye çalıştıklarını anlattı. Cenazeyi alabilirlerse bize ulaştıracaklarını söyledi" dedi. Oğlunun cesur bir genç olduğunu anlatan Yazıcı, "Oğlum çok iyi bir gençti. Cesaretliydi. Esad'ın tüm ordusunu karşısına alacak kadar cesurdu" diye konuştu. 

4 çocuk annesi Tulin Yazıcı'da oğlunun fotoğrafına bakarak gözyaşı döktü. Ailenin evine taziye ziyaretleri başladı.