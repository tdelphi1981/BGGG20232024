CHP'li vekil NATO'ya başvurdu
CHP Malatya milletvekili Veli Ağbaba, Kürecik'te bulunan radar üssünü ziyaret etmek için NATO'ya başvurdu. 
Daha önce Milli Savunma Bakanlığı, Genelkurmay Başkanlığı ve Dışişleri Bakanlığı'na yaptığı başvuruların olumsuz yanıtlandığını belirten Ağbaba, şimdi NATO nezdindeki Türkiye daimi temsilciliği'nden yanıt bekliyor. 
Veli Ağbaba, dilekçesinde "Malatya milletvekili olarak, radar tesisini ziyaret etmek istiyorum" diye yazdı. 
Ağbaba, başvuruyla ilgili açıklamasında, Kürecik'teki üssün NATO'nun resmi internet sitesinde görünmediğini belirterek, "burası NATO'ya ait değil, burası bir Amerikan üssü" iddiasında bulundu. 
Üste sadece ABD askerlerinin olmasının bu durumu kanıtladığını söyleyen Ağbaba, "bir milletvekili kendi seçim bölgesindeki bir üsse giremiyorsa bu milli iradenin ve Meclis'in düştüğü durumu gösterir" diye konuştu.