Kaç komutan madalya aldı?
Milli Savunma Bakanı İsmet Yılmaz, 83 orgeneral/oramirale TSK Şeref Madalyası, 200 askeri personele de TSK Üstün Hizmet Madalyası verildiğini bildirdi.
 BDP Grup Başkanvekili Pervin Buldan'ın soru önergesini yanıtlayan Yılmaz, TSK Savaş Takdirnamesi Madalya ve Nişan Yönetmeliği gereğince, bir yıl Kuvvet Komutanlığı veya Jandarma Genel Komutanlığı görevi yapanlara TSK Şeref Madalyası, orgeneral ve oramiral rütbesine terfi edenlere ise TSK Üstün Hizmet Madalyası verildiğini belirterek şöyle dedi:
 1972'DEN BUGÜNE TOPLAM SAYI
 "28 Kasım 2012 tarihinde Genelkurmay Başkanlığı Karargahında yapılan törenle; Kuvvet Komutanlığı ve Jandarma Genel Komutanlığı görevlerinde birer yılını dolduran Kara Kuvvetleri Komutanı Orgeneral Hayri Kıvrıkoğlu'na, Deniz Kuvvetleri Komutanı Oramiral Emin Murat Bilgel'e, Hava Kuvvetleri Komutanı Orgeneral Mehmet Erten'e ve Jandarma Genel Komutanı Orgeneral Bekir Kalyoncu'ya TSK Şeref Madalyası; YAŞ kararı ile orgeneralliğe terfi eden 2'nci Ordu Komutanı Orgeneral Galip Mendi'ye TSK Üstün Hizmet Madalyası verilmiştir." "TSK Şeref Madalyası" uygulamasının 1972 yılında başladığını ve 83 orgeneral/oramirale verildiğini ifade eden Milli Savunma Bakanı, "TSK Üstün Hizmet Madalyası uygulaması ise 1973 yılında başlamış ve bugüne kadar 200 askeri personele verilmiştir" dedi. (ANKA)
  