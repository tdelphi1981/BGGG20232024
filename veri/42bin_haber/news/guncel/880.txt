Ağabeyinin katil zanlısını öldürdü
Kağıthane'de 7 ay önce Uğur Kandemir (38) ile Temel Cihan'ın (60) öldürülmesiyle ilgili soruşturmada 4 kişi gözaltına alındı.
İntikam sebebiyle gerçekleştiği belirlenen cinayetin zanlısı Ali D., sevk edildiği mahkemece tutuklanıp cezaevine gönderildi. Ali D.'nin 2004 yılında öldürülen ağabeyi Cemal D.'nin intikamını almak amacıyla cinayeti işlediği ve bir süredir polis tarafından arandığı öğrenildi.

Kağıthane Gürsel Mahallesi'nde 12 Mayıs'ta yaşanan olayda, sokakta yaşanan kavgada tabancayla vurulan Uğur Kandemir ve Temel Cihan olay yerinde hayatını kaybetmişti. Konuyla ilgili soruşturma başlatan Asayiş Şube Müdürlüğü Cinayet Büro Amirliği ekipleri, Uğur Kandemir'in, 2004 yılında Cemal D.'nin öldürülmesi olayından cezaevinde yattığı ve bir süre önce tahliye olduğunu belirledi. Cinayetin ardından kayıplara karışan Cemal D.'nin kardeşi Ali D.'yi aramaya başlayan polis, Temel Cihan'ın da olay yerinden geçerken yanlışlıkla vurulduğunu belirledi.

Gelen bir ihbarı değerlendiren cinayet büro amirliği ekipleri, Ali D. ve beraberindeki 3 kişiyi daha gözaltına aldı. Cinayet suçlamalarını kabul etmeyen Ali D., sevk edildiği mahkemece tutuklanıp cezaevine gönderildi.