Otomobil, otobüs durağına girdi, 3'ü çocuk 4 kişi yaralandı
Bursa'da, kontrolden çıkan otomobil otobüs durağına girdi. Durakta belediye otobüsü bekleyen anne ve 3 çocuk yaralanarak hastaneye kaldırıldı. 6 yaşındaki Doğukan Al'ın hayati tehlikesinin bulunduğu öğrenilirken sürücü polise verdiği ifadesinde, "Önümdeki araç aniden durunca ben de fren yapmak istedim, o sırada durakta bekleyenlere çarptım." dedi.
Osmangazi ilçesi Haşimişcan Caddesi'nde meydana gelen kazada, Lokman İlkbahar (19) 16 LJA otomobiliyle seyrederken önünde plakası alınamayan bir aracın aniden durması üzerine fren yapmak istedi. Aniden fren yapan otomobil sağa doğru sürüklenerek önce kaldırıma çarptı, ardından belediye otobüs durağına girdi. Kazada otomobilin çarptığı F. Al (34), çocukları Doğukan Al (6) ve Cem E. Al (10) ile yeğeni Ali E. Var (11) yaralandı. Kazanın ardından yerde yatarak şuurunu kaybeden yaralı bir çocuğu kucağına alan vatandaş, yola çıkarak bir otomobili durdurarak küçük çocuğu hastaneye kaldırdı. Sağlık ekiplerinin müdahalesinin ardından sedyeye konulan anne F. Al ise "Çocuklarım nerede?" dedi. Yaralılardan F. Al Muradiye Devlet Hastanesi'ne, Doğukan Al Medikal Park Hastanesi'ne, Cem E. Al ve Ali E. Var Uludağ Üniversitesi Tıp Fakültesi Hastanesi'ne kaldırılarak tedavi altına alındı. Doğukan Al'ın hayati tehlikesinin bulunduğu öğrenilirken diğer yaralıların sağlık durumlarının iyi olduğu belirtildi. 

Kaza sonrası otobüs durağı adeta savaş alanına döndü. Polise ifade veren F. Al, "Çocuklarım ve yeğenimle birlikte belediye otobüsü beklediğimiz sırada üzerimize gelen otomobil bize çarptı." dedi. F. Al, çocukları ve yeğenine çarpan otomobil sürücüsünden şikayetçi olduğunu kaydetti. Kazadan yara almadan kurtulan N. Garip isimli vatandaş da otomobil sürücüsünden şikayetçi olduğunu söyledi.

Öte yandan kazaya sebep olan genç sürücünün ehliyetini geçtiğimiz aylarda aldığı öğrenildi. Kazayla ilgili soruşturma başlatıldı. Lokman İlkbahar ise polise verdiği ifadesinde, "Önümde plakasını alamadığım araç aniden durdu. Araca çarpamamak için frene bastım ve direksiyonu sağa doğru kırdım. Otobüs durağı önündeki kaldırıma çarptım. Yerde yaralılar olduğunu gördüm, nasıl çarptığımı bilemiyorum." dedi.