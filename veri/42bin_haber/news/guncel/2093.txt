"Dünyada ilk olurum!"
Fransa'da öldürülen PKK'lı kadının evine taziye ziyaretine giderek tartışma yaratan CHP Tunceli milletvekili Hüseyin Aygün disipline sevk edilecek mi merak konusu. CNN Türk'e konuşan Aygün, "partimden ihraç edilirsem, taziyeye gittiği için soruşturulan dünyadaki ilk milletvekili olurum" dedi. Çağdaş Hukukçular Derneği'ne destek için iki gündür İstanbul Çağlayan'da bekleyen Aygün CNN Türk'e konuştu. 

Hakkındaki "saatli bomba" yorumları için "doğru, aykırı şeyler yaptığımı kabul ediyorum. Etliye sütlüye karışmayan bir vekil olmadığımı biliyorum" ifadesini kullandı.

Yaptıklarının sol partilerde kabul edilebilir olduğunu savunan Aygün taziye ziyaretine gittiği için pişman olmadığını vurguladı. 

Aygün'ün Genel Başkan Kemal Kılıçdaroğlu ile yarın görüşmesi bekleniyor. CHP kulislerinde Aygün'ün disipline sevkedilebileceği ya da istifaya zorlanabileceği konuşuluyor.