'Herkes Şirince'de yerini ayırtsın'
Kültür ve Turizm Bakanı Ertuğrul Günay'dan Şirince çağrısı...
 Kültür ve Turizm Bakanı Ertuğrul Günay, 21 Aralık'ta kopacak kıyamet söylentisinde, dünyada zarar görmeyecek iki yerden biri olduğuna inanılan İzmir'in Selçuk İlçesi'nin Şirince Köyü'ndeki turizm harekliliğini değerlendirdi. Günay gülerek, "Herkes Şirince'de yerini ayırtsın" dedi.
 Kültür ve Turizm Bakanı Ertuğrul Günay, eşi Gülten Günay ile birlikte, Başbakan Recep Tayyip Erdoğan'ın eşi Emine Erdoğan'ın açılış konuşmasını yapacağı panele katılmak için geldiği İzmir'de basın mensuplarının sorusu üzerine, 21 Aralık'ta kopacağı öne sürülerin kıyamette dünyada zarar görmeyecek iki yerden biri olduğuna inanılan Selçuk'un Şirince Köyü'ndeki `kıyamet turizmi'ni değerlendirdi. Bakan Günay, bu konudaki soruyu gülümseyerek şöyle yanıtladı:
 YER BULAMAYANLAR ENDİŞE ETMESİN
 "Bütün efsaneler, bütün mitolojik hikayeler, bütün buna benzer dünya çapında tanıtım yapmaya yarayan öyküler, bizim için önemlidir. Ben bu efsaneyi değerlendiriyorum ve önemsiyorum da aynı zamanda. Herkes Şirince'de yerini ayırtsın, ama Şirince'de yer bulamayanlar endişe etmesinler. İnşallah 22 Aralık sabahı da iyilikle güzellikle hep birlikte görüşeceğiz."
  