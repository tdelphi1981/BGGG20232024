İstifasına gay lobisi mi neden oldu?
Papa 16. Benediktus'un, Vatikan'da bazı kardinallerin başı çektiği bir gay lobisinin seks skandalları ve şantaja bulaşmaları nedeniyle istifa ettiği öne sürüldü. Şubat ayı sonunda görevinden resmen feragat edecek olan Katolik aleminin ruhani lideri Papa 16. Benediktus'un, Vatikan'da bazı kardinallerin başı çektiği bir gay lobisinin seks skandalları ve şantaja bulaşmaları nedeniyle istifa ettiği öne sürüldü. 

İddianın sahibi, konu hakkında derin bir araştırma yazısı hazırlayan İtalyan Panorama dergisi ve aynı editoryal gruba bağlı, ana akım gazetelerden La Repubblica. Söz konusu yayınlara göre Papa, Vatikan'dan dışarıya belge sızdırılmasıyla ilgili patlak veren "Vatileaks" ile ortaya dökülen seks skandallarının ağırlığını kaldıramadığı için görevini bırakmayı tercih etti. İddiaların ise, baş uşak Paolo Gabriele'nin, Papalık'a ait özel belgeleri basına sızdırmasının ardından, olayı derinlemesine araştırması için bizzat Papa 16. Benediktus'un görevlendirdiği 3 kardinalin hazırladığı 300 sayfalık rapora dayandığı belirtiliyor. Panorama dergisi, Julian Herranz, Jozef Tomko ve Salvatore De Giorgi'den oluşan bu kardinalleri, “007 Kardinaller" olarak niteledi. 

Kırmızı dosya Papa'nın kasasında

Kırmızı bir dosya içinde sunulan ve Papa'nın da kasasına koyduğu raporda, kardinallerden oluşan Vatikan Yönetimi'ndeki (Curia Romana) gay lobisinden, çarpık ilişkilerden söz ediliyor. Papalıktaki bu aykırı grubun, ayyuka çıkmamak adına şantaj işlerine bulaştığı da öne sürülüyor. Raporda bu grupların, 10 Emir'in 6. ve 7'ncisi olan “Zina Yapmayacaksınö ve “Çalmayacaksın" buyruğuna karşı geldiklerinin altının çizildiği de belirtiliyor. Raporun, Papalık içinde üst düzeyde konuşlanmış güç ve para odaklı kirli oyunları da detaylı olarak açıkladığı bildiriliyor.

Gizli kaçamaklar

Bu eşcinsel grupların, Roma yakınlarındaki bazı villa ve saunalarda seks yapmak amacıyla gizlice buluştuğu da iddialar arasında. Tek nüshası bulunan raporun 17 Aralık'ta Papa'ya sunulduğu ve bu tarihten sonra görevi bırakma kararı aldığı belirtildi. Raporun seçilecek olan yeni Papa'ya da iletileceği vurgulandı. Raporu hazırlayan 3 kardinal, yaşları 80'i geçtiği için Papalık seçimlerine (Konklav) katılamayacak.  

Öte yandan, Vatileaks'in baş kahramanı Paolo Gabriele, “Her şeyi Papa'nın iyiliği için yaptımö diyerek, amacının 'kirlenmiş' olan Kilise'yi gözler önüne sermek olduğunu ifade etmişti.