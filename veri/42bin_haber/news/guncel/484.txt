Askeri sevkiyatlarda kirpiler devrede
Terör riski yüksek bölgelerde asker sevkiyatlarının havadan yapılmasına ilişkin Genelkurmay Başkanlığı'nın yayınladığı emirden sonra, hava şartları nedeniyle yakın bölgelere yapılan sevkiyatlarda, mayınlı saldırılara dayanıklı Kirpi adı verilen zırhlı araçlar da kullanılmaya başlandı. Diyarbakır'dan dün gece askerler Batman'a Kipi ile sevk edildi.
 Genelkurmay Başkanlığı'nın asker sevkiyatlarının havadan yapılmasına ilişkin emrinin ardından, 'Kirpi' adı verilen zırhlı araçlar da asker taşınması için devreye sokuldu. Son zamanlarda Suriye'de yaşanan gelişmeler ve terör örgütünün kış yapılanmasına yönelik operasyonların hız kazanması, bölgeye asker sevkiyatını da artırdı. Daha önce sivil otobüslerle yapılan askeri sevkiyatlar Genelkurmay Başkanlığı'nın yeni sevkiyat planlamasın çerçevesinde Casa uçakları ve helikopterlerle yapılmaya başlandı. Yeni sevkiyat planlamasına mayınlı saldırılara dayanıklı 'Kirpi' araçları da dahil edildi. Uçaklarla havaalanı olan illere getirilen askerler buradan uzak birliklere helikopterlerle, yakın birlikleri ise 'Kirpi' araçlarıyla sevk edilmeye başlandı.
 GENELKURMAY BAŞKANI'NIN HASSASİYETİ
 Yetkililer, kışın hava şartlarının zorluğu nedeniyle helikopterlerin riskli olan bölgelere ulaşımda güçlük çektiğini, bu noktada mayın ve patlayıcı maddelere dayanıklı olan kirpilerin devreye sokulduğunu söyledi. Asker sevkiyatlarında güvenlik önlemlerinin en üst seviyeye çıkarıldığı, bu nedenle de 'Kirpi' adı verilen mayına dayanıklı araçların da devreye sokulduğu belirtildi. Yetkililer, Genelkurmay Başkanı Orgeneral Necdet Özel'in üzerinde hassasiyetle durduğu yeni sevkiyat planlamasından sonra güvenlik risklerinin asgariye düşürüldüğünü de belirtti. Genelkurmay Başkanlığı'nın emrine göre, terör saldırısı riski olan bölgelerde asker sevkiyatlarının yakın bölgelere ve hava şartları nedeniyle helikopterin gitmesinin mümkün olmadığı bölgelere karadan sevkiyatı sadece 'Kirpi' adı verilen mayına dayanıklı zırhlı araçlarla yapılacak.
 HAFTANIN 3 GÜNÜ SEVKİYAT
 Sevkiyat planlaması kapsamında Diyarbakır'da bulunan 7'nci Kolordu Komutanlığı Kabul ve Toplama Merkezi'nde bulunan askerler çevre illere haftanın üç günü Kirpi adı verilen mayına dayanıklı zırhlı araçlarla gönderiliyor. En fazla 13 kişiyi taşıyan bu araçlar, kurşun geçirmez ve mayınlı saldırılara dayanıklılığı ile biliniyor. Lastiği patlasa da 40 kilometre yol alabilen kirpiler olası bir saldırı durumunda olay yerinden hızla uzaklaşabiliyor. Dün gece 30 Kirpi aracı 7'nci Kolordu Komutanlığı'ndan hareket ederek askerleri Batman'daki birliklerine taşıdı. Konvoy halinde seyir eden kirpilere Kobra adı verilen askeri araçlar ve frekans karıştırıcı Jammer'li araçlar da eşlik etti. Batman'a asker sevkiyatı gerçekleştirdikten sonra ise aynı araçlar yine Diyarbakır'a geri döndü.
 MAYINA DAYANIKLI TÜRK ARACI
 Mayına karşı korumalı ve kurşun geçirmez olarak dizayn edilen Kirpi'nin 13 kişilik taşıma kapasitesine sahip. Mayınlı saldırıya uğradıktan sonra kısa sürede onarılarak göreve devam etme yeteneğine sahip olan araçlarda lastik patlaması halinde güvenli mesafeye uzaklaşmayı sağlayan Run-Flat sistemi bulunuyor. Kirpilerde ayrıca değişik arazi şartlarında kullanım imkanı getiren merkezi lastik şişirme sistemi, kış şartları için ısıtma ve yaz şartları için soğutma sistemi bulunuyor.Hızlı yangın söndürme sisteminin bulunduğu araçlarda bulunan koltuklarda mayın patlaması anında basıncı emen özel askı sistemi kullanılıyor. Araçların gövdeleri ise olası bir mayınlı saldırılarda patlamanın şiddetini emmesi özel olarak dizayn ediliyor.
 DHA