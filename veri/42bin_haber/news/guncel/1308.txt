26 kadın ve 21 çocuk Mor Çatı Sığınağı'nda kaldı
2012 yılında Mor Çatı’nın dayanışma merkezine binin üzerinde kadın ulaştı.
 26 kadın ve 21 çocuk Mor Çatı Sığınağı’nda kaldı. Bunlardan 13 kadın ve beraberlerinde bulunan 17 çocuk şiddetten uzak yeni yaşamlar kurdu.
 Mor Çatı Kadın Sığınağı Vakfı 2012 Sığınak Raporu açıklandı. 2012 yılında Mor Çatı’nın dayanışma merkezine binin üzerinde kadının ulaştığı belirtilen raporda, başvuruda bulunan kadınların ve beraberindeki çocukların yaşadıkları şiddetten kurtulmak için Mor Çatı Kadın Sığınağı Vakfı Dayanışma Merkezi’nden sosyal, psikolojik ve hukuksal destek aldıkları bildirildi.
 -“KADINA KARŞI ŞİDDETLE MÜCADELE İÇİN ÇIKARILAN YASALAR UYGULANMIYOR”-
 2012 yılında 26 kadın ve 21 çocuğun Mor Çatı Sığınağı’nda kaldığı, bunlardan 13 kadın ve beraberlerindeki 17 çocuğun şiddetten uzak yeni yaşamlar kurduğuna dikkat çekilen raporda, şu ifadeler yer aldı:
 “Kadına karşı şiddetle mücadele amacıyla çıkarılan yasaların uygulanmaması, Mor Çatı Kadın Sığınağı’nda kalan ve şiddetten uzaklaşma mücadelesi veren kadın ve çocuklar için de büyük sorunlar yaratmaktadır. 2012 yılında çıkarılan 6284 sayılı yasa, sığınaklarda kalan çocukların eğitimlerinin aksamaması için, yeni okullarına devamlarını ‘gizli kayıt’ sistemiyle sağlamaktadır. Ancak, uygulamada sistem doğru işletilmemekte ve çocuklar baba tarafından bulunmaktadır. Sığınakta kalan anne ve çocuklar yerlerini değiştirmek zorunda kalınca çocukların eğitimleri aksamakta, en temel hakları ihlal edilmekte, annelerinin ve kendilerinin güvenlikleri tehlikeye girmektedir.”
 -ŞİDDET BİÇİMLERİ-
 1 yıllık süre içinde Mor Çatı’nın 20 kadın ve çocuk kapasiteli sığınağında kalan kız çocukları ve kadınların yaşlarının 10 ile 50 arasında değiştiği vurgulanan raporda, Mor Çatı’nın sığınağında kalan kadınların ve çocukların maruz kaldıkları şiddet biçimleri şöyle sıralandı:
 “-Çocuklar kullanılarak kadına psikolojik şiddet uygulanması ve boşandığı kocanın çocukları kaçırması,
 -Kadının, kocadan ve kendi ailesinden hem psikolojik hem de ekonomik şiddet görmesi,
 -Koca veya sevgilinin kadının karşısında kendine bıçakla zarar vermesi,
 -Kadının hapis edilmesi, cinsel istismara uğraması, ölümle tehdit edilmesi ve terk edilmesi,
 -Kadının boşandığı koca tarafından tecavüze uğraması, fiziksel ve ekonomik şiddete maruz kalması,
 -Çocukların babadan fiziksel, ekonomik, psikolojik şiddet görmesi,
 -Çocukların ihmal ve istismara uğraması,
 -Baba tarafından anneye uygulanan şiddete tanık olması.”
 -15 KADIN DÜZENLİ ÇALIŞABİLECEKLERİ İŞLERE GİRDİ-
 Sığınakta kaldıkları süreç içerisinde 6 kadının, çocuklarının velayetini alarak, eşlerinden boşandığı, 2 kadının evlilik sürecinde edinilmiş evin mülkiyetini üzerine aldığı belirtilen rapora göre, Mor Çatı’nın, sığınakta kalan kadınlara ve çocuklara verdiği genel ve özel dayanışma desteklerinin sonuçları şöyle:
 “-3 kadın boşanma davası açtı. 2 kadın, 2012’de çıkartılan 6284 sayılı yasa gereği eşini evden uzaklaştırdı.
 -10 kadın barodan adli yardım aldı.
 -1 kadın meslek kursuna gitti ve mesleğine uygun iş buldu.
 -Bir kadına KPSS kursu desteği sağlandı, sınavda barajı geçti ve tercihlerini yaptı.
 -2 kadın yarım kalan eğitimlerini devam ettirebilmek için açık öğretim lisesine kayıt yaptırdı.
 -Yabancı uyruklu bir kadın için UNHCR ile iletişime geçildi, oturma izni alındı ve dil desteği verildi. Ayrıca psikiyatr desteği almaya devam ediyor.
 -ABD vatandaşı olan bir kadına da Türkiye’de doğan çocuğunu yanında götürmesi ve pasaport çıkarması için uluslararası iletişim sağlanarak destek verildi. Ayrıca konsolosluk ilişkileri konusunda desteklendi, uçak biletinin alımı sağlanarak 3 çocuğuyla birlikte ülkelerine dönmeleri sağlandı ve ülkelerinde şiddetten uzak güvenlikli kalabilecekleri sığınak bağlantısı kuruldu.
 -Kanada uyruklu olan ve Türkiye’de kocasının ailesi tarafından çocuğu kaçırılan ve çocuğun pasaportuna el konulan kadına, çocuğunu alması için hem sosyal hem de hukuki destek verildi. Pasaportun yeniden çıkarılması için konsoloslukla ilişki kurulup, çocuğun çıkış izni alındı. Güvenlik riski nedeniyle Türkiye’den çıkışı için dayanışma gösterildi.
 -15 kadın düzenli çalışabilecekleri işlere girdi.
 -32 kadın sığınakta kaldıkları süre içerisinde psikolojik destek aldılar, bazı kadınlar, sığınak sonrasında da bu destekleri almaya devam ettiler.
 -Bir kadın homeopati desteği aldı.
 -2 çocuk için kreş desteği sağlandı.
 -8 çocuk ilköğretime devam etmekte olup, 7 çocuğun okula gizli kaydı yaptırıldı. Ne yazık ki, gizli kayıt sisteminin doğru uygulanmamasından dolayı 4 çocuğun okulları babaları tarafından tespit edildi.
 -Sosyal destek olarak; ders takviyesi, eğitim materyali desteği ve çeşitli kültürel destekler sağlandı.
 -Sosyal aktivite olarak; eğlence-oyun ve deniz etkinlikleri düzenlendi, atölyeler, tiyatro, konser, yaratıcı drama, kültür gezisi imkanları sağlandı.
 -7 çocuğun psikolojik destek alması sağlandı. Sığınaktan ayrılan çocuklar bu desteği almayı sürdürüyor.”
 ANKA
  