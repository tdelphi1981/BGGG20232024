Hatay'da 1 terörist teslim oldu
HATAY'ın Payas İlçesi'ne bağlı Kozludere Köyü'nde jandarmayı arayarak, silahıyla birlikte teslim olan PKK terör örgütü üyesi 25 yaşındaki F.G., tutuklandı.
PKK terör örgütüne 2009'da Muş'tan katılan ve 4 yıldır örgütün silahlı kanadında yer alan F.G., Amanos Dağları'ndan jandarmayı arayarak teslim olacağını bildirdi. F.G.'nin telefonuyla harekete geçen jandarma timleri, Payas'ın Kozludere Köyü'nde, teröristi silahıyla birlikte teslim aldı.

İfadesinde, yıllardır Amanos Dağları'nda örgütün faaliyetlerine katıldığını ve birkaç çatışmada yer aldığını anlattığı öğrenilen F.G.'nin, Muş doğumlu olduğu ve 4 yıl önce terör örgütüne katılarak, Kuzey Irak'ta aldığı silahlı eğitimin ardından, Amonos Dağları'na gönderildiğini söylediği öğrenildi. Jandarmada sorgusu tamamlanan F.G., çıkarıldığı mahkemece tutuklanarak Adana Kürkçüler Cezaevi'ne konuldu.

PKK'nın sansasyonel eylemler gerçekleştirip Amanos Dağları'nda barınan kanadında yer alan teröristin ifadesinde önemli ipuçlarına ulaşıldığı belirtiliyor.