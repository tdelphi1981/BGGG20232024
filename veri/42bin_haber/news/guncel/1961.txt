Başbakan Erdoğan, Gaziantep'te
AK Parti Genel Başkanı ve Başbakan Recep Tayyip Erdoğan, 'Türkiye Cumhuriyeti vatandaşlığı, tezimiz bu. Bu tezimizi sonuna kadar savunacağız. Ayrımcılığı biz istemiyoruz, bölücülüğü biz istemiyoruz. Bununla beraber geleceğe yürüyeceğiz, bir ve beraber' dedi.
Başbakan Erdoğan, Gaziantep Şehit Kamil Kültür Merkezi'nde düzenlenen AK Parti Gaziantep İl Başkanlığı Danışma Meclisi'nde yaptığı konuşmada, 12 Haziran 2011 seçiminde, demokrasi adına, ülke adına, millet adına muazzam bir zafer elde ettiklerini, AK Parti'nin Gaziantep'te yüzde 62 gibi çok yüksek bir oranla güven tazelediğini söyledi.

Bu sonuçta emeği geçen herkese teşekkür eden Erdoğan, bugün kentte yaptıkları açılışlar hakkında bilgi verdi.

Cumhuriyet, demokrasi, ekonomi adına büyük başarıların, tarihi rekorların elde edildiği 2012 yılının geride kaldığını belirten Erdoğan, 'Şimdi önümüzde yeni bir dönem, hassas bir süreç var. 2014 yılının Mart ayında mahalli seçimleri gerçekleştirecek, inşallah güven tazeleyerek, halkımızın itimadını güçlendirmiş olarak yolumuzda ilerleyeceğiz' diye konuştu.

Seçimlere fazla bir zaman kalmadığının altını çizen Erdoğan, her an seçim olacak, her an sandık başına gidilecekmiş gibi hazırlıklı olmaları, şimdiden planlı, programlı, aktif şekilde çalışmaları gerektiğini bildirdi.

-'Hizmet siyasetinin temsilcisiyiz'-

Erdoğan, AK Parti'nin yaptığı hizmetlerin, reformların, ekonomiye, demokrasiye, hukuka, adalete katkılarının iyi ve doğru bir şekilde halka anlatılmasını isteyerek, şöyle devam etti:

'Şunu asla unutmayın, biz AK Parti olarak hizmet siyasetinin temsilcisiyiz. Hizmet siyaseti Türkiye'yi 780 bin kilometrekarelik vatan toprağını, 75 milyon insanı birbirinden asla ayırmadan, asla ötekileştirmeden bir bütün olarak kucaklama siyasetidir. Bizim en büyük farkımız bu. Muhalefet partileri sorunlara çözüm üretmek, toplumu bir bütün olarak kucaklamak yerine hamasete, slogana, tahrike sarılıyor, bölge siyaseti, kimlik siyaseti, zümre siyaseti yapıyorlar. Elinde çekiçten başka bir şey bulunmayan, bütün sorunları çivi olarak görürmüş. Atalarımızın güzel bir sözü. Bunların da hamasetten, slogandan, tahrikten başka reçeteleri yok. Bu süreçte de benzer bir siyaset izliyorlar ve izleyecekler.

Değerli arkadaşlarım sizler benim dava arkadaşlarımsınız, mücadele arkadaşlarımsınız, yol arkadaşlarımsınız. Şu temel ilkelerimizi hiçbir zaman unutmayın, nereye giderseniz gidin bunu bir defa açık, net işleyeceksiniz. Yola çıktığımızda biz bunu söyledik. Ne dedik? 'Tek millet' dedik. Ne dedik? 'Tek bayrak' dedik. Ne dedik? 'Tek vatan' dedik. Ne dedik? 'Tek devlet' dedik. Biz bundan başka bir şey söylemedik. Birileri bunu saptırma gayreti içerisine girebilirler. Diyeceksiniz ki, 'Benim genel başkanımın söylediği budur. Bunun dışında bir şey tanımıyoruz.' Çünkü biz bunu günlerce bunların üzerinde çalışarak bu ilkelerimizi belirledik.'

-'Bunun dışında bir şeyi biz tanımıyoruz'-

'Tek millet, tek bayrak, tek vatan, tek devlet. Bunun dışında bir şeyi biz tanımıyoruz' diyen Erdoğan, şunları kaydetti:

'Niye? Bunlar millet kavramının ne içerdiğini bilmiyorlar. Bunlara 'millet' dediğiniz zaman zannediyor ki millet sadece Türk. Hayır, millet sadece Türk değildir. Milletin içinde Türk'ü de vardır, Kürt'ü de vardır, Laz'ı da vardır, Çerkez'i de vardır, Abaza'sı da vardır. Ne varsa bu ülkede etnik unsur olarak hepsi bu millet kavramının içindedir. Bu kavram aslında bu kadar geniştir. Ama onlar bunu anlayamamışlar, kavrayamamışlar. Hatta kimlik siyaseti yapan bir grup o da bunu anlayamamış, farklı bir grup o da bunu anlayamamış. Bunu bu şekilde, bunun nasıl kapsayıcı olduğunu anlatacağız. Onun için 'tek millet' diyoruz ve bunu biz genişleterek ne dedik? 'Türkiye Cumhuriyeti vatandaşlığı çatısı altında bu milleti toparlayalım.' Onun için kimsenin de böyle bir derdi olmasın. 'Bizi dışladılar.' Yok böyle bir şey. Dışlama söz konusu değil. Türkiye Cumhuriyeti vatandaşlığı, tezimiz bu. Bu tezimizi sonuna kadar savunacağız. Ayrımcılığı biz istemiyoruz, bölücülüğü biz istemiyoruz. Bununla beraber geleceğe yürüyeceğiz bir ve beraber.

'Tek bayrak' dedik. Nedir tek bayrak? Bizim bayrağımız şehidimizin kanından rengini almıştır. Birinci özelliği bu. İkinci özelliği, bağımsızlığıdır. O bağımsızlığın ifadesi hilaldir. Yıldızımız, bizim her şehidimiz yıldızımızdır. Oradan da onu almıştır. Bayrağımızın tanımı bu. Kan, bağımsızlık, şehit. Bununla bütünleşmiş ve bayrağımız ortaya çıkmıştır. Kim bu bayrağımıza karşı çıkıyorsa biz karşısındayız. Biz onlarla beraber olamayız ve bu vatan toprakları içerisinde de aykırı bir şey, ses bizimle beraber yürüyemez. Üçüncüsü 'tek vatan' dedik. 780 bin kilometrekarelik vatan toprakları bizim vatanımızdır. Bu vatanımızın üzerinde de biz kimseye operasyon yaptırmayız. AK Parti iktidarı bunun teminatıdır.'