Tarihçiler ikiye bölündü
Genelkurmay'ın Atatürk'ün boyunun 1.68 değil de 1.74 cm olduğunu açıklaması tarihçileri böldü. Kimi Genelkurmay'ı desteklerken, kimi ise boy üzerinden liderlik tartışması yapıldığı görüşünde.
Genelkurmay Başkanlığı'nca hazırlanan Atatürk Sitesi'nde ulu önder Mustafa Kemal Atatürk'ün hayatından mesajlarına kadar birçok bilgiye yer verildi. Genelkurmay Başkanlığı'nın internet sitesindeki 'Atatürk Köşesi'nden girilen sitede, Atatürk'e dair bilgiler bulunuyor. En çok dikkat çeken ise Atatürk'ün boyu, kilosu ve ayakkabı numarası oldu. Genelkurmay, Atatürkün boyunun kısa olduğu yönündeki iddialara özlük belgeleri yayınlayarak yanıt verdi. Belgelerde Atatürkün boyu bilinenin aksine 1.68 değil, 1.74 cm, kilosu 74-76 kg, ayakkabı numarasının ise 42 olduğu belirtildi. Bu bilgiler tarihçileri ikiye böldü. Atatürk'ün boyunun önemli olmadığını söyleyen tarihçilerin yanında, Genelkurmay açıklamasının, boy tartışması üzerinden liderlik tartışmasını olduğunu belirten tarihçiler görüşlerini şöyle ifade etti:

Boy değil liderlik tartışması

Sabancı Üniversitesi Öğretim Üyesi Prof. Dr. Cemil Koçak: "Daha önce de Atatürk'ün sesi konusunda bir haber yayınlanmıştı. Onun sesin 10'uncu yıl Nutuk'undaki gibi tiz olmadığı son derece gür olduğu haberleri yapılmıştı. Genelkurmay'ın son boy açıklaması da benzer boyutta. Bu kez fiziki özellikleriyle ilgili açıklamalarla onun liderliğine vurgu yapılıyor. Boyunun kısa değil, dönemin ortalamasına uygun olduğu açıklanmış, bu da aynı zihniyetin bir ürünüdür. Tüm buradaki amaç; Atatürk'ün fikri özelliklerini değil de Atatürk'ü aynı zamanda fiziki olarak da güçlü gösterme arzusu. Atatürk'ün görüşlerinin değeri sanki fiziki özellikleriyle eş değer tutuluyor. Ne kadar boyu uzun, sesi gür olursa, bunun onun liderliğini arttırıyor gibi. Boyunun ne olduğu önemli değil. 1.55 cm olsa ne olur? Anlayışa göre kısa boylu ideal lider tipi uygun değil, uzun boylu gür sesli olarak düşünüyor Atatürk. Ama biz boyuyla, ayak numarasıyla ilgilenmiyoruz. Yani Menderes'in ayak numarası Atatürk'ten büyük olsa ne anlama gelir? Hiçbir ülkede bunlara dikkat edilmez. Bunda başka anlamlar var." 

Doğru olanı açıkladılar
Tarihçi Turgut Özakman: "Boyuyla ilgili bir sürü şey uyduruldu. Atatürk'ün boyu 1.74'tür. Atatürk'ten anılar kitabında var. Kendi kitaplarımda da kullanıyorum. Bilinen ifade; boyunun 1.68 olduğu yanlış. Hatta gömlek numarası da 42'dir. Onun hakkında herkes bir şey uydurduğu için, Genelkurmay doğrusunu söylemek istemiştir.

1.68 olduğunu biliyordum 
Tarihçi Prof. Dr. İlber Ortaylı: "Boyunu ben de 1.68 cm olarak biliyordum. Bunun doğrusunu kim biliyor ki açıklama yapmış lüzumsuz konular bunlar. Genelkurmay ne diye açıklama yapıyor anlamış değilim."

Osmanlı arşivinde yazılı 
Türk Tarih Kurumu eski başkanı MHP Milletvekili Prof. Dr. Yusuf Halaçoğlu: "Son dönemlerde Osmanlı'da bir bütün devlet erkanının üst düzey yöneticilerin sicil-i ahval adında bir defteri vardı. Osmanlı arşivinde fiziki durumlarını ortaya koyan bir kitap var . Orada muhtemelen kendi kaleminden el yazısından bilgiler var bilgiyi oradan almış olabilirler. Bizim için boyunun önemi yok zaten."
HABER MERKEZİ