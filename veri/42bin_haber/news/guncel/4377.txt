Çin Seddinden daha değerli
İstanbul Surlarının Çin Seddinden daha önemli tarihi bir miras olduğuna dikkat çeken Prof. Dr. Bozlağan, Surların restore edilerek turizme açılması gerekiyor. Turistlerin tarihi yarımadaya girişlerindeki harabe görüntü ortadan kaldırılmalı dedi.

AMERİKALI turist Sarai Sierra’nın öldürülmesiyle dikkati çeken İstanbul Surları’nın restore edilmesi gündeme geldi. Tarihin en eski kentlerinden birisi olan ve defalarca fethedilmeye çalışılan İstanbul’un 1700 yıllık surları cinayetle birlikte yıkıntı, metruk dehlizler, madde bağımlıları ve evsizlerin mekanı olarak anılmaya başlandı. Marmara Üniversitesi Siyasal Bilgiler Fakültesi Dekanı ve M.Ü. İstanbul Araştırmaları Bilim Dalı Başkanı Prof. Dr. Recep Bozlağan, İstanbul Surları’nın Çin Seddi’nden daha önemli tarihi bir miras olduğuna dikkat çekerek “Surlar bir an önce restore edilerek cafe, seyir terasları, hediyelik eşya mekanları, ressamlar, müzsyenler, zanaatkarlar için oluşturulacak mekanlarla turizme açılması gerekiyor. Bu sayede yerli ve yabancı turistlerin tarihi yarımadaya girişlerindeki metruk ve harabe görüntü ortadan kaldırılmalı” dedi. 1453’e kadar onlarca kez fethedilmeye çalışılan İstanbul, güçlü surları ve 3 kademeli güvenlik sistemiyle Fatih Sultan Mehmet’e kadar dayandı. Fatih’in  döktürdüğü güçlü toplarla 50 günlük kuşatmanın ardından fethedilen surların 22.5 kilometrelik bölümünden bu güne ise sadece yarısı kalabilmiş. İstanbul surlarının bugünkü halinin içler acısı olduğunu belirten Bozlağan, “Bu surların hem dünya hemde Türkiye için anlam ve önemi çok büyük. Çin Seddi’nin tek özelliği uzun olması. Ortalama 6 metre yüksekliğe, 2.5 metre genişliğe sahip bir duvar sistemi. Oysa İstanbul surları, 3 kademeli bir savunma sistemi. Bu surlar 5-6 metrelik temelleri ile tünel kazmayıda imkansız hale getirmiştir. İstanbul’un fethi sırasındada tünellerin çöktüğü ve kullanılamadığı görülmüştür. Ancak Ortaçağ saldırılarına karşı koyan surlar Fatih’in güçlü toplarıyla yıkılabilmiştir” dedi. Bozloğan “Surlar 1988’de restore edilmeye çalışıldı. O zamanki tekniklerin yetersizliği nedeniyle başarılı olunamadı. Günümüz teknolojisiyle yeniden restore edilebilir” diye konuştu. 
TEHDİT ALTINDAKİ 100 MİRAS LİSTESİNDE 
İstanbul Surları’nın Unesco tarafından en fazla tehdit altındaki 100 kültürel miras listesinde olduğunu söyleyen Bozlağan “Tarihi yarımadaya girmeden bakımsız surlarının arasından geçmek zorunda kalıyorsunuz. Osmanlı ordusunun ne kadar güçlü olduğunu göstermek için, Fatih’in ne kadar büyük bir komutan olduğunu göstermek için surları restore etmeliyiz. Bu sayede yılda birkaç milyon turist sadece surlar için İstanbul’u ziyaret edebilir. Efes’e, Ayasofya’ya sahip çıkıyorsak, İstanbul surlarınada sahip çıkmalıyız” dedi.