Başbakan Erdoğan'a özel kıspet
ÇANAKKALE'nin Biga İlçesi'nde kıspet ustası 71 yaşındaki İrfan Şahin, 17 Mart Pazar günü ilçeye gelecek olan Başbakan Recep Tayyip Erdoğan'a hediye etmek üzere minyatür bir kıspet yaptı.
Bu zamana kadar birçok siyasetçi, sanatçı ve iş adamına kıspet diken Biga'nın yarım asırlık ustası İrfan Şahin, bu kez çok özel biri için minyatür kıspet hazırladı. 56 yıldır kıspet diken Bigalı İrfan Şahin'in son olarak diktiği iki minyatür kıspetten biri 17 Mart Pazar günü toplu açılış yapmak için ilçeye gelecek olan Başbakan Tayyip Erdoğan'a hediye edilecek. Diğeri ise Kültür ve Turizm Bakanı Ömer Çelik'e hediye olarak verilecek.

Türkiye'nin çeşitli bölgelerinden bu işe merak saran ve öğrenmek isteyenlere rehber öğretici olarak çalışan İrfan Şahin, yeni çırakların yetişmemesi nedeniyle yağlı güreşlerin geleceğinden endişe ettiğini, yetiştirdiği çırakların bugün mesleğe devam ettiklerini ancak onların da işi bırakma noktasına geldiklerini söyledi. 

Bir zamanların ünlü pehlivanları Kör Sezailer, Ordulu Mustafalar, Kara Alilerin yardımıyla mesleği günümüze kadar getiren ödüllü usta Şahin, tüm pehlivanların kispetlerinin kendi elinden geçtiğini, beden ölçülerini ezbere bildiğini, hatta siparişlerini telefonla alıp kıspet diktiğini anlattı.

Kıspet ustası İrfan Şahin, özel olarak hazırladığı iki minyatür kıspetten birini Başbakan Recep Tayyip Erdoğan'a takdim edecek olmaktan gurur duyacağını ifade etti.