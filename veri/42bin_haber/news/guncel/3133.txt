Bartın Valisi Savur'dan karşılama tepkisi
Bartın Valisi Bülent Savur, Saadet Partisi'ni ziyaretinde kendisini il başkanı yerine yardımcısının karşılamasına tepki gösterdi.
Savur, vali olarak atanması ardından ziyarete gelen siyasi parti temsilcilerine iadeyi ziyarette bulundu.

İl olarak AK Parti İl Başkanlığı'nı ziyaret eden Savur, ardından CHP, MHP ve Saadet Partisi'ni ziyaret etti.

Savur'u, Saadet Partisi İl Başkanlığı'nı ziyareti sırasında İl Başkan Yardımcısı Yaşar Sinoplu karşıladı.

Kendisini karşılayan Sinoplu ile bir iş hanının 5. katındaki parti binasına giren Vali Savur'u burada da il Başkanı Ünal Yurtbay ve parti yönetim kurulu üyeleri karşıladı.

Karşılamanın ardından partililerin, il başkanlığı odasında ağırladığı Vali Savur, il başkanı ve teşkilat mensuplarını tanıtan İl Başkan Yardımcısı Sinoplu'nun sözünü keserek 'Burada il başkanı kim? Beni aşağıda il başkan yardımcısı mı karşıladı? Burada bir yanlış var. Ben buraya yardımcımı mı göndermedim? Bunları öğrenin. Kaldı ki, yardımcımı da başkan karşılar. Ben dedim ki, herhalde il başkanlığını beyefendi aldı, beni o karşılıyor. Bunları öğrenin yanlış yapıyorsunuz. Eğer beni il başkan yardımcısının karşıladığını bilseydim buraya girmezdim. Ben cumhurbaşkanının temsilcisiyim bu memlekette. Beni il başkan yardımcısı karşılayamaz. Arkadaşlar siz siyaset adamısınız. Maksatlı yapmadığınızı biliyorum. Protokolü öğrenin'

-'Halen konuşmaya devam ediyorsun'-

Vali Savur'un bu sözlerinin ardından Sinoplu, il başkanı ve teşkilat mensuplarını tanıtmaya devam etti.

Savur, yine Sinoplu'nun sözünü keserek 'Halen konuşmaya devam ediyorsun. Şu an burada konuşacak olan il başkanıdır. Bu şekilde olursa ben burayı terk ederim. Şu an konuşacak il başkanıdır. Sevgili başkanım lütfen. Bu kadar laftan sonra hala yanlışta ısrar ediyorsunuz yahu. Lütfen çok rica ediyorum. Ben ilk defa size iadei ziyarete geliyorum. Ben burada cumhurbaşkanı, başbakanı, bakanlar kurulunu temsil ediyorum. Ben size hak ettiğiniz değeri verdiğim için buradayım' diye konuştu.

-'Kusura bakmayın'

Saadet Partisi Bartın İl Başkanı Ünal Yurtbay da ilk defa bir vali ziyaretiyle karşılaştıklarını ifade ederek, 'Kusura bakmayın. Bundan sonra muhakkak dikkat edeceğiz' dedi.