Diyabette körlüğe 'kök'ten umut ışığı
Avrupalı bilim adamları kök hücre nakliyle diyabette körlük riskinin azaltılabileceğini ortaya çıkardı.
BİLİM dünyası diyabetin en ciddi yan etkilerinden görme kaybı riskini ortadan kaldırmaya odaklandı. Uluslararası bilim adamlarının katıldığı, diyabette körlük riskini önleme ve tedavi etme yollarının araştırıldığı REDDSTAR projesinde kök hücre nakliyle yapılan deneysel çalışmalar umut vaat etti. Proje hakkında konuşan İrlanda Queens Üniversitesinden Alan Stitt, "Kandaki kronik yüksek şeker seviyesi, gözdeki retinayı besleyen ince kan damarlarını etkileyerek ve gözün arkasındaki ışık hassasiyetli dokuyu öldürüyor. Kalıcı körlüğe yol açan diyabetik retinopatinin tedavisinde kemik iliğinden alınan yetişkin kök hücreleri kullandık. Zira, retinadaki incecik kan damarları kök hücreler tarafından tamir oluyor ve yenileniyor. Bunun sonucunda ise körlüğü yok etme konusunda aşama kaydedilmiş oluyor" dedi. 

İki yıl sonra insan deneyleri başlıyor

Kök hücreleri akıllı hücreler olarak tanımlayan Stitt, "Çünkü sonuçlardan biliyoruz ki doku nereye gitmelerini istiyorsa oraya gitmek gibi bir yetenekleri var. Dolayısıyla, nerede yeterli kan damarı olmadığını tanımlayabiliyor ve yeni damar gelişimine katkıda bulunabiliyorlar açıklamasını yaptı. Stitt, görme duyusunu geri kazanmak için kullanılacak kök hücre terapisinin iki yıl içinde insanlar üzerinde de denenmeye başlayacağını tahmin ediyor.