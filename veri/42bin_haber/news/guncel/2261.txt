Ölümüne tarih!
Tekirdağ'da kaderine terk edilen asırlık ahşap binalar, can güvenliğini tehdit ediyor. Vatandaşlar, belediyeyi yapıların çökme riskine karşı tedbirsizlikle suçlarken, gece karanlığında evlerin oluşturduğu siluet ise adeta hayalet şehri andırıyor.
Tekirdağ'da sayıları 100 civarında olan ve ilgili yasa gereğince tadilat, restorasyon ve yıkım çalışmaları Anıtlar Kurulu'nun iznine tabi olan tarihi ahşap yapılar, can güvenliğini tehdit ediyor.
 
Kent merkezinde Ertuğrul, Gündoğdu, Yavuz ve Hürriyet mahallelerinde bulunan yaklaşık 100 yıllık geçmişe sahip yapılar, günden güne çürüyor.
 
Kış mevsiminde yakacak ihtiyacını karşılamak amacıyla bazı vatandaşlar tarafından ahşap kısımları alınan yapıların görünümü gece karanlığında ise hayalet şehri andırıyor.
 
Giriş kısımları sökülen, çatıları da hava şartlarına bağlı olarak çöken yapılar, ahşap kolonlar üzerinde duruyor.
 
Çevre sakinleri ise yıllardır süregelen çözümsüzlüğe tepki gösteriyor.
 
Şehrin orta yerinde bulunan va dönem dönem evsizlerle madde bağımlıları tarafından mesken tutulan yapılarda defalarca yangın çıktığını anımsatan mahalle sakinleri, iyileştirme ve restorasyon yapılamaz haldeki metruk binaların yıkılmasını istiyor.
 
Yağmur ve kar nedeniyle bölüm bölüm çöken yapıların çökmesinin an meselesi olduğunu işaret eden çevre sakinleri, etrafa korku veren metruk yapıların yerel yönetim ve Anıtlar Kurulu tarafından kaderine terk edildiğini ileri sürdü.
 
Binlerce nüfusun yaşadığı mahallelerde her gün yüzlerce insanın bu yapıların altından geçtiğini vurgulayan mahalle sakinleri, kentin artık bu manzaralarla anılmasını istemediklerini kaydetti.