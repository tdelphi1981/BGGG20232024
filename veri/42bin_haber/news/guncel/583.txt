Yangında 4 yaşındaki çocuk öldü
Esenler'de 5 katlı bir apartmanda çıkan yangın sebebiyle 4 yaşındaki kız çocuğu öldü, 7 aylık bebek de dumandan etkilendi.
 Yangın, saat 06.00 sıralarında, Tuna Mahallesi 698. Sokak 6 numarada meydana geldi. Apartmanın en üst katındaki dairede klimanın elektrik kontağından çıktığı tahmin edilen alevler, ev sakinlerini uykuda yakaladı. Yangını ilk fark eden ev sahibi Bedia Toka ile apartman sakinlerinin ihbarı üzerine olay yerine Esenler ve Bağcılar itfaiye grupları geldi. Yangın kontrol altına alındı.
 Ev sakinleri Mehmet Toka ve eşi Bedia Toka, 7 aylık çocuklarını yangından kurtardı. Ancak 4 yaşındaki Melisa Nur Toka, yoğun duman ve alevler sebebiyle yaşamını yitirdi. Melisa Nur Toka'nın cesedi, otopsi yapılmak üzere İstanbul Adli Tıp Kurumu Morgu'na gönderildi. Melisa Nur Toka'nın anne ve babası gözyaşlarına boğuldu. Küçük kızın ailesi, geç geldikleri iddiasıyla itfaiye ekiplerine tepki gösterdi.
 CİHAN