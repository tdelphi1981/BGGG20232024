KCK davasında iddianame okunuyor
Silivri Cezaevi'ndeki duruşma salonunda görülen 33'ü tutuklu 44 sanıklı KCK davası, iddianamenin okunması ile devam ediyor.
 İstanbul 15. Ağır Ceza Mahkemesi'nde görülen davanın 6. duruşmasında tutuklu sanıkların tamamı ile 6 tutuksuz sanık hazır bulundu. Duruşmaya beş tutuksuz sanık katılmadı.
 Sanık avukatlarından Sinan Zincir, Türk Tabipler Birliği'nin açlık grevinde olanların sağlık durumlarını takip edebilmek için form hazırladıklarını söyledi. Bu nedenle sanık avukatlarının sağlık görevlileri gibi çalışarak Edirne'den Bolu'ya kadar durumu kritik olan tutuklulara form ulaştırmak için cezaevlerine gittiklerini ve bu nedenle duruşmaya katılamadıklarını söyledi. Burada da 5 tutuklu sanık için form getirdiklerini belirten Zincir, görevliler tarafından bu formları ulaştırmalarına izin verilmediğini savundu.
 Mahkeme Başkanı Ali Alçık da görevlilere hitaben verilmesinde bir sakınca olmadığını söyledi. Bunun üzerine durumlarının kritik olduğu iddia edilen 5 sanık için getirilen formlar, kendilerine ulaştırılması için mübaşire verildi. Kimlik yoklamalarının ardından TRT spikerleri Müge Wöber ve Murat Atıl tarafından iddianamenin 288.  sayfasından itibaren okunması ile duruşmaya başlandı.
 CİHAN