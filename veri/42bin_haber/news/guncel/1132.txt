'Gazeteciliğe devam edeceğim'
Oda Tv davasındaki tutukluluk hali 682 gün sonra sona eren Soner Yalçın, Beyoğlu’nda arkadaşlarıyla yemekte bir araya geldi.
 Çıkışta basın mensuplarının sorularını cevaplayan Yalçın, bundan sonra hayatına kaldığı yerden devam edeceğini, gazetecilik mesleğini sürdüreceğini söyledi. Yalçın, “Bizi içeri atanlar kalemimizi eğeceğimizi, kalemimizi kıracağımızı düşünebilirler. 26 yıllık gazeteciyim. Bundan sonra da gazeteciliğe devam edeceğiz” dedi.
 Yalçın, tahliye olduktan sonra Beyoğlu Asmalı Mescit Caddesi üzerindeki bir restoranda dostları ile biraraya geldi. Yemeğe, Cumhuriyet Halk Partisi (CHP) Denizli milletvekili İlhan Cihaner, İstanbul Barosu eski başkanı Turgut Kazan, gazeteci Hakan Aygün, Ertuğrul Mavioğlu, Tuğçe Tatari ve Yalçın Bayer de katıldı. İçeride 4 saat kalan Yalçın, çıkışta basın mensuplarının sorularını cevapladı.
 Bütün dostları ve arkadaşlarıyla sohbet ettiğini söyleyen Yalçın, "Cezaevine ilişkin sorular sordular. O konuda konuştuk. Bundan sonra da gazeteciliğe devam edeceğiz. Bizi içeri atanlar kalemimizi eğeceğimizi, kalemimizi kıracağımızı düşünebilirler. 26 yıllık gazeteciyim. Bundan sonra da gazeteciliğe devam edeceğiz” diye konuştu.
 Hayatının sonuna kadar gazetecilik yapmakta kararlı olduğunu vurgulayan Yalçın, “Benim için değişen bir şey yok. Hayat devam ediyor. Gerçek ne ise, hakikat ne ise biz orada olacağız. Kim acı çekiyorsa, biz acı çekenin yanında olacağız. Gerçeği sadece halk ister. Dün nasıl halkın yanında gazetecilik yapıyorsam, aynı şekilde devam edeceğim. Hayatımda değişen bir şey yok” şeklinde konuştu.
 Yemeğe katılan ve çıkışta gazetecilerin sorularını cevaplayan Yalçın Bayer ise, “Gazeteciliğin dışında hiçbir şey konuşulmadı. Türkiye yarın güzel günlere gebe. Türkiye'nin iyi yola girmesi lazım. Hukuk nizamının doğru yola sokulması lazım. Hayırlı olsun. Türkiye’de bu olayla belli bir adım atılacak, yılbaşından sonra da hayırlı unsurları göreceğiz” ifadelerini kullandı.