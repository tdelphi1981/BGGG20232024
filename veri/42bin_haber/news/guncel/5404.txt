Şampiyonların takımına 3. Lig'in yolu göründü
Türk futboluna Hakan Şükür, Oğuz Çetin, Aykut Kocaman ve Tuncay Şanlı gibi önemli yıldızları kazandıran Sakaryaspor, Spor Toto 2. Lig'in en son sırasında bulunuyordu.
Bugün İstanbul Güngörenspora 1-0 yenilen Sakaryaspor ligde kalma şansını iyice zora soktu. Yeşil siyahlı takıma 3. Lig'in yolu göründü. 

Tarihinin en kötü günlerini yaşayan Sakaryaspor, 7 Haziran 1965 yılında kuruldu. 1980-1981 sezonunda 2 Lig A Gurubu şampiyonu olarak birinci lige yükseldi. 

1987 - 88 sezonunda Aykut Kocaman, Oğuz Çetin, Turan Sofuoğlu, Engin İpekoğlu, gibi isimlerden oluşan kadrosuyla Türkiye Kupası şampiyonu oldu. Bir sezon sonra Türkiyeyi Kupa Galipleri Kupasında temsil etti. 

Sakaryaspor ayrıca tarihe geçen Hakan Şükür ve Tuncay Şanlı, Oguz Çetin gibi yıldızları Türk futboluna kazandırdı. 1989-1990 yılında 2. Lig'e düşen Sakaryaspor için zor yıllar başladı.

Maddi sıkıntılarla boğuşan Sakaryaspor transfer de yapamayınca Spor Toto 2. Lig Kırmızı Grup'ta yüzü gülmedi. Ligin en çok gol yiyen takımı konumunda bulunan ve sahasında oynadığı maçlarda yalnızca bir galibiyet elde eden takım ligin sonuna demir attı. 

Sakaryaspor yönetim konusunda da büyük sıkıntı yaşadı. Takım yönetimi iki kez kayyuma devredildi. Son olarak takım yönetiminin başına bir taraftar geldi. Tribünde Sarı Meto lakabıyla bilinen Metin Doğrucan Sakaryasporun yeni başkanı oldu. Ancak devam eden yenilgilerle yeni yönetimin de yüzü gülmedi. 

Sakaryaspora Güngören yenilgisinden sonra 3. Lig'in yolu göründü. Bu arada takımın 40 milyon lira borcu olduğu belirtiliyor.