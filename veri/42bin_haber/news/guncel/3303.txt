Sivas'ta tüyler ürperten olay!
SİVAS'ın Yıldızeli İlçesi'nde 36 yaşındaki Metin Ö., iddiaya göre aralarında husumet bulunan 40 yaşındaki Murat Özdemir'in evini basıp tabancayla rastgele ateş etti. Saldırıda, Özdemir'in 4 aylık hamile eşi 38 yaşındaki Leyla Özdemir vücuduna isabet eden mermilerle yaşamını yitirdi.
Olay, dün gece saat 23.00 sıralarında Yıldızeli'ne bağlı Şeyhhalil Beldesi'nde meydana geldi. Beldede yaşayan Metin Ö., iddiaya göre husumetlisi Murat Özdemir ile ailesinin yaşadığı eve baskın yaptı ve içeride tabancayla rastgele ateş etti. Evde bulunan 4 aylık hamile Leyla Özdemir vücuduna isabet eden mermilerle ağır yaralandı. Çağrılan ambulansla Yıldızeli Devlet Hastanesi'ne kaldırılan Özdemir ve karnındaki bebeği kurtarılamadı. Leyla Özdemir'in cesedi otopsi için Cumhuriyet Üniversitesi Tıp Fakültesi Hastanesi'ne götürüldü.

Saldırıyı gerçekleştiren Metin Ö. ise olaydan sonra otomobille kaçtı. Şüphelinin kaçtığı aracın plakasını belirleyen güvenlik güçleri, yakalanması için çalışma başlattı.

Olayla ilgili soruşturma sürüyor.