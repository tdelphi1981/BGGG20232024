Kütahya'da ev çöktü: 5 yaralı
Kütahya'nın Simav ilçesinde, boş durumdaki iki katlı kerpiç evi yıkmaya çalışan 5 kişi, binanın çökmesi sonucu yaralandı. Alınan bilgiye göre, ilçe merkezine 3 kilometre uzaklıktaki Çitgöl beldesinin Cumhuriyet Mahallesi'nde bulunan Ali Baştürk'e (59) ait iki katlı kullanılmayan kerpiç ev, Ali Baştürk ile 4 akrabası tarafından yıkılmaya çalışılırken çöktü.

Enkazdan çevreye saçılan parçaların isabet etmesi nedeniyle yaralanan Ali Baştürk, Ramazan Baştürk (43) ve Çetin Baştürk (28) ile Kamil Kılıçarslan (63) ve Mustafa Kılıçarslan (28), 112 Acil Servis ekiplerince Doç. Dr. İsmail Karakuyu Simav Devlet Hastanesi'ne kaldırıldı.

Yaralıların sağlık durumlarının iyi olduğu bildirildi.

Çöken evin, Simav'da 19 Mayıs 2011'de meydana gelen 5,9 büyüklüğündeki depremde ağır hasar gördüğü için tahliye edildiği öğrenildi.

Bu arada, enkaz alanında jandarma tarafından güvenlik önlemi alınarak, Simav Cumhuriyet Başsavcılığı tarafından olayla ilgili soruşturma başlatıldı.