Kurbanlık satıcılarına uyarı!
Sakarya Emniyet Müdürlüğü ekipleri, hayvan pazarında broşür dağıtarak satıcıları sahte para ve dolandırıcılıklara karşı uyardı.
 Toplum Destekli Polislik Büro Amirliği ekipleri, Erenler ilçesindeki hayvan pazarında kurbanlık satıcılarını sahte parayı gerçeğinden ayırt etme konusunda bilgilendirdi. Kurbanlık satıcıları sahte parayla dolandırıldıklarını anlamaları halinde vakit kaybetmeden polisi aramaları konusunda uyarıldı.
 Polislerin dağıttığı broşürlerde Türk lirasının üzerindeki kabartma baskı, bütünleşik ve gizli görüntü, holografik şerit folyo, filigran, renk değiştiren emniyet şeridine ilişkin detaylı bilgiler yer alıyor.
 -'Polislerimizin yaptığı çalışmayı sonuna kadar destekliyoruz'
 Kurbanlık satıcısı Abdullah Erman, AA muhabirine yaptığı açıklamada, polislerin yaptığı çalışmanın önemli olduğunu belirterek, birçok vatandaşın sahte parayla karşılaştığında ne yapacağını bilmediğini söyledi.
 Kurbanlık satıcısı Necdet Demir ise sık sık sahte parayla karşılaştıklarını ifade ederek, sahte parayı gerçeğinden ayırt etmekte zorlandıklarını, broşürlerin bu konuda kendilerine yardımcı olacağına inandığını vurguladı.
 
  