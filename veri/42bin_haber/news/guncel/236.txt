İstanbul, Aden ile Kardeş Şehir oluyor
İstanbul Büyükşehir Belediye Başkanı Kadir Topbaş ile Yemen'in Aden Valisi Vahid Ali Reşid, yerel işbirliğini kapsayan 'İyi Niyet Mektubu' imzaladı. Bu kapsamda, İstanbul Büyükşehir Belediyesi; Aden'e eğitim, sağlık, ulaşım, katı atık ve toplu konut alanlarında destek verecek.
İstanbul Büyükşehir Belediye Başkanı Kadir Topbaş, kendisini ziyaret eden Yemen'in Aden şehri valisi Vahid Ali Reşid ile 'İyi Niyet Mektubu' imzaladı. Vali Vahid Ali Reşid ve heyetiyle birlikte Ortaköy Feriye Lokantası'nda yemek yiyen Başkan Kadir Topbaş, Yemen ve Aden'in gelişmesi için her türlü bilgi ve birikim paylaşımına hazır olduklarını söyledi.

 İmzalanan 'İyi Niyet Mektubu' kapsamında, İstanbul Büyükşehir Belediyesi, Aden'e eğitim, sağlık, ulaşım, katı atık, toplu konut ve yerel yönetişim alanlarında destek verecek. Teknik heyetlerin karşılıklı ziyaretlerini de kapsayan mektup kapsamında, iki şehir arasında faal bir işbirliği kurulacak.

 İstanbul Büyükşehir Belediyesi'nin bazı bürokratlarının da hazır bulunduğu toplantıda imzalanan 'İyi Niyet Mektubu'nda, iki şehir arasında yerel yönetimler alanında her türlü bilgi ve deneyim paylaşımının sağlanacağı da belirtildi. İstanbul ile Aden arasında ilerleyen günlerde 'Kardeş Şehir' protokolü de imzalanacak.