Diyarbakır'da PKK'ya büyük operasyon
DİYARBAKIR'ın Lice İlçesi Dibek Ormanları bölgesinde faaliyet ve hareket içinde oldukları tespit edilen PKK'lı teröristlere, polis ve jandarma özel harekat timlerinin katıldığı hava destekli operasyon düzenlendi.
Diyarbakır Valiliği, Lice'nin Dibek Ormanları bölgesinde PKK'ya 21 Şubat günü operasyon düzenlendiğini açıkladı. Açıklamada, şöyle denildi:

"Bazı bölücü terör örgütü PKK/KCK'lı teröristlerin faaliyet ve hareket içerisinde olduklarına dair gelen istihbarat bilgileri değerlendirilerek anılan noktalara Jandarma Bölge Komutanlığı'nın sevk ve idaresinde karadan Kirpi tipi zırhlı araçlar, havadan Sikorsky ve silahlı Kobra helikopterler ile destek sağlanarak arama, tarama ve kontrol operasyonu icra edilmiştir. Operasyona Diyarbakır Jandarma Özel Harekat Taburu (JÖH), Silvan Jandarma Komando Taburu, Özel Kuvvet Timleri ve Polis Özel Harekat (PÖH) timleri katılmıştır. İcra edilen operasyon da hava unsurları yanında hedef bölgesine karadan Kirpi tipi zırhlı araçlarla yaklaşılmıştır. Müteakiben kayalık, ormanlık ve karla kaplı çetin arazi koşullarına rağmen, Jandarma Özel Harekat, Polis Özel Harekat ve Komando Timlerinden oluşan birliklerle operasyon planlandığı şekilde başarıyla icra edilmiş ve vukuatsız olarak akşam saat 17.00 da sona ermiştir."

Açıklamada, operasyon alanına girebilecek vatandaşların zarar görmemesi için polis ve jandarma unsurlarıyla yolun kontrol altında tutulduğu belirtilerek, "Operasyon başarıyla icra edilmiş ve güvenlik birimleri bir sorun yaşamadan görev yerlerine intikal etmişlerdir" denildi.