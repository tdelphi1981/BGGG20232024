Evden bankaya diye çıktı, cesedi bulundu!
Pendik'te, dün ailesi tarafından hakkında kayıp müracaatında bulunulan şahıs boğazı kesilmiş halde bulundu. Şahsın, bankaya gitmek üzere evden çıktığı ve bir daha kendisinden haber alınmadığı belirtildi.
Alınan bilgiye göre, Pendik Tenis Kulübü'nün çevresinde sabah saatlerinde çalışma yapan İstanbul Park ve Bahçeler Müdürlüğü ekipleri, duvar kenarında bir erkek cesedinin olduğunu fark etti. Olay yerine sevk edilen polis ekipleri yaptıkları ilk incelemede, şahsın V. T. ve boğazının kesilmiş olduğunu tespit etti. Cesedin bulunduğu alan güvenlik şeridi ile kapatılarak geniş çaplı inceleme başlatıldı. Bu arada, V. T.'nin dün bankaya gitmek üzere evden çıktığı ve bir daha kendisinden haber alınamadığı öğrenildi. Ailenin V. T. hakkında kayıp müracaatında bulunduğu belirtildi. Olay yerindeki incelemeler sürüyor.