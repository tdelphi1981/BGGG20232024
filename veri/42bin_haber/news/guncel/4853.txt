Erdoğan'dan medyaya "İmralı" tepkisi
Başbakan Erdoğan, İmralı süreci ile ilgili medyada çıkan haberler için "Art niyetli haberlere, dedikodulara, söylentilere, medya üzerinden yapılan karanlık operasyonlara, medya aracılığıyla kurulan tuzaklara itibar etmeyin" dedi. Başbakan Erdoğan, Balıkesir’de toplu açılış töreninde yaptığı konuşmada İmralı ile ilgili medyada çıkan haberlere tepki gösterdi.

Erdoğan, çözüm sürecine ilişkin, "Biz açıklama yapmadıkça, teyit etmedikçe bütün söylentiler, dedikodular yalandır, iftiradır, asılsızdır. Ortaya dökülen iftiralar, terörün bitmesini istemeyen, Türkiye'nin büyümesini istemeyen çevrelerin açık bir sabotajıdır" dedi.

"Bunlar sizin karşınıza dedikoduyla söylentiyle sabotajla provokasyonla medya operasyonuyla çıkıyor" diyen Başbakan sözlerine şöyle devam etti:

"İşte bir gazete çıkmış, attığı başlıkla İmralı'dan haberler veriyor. Her zaman söyledim bir kısım medya hiçbir zaman yanımızda olmadı diye. Devlet yönetmek başka bir şey, gazete yapmak başka bir şey. Eğer bu ülkeye, bu millete zerre kadar sevdanız varsa şu çözüm sürecine katkıda bulunmak istiyorsanız, böyle bir haberi atamazsınız, atmamanız gerekirdi."