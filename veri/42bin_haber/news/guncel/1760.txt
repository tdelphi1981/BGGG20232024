Müjde Ar: "Cenazelere katılmayı düşündüm"
Ünlü sanatçı Müjde Ar, Paris'te öldürülen 3 PKK'lı kadının Diyarbakır'daki cenaze törenine katılmayı düşündüğünü söyledi. Müjde Ar, Kürt sorunu ve İmralı görüşmeleri ile CHP üzerine çarpıcı açıklamalar yaptı. 

Habertürk ekranlarında Didem Arslan Yılmaz'ın sunduğu “Türkiye'nin Nabzı” programına konuk olan oyuncu Müjde Ar, Kürt sorunu ve İmralı görüşmeleri ile CHP üzerine çarpıcı açıklamalar yaptı.

İmralı görüşmelerine destek veren Müjde Ar, Paris'te 3 PKK'lı kadına yapılan saldırıyı da "alçakça" bulduğunu söyledi. CHP'li vekil Hüseyin Aygün'ün taziye ziyaretini destekleyen Müjde Ar şunları söyledi:

"Çok alçakça bir şey olduğu çok açık. Üç tane kadın üç insan geçmişi ne olursa olsun. Çok da durumlarını bilmiyorum. Sakine Cansız'ın Diyarbakır'da yattığını biliyorum. Hüseyin Aygün'ün taziye ziyaretini tabi ki destekliyorum. Ben de o bölgenin insanı olsam ben de giderdim. Hatta, sade bir vatandaş olarak o cenazeye gitsem mi diye düşündüm. Ya bu insanların başka işi gücü yok mu. Sadece başkalarının yapıp ettikleri üzerinden kancayla çekip... Kaçırıldığı zaman da kendisi gitti diyenler oldu CHP içinde. Kabalık siyasetin içine öyle işlemiş ki kimse bundan kendini alıkoyamıyor. "

"Erdoğan her seferinde Kılıçdaroğlu'na gol atıyor"

"Bu mesele bitene kadar partilerin grup toplantılarını yapmasınlar. Çünkü orada ben şunu hissediyorum. Sanki kendilerini stand-up'a mı çıkmış hissediyorlar. Mesela ben bakıyorum Kemal bey aynı şeyi devam ettiriyor. Salı toplantılarında milletvekili olsam çığlık atar kaçardım. Tayyip Erdoğan, her seferinde Kemal Kılıçdaroğlu'na bir gol atıyor. Bu iyi bir şey mi değildir. Böyle bir süreç içinde medyanın dilini de yadırgıyorum. "

"Kılıçdaroğlu'nu yetersiz buluyorum"

'Kemal Kılıçdaroğlu'nun liderliğini yorumlamak bana düşmez ama beğenmiyorum. Zayıf ve yetersiz buluyorum. Ercan'a da (Karakaş) diyorum, ne biçim parti bu diyorum. Orada da bir atalet var. Yeni CHP deniyor ama Hüseyin Aygün'e bunları yapmak mı yenilik. Ben sıkıldım artık bunlardan. Benim gönlümden tabi ki kocam geçer ama kocam genel başkan olsun demiyorum. Kılıçdaroğlu'nun yanına seçtiği kadrolara baktığımda, o kadar MYK değişti ama hala nasıl insanlarla çalışmak istiyor anlamadım. Keşke Baykal'ın başına gelenlerden sonra böyle paldır küldür olmadan, zaman içinde başka biri olsaydı diye düşünüyorum."