İmralı'ya gidecek 3. heyette FLAŞ gelişme
AK Parti Sözcüsü Hüseyin Çelik: Perşembe Cuma Günü olmadı hafta başında belli olur...
AK Parti Genel Başkan Yardımcısı Hüseyin Çelik, BDP'nin, İmralı görüşmelerine dair 'tutanaklar' hakkındaki açıklamasıyla ilgili, 'Bundan sonra söylenecek bir şey yok. Onlar (BDP) kabul ediyorsa mesele öyledir' dedi.

Meclis'te gazetecilerin, 'BDP'nin İmralı tutanaklarının sızdırılmasıyla ilgili açıklaması'nı nasıl değerlendirdiği sorusuna karşılık Çelik, 'Bir siyasi parti, 'Şu şahıslar tarafından sızdırılmıştır' veya 'tedbirsizce davranılmıştır' demişse ve o kişiler de bunu kabul edip istifa etmişlerse, yapılacak başka bir şey yoktur. Bundan sonra söylenecek bir şey yok. Onlar (BDP) kabul ediyorsa, mesele öyledir' diye konuştu.

Çelik, 'Konu burada kapanır mı?' sorusuna, 'Ne yapalım başka türlü, divanı harbe verecek halimiz yok' cevabını verirken, bu sözleri gülüşmelere yol açtı.

Gazetecilerin üçüncü heyetin ne zaman gideceği sorusuna karşılık Çelik, 'Bu hafta sonu itibarıyla olabileceği söylendi. Bunu Sayın Bakanımız da söyledi. Perşembe-Cuma günü olabilir. Geçen hafta da söylemiştim; bu haftanın sonlarına doğru da olabilir, bir sonraki haftanın başlarına da kalabilir. İş mecrasında yürüyor, umarım bir problem olmaz' dedi.

Çelik, 'Gidecek heyetteki isimler konusunda ortaya çıkmış bir şey var mı? Aynı heyet mi gider?' sorusuna, 'Onu bilmiyorum' karşılığını verdi.