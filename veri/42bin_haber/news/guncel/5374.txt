Milletvekili Cemal Yılmaz Demir: Asarcık hizmeti hak ediyor
AK Parti Samsun Milletvekili Cemal Yılmaz Demir, Asarcık ilçesinde ziyaret ve incelemelerde bulundu.
Demir, Asarcık'ın her türlü hizmeti hak ettiğini, Asarcıklıların projelere sahip çıktığını söyledi.

Milletvekili Cemal Yılmaz Demir, AK Parti Asarcık İlçe Başkanı Hami Karakaş ve beraberindekilerle ilk olarak yapımı devam eden Halil Bilici İmam Hatip Lisesi inşaatını gezdi.

Kısa süre önce temeli atılan okulun 3'üncü katına yükseldiğini söyleyen Demir, "Hayırseverlerin desteğiyle yapımına başlanılan inşaata Milli Eğitim Bakanlığı da ödenek çıkardı. İnşallah inşaatın gelecek eğitim dönemine tamamlanmasını planlıyoruz." dedi. 

ASARCIKLI PROJELERE SAHİP ÇIKTI

Milletvekili Demir, daha sonra Asarcık Müftülüğü görevine atanan Veysel Kazi'yi de makamında ziyaret etti. Asarcık'ta hem imam hatip lisesi hem de Kur'an kursu inşaatının hızla tamamlanmaya başladığını söyleyen Demir, "Asarcık halkı çocuklarının geleceğiyle ilgili bu yatırımlara sahip çıktı. 

Bu sebeple her türlü hizmeti hak ediyor. Hayırseverlerimizin desteği, siz gibi bu işi sahiplenen yöneticilerle bu yatırımları tamamlayacağız. Göreviniz tekrar hayırlı uğurlu olsun. Allah Asarcık'a, Samsun'a ve Türkiye'ye güzel hizmetler yapmayı nasip etsin." diye konuştu. 

Demir, müftülük girişinde Kuran-ı Kerim öğrenen vatandaşların dersine de katıldı, bazı sorular sordu. 

10 YILDA 100 YILLIK DEĞİŞİM

AK Parti Asarcık İlçe Başkanlığı'nı da ziyaret eden Demir, burada partililerle bir araya geldi. Türkiye'nin 10 senedir AK Parti iktidarı ile çok önemli reformlara şahitlik ettiğini belirten Cemal Yılmaz Demir, "Değişime tanıklık ederken hep birlikte sorumluluk aldık. Onun için ne kadar övünsek azdır. 

Bizler, Türkiye'yi 10 senede 100 senelik değişime götüren partinin mensuplarıyız. Ancak, hiçbir başarıyı da yeterli görmeyeceğiz. Gece gündüz demeden çalışacağız." diye konuştu.