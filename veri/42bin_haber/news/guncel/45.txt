'Uçak incelendi ve izin edildi'
Başbakan Yardımcısı Bülent Arınç, Erzurum'a inen Ermenistan uçağıyla ilgili, ''Ermenistan tarafından şu beyan edilmişti; 'Biz insani yardım amacıyla Halep'e gidiyoruz.' Uçak indirildi, incelendi ve bu beyanın doğru olduğu anlaşıldı. Uçağın havalanmasına müsaade edildi'' dedi.
 Arınç, Kestel ilçesinde Yenimahalle Mahalle Konağı ve 10 adet parkın 
  açılış töreninde yaptığı konuşmada, Bursa'da eğitim, altyapı ve yeşil alanlar 
  konusunda çok önemli hizmetler yapıldığını söyledi.
          Arınç, az önce gazetecilerin kendisine bir konu hakkında soru sorduğunu 
  belirterek, şunları kaydetti:
          ''Konu hakkında bilgim olmadığı için cevap vermedim. Ama az önce 
  Ankara'dan bir bilgi geldi. Biliyorsunuz birkaç gün önce, Rusya'dan hareket eden 
  bir Suriye uçağı Türkiye hava sahasında iken F-16 jet uçaklarımız tarafından 
  inişe mecbur edilmişti. Uçakta silah ve benzeri malzemeler bulunduğu iddiasıyla. 
  Kargo bölümünde birtakım şeyler bulundu. Bunların incelemesi sonucunda, doğru 
  olmayan birtakım malzemeler olduğu tespit edildi ve bu malzemelere el konuldu. 
  Uçak yolcuları serbest bırakıldı ve uçak yoluna devam etti.
          Bu kez Ermenistan'dan kalkan bir uçağın Halep'e gitmek üzereyken Erzurum 
  Havaalanı'na mecburi inişe zorlandığını biliyoruz. Ermenistan tarafından şu beyan 
  edilmişti; 'Biz insani yardım amacıyla Halep'e gidiyoruz.' Uçak indirildi, 
  incelendi ve bu beyanın doğru olduğu anlaşıldı. Uçağın havalanmasına müsaade 
  edildi. Demek ki biz bu konuda çok ciddiyiz. Çok iyi takip ediyoruz işimizi ve 
  görevimizi yapıyoruz.''
          Arınç, daha sonra toplu açılışı gerçekleştirdi.
 AA