Gündüz istavrit, gece hamsi
Hamsi avının gece yapılması nedeniyle gündüzleri istavrit gözleyen balıkçılar, istavriti tespit etmeleri halinde denize açılarak vira bismillah diyor.
Türkiye'nin en büyük gırgır tekneleri arasında yer alan Sürsan 1'in kaptanı Telat Yayla, AA muhabirine yaptığı açıklamada, gündüzleri hamsi avlayamadıkları için istavrite avına yöneldiklerini söyledi.

Gün boyunca istavrit gözlediklerini ve tespit etmeleri halinde açılarak avlarını denize bıraktıklarını anlatan Yayla, şöyle devam etti:

'Su ürünleri yönetmeliğinde hamsi avının yakalanma saatlerine sınırlama getirilmişti. Hamsi saat 4.00 ile 8.00 arasında yakalanıyor. Kanun böyle ve biz de buna uyuyoruz. İstavriti istediğimiz zaman avlayabiliyoruz. Tespit ettiğimizde peşinden gidiyoruz ve yakalıyoruz. Bugün de böyle bir şey oldu. Cihazlarımız bize istavrit olduğu yönünde sinyal verdi. İstavriti ağlarımızla çevirdik ve yaklaşık 60 kasa yakaladık. Günü istavrit yakalayarak geçirmeye çalışıyoruz. Yakaladığımız istavrit bizim masraflarımızı ancak karşılıyor'

-Sinop'tan Hopa'ya av peşinde-

Yayla, Sinop'tan Hopa'ya kadar olan bölgede hamsi ve istavrit avladıklarını ifade ederek, 'İstavrit diğer bölgelere oranla Doğu Karadeniz'de az miktarda yakalanıyor. Hamsi ise Türkiye genelinde az yakalanıyor. Bu yıl palamuttaki bolluk hamsi ve istavritte yok. İstavrit az olmasına rağmen fiyatlarda çok bir değişiklik olmadı' dedi.

İstavrit avının yaklaşık 1 ay daha devam edeceğini dile getiren Yayla, 'Biz bugün olduğu gibi avlanmaya bundan sonraki süreçte de devam edeceğiz. Bundan sonra istavrit az mı yakalanır veya çok mu yakalanır şu anlık tahmin edemiyoruz. Temennimiz her türlü balık çeşidinin bolca yakalanması' diye konuştu.