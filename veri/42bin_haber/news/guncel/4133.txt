Zonguldak'ta Kadın Konuk Evi açıldı
ZONGULDAK'ta yeni açılan 26 kişi kapasiteli Kadın Konuk Evi'nde kalacak kadınlara psikolojik desteğin yanında, meslek eğitimi de verilecek.
Aile ve Sosyal Politikalar İl Müdürlüğü'nce kiralanan 4 katlı bina, tadilattan geçirilerek Kadın Konuk Evi'ne dönüştürüldü. 18 Şubat'tan itibaren başvuruları almaya başlayan Konuk Evi'ne şu anda 2 kadın yerleştirildi. Aile ve Sosyal Politikalar İl Müdür Yardımcısı Gülizar Yılmaz, Kadın Konuk Evi'nde, çeşitli nedenlerle evini terk eden ya da eşi tarafından terk edilen, fiziksel, cinsel, duygusal ve ekonomik şiddete uğrayan, boşonma veya eşinin ölümü nedeniyle muhtaç durumda kalan, istemediği bir evliliğe zorlanan, çeşitli nedenlerle ailesi tarafından kabul edilmeyen kadınların kalabileceğini söyledi. Kentte önemli bir eksikliği giderdiklerini belirten Yılmaz, şöyle konuştu:
"Konuk evimizde kadınlarımızın barınmalarının yanında, meslek edinmeleri için de çeşitli eğitimler verilecek. Mesleği olup geliştirmek isteyenlere de yardımcı olacağız. Ayrıca psikolojik destek de sağlanacak. Burada kaldıkları sürece ailesi, çocukları, topluma yaralı bireyler olmaları, karşılaştıkları sorunlarda ne yapabileceğini bilen bireyler olarak kendilerini yetiştirmeleri temel amacımızdır. Şiddete uğradıklarında böyle bir yuva olduğunu kadınlarımız bilsinler. "Yılmaz, annelerin erkek çocuklarıyla 12, kız çocuklarıyla ise 18 yaşına kadar birlikte konukevinde kalabileceklerini söyledi.