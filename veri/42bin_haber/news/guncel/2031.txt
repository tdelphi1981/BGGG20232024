Prof. Keskin: 'Medeniyet akışına karşı konulamaz'
Tekirdağ'da özel bir hastane (Yaşam Hastanesi) ile Özel Eğitim ve Rehabilitasyon Merkezi tarafından düzenlenen seminere katılan Prof. Dr. Sabiha Paktuna Keskin, çevresel koşulların insanları farklı bir yaşam tarzına sevkettiğini anlatarak, bu akışa karşı yapılması gerekenleri açıkladı.
Çocuk Sağlığı ve Gelişimi alanında önemli başarıları bulunan Pediatri Nöroloji Uzmanı Prof. Dr. Sabiha Paktuna Keskin, Tekirdağ'da özel bir hastane ile özel eğitim - rehabilitasyon merkezince düzenlenen seminere konuşmacı olarak katıldı.
 
Belediye Kültür Merkezi'ndeki seminerde konuşan Prof. Keskin, çevresel koşulların insan hayatına etkilerini sıraladı.
 
Keskin, şunları söyledi: "Çevresel koşullar toplumu öyle bir yaşama sevk ediyor ki, ben buna medeniyeti de dahil ediyorum. Artık her evden (Çocuğum bilgisayarın başından kalkmıyor!) feryatları yükseliyor. Fakat otobanın bulunduğu bir ortamda kim atla gider? Kim tarlasını sabanla sürer? Medeniyet akışı var. Buna karşı konulamaz."
 
Keskin, hayatta karşılaşılan tüm sorunların 'farkındalığın artması' ile aşılabileceğini ifade ederek, empati kurmanın ilişkilerdeki önemine değindi.
 
Seminere katılanların sorularını da yanıtlayan Prof. Keskin, erken çocuklukta özel eğitim, otizm ve erken tanı, dikkat eksikliği ve hiperaktivite bozukluğu, çocuklarda görülen davranış problemleri ile başedebilme ve engelli çocuğa sahip ailelerin psikososyal durumu konularında bilgi verdi.
 
Seminerde sahneye çağırdığı 10 yaşındaki bir çocuğa farklı boylardaki kalemleri dizdiren ve çocuk ile yetişkinler arasındaki algı ve analiz farkını anlatan Keskin'in interaktif çalışması, izleyenlerden alkış aldı.
 
Anneye bağlanma, uygulamalı davranış analizi, dikkat yetersizliği, hiperaktivite, epilepsi ve çocuk sağlığı ve gelişimi konusunda uluslararası platformda Türkiye'nin önde gelen profesörleri arasında yer alan Keskin'e seminerin sonunda hastane yöneticileri ile eğitim merkezinin eğitimcileri teşekkür etti.
 
Semineri çok sayıda öğretmen, sağlık sektörü çalışanı, aileler ve çocuklar izledi.