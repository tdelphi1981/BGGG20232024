"Köylü milletin efendisidir" yazısı kaldırıldı
BARTIN Gıda Tarım ve Hayvancılık Müdürlüğü ekipleri, denetim için gittikleri bir veteriner kliniğinde yazılı bulunan Atatürk'ün "Köylü Milletin Efendisidir" sözlerinin yönetmeliğe aykırı olduğu gerekçesiyle kaldırılmasını istedi. Veteriner kliniğinin yetkillileri, binanın dış cephesindeki yazıyı kaldırdıklarını belirtirken, içerideki aynı yazıyı ise kaldırmadıklarını söylediler.
Gıda Tarım ve Hayvancılık İl Müdürlüğü Havyan Sağlığı Şube Müdür Vekili Ersin Sarıçam ile Veteriner Hekimler Odası Bartın İl Temsilcisi Erdem Sancar, geçtiğimiz hafta Bülent Ecevit Bulvarı üzerinde bulunan Tolga Kandıralı ve Tolga Güney'e ait veteriner kliniğine denetime gitti. Denetimde, yönetmeliğe uygun olmaması nedeniyle veteriner kliniğinin önünde ve içerisinde yazılı bulunan Atatürk'ün "Köylü milletin efendisidir" sözlerinin 1 hafta içerisinde kaldırılmasını, aksi takdirde cezai işlem yapacaklarını belirtti. Uyarı üzerine dış cephede bulunan yazı kaldırıldı, içeride bulunan yazılar ise kaldırılmadı.
Veteriner Hekim Tolga Kandıralı yazının 12 yıldır bulunduğunu belirterek, "Geçtiğimiz hafta Gıda Tarım ve Hayvancılık İl Müdürlüğü'nden Erdem Sancar ve Ersin Sarıçam kliniğimizi denetlemeye geldiler. Kliniğin dış cephesin bulunan "Köylü Milletin Efendisidir" yazısının yönetmeliğe aykırı olduğunu söyleyerek, bir hafta içinde silinmesini istediler. Biz de yazıyı silmek zorunda kaldık. Ancak kliniğimizin içinde aynı yazılar mevcuttur. Biz bu yazıyı 2001 yılında astık. Bu zamana gelinceye kadar, hiçbir tarım müdürü böyle bir uygulama yapmamıştır. Yaşananlardan dolayı büyük üzüntü içindeyiz" dedi.


NAZAR DUASI BİLE VAR


Bartın Gıda Tarım ve Hayvancılık İl Müdürü Abdulsetter Bayram ise veteriner kliniğine Hayvan Sağlığı Şube Müdür Vekili Ersin Sarıçam ve Veteriner Hekimler Odası Bartın İl Temsilcisi Erdem Sancar'ın denetime gittiğini açıklayarak, "Şube müdür vekili arkadaşımız ve il temsilcisi Erdem Bey veteriner kliniğine giderek, kliniklerin iç ve dış cephelerine asılan yazıların mevzuata aykırı olduğunu belirtti. Kliniğin içindeki "Köylü milletin efendisidir" yazısının altında Nazar duası bile var. Arkadaşlarımız bunun da kaldırılmasını istedi. Konu bundan ibarettir" diye konuştu.