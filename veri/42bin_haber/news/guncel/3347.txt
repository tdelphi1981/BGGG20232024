Filistinli aile Erdoğan'dan yardım bekliyor
Suriye hapishanelerinde tutuklu bulunduğu tahmin edilen Filistinli gazeteci Muhib en-Nevati'nin ailesi, Muhib'in kurtarılması için Başbakan Recep Tayyib Erdoğan'a çağrı yaptı.
AA muhabirine konuşan gazetecinin kardeşi Mudar en-Nevati, Norveç'te oturan kardeşi Muhib'in 2010 yılının Aralık ayında iş için kısa süreliğine Suriye'ye gittiğini söyledi.

Mudar, 'Kardeşim Muhib, 'İçeriden Hamas' isimli kitabının ikinci bölümünü tamamlama hedefiyle Suriye'ye gitti. En son kendisiyle 5 Ocak'ta Şam'da bulunduğu sırada görüştüm. Endişeli bir ses tonuyla 'Şimdi kapatıyorum. Daha sonra konuşuruz' diye telefonu kapatan kardeşimden o günden beri haber alamıyoruz' dedi.

Kardeşinden 6 ay haber alamayınca Suriye'deki Filistin Yermuk mülteci kampında ikamet eden Filistinli bir avukatla iletişime geçtiklerini ifade eden Mudar, şöyle konuştu:

'Avukatın Suriye Hava İstihbarat Birimi'nde çalışan bir arkadaşı varmış. Arkadaşı kardeşim Muhib'in Hava İstihbarat Birimi'ne ait hapishanelerde tutulduğunu ve suçu olmadığı için de serbest bırakılacağını söylemiş. Ancak Suriye'de ayaklanmalar patlak verince işler çıkmaza girdi. Avukatın arkadaşı görev sırasında hayatını kaybetti. Avukat da şiddet olayları nedeniyle ülkeyi terk etti.'

Diğer kardeşi Mutez'in de 80'li yıllarda İsrail'de kaybolduğunu belirten Mudar, Başbakan Erdoğan'dan kardeşi Muhib'i bulmaları için yardım talep etti. Mudar sözlerini şöyle tamamladı:

'Medyada yer alan haberlerde Türk hükümetinin ve Erdoğan'ın Türk gazetecilerin serbest bırakılmasında yardımcı olduğunu gördük. Kardeşimin akıbetini öğrenebilmemiz için bize de yardımcı olmalarını temenni ediyoruz. Tek bilmek istediğimiz, kardeşim ölü mü diri mi.'