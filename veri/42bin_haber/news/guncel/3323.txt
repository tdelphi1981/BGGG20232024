Kıskandığı eşini bıçakla ağır yaraladı
Samsun'un Çarşamba ilçesinde hastane kantini işletmeciliği yapan eşini bıçakla yaralayan kişi, gözaltına alındı.
Edinilen bilgiye göre, Çarşamba Devlet Hastanesi'nin kantinini işleten Nilüfer C'nin iş yerine giden eşi Lokman C (50), etrafındakilerden kıskandığını iddia ettiği eşi ile tartıştı. Kavgaya dönüşen olayda, Lokman C. tezgahın üzerindeki bıçakla eşi Nilüfer C'yi çeşitli yerlerinden yaraladı.

Çevredekiler tarafından hastanenin acil servisine kaldırılan Nilüfer C, buradaki ilk müdahalenin ardından Ondokuz Mayıs Üniversitesi (OMÜ) Tıp Fakültesi Hastanesi'ne sevk edildi.

Yetkililer, yaralının sağlık durumunun ciddiyetini koruduğunu belirtti.

Gözaltına alınan zanlının ilk ifadesinde kavganın 'Kıskançlık' yüzünden çıktığını belirttiği öne sürüldü.

Olayla ilgili soruşturma sürdürülüyor.