İkiz villalara yıldırım düştü ev kullanılmaz hale geldi
İZMİR'in Çeşme İlçesi'ne bağlı Ovacık Köyü'ndeki Yuvakent Sitesi'nde gök gürültülü sağnak yağış sırasında ikiz villalara yıldırım düştü. Yıldırımın ardından çıkan yangın, itfaiyenin müdahalesiyle söndürüldü.
Ovacık Köyü'nde sabah saatlerinde etkili olan sağanak yağmur sırasında Yuvakent Sitesi'nde Yağcıoğlu ve Sönmez ailelerine ait ikiz villalara düşen yıldırım hasara neden oldu. Evlerden birinin alt katı tamamen kullanılamaz hale gelirken, diğer villada daha az hasar meydana geldi. Çatıdan başlayan ve alt kata sıçrayan yangında, pergoleler, panjurlar ve evdeki eşya zarar görürken duvarlarda çatlaklar oluştu. Yangına ilk müdahaleyi sitenin iki bekçisi yaptı. Çağrılan itfaiyenin çabalarıyla yangın söndürüldü. Bekçilerin haber vermesi üzerine villaların sahipleri de İzmir'den geldi.

Yıldırım düşmesi sonucu çıkan yangında en çok hasar gören evin sahiplerinden Hasan Yağcıoğlu, villayı 2001 yılında aldıklarını ve sadece yaz sezonunda kullandıklarını belirtti. Yağcıoğlu, "Evin değeri yaklaşık 180 bin lira. Sigortası yoktu. Zararın tespiti için uzman çağırdık. Alt kat tamamen kullanılamaz hale gelmiş. Televizyon, koltuklar, sehpalar yani birçok eşya tamamen yanmış. Evde çarpmanın şiddetiyle olsa gerek çatlaklar meydana gelmiş. Her taraf simsiyah" dedi. 

Diğer villanın sahiplerinden Nilgün Sönmez ise anne ve babasının evi emekli ikramiyesiyle aldığını ifade ederek, "Daha geçen yıl yaklaşık 15 bin liraya evde tadilat yaptırmıştık. Panjurları, mutfağı ve doğramaları değiştirmiştik. Yangın sonrası panjurlar ısının etkisiyle zarar gördü. Ayrıca duvarlarda çatlaklar meydana geldi. Her iki evin çatısı da kullanılamaz halde. Ne kiremit ne de tuğla kaldı çatıda. Müteahhit çağırdım bize ne kadar mal olacağını öğrenmek için. İzmir'den geldiğimizde gördüğümüz manzara karşısında şok olduk. Evin sigortası olmadığı gibi sitede paratoner de yoktu. Bu olay sonrası dört adet sipariş verildi. Ama doğal afet olmasına rağmen zararlarımızı kendimiz ödeyeceğiz" dedi.