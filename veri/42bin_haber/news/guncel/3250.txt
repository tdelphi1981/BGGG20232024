Tunceli'de askerlere bombalı tuzak
TUNCELİ'nin Mazgirt İlçesi kırsal kesiminde eylem hazırlığı içinde oldukları belirtilen PKK'lıları etkisiz hale getirmek için hava destekli operasyon başlatıldı. Operasyona giden askeri konvoyun geçiş yoluna yerleştirilen bombalı tuzak, son anda fark edilerek etkisiz hale getirildi.
Mazgirt İlçesi kırsal kesiminde küçük gruplara ayrılarak eylem hazırlığında olduğu tespit edilen PKK'lıları etkisiz hale getirmek için geniş çaplı operasyon başlatıldı. Sabah saatlerinde Tunceli 4'üncü Komando Tugay Komutanlığı ile Tunceli Jandarma Bölge Komutanlığı'nda mayına dayanıklı 'Kirpi' adı verilen araçlarla konvoy halinde operasyon bölgesine özel eğitimli komandolar sevk edildi. Konvoya frekans karıştırıcı Jammer'li araçlar da eşlik etti.

Operasyona giden askerlerin geçiş yolu olan Tunceli-Elazığ karayolunun Aktuluk Köyü yakınlarındaki 300 metre uzunluğundaki Atatürk Viyadüğü üzerine tuzaklanan bomba askerler tarafından son anda fark edildi. Karayolunda konvoyun geçişi öncesinde saat 06.30 sıralarında arama taramada farkedilen bombalı tuzak, bomba imha uzmanı ekipler tarafından etkisiz hale getirildi. Bombalı tuzağın etkisiz hale getirilmesi sırasında, Tunceli-Elazığ Karayolu çift yönlü olarak yaklaşık bir saat boyunca araç trafiğine kapatıldı.

Viyadük üzerindeki bombanın imha edilmesinin ardından, askeri konvoyun geçiş yapacağı güzergah boyunca bomba uzmanları tarafından dedektörler ile bomba araması yapıldı. Yapılan arama sonrası operasyon bölgesine askeri araçların geçişine izin verildi.

Zırhlı araç ve Kirpi tipi mayına dayanıklı araçlar ile Mazgirt İlçesi'nin dağlık alanına sevk edilen komando timleri geniş bir alanda başlatılan operasyona katıldı. Operasyona, havadan Kobra ve Sikorsky helikopterleri de destek verdi.