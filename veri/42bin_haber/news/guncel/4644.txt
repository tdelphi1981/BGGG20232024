Esin öğretmen davasında flaş gelişme
Uçurumun dibinde cesedi bulunan öğretmen Esin Güneş davası yeni bir boyut kazandı. Bilirkişinin raporu üzerine cinayetle suçlanan kocası duruşma salonunda tutuklanarak cezaevine gönderildi.
SİİRT'te, şiddet gördüğü iddiasıyla eşine açtığı boşanma davası sürerken, 2010 yılında Tillo Kalesi'ndeki uçurumun dibinde cesedi bulunan ve kazayla düşüp öldüğü ileri sürülen 25 yaşındaki öğretmen Esin Güneş davasına dün Siirt Ağır Ceza Mahkemesi'nde devam edildi. Adli Tıp Kurumu Fizik İhtisas Dairesi tarafından hazırlanan raporda Esin Güneş'in uçurumdan aşağı itilme ihtimalinin yüksek olduğunu göz önünde bulunduran savcı, sanık hakkında ömür boyu hapis istedi. 

Ölüm olur boşanma olmaz

Aile ve Sosyal Politikalar Bakanlığı'nın da müdahil olarak katıldığı 11'inci duruşmada mütalaasını sunan Cumhuriyet Savcısı Ali Akın Doğuşlu, Esin Güneş ve Güven Güneş'in aralarında ciddi geçimsizlikler yaşandığını, sanık Güven Güneş'in kendisinden boşanmak isteyen eşini 'Bizde ölüm olur boşanma olmaz' diyerek tehdit ettiğini, öğretmenin kaledeki son kamelyadan 120 metre uzak, uçurumun dibindeki bir kayaya götürülmesinin tesadüf olmadığını anlattı. Esin Güneş'in yaralanması durumunda yardım istememesi için telefonun bile araçta bırakıldığına işaret eden savcı, sanık hakkında ağırlaştırılmış müebbet talep etti. Son sözü sorulan sanık, suçlamayı kabul etmedi. Ancak mahkeme, Güven Güneş'in suçu işlediğine dair kuvvetli suç şüphesi olduğundan tutuklanmasına karar verdi. Taksi şoförü Beşir Üzüm'e ise adli kontrol kararı uygulayarak yurtdışına çıkış yasağı konuldu.