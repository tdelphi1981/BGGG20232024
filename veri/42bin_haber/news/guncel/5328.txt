"Silahı ayaklarınızın altına alacaksınız, siyaseti parlamentoda yapacaksınız"
Başbakan Recep Tayyip Erdoğan, "Yapılacak tek iş var; silahları ayaklarınızın altına alacaksınız, siyasetinizi parlamentoda yapacaksınız.
Fikriniz varsa, fikrinizi dile getireceksiniz, düşünceniz varsa, düşüncenizi dile getireceksiniz. İşte bunu yaptığınız anda muhatap bulursunuz." dedi.

Başbakan Recep Tayyip Erdoğan, Siirt şehir meydanındaki toplu açılış töreninde konuştu. Terör sebebiyle çok kan döküldüğünü anlatan Erdoğan, sabah, terör mağduru Gülcan Olgaç ve ailesine ziyaret yaptığını anlattı. Erdoğan, şöyle konuştu: "Çok kan verdik, çok can verdik. 

Sabah bir gazi ailesinin evine gittik. Malum 4 şehidin aynı anda olduğu, gazilerin olduğu o araba olayını hatırlayın. 100 merminin sıkıldığı, 2 el bombasının atıldığı o olayı hatırlayın. İşte oraya gittik. Bizim dinimizde can almak haramdır. Bir insanı öldürmek, tüm insanlığı öldürmek gibidir. Ama bu teröristlerin böyle bir derdi var mı? 

Bunların dinle, diyanetle alakası var mı? Bunları söyleyince beyefendiler rahatsız oluyor. Niye rahatsız oluyorsunuz? Yapılacak tek iş var; silahları ayaklarınızın altına alacaksınız, siyasetinizi parlamentoda yapacaksınız. Fikriniz varsa, fikrinizi dile getireceksiniz, düşünceniz varsa, düşüncenizi dile getireceksiniz. 

İşte bunu yaptığınız anda muhatap bulursunuz. Bizler, çözüm sürecine bedeli ne olursa olsun gerekirse baldıran zehri içeriz dedik ve yola çıktık. Tek derdimiz var; bu ülkedeki huzuru, bu ülkedeki refahı, bu ülkedeki mutluluğu lütfen kimse tehdit etmesin. Çünkü birimizin mutluluğu, tüm milletimizin mutluluğudur. Biz 76 milyonun mutluluğu için koşturuyoruz."