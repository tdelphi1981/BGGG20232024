Kışla intiharlarına can dostlu önlem
Türk Silahlı Kuvvetleri (TSK) tarafından, erbaş ve erler arasında intihar, intihara teşebbüs, kendini yaralama ve firar gibi ağır disiplinsizlik olaylarına karşı geliştirilen can dostu uygulaması olumlu sonuçlar veriyor.
TSK'da, erbaş ve erler arasında birlik ruhunun oluşmasına katkıda bulunmak, personelin ailevi problemlerinden sağlık problemlerine kadar her türlü problemiyle ilgilenmek, insan hayatına mal olacak kaza ve olaylarla disiplinsizlikleri önceden tespit etmek ve önlemek, intihar/intihara teşebbüs ve kendini yaralama olaylarını önceden tespit edip gereken gereken çözümleri üretmek amacıyla yürütülen can dostu uygulaması başarıyla sürdürülüyor.  
Bu kapsamda, birliklerde görevli her personel için yine aynı takım, kol ve tim içerisinden bir can dostu tahsis edilerek, kendine veya başkasına zarar verebileceği değerlendirilen psikolojik sorunlu personel can dostu vasıtasıyla hayata tutunduruluyor. 
Genelkurmay Başkanlığı verilerine göre, can dostu teşkilatının da katkılarıyla 2002'de yüz binde 32 olan intihar vakaları, 2011'de yarı yarıya azaldı. 
CAN DOSTLARI BİRBİRİNİ HİÇ BIRAKMIYOR / Foto Galeri

Can dostu, dostunu bağrına basıyor 

Isparta İç Güvenlik Eğitim ve Tatbikat Merkezi Komutanlığı'nda askerlik yapan can dostlar Piyade Er Fatih Mert Yanık ve Talha Akcan'ın dayanışmasını görüntülendi.

Akcan ve Yanık'ın, zor askeri eğitimler sırasında, yeme-içme ve dinlenme anlarında birbirlerine gösterdikleri yakın alaka duygulandırıyor. Mert Yanık, can dostu Akcan ile birliğe katılmalarının ardından komutanları tarafından tanıştırıldıklarını ve birbirlerine emanet edildiklerini söyledi. Bu sayede, ailelerinden ayrılmanın ve askeri ortama alışmanın zorluklarını kolayca aşabildiklerini ifade eden Yanık, birlik içindeki faaliyetler sırasında ve istirahat saatlerinde sürekli birarada olduklarını anlattı. 
Can dostundan, kardeşi gibi ilgi gördüğünü dile getiren Yanık, askerlik günlerinde birbirlerinin kederini, sevincini paylaştıklarını, birbirlerine maddi-manevi destek olduklarını ve sıkıntılı zamanlarında birbirlerini teselli ettiklerini kaydetti. 
Isparta'daki eğitimlerinin ardından gidecekleri Doğu'daki birliklerinde de birlikte terörle mücadele edeceklerine işaret eden Yanık, dostluklarının sadece askerlikle sınırlı kalmayacağını, sivil hayatta da acı ve tatlı günlerinde dayanışma içinde kalacaklarına inandığını dile getirdi.