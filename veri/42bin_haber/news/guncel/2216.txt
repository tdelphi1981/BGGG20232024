Lüks yatta yangın: 2 ölü
Arnavutköy İskelesi yakınında demirli bulunan lüks yatta çıkan yangında 2 kişi hayatını kaybetti. Cesetlerin yattan çıkarılışı sırasında yakınları sinir krizi geçirdi.
Olay, dün saat 21.30 sıralarında Arnavutköy sahilinde, iskele yakınında demirli bulunan lüks yatta meydana geldi. İtfaiye ekiplerinin karadan, yangın söndürme römorkörlerinin de denizden müdahalesiyle söndürülen alevlerin ardından yatta iki ceset bulundu. Yatta 4 kişinin bulunduğu ve ikisinin alevlerden kurtulduğu öğrenildi. Cesetlerin tekneden çıkarılışı sırasında ölenlerin yakınları sinir krizi geçirdi. Polis ekipleri hayatını kaybedenlerin yakınlarını teskin etmeye çalıştı. Olay yerine gelen polis ekipleri inceleme ve araştırmalarını sürdürüyor.