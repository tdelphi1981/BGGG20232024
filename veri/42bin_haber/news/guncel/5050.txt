Cezaevi aracının şoförü öldü
Sivas'ta mahkum sevkiyatı yapan cezaevi aracının buzlanan yolda devrilmesi sonucu 28 kişinin yaralandığı kazada durumu ağır olan şoför 31 yaşındaki Yunus Emre Selvi, tedavi gördüğü hastanede yaşamını yitirdi. Kaza, Sivas-Ankara karayolu, Köklüce Köyü yakınlarında dün saat 01.10 sıralarında meydana geldi. Sivas Kapalı Cezaevi'nden, Tekirdağ'a mahkum götürmek üzere yola çıkan Yunus Emre Selvi yönetimindeki 58 TN 580 plakalı cezaevi otobüsü, yolda oluşan buzlanma nedeni ile kontrolden çıkarak devrildi. Kazada araç şoförü Yunus Emre Selvi, 14 asker, 12 mahkum ve 1 yedek şoför olmak üzere toplam 28 kişi yaralandı. 

Yaralılar olay yerine sevk edilen ambulanslarla Sivas'ta bulunan Numune, Devlet ve Cumhuriyet Üniversitesi Tıp Fakültesi hastanelerine kaldırılarak tedaviye alındı. Kaza sonrası durumu ağır olan ve Cumhuriyet Üniversitesi Tıp Fakültesi Hastanesi'nde tedavi altına alınan şoför Yunus Emre Selvi, yapılan tüm müdahalelere rağmen dün akşam yaşamını yitirdi. Selvi'nin evli ve 1 kız çocuğu babası olduğu öğrenildi. Kazada yaralanan diğer asker ve mahkumların sağlık durumlarının iyi olduğu, bazılarının taburcu edildiği belirtildi.

Kazada araç içindeki yaralı mahkumlar, itfaiye ekiplerinin zırhlı aracı kesmesi sonucu kurtarılmıştı.