Sahte müfettişler yakayı ele verdi
İstanbul'da kendilerini Sosyal Güvenlik Kurumu (SGK) müfettişi olarak tanıtarak dolandırıcılık yapmaya çalıştıkları öne sürülen 4 kişi yakalandı. Sahte müfettişlerin bir fırında yaptıkları denetim, iş yerinin güvenlik kamerasına yansıdı.
Beykoz'da fırın işleten R.E., kendisini SGK müfettişi olarak tanıtan kişiler tarafından dolandırılmak istendiğini belirterek polise başvurdu. Fırına gelip kendisini SGK Müfettişi olarak tanıtan kişilerin, "Kaçak işçi çalıştırıyorsun. İşlem yapmama karşılığında 2 bin 500 Euro vereceksin." dediklerini aktaran R.E., şüphelenmesinler diye 500 euro verdiği kişilerle tekrar bulaşacağı bilgisini verdi. 

Soruşturma başlatan polisin yönlendirmesiyle R.E., paranın gerisini almak için telefonla arayan şüphelilere Mecidiköy'de randevu verdi. Buluşma yerinde şüpheliler Burhanettin Y.(40) ile İbrahim M. (50) gözaltına alındı. Şüphelilerin üzerinden sahte SGK müfettişi kartları ele geçirildi.

Asayiş Şube Müdürlüğü Yankesicilik Dolandırıcılık Büro Amirliği'ndeki işlemlerinin ardından iki şüpheli adliyeye sevk edildi. Olaya karıştıkları belirlenen iki kişinin yakalanması için çalışmalar devam ediyor. 

SAHTE DENETİM GÜVENLİK KAMERASINDA

Sahte müfettişlerin fırına gelip denetim yapmaları, iş yerinin güvenlik kameralarınca saniye saniye kaydedildi. Park ettikleri otomobilden indikten sonra fırına giren elleri çantalı takım elbiseli 4 kişi, fırın yetkilisi bayanla bir süre konuşuyor. Bir süre sonra dışarı çıkarak geldikleri otomobille olay yerinden ayrılıyor.