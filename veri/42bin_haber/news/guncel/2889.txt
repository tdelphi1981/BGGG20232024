Yakıt istasyonunda patlama: 2 yaralı
Amasya'nın Merzifon ilçesinde bir akaryakıt istasyonunun LPG tankında meydana gelen patlama sonucu biri ağır 2 kişi yaralandı.
Alınan bilgilere göre, Gazimahbup Mahallesi'nde Fatih Karaduman'a ait yakıt istasyonunda Alper Berber (32) ve Şahin Parlak (23) LPG tankının vana kısmında meydana gelen arızayı gidermek için çalışma yaptıkları sırada tankta patlama meydana geldi.

Patlamada tankın içinde çalışan ve ağır yaralanan işçilerden Alper Berber ile tankın yakınlarında bulunan Şahin Parlak olay yerine sevk edilen 112 Acil Servis ambulanslarıyla Merzifon Kara Mustafa Paşa Devlet Hastanesine kaldırıldı.

Tankta meydana gelen yangın Merzifon Belediyesi itfaiye ekipleri tarafından kısa sürede söndürüldü.

Yaralılar ilk müdahalelerin ardından Samsun'a Mehmet Aydın Devlet Hastanesine sevk edildi.

Patlamanın ardından Merzifon Belediye Başkanı Mehmet Kadri Aydınlı, İlçe Emniyet Müdürü İlyas Aktaş'da olay yerine gelerek bilgi aldı.