Eczacılar dertli
Çağlar: Eczacılar, Medula'ya alternatif çözüm istiyor.
 18. Bölge Trabzon Eczacı Odası Başkanı Sabih Tekin Çağlar, Sosyal Güvenlik Kurumu'nun (SGK), Medula sistemini kesintiye uğratmadan çalışmasını sağlaması ve sistem arızalandığında da devreye girebilecek bir yedek sistem kurması gerektiğini söyledi. Çağlar, bunların Medula'nın eksiklerinin giderilmesine kadar da zorunlu e-reçete sistemine geçişin ertelenmesi gerektiğini savundu.
 Sabih Tekin Çağlar, yaptığı yazılı açıklamada, SGK'nın başlattığı uygulama ile 1 Temmuz tarihinden itibaren elektronik reçete sistemine geçildiğini hatırlattı. Son dönemlerde Medula sisteminin çalışmamasından dolayı eczacıların doktorların yazdığı ilaç bilgisini göremediğini kaydeden Çağlar, doğal olarak hastaya ilaç verilemediğine değindi.
 Yıllardır kullanılan Medula sisteminin hâlâ düzgün olarak çalışmamasının anlaşılabilir olmadığını belirten Çağlar, “Yapılan son açıklamalarda, 1 Ocak 2013 tarihinden itibaren e-reçete dışında herhangi bir reçete türünün sistem tarafından kabul edilmeyeceği belirtildi. Bu açıklama, insanların ilaçsız kalması demek. Çalışma Bakanı Sayın Bakan Faruk Çelik’in 21 Aralık 2012 tarihli ‘30 Eylül 2012 itibariyle toplam yazılan reçete sayısı 25 milyon 823 bin 400 olup, bu reçetelerden 12 milyon 143 bin 589'u yani yüzde 47'si e-reçete şeklinde’ açıklaması dikkate alındığında 1 Ocak 2013 sistemdeki e-reçete sayısının tam iki katına çıkacağı anlaşılmakta." dedi.
 Yapılan açıklamaya göre mevcut sistemdeki yük ve arızanın ikiye katlanacağına dikkat çeken Çağlar, şunları söyledi: "SGK, en kısa zamanda Medula sisteminin kesintiye uğramadan ve aksamadan çalışmasını sağlamalı. Sistem arızalandığında devreye girebilecek bir yedek sistemi de bulunmalı. Sistem sağlıklı çalışana kadar da zorunlu e-reçete sistemine geçiş ertelenmeli.” 
  