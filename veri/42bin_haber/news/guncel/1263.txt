İstanbul sise teslim
İstanbul'un bazı kesimlerinde gece boyunca sis etkili oldu. Trafikte ciddi bir aksama yaşanmadı. Görüş mesafesi yer yer 50 metreye kadar düştü.
Kentte gündüz 15 dereceyi bulan sıcaklık, gece 5 dereceye kadar indi. Havanın soğumasıyla birlikte gece boyunca İstanbul'un bazı kesimlerinde sis etkili oldu. Özellikle TEM Otoyolu, Boğaziçi Köprüsü ve Fatih Sultan Mehmet Köprüsü'nde görülen sis sebebiyle görüş mesafesi 50 metreye kadar düştü. Yetkililer sürücülerin daha dikkatli olmasını istedi. Görüş mesafesi azalsa da deniz ve kara trafiğinde henüz bir aksama yaşanmadı.



ATATÜRK HAVALİMANI´NDA "SİS" MANZARALARI

İSTANBUL'U etkisi altına alan yoğun sis Atatürk Havalimanı'nda hava trafiğinin aksamasına neden olmadı. Gece 03.30 sıralarında İstanbul'u etkisi altına alan yoğun sis nedeniyle Atatürk Havalimanı'nda görüş mesafesi 350 metreye kadar düştü. Yetkililer, yoğun sisin uçuş trafiğini etkilemediğini söyledi.