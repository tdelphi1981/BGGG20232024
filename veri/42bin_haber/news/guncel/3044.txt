Savcı, Galip Öztürk'ün 75 yıla kadar hapsini istedi
Metro Turizm'in sahibi Galip Öztürk'ün yargılandığı davada mütalaasını veren savcı, Öztürk'ün 9 ayrı suçtan 75 yıla kadar hapsini istedi. Davanın sanıklarından Başbakanlık Müsteşar Yardımcısı Abdülkerim Emek'in de çeteye yardım etmek suçundan 3 yıla kadar hapsi talep edildi.
Metro Turizm'in sahibi Galip Öztürk ve Başbakanlık Müsteşar Yardımcısı Abdülkerim Emek'in de aralarında bulunduğu 70 sanıklı çete davasına bugün devam edildi. İstanbul 23. Ağır Ceza Mahkemesi'ndeki duruşmaya tutuklu sanıklar Galip Öztürk, Cengiz Kaya ve Erdem Yücel ile bazı tutuksuz sanıklar katıldı. 

Duruşmada savcı Fuzuli Aydoğdu mütalaasını açıkladı. Savcı Aydoğdu, sanık Öztürk'ün, "Suç işlemek amacıyla örgüt kurmak, yetkili olmadığı iş için yarar sağlama, adil yargılamayı etkilemeye teşebbüs, rüşvet, ihaleye fesat karıştırmak, hakkı olmayan yere tecavüz, yağma, tehdit, gizliliğin ihlali" suçlarından 26 yıldan 75 yıla kadar hapisle cezalandırılmasını talep etti. 

Başbakanlık Müsteşar Yardımcısı Abdülkerim Emek'in ise "Suç işlemek amacıyla kurulan örgüte bilerek ve isteyerek yardım etmek" suçundan 1 yıldan 3 yıla kadar hapsi istendi.