Emine astsubay JAK'ın gözdesi
GENÇLİK ve Spor Bakanı Suat Kılıç, kar yağışı altında Palandöken Kayak Merkezi'nde inceleme yaparken güvenlik önlemi alan ekipte bulunan ve boynunda G-3 tüfeği asılı olan Jandarma Astsubay Kıdemli Çavuş Emine Çelik, Türkiye snowboard şampiyonasında kurtarma ekibinde görev aldı.
Palandöken Kayak Merkezi'ndeki Karakolda Asayiş Tim Komutanı olarak görev yapan ve eşi ile meslektaş olan 1 çocuk annesi Astsubay Emine Çelik'in 10 parmağında 10 marifet var. Yaklaşık 8 aydan bu yana çalıştığı Palandöken'e kısa sürede uyum sağlayan ve mesleğinde 5'inci yılını dolduran 28 yaşındaki Emine Astsubay, profesyonel kayakçı kadar kayabiliyor. Kar motosikleti kullanan ve iyi derecede İngilizce bilen Emine Astsubay, kar motosikletiyle Palandöken'i tarayarak tatile gelenlere güven veriyor.

Palandöken ve Konaklı Kayak Merkezlerinde düzenlenen yarışmalarda Jandarma Arama ve Kurtarma (JAK) timinde görev Çelik, yaralanan sporcuların yanına kayarak ya da kar motosikleti ile giderek anında müdahale ediyor.

Aslen Samsunlu olan Astsubay Emine Çelik, Türkiye Snowboard Şampiyonası'ndaki görevinde Palandöken ve Konaklı kayak merkezlerinde yarışmacıların koruyucu meleği oldu.