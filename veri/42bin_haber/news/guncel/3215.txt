Ergin Saygun tahliye oldu
Balyoz Planı davası sanıklarından emekli Orgeneral Ergin Saygun’un tahliye kararını bildirmek üzere ceza infaz kurumu memurları hastaneye geldi.
 CEZA ERTELEMESİ DEĞİL TAHLİYE
 
 Ellerinde karar dosyasıyla Saygun’un yattığı Fatih Sultan Mehmet Kalp Göğüs ve Damar Hastalıkları Hastanesi'ne gelen memurlar, tahliye kararını ailesine bildirdi.
 Tahliye bildirim kararını, Ergin Saygun'un kızı Ece Saygun'un imzaladığı öğrenildi.
 "TOSUN PAŞAM ARTIK ÖZGÜRSÜN"
 Balyoz Planı davasında 18 yıl hapis cezasına çarptırılan ancak sağlık sorunları sebebiyle tahliyesine karar verilen emekli Orgeneral Ergin Saygun'un kızı Ece Saygun, “Babam yarın uyanacak ve ben ona diyeceğim ki tosun paşam özgürsün artık” dedi. 
 
 Babasının yattığı Mehmet Akif Ersoy Kalp ve Damar Hastalıkları Hastanesi’nde bekleyen Ece Saygun, haberi televizyonlardan öğrendiğini söyledi. Büyük sevinç yaşadığını ifade eden Saygun, hastane önünde basın mensuplarına konuştu. Saygun, “Yani ilk duyduğumda Cemal Süreya’nın şiiri geldi aklıma ‘Özgürlüğün geldiği gün o günü görmek yasak’. Babam şu anda yoğun bakımda uyutuluyor. Bugün yaklaşık 10 saat süren bir ameliyat geçirdi. Yarın yavaş yavaş uyandırmaya başlayacaklar. Nasıl bekleyeceğimi bilmiyorum. İnşallah gözlerini açacak ve ben ona diyeceğim ki tosun paşam özgürsün artık. Birlikte boğazı seyredeceğiz. Çok garip bir duygu içerisindeyim şu an. Babama bunu söyleyemeyeceksem hiçbir anlamı yok. Şu an en büyük duam babamın yarın gözlerini açması. Tahliye kararıyla ilgili belge henüz elime ulaşmadı. Ağabeyim cezaeviyle görüşüyor. Oraya faks gitmiş. Birazdan ceza infaz kurumu memurları gelip tahliye işlemlerini gerçekleştirecek. Babam yarın gözlerini açsa bile bir ay daha hayati riski devam edecek. Zaten bizim tahliye olmamıza imkan yok, en azından kapısında jandarma durmayacak, gardiyanlar olmayacak” diye konuştu. CİHAN