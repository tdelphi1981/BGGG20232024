Av tüfeğiyle dehşet saçtı: 3 ölü
KASTAMONU'nun Numanlı Köyü'nde daha önceden akrabaları Türitalemdaroğlu ailesi ile aralarında husumet bulunan Mehmet Türitalemdaroğlu, akrabaları Yaşar, eşi Seher ve oğulları Hakan Türitalemdaroğlu'nu av tüfeğiyle öldürdü, kızları Semra Türitalemdaroğlu'nu yaraladı.
Olay, bu sabah Numanlı Köyü'nde meydana geldi. 50 yaşındaki Mehmet Türitalemdaroğlu, aralarında geçmişe dayalı husumet bulunan akrabaları 58 yaşındaki Yaşar Türitalemdaroğlu ile konuşmak üzere evine gitti. Bu sırada çıkan tartışma kısa sürede büyüdü. Mehmet Türitalemdaroğlu, evinde bulunan av tüfeğini alıp, balkonundan akrabalarına ateş etti. 58 yaşındaki Yaşar, eşi 55 yaşındaki Seher ve oğulları Hakan Türitalemdaroğlu olay yerinde öldü. Açılan ateşle 30 yaşındaki Semra Türitalemdaroğlu ise ağır yaralandı.

Olay yerine gelen Jandarma ekipleri, Mehmet Türitalemdaroğlu'nu gözaltına alırken, ağır yaralı Semra Türitalemdaroğlu Kastamonu Dr. Münif İslamoğlu Devlet Hastanesi'ne kaldırılarak, tedavi altına alındı.