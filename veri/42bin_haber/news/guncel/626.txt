İzmir'de 700 kişi CHP'ye katıldı
İzmir'in Buca İlçesi'nde 700 kişinin katılımıyla gerçekleştirilen üye kayıt töreninde çarşaflı bir kadına 6 oklu rozeti takan CHP İzmir Millevtekili Hülya Güven, "Onu ilk gördüğümde gözlerinde endişe vardı. Biz CHP olarak herkese açığız. Kimseyi ötekileştirmiyoruz. Rozeti taktıktan sonra gözlerinin içinin güldüğünü gördüm. Bu da beni mutlu etti" dedi. 
CHP İstanbul'dan sonra İzmir'de de kara çarşaflı kişilere rozet taktı. CHP Genel Başkan Yardımcıları Adnan Keskin, Gürsel Tekin ve CHP Genel Sekreteri Bihlun Tamaylıgil'in yanı sıra milletvekilleri, il ve ilçe yöneticilerinin katıldığı Buca Şirinyer Düğün Salonu'nda gerçekleştirilen toplu üye kayıt töreninde CHP İzmir Milletvekili Hülya Güven, kara çarşaflı bir kadına rozet taktı. Güven, çarşafa rozet takmasıyla ilgili olarak şunları söyledi: 
"Onu ilk gördüğümde gözlerinde endişe vardı. Biz CHP olarak herkese açığız. Kimseyi ötekileştirmiyoruz. Rozeti taktıktan sonra gözlerinin içinin güldüğünü gördüm. Bu da beni mutlu etti. Siyasi bir amaç için kullanılmıyorsa, istismar edilmiyorsa bizim başörtüsü sorunumuz yok. Çarşafa ise yıllardır süren bir alışkanlığımız gibi bakıyorum. Bizim için sorun değil bunlar. Önemli olan ülkemizin hak ettiği yere gelmesi. Bunun partimiz için sıkıntı yaratacağını sanmıyorum."