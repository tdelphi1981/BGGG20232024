Kutsal topraklar için başvuru telaşı başlıyor
Diyanet İşleri Başkanlığı tarafından düzenlenen 2013 yılı hac organizasyonu için kayıtlar yarından itibaren başlıyor.

 Hac kontenjanının 74 bin olduğunu açıklayan Diyanet İşleri Başkan Yardımcısı Ekrem Keleş, bunun görevliler hariç tutulduğunda 70 bine gerilediğini belirterek “Bir tarafta 1.5 milyonluk talep, bir tarafta 70 bin kişilik kontenjan. Bu şartlar altında biz gerçekten çok zorlanıyoruz” dedi. Keleş başvuru ayrıntılarını şöyle sıraladı: 
-Kayıtlar 22 Şubat’ta sona erecek. Bankaya 15 lira yatıran vatandaşlar, www.diyanet.gov.tr adresinden ya da en yakın müftülüğe giderek başvurularını yapabilecek. 
- Hacca bir defa gidenler tekrar başvuru yapamayacak. 
- Önceki dönem kayıt yaptıran vatandaşların, kendileri vazgeçmediği sürece otomatik olarak başvuruları yenilenecek. 
- Vatandaşların yüzde 60’ını Diyanet organizasyonu, yüzde 40’ını ise gerekli ruhsata sahip olan şirketler hacca götürecek. Bu şirketler Diyanet İşleri Başkanlığı’nın denetim ve gözetimi altında hac organizasyonu yapan şirketler olacak. 
- Kontenjan içinde kura haricinde kimse götürülmeyecek. Sadece şehit ailelerine 600 kişilik kontenjan ayrılacak.