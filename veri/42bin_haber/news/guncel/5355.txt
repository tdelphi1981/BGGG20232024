İnşaat çukuruna düştüler
EDİRNE'nin Keşan İlçesi'nde içinde 2 kişinin bulunduğu otomobil, bir inşaatın kanalizasyon bağlantısı için kazılan yaklaşık 3 metre derinliğindeki çukura düştü.
Olay, dün saat 22.15 sıralarında Nazmi Başaran Caddesi'nde meydana geldi. 19 Kasım Caddesi'nden Nazmi Başaran Caddesi yönüne giden 32 yaşındaki Serkan Engin yönetimindeki 22 FK 423 plakalı otomobil, çevresinde güvenlik önlemi alınmadığı iddia edilen 3 metre derinliğindeki çukura düştü. Kazada sürücü Engin ile araçta bulunan arkadaşı 30 yaşındaki Ahmet Can hafif yaralandı. Yaralılar, çevredekilerin de yardımıyla otomobilden çıkartılarak ambulansla Keşan Devlet Hastaesi'ne kaldırıldı. 

Mahalle sakinleri, çukur için etrafında yeterli güvenlik önlemi alınmadığı için otomobilin düştüğünü söyledi. Çukura düşen otomobil ise çekiciyle çıkartılarak, otoparka götürüldü. Polisin olayla ilgili başlattığı soruşturma sürüyor.