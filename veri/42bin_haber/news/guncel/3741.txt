Av tüfeğiyle intihar etti
KONYA'nın Karapınar İlçesi'nde bir çiftlikte çalışan 26 yaşındaki Mehmet Suat Hadimli, av tüfeğiyle başına ateş ederek yaşamını yitirdi.
Olay, bugün saat 02.50 sıralarında kent merkezine yaklaşık 14 kilometre uzaklıkta olan bir çiftlikte meydana geldi. Hadimli, iddiaya göre patronu V.H.'ye cep telefonu ile 'Ağam, dış kapı açık. Evin kapısı açık. Büyükbaş hayvanlara bakmadan içeri girme. Kendin de gelme, bir ambulans falan getir' yazılı bir mesaj gönderdi, ardından av tüfeğiyle başına ateş etti. 

Bu sırada cep telefonundaki mesajı gören V.H. de yan çiftlikteki komşusunu arayıp durumu anlattı. Çiftliğe gelen komşusu, Mehmet Suat Hadimli'yi personel odasında kanlar içinde yerde yatarken buldu. Komşu, polis ve sağlık görevlilerine haber verdi. Olay yerine gelen sağlık görevlileri, Hadimli'nin yaşamını yitirdiğini belirledi.

Hadimli'nin cesedi, otopsi yapılmak üzere Karapınar Devlet Hastanesi'ne kaldırıldı. 

Olayla ilgili soruşturma sürüyor.