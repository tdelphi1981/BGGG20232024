Gençlik Hizmetleri ve Spor İl Müdürlüğü'nden 'Sınav Stresi' semineri
Muş Gençlik Hizmetleri ve Spor İl Müdürlüğü, Yükseköğretime Geçiş Sınavı'na (YGS) hazırlanan öğrencilere Sınav Stresi konulu seminer verdi.
Gençlik Hizmetleri ve Spor İl Müdürlüğüne bağlı Gençlik Merkezinin koordinesi ile Yükseköğretime Geçiş Sınavı'na (YGS) hazırlanan liseli öğrencilere Sınav Stresi semineri verildi. 

Şehir Kapalı Spor Salonunda yapılan seminere Muş Alparslan Üniversitesi Öğretim Üyeleri Yrd. Doç. Dr. İskender Dölek ve Yrd. Doç. Dr. Nurullah Ulutaş ile bir dershane Rehber Öğretmeni Cengiz Kızılgüneş konuşmacı olarak katıldı. 

Seminere katılan liseli öğrencilere başarı dileğinde bulunan Gençlik Hizmetleri ve Spor İl Müdürü Ali Kartal, çalışmalarla ilgili bilgi verdi. 

Kartal, şunları söyledi: "25 Mart tarihinde yapılacak olan üniversite sınavlarında hepinize başarılar diliyorum. Sizleri karşımda görünce ben 25 yıl öncesine gittim. 25 yıl önce ben de sizler gibi üniversite sınavlarına girdim."

Gençlik Merkezi'nin faaliyetlerine de değinen Kartal, "Her gencimiz gelerek orada çeşitli faaliyetlerden yararlanabilir. Nisan ayı başında başlayacak olan, Seyyah Bizim İller Günü Birlik Projesi var. 

Burada biz gençleri komşu illere geziye götüreceğiz. Konaklama, yol ve yemek ücretleri bizlere aittir. Yine aynı şekilde gençlik haftası etkinliklerimiz olacak. 19 Mayıs Gençlik ve Spor Bayramı biliyorsunuz bize devredildi. 

Ayrıca yaz boyunca devam edecek diğer illere gezi projemiz mevcut. Bu projede de yine tamamıyla bütün masraflar bizlere ait. İnternet üzerinden veya bize kayıtlarınızı yapabilirsiniz. İyilik Ağacı dediğimiz bir projemiz var." diye konuştu.