Yunan sahil güvenlik Türk balıkçıları taciz etti
MUĞLA'nın Bodrum İlçesi'ne bağlı Gümüşlük Beldesi açıklarındaki Kardak Kayalıkları'nı geçip Çatalada ve Çavuşadası yakınlarında avlanan Yunan balıkçılara koruma yapan Yunan sahil güvenlik botu, Türk balıkçıları taciz etti.
Yunan sahil güvenlik botu, Türk sahil güvenlik botunun bölgeye gelmesiyle, kendi karasularına çekildi.


Yunan balıkçılar, bu sabah saatlerinden itibaren Yunanistan'ın Kilimli (Kalimnos) ve Leros adalarından sahil güvenlik botları eşliğinde Kardak Kayalıkları'nı geçip geldikleri Çatalada ve Çavuşadası yakınlarında avlanmaya başladı. Yunan balıkçılarla bölgeye gelen Yunan sahil güvenlik botu da Türk balıkçıları taciz etti. Bunun üzerine Turgutreis'te konuşlu bulunan Türk sahil güvenlik botu bölgeye geldi.


Zaman zaman Türk sahil güvenlik botuyla burun buruna gelen Yunan sahil güvenlik botu bir süre sonra kendi karasularına çekildi. Türk sahil güvenlik botu da Türk balıkçıların yanına giderek koruma yaptı.