TRT 86 yıllık geçmişini Yayıncılık Müzesi ile koruma altına aldı


TRT Yayıncılık Tarihi Müzesi, dün basın mensuplarına tanıtıldı. Müzede, Atatürk’ün 10. Yıl Nutku’nu okurken kullandığı mikrofondan, dizi ve filmlerde kullanılan kostümlere, TV haberi sunan Zafer Cilasun’un 2 boyutlu hologram uygulamasından tarihi mikrofon kameraya ve ses kayıt cihazlarına kadar birçok önemli eser bulunuyor. 10 Aralık 2012’de açılışını Cumhurbaşkanı Gül’ün yaptığı müzede binlerce eser yer alıyor. 
200’ün üzerinde çalışanın 4 yıllık çalışması sonucu hazırlanan müze, Türkiye’nin ilk radyo yayınlarının başladığı 1927’den itibaren ülkemizin yayıncılık ve toplumsal alanda geçirdiği değişim ve gelişimin sonraki nesillere taşınması amacıyla hazırlandı. 
Şartlar değişirse Eurovision’a katılırız 
Tanıtım toplantısında TRT Genel Müdürü İbrahim Şahin, bir soru üzerine şartlar değişirse Eurovision Şarkı Yarışması’na katılmayı düşünebileceklerini söyledi. Şahin’in diğer ilginç açıklaması TRT Çocuk kanalına dairdi: Çocuklarımız önemli. Bu kanalımızda çocuklara zarar verecek ürünlerin reklamlarını almıyoruz.