Türkiye'deki en büyük depremi açıkladı
JEOLOJİ Mühendisleri Odası Kayseri Temsilcisi Adnan Evsen, Türkiye'nin bir deprem ülkesi olduğunu belirterek, bu zamana kadar yaşanan en büyük depremin 27 Aralık 1939'da Erzincan'da meydana gelen 7,9 büyüklüğündeki deprem olduğunu söyledi. Evsen, bu depremde 33 bin kişinin hayatını kaybettiğini kaydetti.
Adnan Evsen, 'Deprem Haftası' nedeniyle yaptığı açıklamada, Türkiye'nin toplam kara alanlarının yüzde 91'inin, nüfusun ise yüzde 95'inin deprem riski ile karşı karşıya olduğunu, Kayseri'nin ise, üçüncü kuşak deprem bölgesinde bulunduğu aktardı.

Evsen, depremden korunmanın en önemli yolunun güvenli binalarda, güvenli iş yerlerinde ikamet etmek olduğunu ifade ederek, şöyle koınuştu:

"Deprem olduğu zaman ne yapacağımızı bilmemek, alınması gereken tedbirleri almamak can ve mal kaybının fazla olmasının en temel nedeni olarak gösterilebilir. Maalesef ülkemizde 1999 yılında yaşanan Marmara depremine kadar, deprem ile ilgili gerekli tedbirler yeterince alınmıyordu. Marmara depreminin ardından 2007 yılında çıkartılan Deprem yönetmeliği, 2011 yılında çıkartılan yapı denetim yönetmeliğinin ardından denetimler artırıldı ve deprem ile ilgili gerekli tedbirler büyük ölçüde alınmış oldu. O bakımdan 2011 yılından sonra yapılan binalar en sağlıklı yaşanılabilecekler alanlar olarak göze batmaktadır."