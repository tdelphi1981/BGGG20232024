Kimlik soran polise ateş açıp kaçtılar
DİYARBAKIR'da kendilerine kimlik soran polislere ateş açan 2 şüpheli, kent içinde yaşanan kovalamaca sonucunda yakalandı. Olayda ölen ve yaralanan olmazken, şüpheliler hakkında yakalama kararı olduğu belirlendi.
Olay merkez Sur İlçesi Yıkıkkaya Sokak üzerinde bugün saat 16.30 sıralarında meydana geldi. Polis ekibi, uygulama yaptığı sırada durumlarından şüphelendiği iki kişinin kimliklerini kontrol etmek istedi. Anca iki kişiden biri üzerindeki tabancayı çıkarıp, önce polise daha sonra havaya ateş açtı. Şans eseri polise kurşun isabet etmezken, saldırganlar koşarak kaçmaya başladı.


Saldırının duyulması üzerine olay yerine aralarında Özel Harekat Timleri'nin de bulunduğu çok sayıda polis sevk edildi. Ara sokaklarda operasyon başlatan polis, saldırganları yakalamak için bölgeyi didik didik aramaya aldı. Işıklar Sokak üzerinde izine rastlanan şüphelilerden biri yeniden polise ateş açıp kaçmaya çalışırken yakalandı. Operasyonu sürdüren polis diğer şüpheliyi de kısa sürede yakaladı. İki şüpheli sorgulanmak üzere Emniyet Müdürlüğü'ne götürüldü. Olay yeri inceleme ekipleri de bölgede geniş çaplı çalışma yaparak delil topladı.


Şüphelelir hakkında yakalama kararı bulunduğu ve bu yüzden ateş açıp kaçtıkları belirtildi.