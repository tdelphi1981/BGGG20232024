Emine Erdoğan'dan anlamlı destek
TÜRKİYE İş Kadınları Derneği'nin (TİKAD) düzenlediği Bir başkadır Benim Memleketim' isimli sosyal sorumluluk projesi kapsamında gece düzenledi. Gecede, sanatçı Hülya Avşar konser verirken, televizyoncu Acun Ilıcalı stand up göseterisi yaptı. Geceye, Başbakan Recep Tayyip Erdoğan'ın eşi Emine Erdoğan, Aile ve Sosyal Politikalar Bakanı Fatma Şahin, İşadami Erdoğan Demirören, Türkan Sabancı, Caroline Koç ile çok sayıda iş kadını ve davetli katıldı.
Milli Eğitim Bakanlığı Temel Eğitim Genel Müdürü Funda Kocabıyık, 'Bir tek çocuğumuzun dahi eğitim sistemi dışında kalmadığı bir ülke hayal ediyoruz' dedi.

Milli Eğitim Bakanlığı ile Türkiye İş Kadınları Derneği (TİKAD) işbirliğinde, Aile ve Sosyal Politikalar Bakanlığı'nın desteğiyle, Doğu ve Güneydoğu bölgeleri başta olmak üzere ihtiyaç duyulan okullarda fiziksel koşulların iyileştirilmesi ve gereksinimlerin karşılanması amacıyla gerçekleştirilen 'Bir Başkadır Benim Memleketim' projesinin tanıtım gecesinde konuşan Kocabıyık, kız çocuklarının okullaşması, kadın okur-yazarlığının yükseltilmesi ve kadınların hayata etkin ve güçlü bir şekilde katılmasına yönelik yaptıkları her çalışmada Başbakan Recep Tayyip Erdoğan'ın eşi Emine Erdoğan'ın önderliğinden ve desteklerinden büyük güç aldıklarını söyledi.

Kocabıyık, bu kampanyanın da Emine Erdoğan'ın destekleriyle kamuoyunda çok daha güçlü şekilde yankı bulacağını ve amacına ulaşacağını dile getirdi.

Türkiye'nin kalkınmasının, gelişmesinin, refahının ve mutluluğunun, çocukların iyi ve doğru yetiştirilmesinden geçtiğini vurgulayan Kocabıyık, 'Çocuklarımızı sadece eşit haklarla değil, eşit fırsatlarla buluşturmak için eğitime bütçeden ayrılan pay başta olmak üzere, adeta bir seferberlik ruhuyla sürdürülen çalışmalar sonucunda okul öncesinden yükseköğretime eğitimin tüm basamaklarında okullaşma oranları yükseldi' dedi.

Kocabıyık, kız çocukları ve engelli çocuklar başta olmak üzere dezavantajlı kesimlerin eğitime erişimlerinde büyük ilerlemeler sağlandığını vurgulayarak, 'Bunu yeterli görmüyoruz. Bir tek çocuğumuzun dahi eğitim sistemi dışında kalmadığı bir ülke hayal ediyoruz' diye konuştu.

-'Daha yaşanabilir ülke ve dünya için çalışıyoruz'-

TİKAD Başkanı Nilüfer Bulut da kuruldukları 2004 yılından bu yana sadece kadın sorunlarıyla değil, ülke ve dünya sorunlarıyla yakından ilgilendiklerini söyledi.

Bulut, ülkenin sorunlarına çözüm üretebilmek, daha yaşanabilir ülke ve dünya inşa etmek için çalıştıklarını belirterek, ekip olarak İstanbul'da oturarak hareket etmediklerini, her yere uzandıklarını ifade etti.

Doğu ve Güneydoğu bölgelerindeki çocukların bakışlarını yüreklerinde hissettiklerini dile getiren Bulut, 'O bakışlar bize her alanda kadınların olması gerektiğini anlattı. O nedenle bu projeyi başlattık' dedi.

Bulut, TİKAD kurulduğundan beri Emine Erdoğan'ın desteklerini hep hissettiklerini ifade ederek, 'Biz yürekle hareket ettik. 'Kadınlar her alanda olacak' dedik. Değerli hanımefendi Emine Erdoğan da her zaman bizim yanımızda oldu. Kendisine teşekkür ediyorum' diye konuştu.

Çok yorulduklarını, zaman zaman kadının iş hayatında olup olmaması gerektiğini düşündüğünü dile getiren Bulut, şunları kaydetti:

'Bir büyüğümü ziyaretimde sordum; çünkü bu aralar üzerimizde çok büyük baskı var, İslam'da kadın çalışmalı mı, evde oturmalı mı? diye. Aldığım cevap, 'Kadın her alanda olmalı. Kadın genelkurmay başkanı da olmalı' deyince, 'Nasıl yani genelkurmay başkanı olabilir mi?' dedim. 'Evet, olabilir' dedi. Ayşe annemizi örnek gösterdi ve dedi ki; 'Ordu kurmuştu, ülkesi için çalışmıştı.'

-Emine Erdoğan şarkıya eşlik etti-

Acun Ilıcalı'nın stand-up gösterisi sunduğu gecede, Hülya Avşar da konser verdi. Avşar'ın kıyafetiyle ilgili yaptığı yorumlar, salondakilerin gülümsemesine neden oldu.

Hülya Avşar, geceye katılan Emine Erdoğan'ın yanına giderek mikrofonu uzattı. Emine Erdoğan da 'Kıskanırım Seni Ben' şarkısına eşlik etti.

Merhum iş adamı Sakıp Sabancı'nın eşi Türkan Sabancı, iş adamı Erdoğan Demirören, İstanbul Valisi Hüseyin Avni Mutlu'nun eşi Gül Mutlu'nun da aralarında bulunduğu çok sayıda davetlinin katıldığı gecede, masalara 'bağış kartı' bırakıldı.

-'Bir Başkadır Benim Memleketim' projesi-

'Bir Başkadır Benim Memleketim' projesiyle, başta Doğu ve Güneydoğu bölgeleri olmak üzere ihtiyaç duyulan illerdeki okulların fiziksel koşullarının iyileştirilmesi hedefleniyor.

Her iş adamının kendi memleketinde bir okulu desteklemesiyle modellenen proje, çocuklarla ilgili birçok sosyal problemin de çözümüne yönelik adım niteliği taşıyor.

Projeyle Doğu ve Güneydoğu bölgelerindeki eğitimin niteliğinin artırılması, sağlık problemlerinin önüne geçilmesi ve temizlik personeli eksikliğinin giderilmesi gibi öncelikli sorunların çözümü amaçlanıyor.

Mevcut okulların durumunun hedeflenen sonuca ulaşmasına kadar devam edecek proje kapsamında yapılacak sosyal ve eğitsel çalışmalarla öğrencilerin bireysellikleri ve öz güveni yanında toplumsal yanlarını, aidiyet duygularını da geliştirmesi bekleniyor.

EMİNE ERDOĞAN DA DESTEK VERDİ

Başbakan Recep Tayyip Erdoğan'ın eşi Emine Erdoğan, birilerinin İstanbul'un Hakkari'den, Van'dan, Muş'tan, Siirt'ten uzakta olduğunu düşünüp, oralardaki sorunlara kayıtsız kalabildiğini, ancak bunun, o sorunlardan uzak kalmak anlamına gelmediğini belirterek, 'Türkiye, 780 bin kilometrekaresiyle birdir, beraberdir ve kardeştir. Nasıl ki bedenin bir uzvundaki acı tüm bedeni etkisi altına alırsa, Türkiye'nin bir köşesindeki acı da hiç kuşkusuz tüm bedende hissedilir' dedi.

Milli Eğitim Bakanlığı ile Türkiye İş Kadınları Derneği (TİKAD) işbirliğinde, Aile ve Sosyal Politikalar Bakanlığı'nın desteğiyle, Doğu ve Güneydoğu bölgeleri başta olmak üzere ihtiyaç duyulan okullarda fiziksel koşulların iyileştirilmesi ve gereksinimlerin karşılanması amacıyla gerçekleştirilen 'Bir Başkadır Benim Memleketim' projesinin tanıtım gecesinde konuşan Erdoğan, TİKAD'ı projeden dolayı tebrik ederek, başarılar diledi.

Erdoğan, TİKAD'ın Doğu ve Güneydoğu bölgelerinde ihtiyaç içindeki okulları merkezine alan proje geliştirmesini isabetli bulduğunu ifade ederek, ihtiyaç içindeki okulların belirlenmesinin, hayırseverler ve sivil toplum örgütleri tarafından bu okulların desteklenmesinin, Türkiye ve gelecek adına heyecan verici gelişme olduğunu söyledi.

Mevlana'nın 'Parmaklarınla gözlerini sımsıkı kapat. Dünyadan hiçbir şey göremezsin. Ancak sen göremiyorsun diye alem yok değildir' sözüne atıfta bulunan Erdoğan, şöyle devam etti:

'Evet, toplumun görmüyor olması, Doğu ve Güneydoğu bölgelerimizdeki el uzatılması gereken okulların önemini azaltmıyor. Ne kadar ücrada olursa olsunlar, ne kadar uzakta olursa olsunlar, bu okulların yokluğunu tahayyül etmek bile mümkün değil. İnanın, belki bu okullar olmasaydı yüzlerce, binlerce çocuğumuz eğitim imkanından yoksun kalacak, okula gidemeyecekti. Belki bu okullar olmasaydı binlerce kızımız eğitim imkanından mahrum kalacak, hatta okuma-yazma dahi öğrenmeden hayatını sürdürmek zorunda olacaktı. Şimdi TİKAD aracılığıyla bu okulların hatırlanması ve hatırlatılması, oradaki çocuklara, oradaki öğretmenlere ve ailelere güç verecektir. Bugün burada yapılan mütevazı kampanya, inanıyorum ki çok güçlü bir umut ışığı olarak çocukların ufkunu aydınlatacaktır.'

-'Her insan yaşadığı toplumun sorunlarını hisseder'-

Emine Erdoğan, herkesin zaman zaman toplumsal sorunlardan şikayet ettiğini dile getirerek, yoksulluk, eğitimsizlik, göç, çarpık kentleşme, terör gibi sorunların bazı insanları doğrudan, bazılarını da dolaylı etkilediğini kaydetti.

Zengin de olsa, eğitimli de olsa, huzur ve güvenlik içinde de yaşasa her insanın yaşadığı toplumun sorunlarını hissettiğini vurgulayan Erdoğan, konuşmasını şöyle sürdürdü:

'Burada önemli olan şudur; sorunlar karşısında şikayet mi edeceğiz, yoksa sorunu çözmek için mücadele mi vereceğiz? Yaygın olan bir deyimle karanlıktan şikayet mi edeceğiz, yoksa karanlığa bir mum mu yakacağız? Birileri İstanbul'un Hakkari'den, Van'dan, Muş'tan, Siirt'ten uzakta olduğunu düşünüp, oralardaki sorunlara kayıtsız kalabilir. Ancak oralardaki sorunlara kayıtsız kalmak, o sorunlardan uzak kalmak anlamına gelmez ve gelmiyor. Bizler, hepimiz aynı gök kubbenin altında, aynı vatan toprağının üzerinde yaşıyor, aynı havayı teneffüs ediyor, aynı istikbale yürüyoruz. Türkiye, 780 bin kilometrekaresiyle birdir, beraberdir ve kardeştir. Nasıl ki bedenin bir uzvundaki acı tüm bedeni etkisi altına alırsa, Türkiye'nin bir köşesindeki acı da hiç kuşkusuz tüm bedende hissedilir. Terör sadece ülkenin belli bölgelerini etkilemiyor, tüm Türkiye'yi, 76 milyonu etkiliyor. Göç, sadece belli şehirleri etkilemiyor, tüm ülkeyi, ülkemizin ekonomisini etkiliyor. Yoksulluk sadece belli bölgelerde, belli şehirlerde sınırlı kalmıyor, etkisini tüm Türkiye'de hissettiriyor. Sorun ne kadar uzakta olursa olsun, onu yaşayanlar kadar bizim de sorunumuzdur. Acı ya da sevinç ne kadar uzakta olursa olsun, onu hissedenler kadar bizim de acımız, bizim de sevincimizdir.'

-'Süreç, sorunlarla mücadele sürecidir'-

Emine Erdoğan, kendisini küçük, güvenli, huzurlu adacıklara yerleştirenlerin er ya da geç, bu topraklar neyi hissediyorsa onu hissettiğini belirterek, 'Süreç, sorunlardan şikayet etme değil, sorunlarla mücadele etme sürecidir. Yaşadığımız dönem, karanlıktan yakınma değil, karanlığa bir mum yakma dönemi. Sorunları çözmek, karanlığı aydınlatmak için için hiçbir çabası olmayanın ne sorunlardan ne de karanlıktan şikayeti olamaz' diye konuştu.

Bu nedenle anne ve babaların olduğu kadar herkesin yavruları, herkesin geleceği olan çocuklara el uzatılması gerektiğini vurgulayan Erdoğan, sözlerini şöyle sürdürdü:

'Kendi çocuklarımız kadar başka çocukların da eğitim görmesini sağlamak, böylece ortak istikbalimizi, ortak ufkumuzu umutla doldurmak zorundayız. Her nerede olursa olsun kardeşimizin sorununu kendi sorunumuz olarak görmek, kardeşimize elimizi, yüreğimizi uzatmak zorundayız. Aynı gemi içindeyiz. Hiç kuşkunuz olmasın ki kurtuluşumuz ortak bir mücadeleyle, işbirliğiyle, dayanışmayla, kardeşlikle mümkün olacaktır.'

Erdoğan, İstanbul'dan Doğu ve Güneydoğu bölgelerindeki okullara el uzatıldığında sadece çocuklara el uzatılmış olmayacağına işaret ederek, o okulun öğretmenleri ve yöneticileri ile özellikle o öğrencilerin ailelerine de el uzatılmış olacağını, sadece çocukların gönüllerine değil, o köyün, o ilçenin, o şehrin gönlüne köprü inşa edilmiş olacağını anlattı.

Emine Erdoğan, gönül köprüleri ne kadar çoğaltılırsa, kardeşliğin de o kadar büyüyeceğini sözlerine ekledi.

Erdoğan, konuşmasının ardından projeye destek olanlara plaket verdi.