Antalya'da denizde hortum oluştu
Alanya'da etkili olan sağanağın ardından denizde hortum oluştu.
Alanya'da sabah saatlerinden itibaren etkili olan sağanak, aralıklarla devam etti. Yağış sırasında Alanya açıklarında denizde oluşan hortum, bazı vatandaşlarca cep telefonu ve amatör kamera ile kaydedildi. Yaklaşık 4 dakika süren hortum, daha sonra etkisini kaybetti.

Vatandaşlar, Kleopatra ve Damlataş plajlarından da görülen hortumun karaya ulaşmadan dağıldığını belirtti.

Bu arada Alanya Meteoroloji İstasyon Müdürlüğü yetkilileri, ilçede yağışlı havanın yarın da devam edeceğini bildirdi.