Sümeyye bebek davasında 1 kişi tutuklandı
Zonguldak'ta 4 yıl önce boğazı kesilerek öldürülen ve delil yetersizliğinden faili meçhul kalan 3,5 yaşındaki Sümeyye Cinkılıç davasında 1 kişi tutuklandı.
Türkiye Taşkömürü Kurumu (TTK) Kozlu İşçi Lojmanları'ndaki odasında uyurken faili meçhul kişi ya da kişilerce kaçırılarak, evin yakınındaki çöp konteynerinin yanındaki çuval içinde boğazı kesilmiş halde bulunan Sümeyye bebek davası, 2011 yılında delil yetersizliğinden düştü. 

Ancak kısa süre önce Zonguldak Cumhuriyet Başsavcı Vekili Ali İrfan Yılmaz tarafından olay günü Sümeyye bebeğin kaçırıldığı pencere önünde bulunan "Saat 24.00'e kadar 5 bin TL getirmezsen kızının ölüsünü çöpten alırsın." yazılı not üzerinden gizli bir soruşturma başlatıldı. 

Soruşturma kapsamında çevredeki evlerde oturanlardan alınan yazı örnekleri, Adli Tıp Kurumu'na gönderildi. İnceleme sonucunda, nottaki yazının Cinkılıç ailesinin komşusu Fatma K.'nın (35) yazı örneğiyle benzerlik göstermesi üzerine polis ekipleri, Fatma K.'yı gözaltına aldı. Polise verdiği ifadesinde suçlamaları kabul etmeyen Fatma K., kuvvetli suç şüphesiyle çıkarıldığı mahkemece tutuklandı. Olayla ilgili soruşturma devam ediyor. 

BEBEĞİN ANNESİ VE 1 KİŞİ TUTUKLANIP SERBEST BIRAKILMIŞTI

Bu arada Zonguldak'ın Kozlu beldesinde 24 Aralık 2008'de Ferdane (41) - Ali Osman (42) Cinkılıç çiftinin kızı Sümeyye Cinkılıç'ın çuval içine konulan cesedi, evinden kaçırıldıktan kısa bir süre sonra evin yakınındaki çöp konteynerinde bulunmuştu. Anne Ferdane Cinkılıç ve TTK işçisi Cihan B., katil zanlısı olarak 27 Aralık 2008'de tutuklanmıştı. Mahkeme delil yetersizliğinden zanlıları, 7 Ağustos 2009'da tutuksuz yargılanmak üzere serbest bırakmıştı. 

Zonguldak 1. Ağır Ceza Mahkemesi, 9 Şubat 2011 tarihli duruşmada, anne Cinkılıç ve Cihan B.'nin beraatına karar vererek dosyayı kapatmıştı.