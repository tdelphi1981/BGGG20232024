Okmeydanı karıştı!
İstanbul Emniyeti'nin terör örgütü DHKPC'ye yönelik bu sabah Okmeydanı'nda gerçekleştirdiği operasyon sona erdi.
Edinilen bilgiye göre saat 06:00'da Gençlik Federasyonu'nun bulunduğu binaya giren Terörle Mücadele Şube Müdürlüğü ile Çevik kuvvet Şube Müdürlüğü'ne bağlı çok sayıda polis, içeride bulunanların direnişiyle karşılaştı. Biber gazı kullanarak içeriye giren polis, birbiri ardına sıralanmış çelik kapıları, hidrolik makaslar ve oksijen tüpleriyle açmaya çalıştı. Bu sırada binadakiler 3'üncü katta yangın çıkardı. Olay yerine gelen itfaiyenin müdahalesiyle yangın söndürüldü. Yangının örgüte ait dokümanların ateşe verilmesi sonucu çıktığı öne sürüldü. Çelik kapıları aştıktan sonra içeriye giren polis ekipleri, 13 kişiyi gözaltına aldı.

ELEKTRİK, SU VE DOĞALGAZ KAÇAK KULLANILMIŞ

Baskın sırasında polis, örgüte ait olduğu ileri sürülen binanın elektrik, su ve doğalgazının kaçak olduğunu belirledi. Bununu üzerine İSKİ, İGDAŞ ve BEDAŞ'a haber verildi. Olay yerine gelen görevliler, kaçak kullanımı tespit ederek kaçak çekilmiş kablolar ve boruları iptal etti. Bir İSKİ görevlisi, binanın ödenmemiş 24 bin TL fatura borcunun olduğunu ve kapatılmasına rağmen kaçak kullanım yapıldığını, savcılığa suç duyurusunda bulunacaklarını söyledi.

OPERASYONU PROTESTO EDEN GRUBA POLİS MÜDAHALE ETTİ

Gençlik Federasyonundaki aramalar devam ederken alt sokakta bulunan İdil Kültür Merkezi önünde toplanan bir grup polis baskınını protesto etti. Grubun sloganlar atarak polise taş ve şişe atması üzerine polis, gaz bombalarıyla gruba müdahale etti. Müdahale sırasında arada kalan bir çocuk çevik kuvvet polisi tarafından kucaklanarak olay yerinden uzaklaştırıldı. Yine olayın yaşandığı sıralarda iki çocuğunu okula götüren bir baba da grup ile polis arasında kaldı. Aile, polisler tarafından olay yerinden uzaklaştırıldı. İdil Kültür Merkezi'nin pencerelerine çıkan protestocular polisi şov yapmakla suçladı. Atılan taşların isabet etmesi sonucu bir çevik kuvvet polisi başından yaralandı. Başı kanlar içinde kalan polis, arkadaşlarının yardımıyla bir otomobile bindirilerek hastaneye kaldırıldı.

ÇELİK KAPILAR

Yaklaşık 6 saat süren operasyonun ardından, bina, basın mensuplarına açıldı. Kameraların görüntülediği binanın her katında çelik kapıların olduğu, bazı odalarda ise çelik plakalarla güçlendirilmiş duvarların olduğu, bir katın yatakhane olarak kullanıldığı görüldü. Polis yetkilileri binada 11 çelik kapının olduğunu belirtti.