Bayrampaşa Mega Center'da yangın
Bayrampaşa'da 15 katlı iş yerinde çıkan yangın, maddi hasara yol açtı.
Mega Center Gıda ve Ticaret Merkezi'nde bulunan 15 katlı binanın asansör boşluğunda henüz belirlenemeyen nedenle yangın çıktı.

İhbar üzerine olay yerine, Bayrampaşa, Şişli, Bağcılar, Fatih ve Eyüp'ten itfaiye ekipleri sevk edildi.

Yangın sırasında binada bulunan 3 kişi, itfaiye ekiplerince dışarı çıkarıldı. Yoğun dumandan etkilenen kişiye, 112 Acil Servis ekiplerince müdahale edildi.

İtfaiye ekiplerinin yaklaşık bir saat süren çalışması sonucu kontrol altına alınan yangın, binada maddi hasara yol açtı.

İş yerinin teknik servis görevlisi Cihan Karakaş, yangından önce patlama sesi duyduklarını, bunun üzerine binaya girdiklerini söyledi.

Karakaş, binada, cumartesi günleri öğleden sonra az sayıda çalışanının bulunduğunu ifade ederek, yangının elektrik kontağından çıkmış olabileceğini belirtti.