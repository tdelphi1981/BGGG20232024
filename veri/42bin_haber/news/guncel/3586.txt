Hareket halindeki araba alev topluna döndü
Kırıkkale'nin Hasandede beldesinde, hareket halindeki bir araba yandı. Kullanılmaz duruma gelen arabada bulunanlar ise korkulu dakikalar geçirdi.
Kültür merkezi inşaatında çalışan Yusuf Çeçen idaresindeki 71 EE 857 plakalı araba, Ankara-Kayseri karayolundan beldeye girdiği sırada durdu. Motor kısmından alevler yükselemeye başladı. İçinde bulunanlar, önce ellerindeki yangın tüpüyle söndürmeye çalıştı. Ön kaputu açamayınca patlama ihtimaline karşı oradan hızla uzaklaştılar. Yangın ihbarını alan itfaiye ekipleri, kısa sürede geldi. Müdahale ederek arabayı söndüren itfaiyeciler, yangının elektrik kontağından çıktığının sanıldığını belirtti.

Arabayı iki gün önce aldığını belirten Çeçen ise, "Beldeye girdiğimiz sırada ne olduğunu anlayamadık. Araba bir anda yanmaya başladı. Alevler kısa sürede her tarafı sardı." dedi.

Araba yangınlarının genellikle elektrik aksamından çıktığını vurgulayan Kırıkkale Belediyesi İtfaiye Görevlisi Salih Laçin de elektrik tesisatının sık sık kontrol edilmesini istedi. Laçin, mutlaka yangın tüpü bulundurulması gerektiğini de hatırlattı.