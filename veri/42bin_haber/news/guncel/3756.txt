Taksi durağında cinayet!
KAHRAMANMARAŞ'ta aynı durakta çalışan taksi şoförleri 55 yaşındaki Ökkeş Özkars ile 33 yaşındaki Ali Temi arasında alacak-verecek nedeniyle çıktığı ileri sürülen tartışma kanlı bitti. Taksici Özkars'ın bıçakladığı Ali Temi, yaşamını yitirdi.
Olay, saat 19.00 sıralarında kent merkezindeki Trabzon Bulvarı üzerinde bulunan 'Bankalar' isimli taksi durağında meydana geldi. İddiaya göre, aralarında alacak verecek meselesi bulunan Ökkeş Özkars ile Ali Temi, durakta tartışmaya başladı. Taksicilerin sözlü tartışması, birden yumruklu kavgaya dönüştü. Araya girenlerin müdahalesine rağmen kavganın büyümesi üzerine Ökkeş Özkars, eline geçirdiği bıçakla Ali Temi'yi yaraladı. 3 çocuk babası Temi, ambulansla Kahramanmaraş Necip Fazıl Şehir Devlet Hastanesi'ne götürülüp tedaviye alındı. Doktorların müdahalesine rağmen Ali Temi kurtarılamadı. Cinayet zanlısı Ökkeş Özkars, olay yerinden kaçarken, olayla ilgili soruşturma başlatıldı.