Üniversite öğrencisine korkunç tuzak
Antalya'nın Alanya İlçesi'nde 22 yaşındaki M.B., otomobiline aldığı üniversiteli kızı işyerine götürüp, ellerini kelepçeleyerek tecavüze kalkıştığı iddiasıyla gözaltına alındı.
Alanya'nın Oba Beldesi'nde meydana geldiği iddia edilen olayda cep telefonu satışı yapan M.B., Devlet Hastanesi Kavşağı'nda bekleyen Akdeniz Üniversitesi ALTSO Meslek Yüksekokulu 2'nci sınıf öğrencisi 21 yaşındaki B.K.'yi görünce otomobilini durdurdu. Gideceği yere bırakma vaadiyle kızı otomobiline alan M.B., kendisine ait işyeri önüne geldiğinde genç kıza, cep telefonunun kırık olan arka kapağını değiştirmeyi teklif etti. Bunun üzerine birlikte işyerine girdiler.
 
Bu sırada alkol alan M.B.'nin arkadaşları H.G. ve E.S. bir süre sonra ayrıldı. Saat 22.00 sıralarında M.B., "Sana ilgi duyuyorum. Seni uzun zamandır takip ediyorum" diyerek, B.K.'yı işyerinin mutfak bölümüne itekledi. İddiaya göre yere düşen kıza kelepçe takan M.B., elbiselerini çıkartarak tecavüze kalkıştı. Bakire olduğunu söyleyerek direnen B.K., mutfak tezgahındaki çatalla M.B.'yi dudağından yaraladı. Bunun üzerine tecavüzden vazgeçen M.B., "Bu olayı kimseye anlatma" diyerek, B.K.'yı otomobiliyle evinin yakınına bıraktı. 
 
Olaydan sonra durumu arkadaşlarına anlatan B.K., dün polise başvurup şikayetçi oldu. Sağlık raporu için hastaneye gönderilen kızın vücudunda küçük sıyrık ve yaralar tespit edildi, ancak tecavüz bulgusuna rastlanmadı. 
 
Polisin cep telefonuyla ulaştığı M.B. polis merkezine gelerek teslim oldu. Gözaltına alınan M.B., ifadesinin ardından bu sabah Alanya Adliyesi'ne sevk edildi.
 
DENETİMLİ OLARAK SERBEST BIRAKILDI
 
Antalya'nın Alanya İlçesi'ne bağlı Oba Beldesi'nde, otomobiline aldığı ALTSO Meslek Yüksek Okulu ikinci sınıf öğrencisi B.K.'yı götürdüğü işyerinde kelepçe takıp tecavüze kalkıştığı iddiasıyla adliyeye sevk edilen M.B., 3 ay süreyle denetimli serbestlik hükümleri uygulanması kaydıyla tutuksuz yargılanmak üzere serbest bırakıldı.