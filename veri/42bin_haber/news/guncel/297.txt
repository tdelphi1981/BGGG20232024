Adalet Bakanlığı Yüksek Müşaviri Öğmen, pencereden kazayla düşmüş
Adalet Bakanlığı'nda görevli yüksek müşavir hakim Yusuf Öğmen'in intihar ederek değil, evinin penceresinden kazayla düşerek öldüğü ortaya çıktı. Öğmen'in sabah erken saatlerde Namık Kemal Mahallesi Dip Sokak'taki Devlet Lojmanları'nda bulunan evinin penceresinden kazayla düştüğü polis ve savcılık incelemesinin ardından Adli Tıp raporuyla belirlendi.
Nefes darlığı sorunu yaşayan Hakim Öğmen'in, olay günü nefes darlığı sebebiyle hava almak için pencereyi açtığı ifade ediliyor. Pencere kenarına oturan 64 yaşındaki Öğmen'in dengesini kaybederek evinin bahçesine düştüğü belirtildi. 
 
Pencereden düşerek hayatını kaybeden Öğmen'in kol ve bacaklarında kırık olmadığı; dengesini kaybederek kafa üstü düşmesi sebebiyle omurgasının kırıldığı tespit edildi. İntihar edecek kişinin kafa üstü atlamayacağına dikkat çekilen Adli Tıp raporunda, olayın bir intihar değil dengesini kaybederek kafa üstü düştüğü için hayatını kaybettiği ifade ediliyor. 

Uzun süre hakimlik görevi yapan Öğmen, Adalet Bakanlığı'nda göreve başlamıştı. Ceza ve Tutukevleri Genel Müdür Yardımcılığı görevini sürdürürken Adalet Yüksek Müşavirliği'ne atanan Öğmen, Strateji Geliştirme Daire Başkanlığı da yapmıştı.