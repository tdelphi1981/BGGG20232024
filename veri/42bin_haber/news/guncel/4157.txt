Diyarbakır'da sanayi sitesinde yangın
Diyarbakır'da sanayi sitesindeki bir oto tamir dükkanında kundaklama sonucu çıkan yangında iş yeri ve içinde bulunan müşterilere ait 6 araç yandı.
Elazığ Yolu üzerindeki 2. Sanayi Sitesi'ndeki 28. sokakta bulunan Recep Ertemiş'e ait oto tamir dükkanında dün gece kimliği belirlenemeyen kişilerce kepenkleri kırılarak ateşe verildi.

Çıkan yangında iş yeri ile içinde bulunan müşterilere ait 6 araç yandı.

İş yeri sahibi Ertemiş, AA muhabirine yaptığı açıklamada, gece geç saatlerde polisin durumu bildirmesi üzerine iş yerine geldiğinde itfaiyelerin yangına müdahale ettiğini ancak olayda hem iş yerinin hem de tamire bırakılan müşterilere ait 6 aracın yandığını söyledi.

Sanayi sitesinde 25 yıllık esnaf olduğunu daha önce kapkaç veya hırsızlık olaylarına tanık olduklarını ancak ilk kez kundaklama ile karşılaştıklarını anlatan Ertemiş, şöyle dedi:

'Olay polis tutanaklarına ve itfaiye raporlarına kundaklama ve gasp olarak geçti. Durumu araçları yanan müşterilerime de bildirdim. Birlikte karakola gidip ifade vereceğiz. İş yerim sigortalı değil, üstelik kiralıktı. Araçların da kaskosu yok. 15 gün önce de evime hırsız girdi. Zaten ekonomik açıdan zor günler yaşıyorken bir de bu olay başıma geldi. Evim de iş yerim de kira. Eksper gerekli incelemeyi yapacak ama tahmini hasar 150 bin lira. 8 kişi istihdam ettiğim iş yerim bir anda bu hale geldi. Yetkililerden destek bekliyorum.'

-'Güvenlik önlemleri artırılsın'-

Olayın ardından iş yerine gelerek komşularına destek veren esnaf da olaya tepki gösterdi.

Muharrem Tuncer, 25 yıldır sanayi sitesinde esnaflık yaptığını ilk kez bir kundaklama olayı ile karşılaştıklarını söyledi.

Yaşanan olayın kaygılarını artırdığını ifade eden Tuncer, bu olaya benzer olayların yaşanmaması için güvenlik önlemlerinin artırılmasını istediklerini belirtti.

Esnaf Abdullah Demir, dükkanı kapatıp eve gittikten sonra akıllarının hep iş yerinde kaldığını anlatarak, 'Ekmek teknemize bir zarar gelmemesi için gereken önlemlerin alınmasını bekliyoruz' dedi.

Esnaf Muhsin Erdoğmuş ise, bin 500 iş yerinin, yaklaşık 10 bin kişinin istihdam edildiği sanayi sitesinde yaşanan bu olayın tüm sanayi sitesi camiasını derinden üzdüğünü ifade etti.

Daha önce sanayi sitesinde karakol bulunduğunu ve polislerin devriye gezdiğini anlatan Erdoğmuş, 'Bu kadar geniş bir alana gece bekçisi de yetersiz kalıyor. Güvenlik önlemleri artırılsın. Sanayi sitesindeki aydınlatmalar da yetersiz. Yanı başımızda bir bankanın şubesi ve önünde de güvenlik kamerası var ama biraz ileride bulunan bu iş yeri kundaklanabiliyor. Bu olayların bir daha yaşanmaması için gereken önlemlerin alınmasını istiyoruz' diye konuştu.