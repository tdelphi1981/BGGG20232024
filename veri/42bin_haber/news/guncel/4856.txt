Peygamber sevgisi uzun kuyruk oluşturdu
Öğrenciler ve yetişkinler için yapılacak yarışma için Yunus Emre Kültür Sanat Sevgi ve Barışa Çağrı Derneği (YUSEV) tarafından 4 bin 500 kitap dağıtıldı.
Eskişehir'de, 'Kutlu Doğum Haftası' kapsamında 20 Nisanda Eskişehir O'nu Okuyor adlı kitap okuma yarışması için dağıtılan ücretsiz kitaplara vatandaşlar büyük ilgi gösterdi. 

Öğrenciler ve yetişkinler için yapılacak yarışma için Yunus Emre Kültür Sanat Sevgi ve Barışa Çağrı Derneği (YUSEV) tarafından 4 bin 500 kitap dağıtıldı. Kitap dağıtım kampanyasına akın eden Eskişehirliler yaklaşık 3 kilometrelik kuyruk oluşturdu. 

Kutlu Doğum Haftası kapsamında, Eskişehir Milli Eğitim Müdürlüğü, Eskişehir Müftülüğü, YUSEV, ESED, EDİMDER ve EMEDER tarafından 'Eskişehir O'nu Okuyor' adlı kitap okuma yarışması düzenlenecek. Bu yarışma için vatandaşlara 4 bin 500 adet kitap ücretsiz dağıtıldı. Saat 13.00'de dağıtılacak kitapları almak isteyen vatandaşlar saatler öncesinden uzun kuyruklar oluşturdu. 

Eskişehir genelindeki ortaokul, lise ve üniversite öğrencileri ile yetişkinlere yönelik planlanan yarışmayla, başta Peygamber sevgisinin okuyarak elde edilmesi ve Türk milli eğitiminin genel amaçları doğrultusunda, ortaokul ve lise öğrencilerinin dikkatlerini kitaba çekmek ve okuma alışkanlığı kazandırmak, şehir halkının ve üniversite öğrencilerinin kitap okumaya olan ilgisinin artırılması hedefleniyor.

YUSEV adına açıklama yapan eğitimci Mustafa Akbulut, düzenlenen organizasyonun Peygamber Efendimiz Hz. Muhammed (sas)'in doğru anlaşılması ve düşüncelerinin kalplerde ve zihinlerde olması açısından önemli olduğunu söyledi. Akbulut, "Kutlu doğum etkinlikleri etrafında 'Eskişehir Onu Okuyor' programını başlatan YUSEV Türkiye geneli örnek olacak bir gündem oluşturdu." dedi. 

Eskişehir İl Müftü Yardımcısı Orhan Tosun da her yıl Peygamber Efendimiz'in (sas) başka bir yönünü önplana çıkarmayı amaçladıklarını belirterek, Bu yıl da 'Hz. Peygamber ve İnsan' konusu işlenecektir. Bu vesileyle Eskişehir İl Müftülüğü, Eskişehir İl Milli Eğitim Müdürlüğü ve 3 sivil toplum kuruluşu müşterek olarak bu organizasyonu yürütüyor. diye konuştu. 

Ücretsiz kitap dağıtımında saatlerce uzun kuyrukta bekleyen vatandaşlar da Peygamber Efendimiz'in (sas) hayatının insanlara örnek olması açısından projeyi olumlu bulduklarını ifade ettiler.