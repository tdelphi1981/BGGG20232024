2 kurşuna 2 evlat sahibi oldu
Kavgada vücuduna isabet eden 2 kurşunla 24 yaşındaki yaşamını yitiren Çağrı Aydoğan'ın ailesi, Muğla Aile ve Sosyal Politikalar İl Müdürlüğü'ne başvurup, biri 5 diğeri 7 yaşında olan iki kardeşin koruyucu ailesi oldu.
Muğla'nın Ortaca İlçesi Terzialiler Mahallesi'ndeki bir kahvede geçen yıl 12 Mart günü meydana gelen olayda, Ortaca Belediyesi Voleybol Takımı oyuncularından Çağrı Aydoğan, bilinmeyen bir nedenle çıkan kavgada, iddiaya göre 53 yaşındaki İbrahim Dalmış'ın ateşlediği tabancadan çıkan iki kurşunun vücuduna isabet etmesiyle yaşamını yitirdi. Olayla ilgili İbrahim Dalmış tutuklandı. 


47 yaşındaki Akibe Aydoğan ve 55 yaşındaki Ekrem Aydoğan çifti, iki çocuklarından erkek evlatlarını cinayete kurban vermenin acısını bir nebze olsun dindirmek istedi. Aydoğan çifti koruyucu aile olmaya karar verdi ve bunu kızları 21 yaşındaki Ezgi Aydoğan'la paylaştı. Kızlarının da olumlu bakması üzerine Aydoğan çifti Muğla Aile ve Sosyal Politikalar İl Müdürlüğü'ne başvurdu. Müdürlük yetkilileri ailenin talebiyle çalışma başlattı ve Muğla Çocuk Esirgeme Kurumu'nda yaşları 5 ile 7 olan iki kardeşin bulunduğunu belirledi. 


Yetkililer, konuyla ilgili Aydoğan ailesine bilgi verip görüşmeye çağırdı. Muğla Çocuk Esirgeme Kurumu'na giden Aydoğan çifti, 7 yaşındaki Hamza ile 5 yaşındaki Yusuf'a koruyucu aile olmak istediklerini belirtti. Gerekli incelemelerin ve resmi yazışmaların tamamlanmasının ardından iki çocuk aileye teslim edildi. Aile, devletin çocuklar için her ay ödediği para yardımını almayacaklarını, çocukları kendi imkanlarıyla yetiştireceklerini belirtti. 


İKİ KARDEŞİ AYIRMADILAR


Koruyucu aile olmanın çok güzel bir duygu olduğunu dile getiren anne Akibe Aydoğan, yaşadıklarını DHA muhabirine anlattı. Diğer ailelere örnek olmak istediklerini kaydeden Akibe Aydoğan şöyle konuştu:


"Evladın ne olduğunu Çağrı'yı kaybettikten sonra daha iyi anladım. Çağrı bizim tek erkek evladımızdı. Onun yokluğuna dayanabilmem için, bana güç verecek manevi bir desteğe ihtiyacım vardı. Şimdi manevi evlatlarımız dediğimiz Hamza ve Yusuf, öz evladımız Çağrı'nın yokluğunda yaşadığımız acının yükünü hafifletti. Şimdi onlarla teselli oluyoruz. Hamza ile Yusuf'un koruyucu ailesi olduğumuzu öğrenen eş dost ve akrabalarımız, evimize geliyor. İlk gördüklerinde şaşırıyorlar. Ama sonra olayı anladıkça kendileri de koruyucu aile olmaya hevesleniyorlar."


'EN İYİ BİÇİMDE YETİŞTİRECEĞİZ'


Baba işçi emeklisi Ekrem Aydoğan da, çocukların geleceği için her türlü fedakarlığı yapacaklarını ifade etti. Baba Aydoğan, "Bu minikler artık Aydoğan ailesinin birer bireyi oldu. Onlara pırıl pırıl bir gelecek hazırlamak için eşimle elimizden geleni yapacağız. Hedefimiz, iki çocuğumuzu da topluma en iyi biçimde eğitimli, kariyerli vatandaşlar olarak kazandırmak" dedi. 


'ARTIK İKİ KARDEŞİM VAR'


'Ağabeyi öldükten sonra büyük bir üzüntü yaşadığını kaydeden Ezgi Aydoğan da, artık iki kardeşinin olduğunu ifade etti. Ezgi Adoğan, "Yaşadığım yalnızlık duygusunu, ailemize yeni katılan manevi kardeşlerim Hamza ve Yusuf'un sayesinde yendim. Onlar, ağabeyimin ölümünden sonra virane olan evimize yeniden hayat getirdiler. Kardeşlerimle ailemi çok seviyorum" diye konuştu.