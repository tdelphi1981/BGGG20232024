Metropoller arasında en güvenlisi İstanbul
Dünya metropollerinde cinayet sayısı dikkate alındığında İstanbul'un bu alanda en güvenli kentlerden biri olduğu ifade edildi.
Emniyet kaynaklarından edinilen bilgiye göre 2012 yılının ilk 6 aylık cinayet sayıları dikkate alındığında 100 bin kişi başına düşen cinayet oranı İstanbul'da 0.88 iken, bu sayı Tokyo'da 8.31, Amsterdam'da 8.15, Newyork'ta 2.78 olarak açıklandı.

İstanbul Emniyet Müdürlüğü tarafından tutulan istatistiklerde İstanbul'da 2012 yılının ilk altı ayında 117 cinayet meydana geldiği belirtildi. 13 milyon 255 bin 865 kişilik nüfusla oranlandığında 100 bin kişi başına düşen cinayet sayısı 0.88 olarak açıklandı. Emniyetten verilen bilgiye göre New York'ta 2012 yılının ilk altı ayında 227 cinayet meydana gelirken 100 bin kişi başına düşen cinayet sayısı 2.78 olarak tespit edildi. İstatistikler içinde en kötü durumda olan Japonya'nın başkenti Tokyo olduğu görüldü. Tokyo'da 2012 yılının ilk altı ayında 739 cinayet olayı meydana geldi. 8 milyon 887 bin 608 kişilik nüfusa oranladığında 100 bin kişi başına düşen cinayet oranı 8.31 olarak ortaya çıktı.