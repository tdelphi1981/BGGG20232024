Parkı havaya uçuracaklardı
Şanlıurfa’da, kimliği belirsiz kişi veya kişilerce bir parka bırakılmış el yapımı bomba düzeneği ile 15 dinamit lokumu bulundu.
 Öğle saatlerinde Osmanlı Mahallesi'nde bulunan Nene Hatun Parkı'nda dolaşanlar, yerde üzerinde kablo bulunan bomba düzeneği ve dinamit lokumlarını görünce durumu polise bildirdi. İhbar üzerine parka gelen polisler, çevre güvenliği alarak bomba imha uzmanlarına haber verdi. Giriş ve çıkışların yasaklandığı parkta inceleme yapan uzmanlar; el yapımı patlayıcı düzeneği ve birbirine elektrik kabloları ile bağlanmış 15 dinamit lokumu buldu. Polis ekipleri, el yapımı bomba düzeneği ile dinamit lokumlarına el koyarak incelemek üzere Terörle Mücadele Şubesi'ne götürdü. Polis, dinamit lokumu ve el yapımı patlayıcının kim ya da kimler tarafından parka bırakıldığını araştırmaya başladı.
 Olayla ilgili soruşturma sürdürülüyor.