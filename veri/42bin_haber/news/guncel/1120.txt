Gül'e mektupla isyan etti
Görevden alınan bürokrat Cumhurbaşkanı Abdulah Gül'e mektup yazdı.
 Uyuşturucu şebekeleri, kaçakçılar ve illegal oluşumlarla mücadelede örnek bir isim olan Gümrük ve Ticaret Başmüfettişi İlter Kuşoğlu, Cumhurbaşkanı Abdullah Gül’e yazdığı mektupla görevden alınmasına isyan etti.
 Gümrük ve Ticaret Başmüfettişi İlter Kuşoğlu, 19 Aralık Çarşamba günü Resmi Gazete’de yayımlanan üçlü kararnameyle başka bir göreve atanmak üzere görevden alındı. Yeni bir görevlendirme verilmeyen Kuşoğlu ise isyanını Cumhurbaşkanı Gül’e yazdığı mektupla anlattı. Mektubunda, 1999 yılında gerçekleştirdiği bir teftiş sonucunda, devlete ait silah ve mermilerin taşıma hakkı bulunmayan genel müdüre verildiğini, kimliğine de müsteşarlıkça “taşıma hakkına sahiptir” şerhi düşüldüğünü teppit ettiğini dile getiren Kuşoğlu, soruşturma görevinin suçu ortaya çıkaran kendisine değil, stajyer denetim elemanı verildiğini, suçu işleyen makamın “yapılacak herhangi bir işlem bulunmamaktadır” kararı ile konunun kapatıldığını savundu. Kuşoğlu, süreçte yer alan şahısların ise daha üst makamlara atamalarının gerçekleştirildiğine dikkat çekti. 2001 yılında ise bir ihbar doğrultusunda milyonlarca dolarlık kaçakçılık fiillerinin ortaya çıkarıldığını ifade eden Kuşoğlu, daha önceden tespit edilemeyen metotlarla gerçekleştirilen kaçakçılığı yapan firmanın ithalat ve ihracat bilgilerinin talep edildiğini, zaman geçirilmeksizin verilmesi gereken bilgilerin 2 yıl boyunca ve 7 ayrı yazıya rağmen verilmediğini belirtti. Kuşoğlu, söz konusu olaya ilişkin soruşturmanın kendisinden alınmasına yönelik yazılar yazıldığını, komisyonlar kurulduğunu ve bilgilerin verilmediğini kaydetti. Verilmesi zorunlu bilgiler olmadan elde edilen delillerle 2.2 milyon dolar ihracatın hayali olduğuna yönelik rapor hazırlandığını ve ilgili Cumhuriyet Başsavcılığı ile alacağın tahsili amacıyla Gümrük Müsteşarlığına gönderildiğini vurgulayan Kuşoğlu, rapora “bu aşamada beklenilmesinin daha uygun olacağı” şeklinde şerh düşüldüğünü, daha sonra da “rapor yazıldığından dolayı şu anda yapılabilecek bir husus bulunmadığı düşünülmektedir” şeklindeki notla da konunun kapatıldığını belirtti.
 -90 BİN TL ALACAK BİLGİLER VERİLMEDİĞİ İÇİN ZAMAN AŞIMINA UĞRADI-
 Söz konusu ithalata ilişkin gerçekleştirilen soruşturma sonucunda, 2 milyon 650 bin dolar meblağındaki ithalatın hesaplarda gösterilmediğinin ortaya konulduğunu ifade eden Kuşoğlu, bu kaçakçılıkla ilgili olarak bir gümrük başmüfettişi tarafından soruşturma yapıldığını ve düzenlenen raporda da herhangi bir uygunsuzluk bulunmadığı sonucuna varıldığı bilgisinin yer aldığını ifade etti. Kuşoğlu, Cumhurbaşkanı Gül’e hitaben yazdığı mektubunda şu bilgiyere yer verdi:
 “Teftiş Kurulu Başkanlığı'nca gönderilmesinden kaçınılmış ve tespiti sağlanan kaçakçılık fiillerinden doğan 90 milyar 720 milyon 990 bin TL amme alacağının 2 yıl boyunca talep edilen bilgilerin verilmemesi sebebiyle zaman aşımına uğradığı ortaya konulmuş, beyannameleri Haydarpaşa Gümrük Müdürlüğünde işlem gören firmanın eş zamanlı bir şekilde düzenlenen tebliğatlar, firmanın adreste bulunamaması gibi bir gerekçeyle iade olunmuştur. Evrakta sahtekarlık başta olmak üzere bir çok suçu işaret eden fiille ilgili olarak, bir çok yazı ve raporlarımıza karşın  sonuç alınamamış ve konu kapatılmıştır. Tarafımızca sürdürülen “Dâhilde İşleme Rejimindeki Suistimallerin Tespiti” konulu 93 milyar dolar hacmindeki inceleme, araştırma ve soruşturma sürecinde, kanun hükümleri gereğince ikmali zorunlu bulunulan talimatlarımızın yerine getirilmemesi yönünde idarelere talimatlar verilmiş, idarelerde çalışma yapmamamız için yazılı olarak uyarılmamız cihetine gidilmiş, sonuçta da başlamış ve belirli bir aşamaya getirilmiş olan soruşturma, elde olunan bulgular kapsamında rapor yazılması dahi beklenilmeksizin idari talimatla durdurulmuştur. Süreçte yer alan kamu görevlilerinin daha üst düzey makam ve mevkilere atamaları gerçekleştirilmiştir.”
 -TBMM’DE SORU ÖNERGELERİNE VERİLEN CEVAPLAR GERÇEKLERE AYKIRI-
 TBMM’de soru önergelerine verilen cevapların gerçeklere aykırı ve doğru olmadığını ortaya koyan raporların kabul görmediğini savunan Kuşoğlu, “Müfettişlerce düzenlenen raporlarda söz konusu gerçek dışılığın suç oluşturması göz ardı edilerek, ‘siyasi sorumlulukla sınırlı bulunduğuna’ ilişkin sonuçlara varılmıştır” dedi. Uzan Operasyonu kapsamında Başbakanlık tarafından yapılan görevlendirmenin engellenmeye çalışıldığını, başarılı olunmayınca da sürece bir başka denetim elemanının dâhil edildiğini ve elde edilen tüm bilgi ve bulgulara ilişkin rapor yazımının mümkün olmadığını ifade etti.
 -YOLSUZLUK, TERÖRDEN DAHA FAZLA TEHDİT EDER BOYUTA ULAŞMIŞTIR-
 Kuşoğlu mektubunda, şu değerlendirmelere yer verdi: 
 “Altın kural olarak bilinmelidir ki hiçbir yolsuzluk, hiçbir eğrilik onun altındaki basit bir eğrilik tabanı olmaksızın ayakta duramaz. Yolsuzlukların altın kuralı da her yolsuzluk daha basit bir başka yolsuzluğun eğriliği üstünde yer alabilir. Gümrük Müsteşarlığı tarihinde ‘kara bir leke olarak anılmasını’  ve müsebbiplerinin ‘yargı önünde hesap vermelerini’ sağlamaya and içtiğimiz bu girişimlerin devamında insani değerler içerisinde yer almayan, Türkiye Cumhuriyeti Kamu Görevlileri tanım ve kapsamı içerisinde bulunmayan ilkeleri bütünüyle inkâr edecek mahiyette yazı ve üsluplara maruz kalınmıştır. Oyuncular sürekli değişmiş, sahneye konulan oyun hep aynı kalmıştır. Her yeni oyuncu hep aynı nakaratı tekrarlamıştır. Türkiye Cumhuriyeti devletinin çıkarlarını savunan cezasız kalmaz. Bu ülkede, görevini namusluca, onurluca yapanlar barınamaz. Bu mektup, 'kaçakçılığı ortaya çıkarmamızdan, sahtekarlığı aşikar kılmamızdan, makam ve rakam teklifine hayır dememizden, bu ülkede herşey satılık değildir ve bu ülkenin böylesine peşkeş çekilmesine izin vermeyeceğim duruşumuzdan, değerleri ayaklar altına alan insanlara karşı mücadeleden yılmayacağımızdan’ sonraki yaşananlara isyandır.”
 Kuşoğlu, mektubu dün olduğu gibi bugün de Türkiye Cumhuriyeti’nde, namuslu, onurlu, mert, aynada kendisine bakarken gözlerini kendinden kaçırmayan, milletinin çıkarlarını her ne pahasına olursa olsun korumaya kararlı olanların da var olduğunu ilan etmek için kaleme aldığını belirtti. Kuşoğlu, mektubunu, “Unutulmamalıdır ki, yolsuzluk, Türkiye Cumhuriyeti devletinin ve Türk milletinin bekaasını, terörden daha fazla tehdit eder boyuta ulaşmıştır. Yolsuzluğa karşı savaş vermek, makamı, unvanı, gücü kuvveti ne olursa olsun yolsuzluğa bulaşan kimselerin karşısında durmak ve düşüncelerini korkmadan mertçe ifade edebilmek ise vatanperverlik gibi bir şeref nişanesi ile eş anlam kazanmıştır. Tarafımızca, dün ve bugün olduğu gibi yarınlarda da bu şerefin, bedeli ne olursa olsun taşınmasına devam edilecektir” ifadeleri ile bitirdi.
 ANKA
  