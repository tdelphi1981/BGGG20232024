PKKlılar düşman değil suçlu
TBMM Terör İnceleme Komisyonu, 1 yıllık çalışma sonucunda hazırladığı raporda, İmralı ile görüşme sürecinin çözüm için bir fırsat penceresi açtığını kaydederek, PKKlıların düşman değil suçlu olarak görülmesini ve yok etme yerine kazanma politikası izlenmesini önerdi.
İnsan Haklarını İnceleme Komisyonu bünyesinde kurulan Terör Kaynaklı Yaşam Hakkı İhlallerini İnceleme Alt Komisyonu, raporunda son 30 yılda terör kaynaklı ölümlerin sayısının 35 bini aştığını belirtti. Rapordaki bazı tespit ve öneriler, özetle şöyle:
Terörle mücadelenin mümkün olduğunca ihtisaslaşmış birimler tarafından yürütülmesi, jandarma ve sahil güvenlik birimlerinin iç güvenlik birimi olarak tanımlanarak, İçişleri Bakanlığı ile bağlılıklarının kuvvetlendirilmesi önemli hususlar olarak belirtilebilir. 
Toplumda şiddet içeren bütün olayların trafik terörü, stadyum terörü, futbol terörü ve kapkaç terörü gibi haber başlıkları ile kamuoyuna iletilmesiyle, terör kavramı yaygınlaştırılmakta, gerçek terör olayları ile bu türden toplumsal olaylar arasındaki sınır belirsizleşmektedir. 
Kimliklere ilişkin yasakçı tutumun terörün bölgede yeşermesine zemin hazırlayan önemli bir unsur olduğu ortadadır. Bölgedeki geçmiş uygulamalarda Kürt halkı ile terör örgütü mensuplarını ayırt etmeyen tutum, davranış ve pratikler de ne yazık ki terörün bölgede gelişmesine katkıda bulunmuştur. 
Teröristin kendisi dahil, terör örgütünün kendi elemanına yönelik işlediği infazlar ve terör örgütü içinde işlenen faili meçhuller dâhil olmak üzere terörle bağlantılı herkesin hukuki pozisyonu ve hukuken değerlendirilmesi gereken yönü bulunmaktadır. Faili meçhullerin ortaya çıkarılması, hem evrensel hakların hem de devlet vatandaş ilişkilerini iyileştirmenin bir gereğidir. 
Terörden canı yanan, yakınını kaybeden şehit yakınlarının husumet içinde bulunmamaları, teröristle vatandaş arasındaki ayrıma dikkat ettiklerini özellikle vurgulamaları çözüm çalışmalarında önemli bir toplumsal psikoloji olarak destekleyici mahiyet taşımaktadır.