Çorum'da karbonmonoksit gazından zehirlenme: 1 ölü
Çorum'da sobadan sızan karbonmonoksit gazından zehirlenen 79 yaşındaki kişi öldü.
Edinilen bilgiye göre, Ulukavak Mahallesi Damat Şükrü 5'inci sokakta bulunan evinde yalnız yaşayan 79 yaşındaki Sami Taş'tan bir süredir haber alamayan komşuları, durumu güvenlik güçlerine bildirdi.

Söz konusu eve gelen polis ekipleri çilingir yardımıyla girdikleri evde yaşlı adamı yerde hareketsiz vaziyette buldu. 112 Acil Servis ekiplerinin müdahale ettiği Taş'ın yaşamını yitirdiği belirlendi. İlk belirlemelere göre, yaşlı adamın sobadan sızan karbonmonoksit gazından zehirlendiği tespit edildi.

Cumhuriyet savcısının olay yerindeki incelemesi sonrasında Taş'ın cesedi, Hitit Üniversitesi Çorum Eğitim ve Araştırma Hastanesi morguna kaldırıldı.