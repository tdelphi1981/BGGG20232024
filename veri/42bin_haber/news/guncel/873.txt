Romancılığa dönmesi normal
Baba Çetin Altan, oğlu Ahmet Altan'ın Taraf'tan istifasını yorumladı: Her gün okurdum. Romancılığa dönme kararı normal. Hayat Ahmet'in, o karar verir...
 Ali Ekber ERTÜRK / ANKARA
 Taraf'taki istifa depreminin yankıları sürüyor. Ahmet Altan'ın ayrılık kararını baba Çetin Altan yorumladı. Baba Altan, 'Romancılığa dönme kararı alması doğal' dedi. Altan şöyle konuştu: 'Türkiye'de yazarlıkla gazeteciliği eşdeğer görüyorlar. Birisi zamana dayandığı ölçüde değerlidir öteki günübirlik olduğu ölçüde. Türkiye bu kavramları bilmiyor, hiç bilmeyecek. İnsanlığın değişmeyen tarafları vardır; sevgi, hastalık, ölüm gibi. Yazar onlarla uğraşır. Gazeteci daha ilkel olaylarla'. Altan, 'Hangi Ahmet Altan'ı tercih ederdiniz?' sorusunu 'Canı hangisini istiyorsa orada kalmalı. Önemli olan onun tercihi' diye yanıtladı. Oğlunu hergün okuduğunu dile getiren Altan, 'İstifadan önce danıştı mı?' sorusuna 'Neden bana danışsın. Bilakis ben ona layık olmaya çalışıyorum. Hayat onun' yanıtını verdi. İstifada sert muhalif yazılarının etkili olduğu iddiaları için 'O her şeyi yazar. Ahmet, iyi kalem sahibi bir adamdır. Tiyatrocu, köşe yazarı, romancı olarak da iyi kalem sahibi. Ona üslup derler. Onun üslubu öyle' dedi. Altan, 'Taraf'ın durumu ne olur?' sorusunu 'Zaman gösterecek' diye yanıtladı. 'Demokrasi adına kayıp' değerlendirmeleri içinse 'Türkiye'de demokrasi var mı, yok mu ona da bakmak lazım' yorumu yaptı.
 Kılıçdaroğlu aradı
 TARAF'TAN istifa eden Ahmet Altan'a, Kemal Kılıçdaroğlu jesti. CHP lideri, Ahmet Altan'ı telefonla aradı, gazeteden istifasıyla ilgili görüş alışverişinde bulundu. Kılıçdaroğlu'nun, Altan'a yazmayı düşündüğü kitaplar için de başarı dilediği öğrenildi.