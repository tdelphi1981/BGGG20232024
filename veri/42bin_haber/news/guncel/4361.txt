Hatay'da tehlikeli gerginlik
ADALET Bakanı Sadullah Ergin, insanlara bereket ve zenginlik taşımaya çalıştıklarını belirterek, "Özgürlüğün, adaletin, hakkın, hukukun, geliştirilerek bizden sonraki nesillere teslimi son derece anlamlı ve önemli" dedi.
Antakya Ticaret ve Sanayi Odası'nda, Kıbrıs ve Kore'de Savaşanlar Sosyal Yardımlaşma ve Dayanışma Derneği'nce düzenlenen madalya törenine katılan Bakan Sadullah Ergin, gazilerin ülkeye yaptıkları katkılar ve ifade ettikleri değerlerin anlatmakla bitirilemeyeceğini söyledi. Türk gazilerin Kore'ye giderek adalet ve özgürlük arayanlara yardım ettiğini belirten Bakan Ergin, şöyle konuştu:

"Kore'de gazilerimizin yaptıkları bugün dünyanın dört yanında hayırla anılıyor. O topraklarda çok sayıda can kaybettik. Ama bu milletin geleceğine, yeryüzünde altın harflerle adalet, özgürlük ve hak aşığı büyük bir milletin intibakını kazıdık. Kıbrıs'ta da aynı şeyi yaptınız. Oradaki soydaşlarımız, zulüm altında inlerken, katledilirken, hakları ellerinden alınmışken oraya gittiniz, oradaki kardeşlerimizin ızdırabını sonlandırmak için hayatlarınızı ortaya koydunuz. Şehitler verdik ama çok sayıda soydaşımızı, kardeşimizi o zulmün elinden kurtardınız. Bu ülkenin, milletin asaletini dosta düşmana gösterdiniz. Sizler hayatlarınızı ortaya koyarak bu destanı yazdınız. Bu madalyaların sizin ortaya koyduğunuz değerler karşısında çok bir anlamı yok." 

Türkiye'nin bayrağını, ses, sedasını coğrafyasında ve dünya üzerinde güçlü kılmak, gelecek nesillerin başını dik tutabilmesi için daha çok çalışılması gerektiğini anlatan Ergin, şöyle devam etti: 

"Biz de daha çok çalışacağız. Bu topraklarda yaşayan insanlara bolluk, bereket ve zenginlik taşımaya çalışacağız. Özgürlüğün, adaletin, hakkın, hukukun, geliştirilerek bizden sonraki nesillere teslimi son derece anlamlı ve önemli. Ayrıca gazilerimizle ilgili çalışmalar yapılıyor. Yakında Başbakanımız şehit ve gazilerimiz için yeni bir takım hazırlıkları sizlerle paylaşacaktır. Ne yaparsak sizin o ödemiş olduğunuz bedelin karşılığı olmaz."

Törende gazilere madalyalarını veren Bakan Ergin, daha sonra Hatay Arkeoloji Müzesi'nde düzenlenen 'Hatay Yeni Arkeoloji Müzesi Teşhir ve Tanzim Projesi' tanıtım toplantısına katıldı. Ergin, Narlıca Beldesi'nde 2011 yılının mayıs ayında temeli atılan yeni müzede yapılan çalışmalarla ilgili bilgi alıp müzenin tamamlanmasıyla önemli bir eksikliğin giderileceğini kaydetti.