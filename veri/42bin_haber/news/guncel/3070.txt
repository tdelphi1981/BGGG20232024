CHP o şarta itiraz etti
Portekiz'de yapılan Sosyalist Enternasyonal toplantısında Suriye konusunda hazırlanan taslak bildiriye CHP'den tepki geldi. Bildiride Suriye'yle ilgili bir ifadeye itiraz eden CHP, bu ifadenin değiştirilmesi için harekete geçti. 
CHP Genel Başkanı Kemal Kılıçdaroğlu ve beraberindeki heyet, taslak bildiride,  "Sosyalist Enternasyonal, Birleşmiş Milletler ve Suriye muhalefetinin tutumları ile tutarlı olarak, Beşar Esad'ın bir geçiş hükümetinde rol almasına karşıdır" ifadesini doğru bulmadı. 
CHP, bu ifadede değişiklik yapılması için girişimde bulundu. 
CHP Genel Başkan Yardımcısı Faruk Loğoğlu, basına yaptığı açıklamada, "durumu, Sosyalist Enternasyonal Başkanı George Papandreu ve sekretaryaya anlattık. Birleşmiş Milletler'in böyle bir pozisyonunun olmadığını ve son günlerde Suriye muhalefetinin liderinin, ülkesindeki yönetimle, rejimle müzakere etmeye hazır olduklarını söylediğini hatırlattık" dedi.   Loğoğlu, "bir yandan Suriye halkına bu sorunları kendi iradenizle çözün diyorsunuz, öbür yandan da böyle bir şart koşuyorsunuz. '' diyerek bildirideki ifadenin, diğer cümlelerle tutarlı olmadığını savundu.