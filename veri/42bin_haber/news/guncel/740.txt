Dağlıca gözcüsüne 13 kez ömürboyu
HAKKARİ'nin Yüksekova İlçesi'nin Dağlıca bölgesinde, 2007 yılında PKK'lılar tarafından düzenlenen 12 askerin şehit edildiği saldırıda gözcülük yapmak suçundan yargılanan 'Zeynel' kod adlı Turan Türköz, 13 kez ömürboyu ve 275 yıl hapis cezasına çarptırıldı.
 Hakkari’nin Yüksekova ilçesi Dağlıca bölgesinde bulunan 3’üncü Motorize Piyade Taburu’na 21 Ekim 2007 tarihinde PKK’lı teröristler tarafından saldırı düzenlendi. Saldırda 12 asker şehit olurken, 17 asker yaralandı. 8 asker de baskını yapan PKK'lılar tarafından kaçırıldı. 8 asker daha sonra da serbest bırakıldı.
 Van Cumhuriyet Başsavcılığı saldırı sonrası soruşturma başlattı. Soruşturma kapsamında, saldırıda gözcülük yaptığı belirlenen ve 10 Ağustos 2011'de Irak'ın kuzeyindeki Çarçela kampından kaçıp Yüksekova Emniyet Müdürlüğü'ne teslim olan PKK'lı 'Zeynel' kod adlı Turan Türköz, hakkında Van 3'üncü Ağır Ceza Mahkemesi'nde 'Silahlı terör örgütüne üye olmak, devletin birliğini ve ülke bütünlüğünü bozmak, kasten adam öldürmek' suçlarından dava açıldı. Dava, 9 Ekim'de görülen son duruşma ile karara bağlandı.
 Mahkeme heyeti, PKK'lı Türköz'e 'Devletin birliğini ve ülke bütünlüğünü bozmak', 'Devletin birliğini ve bütünlüğünü bozmak,' 'Tasarlayarak kasten adam öldürmek' suçlarından 13 kez ömürboyu, 'Kasten adam öldürmeye teşebbüs etmek' ve 'Kişiyi hürriyetinden yoksun kılmak' suçlarından da 275 yıl hapis cezası verdi.
 GECE GÖRÜŞ DÜRBÜNÜ İLE GÖZLEMİŞ
 Önceki ifadelerinde Dağlıca saldırısında gözcülük yaptığını söyleyen PKK'lı terörist Türköz, gece görüş dürbünü ile yaptıkları gözetlemin ardından bilgileri PKK'nın yöneticilerine aktardıklarını ve bu bilgiler ile saldırının gerçekleştirildiğini anlattı. Eylem talimatlarını KCK'nın yöneticilerinden aldıklarını belirten Türköz, BDP'nin milletvekili ve belediye başkanlarının da KCK tarafından belirlendiğini söyledi. Şehir olaylarının ve halk üzerinde baskı yapılmasının da örgütün silahlı kanadı HPG'nin talimatıyla, şehirlerdeki öz savunma birlikleri tarafından gerçekleştirildiğini anlattı.
 Dağlıca saldırısı ile ilgili bir yıl önce Şırnak'ın Silopi İlçesi'nde yaklanan PKK’lı terörist Cahit Sevim ile ilgili Van 5'inci Ağır ceza Mahkemesi tarafından hazırlanan 6 sayfalık iddianemede ise şehit olan 12 asker için 12 kez ömürboyu ve farklı suçlardan toplam 384 yıl hapis cezası istenmişti.
 DHA
  