"Kamu yatırımlarında 4 bölgeye öncelik veriyoruz"
Kalkınma Bakanı Cevdet Yılmaz, kamu yatırımlarında 4 bölgeyi öncelikli alan olarak gördüklerini ve söz konusu bölgelere yapılan yatırımların payının son 10 yılda yüzde 35'e yükseldiğini söyledi.
 Yılmaz, Doğu ve Güneydoğu Anadolu bölgeleri ile Konya Ovası ve Doğu Karadeniz'de belirli politikaların ortaya konulduğunu ancak bunun kurumsal ve finansal ayağının hep eksik kaldığını söyledi. Cevdet Yılmaz, Bingöl Üniversitesi Fen Edebiyat Fakültesi'nde düzenlenen 'Doğu Anadolu Bölgesi Hayvancılık Çalıştayı'na katıldı. Programda konuşan Bakan Yılmaz, son 10 yılda, yeni kurumsal yapı ve programlarla bölgesel politikalara ayrı bir güç verdiklerini belirtti. Kamu yatırımlarında Doğu ve Güneydoğu Anadolu ile Konya Ovası ve Doğu Karadeniz'i öncelikli alanlar olarak gördüklerini belirten Yılmaz, şöyle devam etti: "Doğu Anadolu Projesi (DAP), Güneydoğu Anadolu Projesi (GAP), Konya Ovası Projesi (KOP) ve Doğu Karadeniz Projesi (DOKAP) ile bu bölgeleri diğer bölgelere yakınlaştırmaya çalışıyoruz. Bundan 10 yıl önce toplam kamu yatırımlarımız içinde bu 4 bölgeye ayırdığımız kaynak, yüzde 20'lik bir paya sahipti. Geçtiğimiz yıl bu yüzde 35 civarlarına yükseldi. Yani 10 yıl içerisinde yüzde 20'den, yüzde 35'e yükseldi." Rakamların kamu yatırımları açısından söz konusu 4 bölgeye ne kadar büyük önem verdiklerini açık bir şekilde gösterdiğini belirten Yılmaz, "Yollarıyla, üniversiteleriyle, hastaneleriyle, kırsal alana yaptığımız yatırımlarıyla, birçok alandaki çabalarımızla, bu bölgelerimizin daha iyi bir noktaya çıkması için gayret ediyoruz. Fakat sadece kamu yatırımlarının yeterli olmadığının da farkındayız. Bu bölgelerimizde aynı zamanda özel sektör, girişimciler, çiftçiler tüm bunların katkılarıyla ancak kalkınmayı gerçekleştirebiliriz.' şeklinde konuştu. Özellikle 6. bölge kapsamında yer alan illerde her türlü desteği sağlamaya çalıştıklarına işaret eden Yılmaz, "Sadece genel teşvik sistemi ile değil. Gıda, Tarım ve Hayvancılık Bakanlığımızın kırsal kalkınma destekleriyle, ajanslarımızın mali destek programlarıyla, yine bölgesel kalkınma idarelerimizin çabalarıyla bu bölgelerimizde daha farklı bir ekonomik ortamı oluşturmaya çalışıyoruz.' ifadelerini kullandı. Hayvancılığın bu bölge için hayati bir sektör olduğunu belirten Yılmaz, 'Hayvancılık derken alt açılımları ile birlikte bakmak durumundayız. Büyükbaş hayvancılıktan, küçükbaş hayvancılığa, su ürünlerinden, arıcılığa, kümes hayvancılığına kadar çok geniş bir yelpazede bu bölgede hayvancılığı ele almak ve geliştirmek durumundayız. Tarım ve hayvancılık, emek yoğunluğu ve katma değeri yüksek olan bir alan. Bir taraftan da ülke olarak hayvancılığı geliştirmeye çalışırken, bir taraftan da Avrupa karşısında rekabet gücünü artırmaya çalışıyoruz. Bunun için tabii geleneksel hayvancılığın ötesine geçen, daha büyük ölçeklerde, daha verimli bir işletmeciliği de bir taraftan yerleştirmek durumundayız.' diye konuştu.