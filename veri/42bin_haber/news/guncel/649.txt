Aydın yiğit olup sesini çıkarmalı
CHP lideri Silivri'de hukukun üstünlüğünün değil üstünlerin hukukun geçerli olduğunu savunarak aydınlara çağrı yaptı: Sesini kesip korkana aydın denmez. Aydın yiğit olmalı
 CHP lideri Kemal Kılıçdaroğlu Silivri'de tutuklu Mustafa Balbay, Tuncay Özkan ve Soner Yalçın'ın kitaplarını imzalayıp cezaevine gönderdi.
 TÜYAP Kitap Fuarı'nda Cumhuriyet Kitapları'nın standını ziyaret eden Kılıçdaroğlu, yoğun ilgiyle karşılaştı. Stantda oluşturulan temsili demir parmaklıklar önüne geçen Kılıçdaroğlu, Tuncay Özkan'ın 'Anne Canım Hiç Acımadı' kitabına 'Hiçbir karanlık sürekli olmamıştır. Aydınlık günler dileğiyle' yazdı. Aynı davanın sanıklarından CHP Milletvekili Mustafa Balbay'ın  'Gülümsemek Direnmektir' kitabına ise 'Yaşama hep gülümseyeceğiz' notunu düştü.
 CHP lideri, Soner Yalçın'ın 'Samizdat' kitabını 'Sevgili Soner, bu kitap hapishane tarihinin herhalde başyapıtıdır. Hukuksuzluklar, adaletsizlikler ve ön yargılarla devam eden bir dava... Aydınlık ve özgür bir Türkiye dileğiyle' notuyla imzaladı. Kılıçdaroğlu'nun imzaladığı kitaplar Silivri Cezaevi'ne gönderildi.
 100 KİTAPLIK SİLİVRİ AKADEMİSİ
 GÜNÜMÜZDE kitap yazarlarının hapse atıldığı, kitap yazanların zulüm gördüğü bir süreci yaşıyoruz' diyen Kılıçdaroğlu şöyle konuştu: Oraya 'Silivri akademisi' diyorum çünkü yayınlanan kitapların sayısı 100'e yaklaşıyor. Orada bütün dünyanın kabul ettiği, haksız bir yargılama süreci var. Ama dramı anlamayanlar da var. Bütün yurttaşlara, aydınlara, sanatçılara seslenmek istiyorum. Elinizi vicdanınıza koyun ve Silivri'yi öyle düşünün. Haksızlık nereden kimden gelirse gelsin, bu ülkenin aydınlarının yurtseverlerinin ortak direnç göstermeleri gerekir. Aydın sesini keserse, korkarsa o kişiyi aydın denmez. Aydın yiğit olacak, sadece kalemiyle değil diliyle de konuşacak. Buraya gelişimin bir nedeni de bu direnci bir anlamda dile getirmek.