İşçi servisi devrildi: 1ölü, 16 yaralı
Tekirdağ'da, tekstil işçilerini taşıyan servis midibüsü, yağmur nedeniyle kayganlaşan yolda kontrolden çıkarak devrildi. Kazada, üvey babasıyla birlikte midibüse binerek karnesini almaya giden 6 yaşındaki Burçin Karaağaç öldü, 16 işçi yaralandı.
Kaza, bugün saat 15.00 sıralarında Tekirdağ- Muratlı karayolunun Sırtköy mevkiinde meydana geldi. Tekirdağ'da oturan ve gece vardiyasına giden işçileri Muratlı İlçesi'ndeki Bilkont Tekstil Fabrikası'na götüren 49 yaşındaki Selim Seyrel yönetimindeki 59 S 1209 plakalı servis midibüsü, yağmur yağışı nedeniyle kayganlaşan yolda bir anda kontrolden çıktı. Savrulan midibüs, yoldan çıkarak devrildi.

KARNESİNİ ALMAYA GİDİYORDU

Kazada, fabrikada çalışan annesinin ikinci eşi olan Hasan Kurtoğlu ile birlikte Tekirdağ Devlet Hastanesi'ne giden ve muayenesinin ardından servis midibüsüne binerek üvey babasıyla karnesini almak için yaşadıkları Muratlı'ya dönen ilkokul 1'inci sınıf öğrencisi Burçin Karaağaç, devrilen midibüsün altında kalarak yaşamını yitirdi. Yaralanan 2'si ağır 16 işçi ise ambulanslarla Tekirdağ ve Muratlı'daki hastanelere kaldırıldı.

Burçin Karaağaç'ın cesedi, jandarma ve savcının yaptığı incelemelerin ardından Tekirdağ Devlet Hastanesi morguna kaldırıldı. Kazayı duyarak hastaneye koşan anne Selma Kurtoğlu, kızının öldüğünü öğrenince sinir krizi geçirdi. 

Kazayı yara almadan atlatan sürücü Selim Seyrel ise gözaltına alındı. Kazayla ilgili başlatılan soruşturma sürüyor.