Komutanlar, terör ve 28 Şubat'ı konuştu
Emekli Jandarma Kurmay Binbaşı Kemal Şahin ile Gazi Binbaşı Hüseyin Kılbaş, Gazeteci- Yazar Aslan Değirmenci'nin Kanal 5'de hazırlayıp sunduğu 'Son gündem' programının konuğu oldu.
Çözüm süreci ve 28 Şubat post-modern darbe sürecinin masaya yatırıldığı programda özlemini dile getiren Gazi Binbaşı Kılbaş, stüdyoda duygusal anların yaşanmasına neden oldu. Emekli Kurmay Binbaşı Şahin, terör ile mücadeleyi kör dövüşüne benzeterek, "Çok basite alındı. Ancak görüldü ki düşünüldüğü kadar basit değilmiş. Dağda ölen, bölgede zarar gören insanlar var. Binlerce şehit ve gazi verildi. Bugün geldiğimiz noktada olayın sadece güvenlik politikaları ile çözülemeyeceğini gördük." dedi.

Şahin, sorunun artık çözülmesini ve kazananı olmadığını vurguladı. Muhalefetin çözüm sürecindeki tutumunu da eleştiren Şahin, "Başbakan, hiçbir mecburiyeti yokken bir bakıma ateşten gömleği giymeye gönüllü oldu." dedi. Şahin, çözüm için sivil toplumun desteğine ihtiyaç duyulduğunu da tekrarladı.

"ALBAYLAR OKUL DENETLEDİ"

Kurmay Binbaşı Kemal Şahin, 28 Şubat post-modern sürecine ilişkin; irticanın sanal bir tehdit olarak sunularak bölücülükle aynı görüldüğünü, inançlı kadroların içlerinin boşaltıldığını dile getirdi. Darbeyi meşru göstermek için her yola başvurulduğunu anlatan Şahin, "Bütün neden, Anadolu aslanlarının ayağa kalkmasıydı. Anadolu aslanlarının yürüyüşü vesayet sisteminden beslenenleri ürküttü. Statükolarını kaybetmek istemeyen yapılar el birliği ile darbeyi gerçekleştirdi. Albaylar okul denetledi. Eğitim sistemine de büyük darbe indirildi." görüşünü belirtti.

"DARBENİN FİNANSÖRLERİ UNUTULMASIN" 

Emekli Binbaşı Şahin, 28 Şubat'ın finansal boyutunun tam anlamıyla konuşulmadığına dikkat çekerek, şöyle konuştu: "Bankaların içleri boşaltılarak milletin parası sümenaltı edildi. Hortumlanan paralar nereye gitti? Bankaların paraları kimin cebine girdi? Aslında gizli bir para transferi gerçekleştirildi. Böylece, halka kaldıramayacağı bir yük yüklendi. Anadolu insanının mallarına el konuldu. Bu paraları alan firmalar çok zengin oldular. Ayrıca, darbe dönemlerinde BÇG'nin faaliyetleri var. Düzenlenen mitingler var. Tüm bunların masrafları o firmalar tarafından karşılandı. Basını da onlar besledi. Darbenin finansörleri unutulmasın." 

"ZARAR GÖRENLER HEP GARİBANLAR"

Güneydoğu gazisi Binbaşı Hüseyin Kılbaş da yaklaşık 30 yıldır şiddet olaylarının devam ettiğini hatırlatıp, "Toplum olarak birlikte yaşamak zorundayız. Bu vatanın topraklarında dedelerimizin kanı var. Bu kan, bizi birleştirmeye yetiyor. Biz İslam birliği içinde kardeşiz. Aynı zamanda Kürtler ile Türkler arasında akrabalık bağı da var. Bu bağı koparmak istiyorlar. Bizim kardeşliğimize zarar veremeyecekler." dedi.

GAZİ BİNBAŞININ ÖZLEMİ

Yaşadıklarını canlı yayında anlatan Gazi Binbaşı Kılbaş, stüdyoda duygusal anların yaşanmasına neden oldu. Kılbaş, şunları ifade etti: "Ben sekiz kurşunun yarasıyla gazi olmuş, sağ bacağını kaybetmiş bir insanım. Binbaşı emeklisiyim. Ben bugüne kadar çocuğumu kucaklayıp iki kat yukarı çıkaramadım. Bugün başlayan bir süreç var. Adının önemi de yok. Adı her ne olursa olsun. Kim ne şekilde telaffuz ederse etsin, bu kan dursun ki bu kanın akmasıyla menfaat kazananların kanalları kapansın. Menfaat köşelerinde pusuya yatmış olan baronların menfaatleri zedelensin. İnsanların kanı üzerinden artık kimse menfaat uydurabileceğini düşünmesin. Artık bir barış sağlayalım. Belimizi doğrultalım. Kendi lehimize dünya standartlarında insan hak ve hürriyetlerinin, özgürlüklerin yaşandığı, hukukun üstün olduğu insanların birbiri ile kardeş olduğu, kavgasız bir dünya, kavgasız bir Türkiye özlüyorum." 

"İHANETÇİLER ÇÖZÜMÜ ENGELLEDİ"

Terörün bitirilmesi için ortak bir iradenin şimdiye kadar ortaya koyulmadığını vurgulayan Kılbaş, "AK Parti'ye kadar hiçbir iktidar elini bu kadar taşın altına koymadı. Hükümet, sorunu ciğerinde hissetti ve çözüm üretti." diye ifade etti.