Tekirdağ'da fabrikada patlama
Tekirdağ'ın Muratlı ilçesindeki bir fabrikada meydana gelen patlamada 3 işçi yaralandı. Muratlı Belediye Başkanı Nebi Tepe'den alınan bilgiye göre, Karıştıran yolu üzerindeki bir kimya fabrikasında, henüz bilinmeyen bir nedenle patlama oldu.

Patlamanın ardından fabrikada yangın çıktı.

Yangın, Muratlı Belediyesi ve çevre ilçelerden gelen takviye itfaiye ekiplerinin çalışmalarıyla kontrol altına alındı. Ekipler soğutma çalışmalarını yürütüyor.

Yangından etkilenmeyen kimyevi maddeler, tehlike oluşturmaması için fabrika dışına taşındı.

3 işçi yaralı

Muratlı Kaymakamı Mahmut Hersanlıoğlu, AA muhabirine yaptığı açıklamada, "İlçemizdeki kimya fabrikasının tank bölümünde meydana gelen patlamada 3 işçi yaralandı. Yaralılar ambulanslarla hastanelere sevk edildi" diye konuştu.

Patlamada yaralanan işçilerden Mustafa Çiçek Tekirdağ Devlet Hastanesi'ne sevk edildi. Halit Zurnacı ile Murat Mehmet Ducan'ın ise Muratlı Devlet Hastanesi'ndeki tedavisi devam ediyor.

Fabrikada, akşam vardiyasında 15 kişinin mesaide olduğu öğrenildi.