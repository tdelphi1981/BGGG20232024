'Osman Baydemir'i öldürmem istendi!'
Ergenekon davasında ifadesine başvurulan eski DHKP/C üyesi gizli tanık Huzur, Kürt-Türk çatışması çıkarmak için kendisinden Diyarbakır Büyükşehir Belediye Başkanı Osman Baydemir'i öldürmesinin istendiğini söyledi. Gizli tınak, "JİTEM elemanı olarak bildiğim bir kişi, bu iş için iki itirafçının görevlendirildiğini ancak bu kişilerin kaçtığını söyledi. Daha sonra da bu suikasti benim yapıp yapamayacağımı sordu. Ben de 'sen de yardım edersen' yapabilirim' dedim. Ancak devlet politikası olarak değil de Kürt-Türk çatışmasını çıkarmak amacıyla yapılmasını istediklerini söyleyince vazgeçtim." dedi.
İstanbul 13. Ağır Ceza Mahkemesi'nde görülen Ergenekon davasının 257.i. duruşmasında Mustafa Balbay, Veli Küçük, İbrahim Şahin ve Tuncay Özkan'ın da aralarında bulunduğu 35 tutuklu sanık hazır bulundu. Eski Genelkurmay Başkanı İlker Başbuğ, Mehmet Haberal, Hurşit Tolon, Levent Ersöz ve Doğu Perinçek'in de aralarında bulunduğu 30 tutuklu sanık ile başka suçlardan tutuklu sanıklar Yalçın Küçük ve Sami Hoştan ise duruşmaya katılmadı.

Duruşmada, eski DHKP/C üyesi gizli tanık Huzur'un ifadelerine başvuruldu. Bir dönem söz konusu terör örgütüne üye olduğunu anlatan gizli tanık Huzur, "Örgütte bulunduğum süre içinde, Ergenekon ile ilgili bildiklerimi ve öğrendiklerimi, örgütten ayrıldıktan sonra Terörle Mücadele Şubesi'nde anlattım. Ergenekon yapılanmasının karargahı olarak gördüğüm bir yer vardı. Oraya yönelik bir eylem çalışmam vardı. Ancak örgüt tarafından bu görevim iptal edildi. Bu işle örgütün ayrıca ilgileneceği söylendi bana." ifadelerini kullandı.

Mahkeme Başkanı'nın Diyarbakır Büyükşehir Beldiye Başkanı'na yönelik suikats planına ilişkin sorusu üzerine gizli tanık,"JİTEM elemanı olarak bildiğim bir kişi, bu iş için iki itirafçının görevlendirildiğini ancak bu kişilerin kaçtığını söyledi. Daha sonra da bu suikasti benim yapıp yapamayacağımı sordu. Ben de 'sen de yardım edersen yapabilirim' dedim. Ancak devlet politikası olarak değil de Kürt-Türk çatışmasını çıkarmak amacıyla yapılmasını istediklerini söyleyince vazgeçtim." diye konuştu. Huzur, Ergenekon sanıklarından kimseyi bizzat tanımadığını, basından duyduğu kadarıyla bilgisi olduğunu da sözlerine ekledi.