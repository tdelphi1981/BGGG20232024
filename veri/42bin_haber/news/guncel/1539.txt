İstanbul polisinden ATM dolandırıcılarına darbe
İstanbul'da, banka ATM'lerine yerleştirdikleri düzenek ile müşterilerin kart bilgilerini kopyalayan, ardından da düzenledikleri sahte kartlarla ATM'lerden yaklaşık 300 bin lira çeken şebeke çökertildi. Gözaltına alınan 6 kişi adliyeye sevk edildi.
İstanbul Emniyet Müdürlüğü Bilişim Suçları ve Sistemleri Şube Müdürlüğü ekipleri, sahte kredi kartı kullanarak ATM'lerden para çektikleri belirlenen şüphelileri yakalamak için çalışma başlattı. Kurulan düzeneği tespit eden polis, Kağıthane, Güngören ve Esenler'de eş zamanlı operasyon yaptı. Operasyonlarda 6 kişi gözaltına alındı. Şebekenin, banka ATM'lerine yerleştirdikleri düzenek ile müşterilerin kart bilgilerini kopyaladığı, daha sonra düzenledikleri sahte kartlarla yaklaşık 300 bin lira para çektiği tespit edildi. Şahısların kart kopyalamada kullandıkları kayıt cihazları, sahte kimlik, harddisk, printer cihazı, manyetik şeritli kartlar ve çok sayıda kart kopyalama aparatı ele geçirildi.

Emniyetteki işlemleri tamamlanan zanlılar, adliyeye sevk edildi.