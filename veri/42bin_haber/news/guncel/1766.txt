"Hrant Dink cinayetinde medyanın sorumluluğu"
Medya Etiği Platformu, Hrant Dink'in öldürülüşünün 6. yılında medyanın sorumluluğunu tartışacak. Gazetecilerin katılımıyla düzenlenecek panelde "19 Ocak'tan hangi dersleri çıkardık?" sorusuna yanıt aranacak. Medya Etiği Platformu'nun 20 Ocak'ta Galatasaray'da Cezayir toplantı salonunda düzenleyeceği panelde, Dink cinayeti ve medyanın sorumluluğu tartışılacak. Nefret söyleminin üretilip halka ulaştırılmasında baş sorumlular arasında görülen medyanın 19 Ocak'tan hangi dersleri çıkardığı sorusuna yanıt aranacak olan panelde, "Medya 'aynısını' yine yapar mı? Yoksa yapıyor mu?" konuları tartışılacak. 

Tüm gazeteciler, akademisyenler ve gazetecilik öğrencilerinin davet edildiği panelin açılış konuşmasını Medya Etiği Platformu'ndan Barış Soydan yapacak. Agos Gazetesi Yayın Yönetmeni Rober Koptaş, Apoyevmatini Gazetesi Genel Yayın Yönetmeni Mihail Vasiliadis, Vatan Gazetesi Muhabiri Kemal Göktaş, Uluslararası Hrant Dink Vakfı'ndan Ceyda Ulukaya, Medya Etiği Platformu'ndan Yonca Poyraz Doğan'ın moderatörlüğünde konuyu tartışacak. 

Toplantı 20 Ocak Pazar günü, Hayriye Caddesi 12, Galatasaray, Beyoğlu adresindeki Cezayir Toplantı Salonu'nda saat 14:00-16:30 saatleri arasında gerçekleşecek.