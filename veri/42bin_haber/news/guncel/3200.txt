Dünya şampiyonunu yendi, milli takıma girdi!
Tekirdağ Belediyespor tekvandocusu Sude Bulut, Ümitler Türkiye Şampiyonası'nda karşılaştığı rakibini devirerek Milli Takım kadrosuna girmeye hak kazandı. Sude Bulut, Almanya'da yapılacak açık turnuvada Türkiye'yi temsil edecek.
Türkiye Taekwondo Federasyonu'nun Alanya'da yapılan 2013 Ümitler Türkiye Taekwondo Şampiyonası'nın şampiyonu Tekirdağ'dan çıktı. 
 
29 Ocak - 3 Şubat tarihleri arasında düzenlenen ve 70 ilden 900 erkek, 520 bayan olmak üzere toplam 1420 sporcunun katıldığı şampiyonada Dünya Şampiyonu rakibini yenmeye başaran Sude Bulut, Milli Takım'a seçmesiz girmeye hak kazandı. 
 
2011 Yılında düzenlenen şampiyonada Türkiye 2'ncisi, 2012 Kulüpler Şampiyonası'nda ise Türkiye 3'ncüsü olan Sude Bulut, bu yıl yapılan şampiyonada Türkiye 1'ncisi oldu.
 
Tekirdağlı sporcu Sude Bulut, 7 gün süren şampiyonanın 7. maçında finalde Gençlerde Dünya Şampiyonu olan Konya bölgesinden Dürdane Altunel'i yenerek 1. oldu.
 
62 Kiloda yarışan başarılı sporcu, elde ettiği başarı sayesinde Milli Takım'a da seçmesiz girme hakkı kazandı.
 
Bulut, Mart ayında yapılacak Dünya Şampiyonası öncesinde Almanya'da düzenlenecek Açık Turnuva'da Türkiye'yi temsil edecek.