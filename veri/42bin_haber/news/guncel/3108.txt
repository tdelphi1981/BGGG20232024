Bingöllü şehit, babasının yanına defnedildi
Siirt'in Pervari ilçesinde, cinnet getiren askerin açtığı ateş sonucu şehit olan İlhan Tezer, memleketi Bingöl'de gözyaşları arasında babasının yanına defnedildi.
Siirt'in Pervari ilçesine bağlı İğneli Jandarma Karakol Komutanlığı'nda görevli asker Samet Maya'nın, G-3 piyade tüfeğiyle açtığı ateş sonucunda şehit olan, Bingöl'ün Genç ilçe nüfusuna kayıtlı İlhan Tezer'in naaşı, Diyarbakır'daki otopsi işlemlerinin ardından helikopterle Genç İlçe Jandarma Komutanlığı'na getirildi. Şehit İlyas Tezer'in naaşı daha sonra ilçe merkezinde bulunan Kültür Camii'ne götürüldü. Burada düzenlenen törene, Bingöl Valisi Mustafa Hakan Güvençer, Kaymakamvekili Solhan İlçe Kaymakamı Şeref Aydın, İl Jandarma Komutanı Kurmay Albay Etem Metehan Yaşar, İl Müftüsü Mecit Can, İlçe Jandarma Komutanı Naim Çetinkaya, şehit yakınları ve çok sayıda vatandaş katıldı.

Şehit Tezer cenazesi, okunan dualar ve kılınan cenaze namazının ardından askeri kortej eşliğinde, Kültür Mahallesi'nde bulunan Küpar mevkiindeki aile mezarlığında gözyaşları arasında toprağa verildi. Şehit asker, 2010 yılında kalp krizi sonucu hayatını kaybeten babasının yanına defnedildi. 

Şehidin üzerine örtülü olan Türk bayrağı ve şehidin çerçeveletilmiş fotoğrafı, anne Besile Tezker'e, Vali Mustafa Hakan Güvençer tarafından teslim edildi.

Askere gidebilmek için üniversite öğretimini bırakan Şehit Tezer'in, geçtiğimiz günlerde izine geldiği ve birliğine teslim olmak üzere cuma günü Bingöl'den ayrıldığı öğrenildi.