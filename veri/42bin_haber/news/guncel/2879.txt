Canlı bomba 'kargocu' kılığında gitmiş
Anadolu Ajansı, ABD Büyükelçiliği girişindeki patlamayı gerçekleştiren canlı bombanın olay yerine giderken güvenlik kameralarına yansıyan görüntülerine ulaştı.
Anadolu Ajansı (AA), ABD'nin Ankara Büyükelçiliği girişindeki patlamayı gerçekleştiren canlı bomba Ecevit Şanlı'nın olay yerine giderken güvenlik kameralarına yansıyan görüntülerine ulaştı.

Büyükelçiliğe yakın bir hastanenin güvenlik kameralarına yansıyan görüntüde canlı bomba Ecevit Şanlı, Paris Caddesi'nden ABD Büyükelçiliği'ne ilerliyor.

Yalnız olduğu görülen saldırgan, kargocu kılığında elinde bir zarfla Büyükelçiliğin girişine doğru ilerlediği kameralara yansıyor.



SAHTE KİMLİK BULUNDU

ABD'nin Ankara Büyükelçiliği'ne yönelik saldırıyı gerçekleştiren canlı bomba Ecevit Şanlı'nın üzerinde İrfan A. adına düzenlenmiş sahte kimlik bulundu.

ABD'nin Ankara Büyükelçiliği'ne yönelik saldırının ardından kısa sürede olay yerine gelen Ankara Emniyet Müdürlüğü ekipleri, çevrede güvenlik önlemleri alıp elçilik önünde titiz bir çalışma yaptı.

Emniyet Genel Müdürü Mehmet Kılıçlar ile Ankara Emniyet Müdürü Kadir Ay'ın yönettiği çalışmalar sonucu zanlının vücuduna sardığı yaklaşık 6 kilo TNT türü patlayıcıyı elektronik düzenekli butona basmak suretiyle patlattığı tespit edildi.

Olay yerinde 7.65 çapında bir tabanca bulan ekipler, bundan yola çıkarak olayı DHKP-C'nin gerçekleştirdiğini değerlendirdi. Patlayıcıyı vücuduna sardığı için parçalanan cesedi de inceleyen ekipler, zanlının yüzündeki ben ve izlerden Ecevit Şanlı'nın kimliğine ulaştı.

Polis incelemede el bombası parçaları da buldu. El bombasının piminin çekilmediği, bombanın TNT'nin patlamasıyla infilak ettiği belirlendi.

Saldırganın silah ve el bombasını kendisine engel olmak isteyenlere karşı kullanmak üzere yanına aldığı bildirildi.

-Sahte kimlik-

Güvenlik güçleri, zanlının Almanya'dan kaçak yollarla Yunan adaları üzerinden İstanbul'a geldiğini öngörüyor. Zanlının üzerinde İrfan A. adına düzenlenmiş sahte kimlik bulundu. Polis, İrfan A. ile bu kişinin kimlik fotokopisini örgüte ulaştırdığı öne sürülen 2 kişiyi ifadelerine başvurmak üzere gözaltına aldı.

İrfan A'nın örgütle herhangi bir bağlantısının olmadığı belirtildi. Zanlıya sahte kimliği, 2 hafta önce DHKP-C'ye yönelik operasyonda tutuklanan D.K'nın düzenlediği tespit edildi.

Saldırgan İstanbul'da sahte kimliği aldıktan sonra Ankara'ya geldi. Polis zanlının Ankara'daki bağlantılarına ulaşmak için başlattığı çalışmayı sürdürüyor. Ancak şu ana kadar zanlıyla Ankara'da birlikte hareket eden herhangi kimseye ulaşılamadı.

Olay yerindeki MOBESE ve güvenlik kameraları görüntülerinde zanlının eylemi tek başına gerekleştirdiği görülüyor. 1-2 gün Ankara'da kalmış olabileceği düşünülen eylemcinin herhangi bir otelde kaydı bulunamadı.

-Kargocu gibi davrandı-

Açlık grevlerine katıldığı belirlenen Ecevit Şanlı'nın bundan dolayı Korsakoff hastası olduğu, ancak sağlığının son dönemde düzeldiği belirtildi.

Edinilen bilgiye göre, kargocu gibi davranan zanlı, elinde bir zarfla ABD'nin Ankara Büyükelçiliği'ne geldi. Postaların da kabul edildiği 2. girişe yönelen saldırgan, cama vurup elindeki zarfı göstererek kapının açılmasını istedi.

Güvenlik görevlilerinin kapıyı açması üzerine x-ray cihazının bulunduğu çelik bölüme giren zanlı, görevlilerin müdahalesine fırsat vermeden üzerindeki düzeneği patlattı.