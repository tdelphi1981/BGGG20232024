ÖSYM'den sınavlarda bir yasak daha!
Ölçme, Seçme ve Yerleştirme Merkezi (ÖSYM), sınav güvenlik tedbirlerini yeniden düzenledi. ÖSYM, sınavlarda her tür müsveddeyi yasakladı.
ÖSYM'den yapılan yazılı açıklamada, merkez tarafından yapılan sınavlarda, adayların ve sınav görevlilerin sınav binalarına ve sınav salonlarına alınmalarında ve sınavın uygulanmasına yönelik güvenlik önlemlerinin düzenlediği belirtildi.

Buna göre, sınavların yapıldığı binalara girişte adayların ve sınav görevlilerinin üzerleri emniyet görevlileri tarafından elle veya dedektörle aranacak, her türlü delici ve kesici alet, ateşli silah, çanta, cüzdan, cep telefonu, her türlü saat, kablosuz iletişim sağlayan bluetooth gibi cihazlar ile kulaklık, kolye, küpe, yüzük (alyans hariç), bilezik, broş, metal para gibi metal içerikli eşyalar ve her türlü elektronik/mekanik cihaz, her türlü müsvedde kağıt, defter, ders notu, kitap, sözlük, dergi, gazete ve benzeri yayınlar, cetvel, pergel, açıölçer ve benzeri araçlar sınav binasına kesinlikle alınmayacak. Sınavın yapıldığı bina içerisinde sınav öncesinde, sınav sırasında ya da sınavdan sonra bu tür cihazları taşıdığı tespit edilen adayın sınavı geçersiz sayılacak.

Adaylar sınavın yapılacağı binaya, üzerinde sınava gireceği merkez, bina, salon, sıra numarası bilgileri ile fotoğrafının yer aldığı sınava giriş belgesi ile alınacak. Sınava Giriş Belgesi adayların adreslerine gönderilmeyecek. Adaylar bu belgelerini, TC kimlik numaraları ve şifreleri ile ÖSYM'nin https://ais.osym.gov.tr internet adresinden edinecekler. Adaylar, internetten edinecekleri bu belgelerin renkli ya da siyah beyaz çıktılarını sınavda yanlarında bulundurmak zorunda olacak. Belgenin ön yüzünde ÖSYM tarafından belirlenmiş bilgiler hariç ön ve arka yüzünde herhangi bir yazı, resim, işaret gibi bulunmaması gerekiyor. Sınava giriş belgesinin ön ve arka yüzünde ÖSYM tarafından belirlenmiş bilgiler dışında yazı, resim, işaret gibi bulunan aday sınava alınmayacak, sınava alınsa bile sınavı geçersiz sayılacak.

Adayların sınava girebilmeleri için sınava giriş belgesinden başka fotoğraflı ve onaylı özel kimlik belgelerini de yanlarında bulundurmaları zorunlu olacak. Nüfus cüzdanı, pasaport, zorunlu askerlik görevini ifa eden er/erbaşlar ile askeri öğrenciler için askeri kimlik belgesi (Bu özel durum, muvazzaf askerler için geçerli değil), Türk vatandaşlığından izin ile ayrılanlar ve bunların kanuni mirasçılarına ait pembe/mavi kartlar, özel kimlik belgesi olarak kabul edilecek. Bunların dışındaki, sürücü belgesi, meslek kimlik kartları gibi diğer tüm belgeler sınava giriş için geçerli belgeler sayılmayacak. Nüfus cüzdanında soğuk damga basılı olmalı, adayın güncel bir fotoğrafı ve TC kimlik numarası bulunmalı, pasaportun süresi geçerli olmalıdır. Üzerinde soğuk damga, güncel bir fotoğraf veya TC kimlik numarası bulunmayan nüfus cüzdanları ile geçerlilik süresi bitmiş pasaport kabul edilmeyecek. Bu belgeleri yanında olmadığı halde veya kurallara uygun olmayan belgeler ile Sınav Merkezi Koordinatörlerinin, ÖSYM temsilcilerinin, bina veya salon görevlilerinin kararıyla herhangi bir salonda aday sınava alınmış bile olsa, bu adayın sınavı ÖSYM Yönetim Kurulunca geçersiz sayılacak. Bir istisna olmak üzere, yaşları nedeniyle Askeri Lise Sınavı (ALS) adayları nüfus cüzdanında fotoğraf olmadan da sınava alınabilecek.

Sınav için gerekli olan iki adet kurşun kalem, silgi, kalemtıraş, peçete ve şeker ÖSYM tarafından her bir aday için temin edilecektir. Adaylar sınava şeffaf şişe içinde su getirebilecek.

Sınavın yapıldığı her salona en az bir adet duvar saati ÖSYM tarafından temin edilecek. Sınav salonları kamera ile kayıt altına alınacak. Kamera kayıtlarının incelenmesinden sonra sınav kurallarına uymadığı tespit edilen adayların sınavları ÖSYM Yönetim Kurulunca geçersiz sayılacak.

Sınavdan önce tüm sınav yapılacak binalar emniyet görevlileri ve bina sınav görevlileri tarafından detaylı biçimde aranacak ve bina içinde bulunan her türlü cep telefonu ve kablosuz iletişim aracı sınav güvenliğini tehlikeye düşürmeyecek şekilde etkisiz hale getirilecek.

Sınav süresince, sınav binasında bina sınav sorumlusu ve emniyet görevlileri dışında hiç kimsede cep telefonu ve iletişim aracı bulunmayacak.

Sınav başladıktan sonra, sınavın toplam süresinin 3/4'ü kadar zaman geçmeden (toplam süresi 160 dakika olan sınavda 120 dakika geçmeden) ve son 15 dakika içerisinde adaylar sınav salonundan dışarıya çıkarılmayacak.

Sınav başladıktan sonra adaylar tuvalet, su gibi ihtiyaçları için sınav salonundan dışarıya çıkarılmayacak. Sınav salonundan dışarıya çıkan aday kesinlikle sınav salonuna geri alınmayacak. Sınavın toplam süresinin 3/4'ü tamamlanmadan sınav salonundan ayrılan aday, bu süre doluncaya kadar sınav binası içerisinde bekletilecek.

Sağlık nedeniyle sınav süresince tuvalet ihtiyacı olanlar, sağlık nedeniyle yanlarında bulundurmaları zorunlu araç gerecin veya ilacın sınav salonuna alınmasını talep eden adaylar bu durumlarını geçerli sağlık kurulu raporu ile ÖSYM'ye kılavuzda belirtilen süreler içerisinde bildirecekler ve kendilerinin özel bir sınav binasında sınava alınmalarını talep edebilecek.

Sınav binalarında hiçbir eşya görevlilerce emanet olarak kabul edilmeyecek. Sınav kurallarına aykırı davrananlar hakkında 6114 sayılı Kanun hükümleri uyarınca işlem yapılacak.

Sınav binası girişinde yığılmaya yol açılmaması için adayların; çanta, cüzdan ve benzeri eşyalarını sınava girecekleri binalara getirmemeleri, sınava metal aksesuar içermeyen sade bir kıyafetle gelmeleri, sınavdan en az bir saat önce sınav yapılacak bina önünde bulunmaları sınav salonlarına zamanında alınabilmeleri açısından son derece önemlidir.