Doğum yapan kadını ısıtmak isterken yaktılar
Yozgat'ta özel hastanede sezaryenle doğum yapan ve kanaması durması için elektrikli ısıtıcıyla sıcak tutulmak istenirken 2 bacağı yandığı iddia edilen kadın, sevk edildiği üniversite hastanesinde 74 gündür sürdürdüğü yaşam mücadelesini kaybetti.
Kırşehir'in Çiçekdağı ilçesine bağlı Köseli beldesinde oturan Zeynep Sağlam (21), 1 Kasım 2012 tarihinde eşi Ercan Sağlam ile hamilelik döneminde sürekli gittiği Yozgat'taki özel bir hastaneye geldi.

Burada 3 Kasım 2012'de sezaryenle Mehmet Baran adını verdikleri bebek dünyaya getiren Zeynep Sağlam'ın kanamasını durdurmak için önce rahmi alındı, ardından elektrikli ısıtıcıyla vücut ısısı dengede tutulmaya çalışıldı.

Bu sırada bacaklarında 3. derece yanık oluştuğu iddia edilen Sağlam, ambulansla Kayseri'deki Erciyes Üniversitesi Tıp Fakültesi Hastanesi'ne sevk edildi.

Yoğun Bakım Ünitesi'nde yanık, hipotansiyon, zatürre, akut böbrek yetmezliği ve solunum yetmezliği tedavisi gören Zeynep Sağlam, 74 gün sürdürebildiği yaşam mücadelesini kaydetti.

Zeynep Sağlam'ın kayınbabası Köseli Belediye Başkanı Mehmet Sağlam, AA muhabirine, oğlu Ercan Sağlam'ın daha kaliteli sağlık hizmeti alacaklarını düşünerek eşinin özel hastanede doğum yapmasını sağladığını söyledi.

Doğumun ardından kanaması durmayan gelininin rahminin de alındığını, ardından Kayseri'ye sevk edildiğini anlatan Sağlam, şunları kaydetti:

'Kayseri'deki doktorlar, gelinimin bacaklarında 3. derece yanık olduğunu söyleyince şaşırdık, şok olduk. Hasta kabul edilirken düzenlenen rapora, 'hasta teslim alındığında sol bacağı tamamen, sağ bacağında da yaklaşık 10 santim boyunda yanık olduğu görüldü. Getiren sağlık görevlilerine sorulduğunda ısıtıcıya bağlı olduğu belirtildi' yazılmış. İnsan ölebilir, herkesin başına gelebilir. Doğumdan sonra yanık kangrene çevirdi. Bacağını keseceklerdi, kestirmedik. 'Gençtir' dedik, keşke kestirseydik. Bir hastada bu kadar yanık nasıl meydana geldi? Benim çocuğum doğumdan ölmedi, yanıktan öldü. Biz yandık, başkalarının canı yanmasın. Torunum annesini ememedi. Gelinim daha 20 yaşındaydı.'

-Baba Ercan Sağlam da doğumu sırasında annesini kaybetmiş-

Zeynep Sağlam'ın eşi Ercan Sağlam (22) ise kendisinin doğumu sırasında annesinin öldüğünü, oğlunun da benzer kaderi paylaştığını söyledi.

Yaklaşık 15 ay önce evlendiği eşini Kayseri'deki tedavisi boyunca hiç yalnız bırakmadığını ve çektiği acıya şahit olduğunu anlatan Sağlam, şöyle konuştu:

'Eşimin sağ bacağındaki yanık, topuk kemiğine kadar ulaşmış. Ona bir çare bulamadılar. Ayağının kesilebileceğini söylediler. Eşimde kanamaya bağlı böbrek yetmezliği de baş gösterdi. 8-10 gün diyalize girdi. Vefat ettiği güne kadar da diyalize girdi. Benim canım yandı, başkalarının canı yanmasın. Eşim madem ki, bu kadar tehlikeli bir ameliyat geçirecekti neden daha büyük hastaneler önerilmedi? 3 ay Kayseri'de kaldım. Eşimin çektiğini bir ben bilirim bir de Allah bilir. 45 gün yoğun bakımda bitkisel hayatta kaldı. Bebeğini sadece bir kere gördü. Çocuğum annesini hiç emmedi.'

Eşinin ölümünde ihmali bulunduğunu iddia ettiği kişilerden kanun önünde hesap soracağını vurgulayan Sağlam, 'Eşimin ölümüyle ilgili Yozgat Cumhuriyet Savcılığına suç duyurunda bulunduk. Hakkımızı hukuki yönden de arıyoruz. Bunun yanında İl Sağlık Müdürlüğü de soruşturma yürütüyor' dedi.

-Hastane, hakkında inceleme başlatıldı-

Özel hastane yetkilileri ise Zeynep Sağlam'ın doğumu sırasında beklenmeyen sağlık sorunları çıktığını, hastanın genel durumu bozulduğu için 3 doktor gözetiminde acil tıp teknisyeniyle birlikte üniversite hastanesine gönderildiğini kaydettiler.

Zeynep Sağlam'ın ameliyat sırasında düşen vücut ısısını yüksek tutmak için elektrikli ısıtıcı kullanıldığını doğrulayan yetkililer, Başhekimlik ve İl Sağlık Müdürlüğü'nce inceleme başlatıldığını ifade ettiler.

Erciyes Üniversitesi Tıp Fakültesi Hastanesi'nden alınan rapora göre bacaklarındaki yanıklarla müracaat eden Zeynep Sağlam'a 74 günlük tedavi süresince 'hipotansiyon, zatürre, akut böbrek yetmezliği ve solunum yetmezliği' tedavisi uygunladığı belirtildi.

Erciyes Üniversitesi Tıp Fakültesi Hastanesi'nden Zeynep Sağlam ile ilgili verilen ölüm belgesinde, 'ölümün şekline bulaşıcı olmayan hastalık (doğal ölüm), ölümün yaralanma sonucu gerçekleşmediği ve otopsi yapılmadığı' ifadeleri yer aldı.

Öte yandan, Yozgat Cumhuriyet Başsavcılığı'nca olayla ilgili soruşturma başlatıldığı belirtildi.