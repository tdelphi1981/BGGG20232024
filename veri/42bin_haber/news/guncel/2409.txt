ABD İstanbul'da kaybolan Sarai'yi arıyor
Amerika Birleşik Devletleri, fotoğraf çekmek için İstanbul'a gelen ve bir daha kendisinden haber alınmayan 33 yaşındaki Sarai Sierra'yı konuşuyor.(Cnnturk.com) -- 
Hayatı seyahatlerde geçen 33 yaşındaki Sarai Sierra, ilk denizaşırı yolculuğunda 7 Ocak'ta İstanbul'a geldi. Ancak bir daha eve dönmedi. 
Staten Island'da yaşayan Sierra evliydi ve iki çocuğu vardı. 
Sarai'nin eşi Steven Sierra, "14 yıldır evliyiz. O dünyanın öbür tarafından ve ona ne olduğunu bilmiyoruz" diye konuştu.

7 Ocak'ta İstanbul'a geldi  
Fotoğrafçı olan Sarai, adını sıkça duyduğu İstanbul'u fotoğraflamak için 7 Ocak'ta Türkiye'ye geldi. 
Bir hostelde kalan Sierra, her gün ailesine bilgi verdi. Her gün çektiği fotoğrafları Instagram'a yükledi. 
Ailesi Sierra'nın döneceği gün ise kendisinden haber alamadı. Genç kadının 22 Ocak'ta Newark'a inecek uçağa binmesi gerekiyordu.

Pasaportu ve eşyası hostelde bulundu 
Sarai'nin eşi Steven, "O gün United Airlines'ı aradım. Bana onun uçağa binmediğini söylediler" diye anlattı. 
Daha sonra Sarai'nin kaldığı hostelden aileye bir mektup geldi. Mektupta Sarai'nin pasaportunu, elbiselerini ve telefon şarjını odasında bıraktığı belirtiliyordu.

Amerikan Konsolosluğu harekete geçti  
Aile İstanbul'daki Amerikan Konsolosluğu'yla irtibata geçti. Türk polisine haber verildi. 
Sarai Sierra'nın başına ne geldiği şu anda araştırılıyor. 
Sarai'nin annesi Betsy Jimenez, "Kızımı özledim, kalbim kırık" derken eşi Steven ise "Aklından çok fazla şey geçtiğini" gelecek hafta Sarai'nin kardeşiyle birlikte Türkiye'ye geleceğini ve yetkililerle görüşeceğini söyeldi. 
Sarai'nin 9 ve 11 yaşlarında iki çocuğu bulunuyor. 
Sarai Sierra'nın kaybolması ABC, CBS gibi ABD'nin önde gelen medya kuruluşlarında haber oldu. 