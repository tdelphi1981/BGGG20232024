Sokak ortasında fuel-oil fışkırdı
YOZGATta bir taksi durağı önünde bulunan kanalizasyon kuyusundan fuel-oil taştı.
Karatepe Mahallesinde bulunan Doğum Evi Taksi Durağında çalışan taksi şoförleri sabah işbaşı yaptıklarında, durak önünde bulunan kanalizasyon kuyusu bacasının tıkandığını ve siyah renkli bir madde aktığını görünce Yozgat Belediyesi ilgililerine haber verdi. Gelen belediye ekipleri, kanalizasyondan fuel-oil taştığını tespit etti. Ekiplerin çalışması sonucu kanalizasyondaki tıkanıklık açıldı. 

Belediye görevlileri, çevredeki kanalizasyon kapaklarını açarak kalorifer yakıtının nereden geldiğini tespit etmeye çalıştı. Belediye yetkilileri, Doğum Evi Hastanesinin kalorifer dairesinde yapılan temizlik çalışması sonucu kalorifer yakıtı olan fuel-oil atıklarının kanalizasyona karışmış olabileceğini söyledi.

Yozgat Belediyesi Su ve Kanalizasyon İşleri Müdürü Ali Şahin ise, "Kanalizasyon şebekesindeki tıkanık giderildi. Ancak, bu bölgedeki konutlarda kalorifer yakıtı kullanılmıyor. Kalorifer yakıtı olarak bilinen fuel-oili sadece resmi kurumlar kullanıyor. Sorumlular tespit edilerek gerekli işlemler uygulanacaktır. Bu tür maddeler biyolojik arıtma tesisine zarar verebilir ve kanalizasyon şebekesine dökülmesi uygun değil" diye konuştu.