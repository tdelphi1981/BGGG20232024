Eşini evine döndürmek için, oğlunu rehin aldı
Denizli'de, evi terk eden karısının dönmesini sağlamak amacıyla 3 yaşındaki çocuğunu rehin aldığını söyleyen kişi, polis tarafından eyleminden vazgeçirilerek gözaltına alındı.
Alınan bilgiye göre, İstanbul'da polise başvuran A.A, Denizli'deki evini terk ettiğini, telefonla konuştuğu kocası F.A'nın (31), eve geri dönmesi için 3 yaşındaki çocukları B.A'yı rehin tuttuğunu ve öldürmekle tehdit ettiğini bildirdi.

İstanbul polisinin durumu Denizli Emniyet Müdürlüğüne bildirmesi üzerine, Fatih Mahallesi 1591 Sokak'ta bulunan F.A'nın kaldığı eve polis, sağlık ve itfaiye ekipleri gönderildi.

Polislere kapıyı açmayarak karısının getirilmesini isteyen F.A, evin camlarını kırdı.

F.A, polisin 2 saate yakın süren ikna çabaları sonucu evlemine son vererek 3 yaşındaki çocuğunu polislere teslim etti.

Camları kırması sırasında vücudunda kesikler oluşan F.A, sağlık ekiplerinin ilk müdahalesinin ardından Denizli Devlet Hastanesine kaldırıldı.

3 yaşındaki B.A ise Sosyal Hizmetler Çocuk Esirgeme Kurumuna (SÇEK) teslim edildi.

Olayla ilgili soruşturmanın sürdüğü bildirildi.