Açlık grevlerine destek eyleminde gerginlik
Beyoğlu'nda, cezaevlerindeki açlık grevlerine destek vermek amacıyla yapılan eylemde emniyetin verdiği süre dolunca göstericiler ile polis arasında gerginlik yaşandı. Polisler eylemin bitirilip grubun dağılmasını istedi.
Tünel Meydanı'nda toplanan bir grup eylemci cezaevlerindeki açlık grevlerine destek vermek amacıyla protesto yürüyüşü düzenledi. Pankart açan grup sık sık Öcalan lehine slogan attı. Polis, eylemi sırasında geniş güvenlik önlemi aldı. Eyleme bazı BDP milletvekilleri de destek verdi. İstiklal Caddesi'nde yürüyen eylemciler Taksim Meydanı'nda toplandı. Burada basın açıklaması yapıldıktan sonra grup oturma eylemi de yaptı. Başbakan Erdoğan'ın aleyhinde slogan atan eylemciler emniyet tarafından tanınan sürede eylemini bitirmeyince dağılmaları istendi. Polis müdürleri gruba dağılmalarını aksi takdirde müdahale edeceklerini belirtti. Bu sırada eylemciler ile polis arasında gerginlik yaşandı. Açıklamaların ardından grup olaysız şekilde dağıldı.