Osmanlıya hakaret kitabesi kaldırılıyor
Osman Gazi'nin türbesinin yanı başında bulunan anıt kitabesi nihayet kaldırılıyor.
Türbenin bitişiğinde, Yunanlıların Bursa'dan kovulmasının ardından dikilen anıtın kitabesinde Osmanlı Devletine ağır hakaretler yer alıyor. Her gün yüzlerce yerli ve yabancı turisti ağırlayan Tophane'deki hakaret anıtı, ziyaretçilerin de tepkisini çekiyordu. Zaman'da yer alan haberlerin üzerine harekete geçen BBP İl Başkanı Ömer Ünsal, Cumhurbaşkanlığı ve valiliğe yaptığı müracaatların meyvesini aldı. Şu anda çevre düzenlemesi restorasyon çalışması yapılan anıtta yer alan kitabe kaldırılıp müzeye konulacak.

'Şehitler Anıtı' adı verilen dört köşeli kaide üzerindeki anıt, Osmanlı Devleti'nin kurucusu Osman Gazi'nin türbesinin bitişiğinde yer alıyor. Kurtuluş Savaşı sırasında Bursa'nın Yunanlılardan kurtarılmasının ardından 11 Eylül 1922'de şehit olan 14 asker için dikilen anıt üzerinde şu ilginç yazı bulunuyor: "Burada yatan askerin şehit düştükleri muharebe, öyle muazzam bir zaferle nihayet bulmuştur ki, neticesinde Bursa ikinci defa fethedilmiş ve kadim Osmanlı Hükümeti nihayet bularak Hükümet -i Cumhuriyetimiz teessüs etmiştir. Bu şehitler, bu eserlerin abide -i mefhariyetidir. Mukaddes ruhlarına Fatiha 19 Muharrem 1341 / 1338 (11 Eylül1922)"

Bitişiğinde şehitlerin mezarlarının da bulunduğu anıt üzerindeki bu yazı, kentin Yunanlılardan değil de sanki Osmanlılardan kurtarılmış gibi gösterdiği için tepki çekiyor. Askerin Osmanlılar ile savaşarak şehri aldığı anlamı veren anıt, Bursalıların defalarca gündeme getirmesine rağmen tam 90 yıldır ayakta duruyor.

YUNAN KOMUTAN OSMANGAZİ'NİN MEZARINI TEKMELEDİ
Anıta tepki gösteren Tarihçi Mustafa Armağan, şu ilginç olayı anlatıyor: "1920 yılında Bursa'nın düşmesi üzerine, Yunanlıların Başbakanı Venizelos'un oğlu Sofokles Venizelos, bu türbeye girdi. Osmangazi'nin sandukasını tekmeleyerek, 'Kalk Osman kalk, senin evlatların seni koruyamadı, ben geldim senin şehrini aldım, artık benim esirimsin' dedi. Bu o zaman fotoğraf olarak Yunan basınına yansıdı. Bizde de haber olarak çıktı. Çok acı bir sahneydi. Türbenin hemen yanı başında bir anıt yapılmış. Bu anıt üstünde bir top mermisi ve bir kitabesi olan hemen Osmangazi'nin başucuna Cumhuriyet devrinde dikilmiş bir anıt. Önce zannediyorsunuz ki bu anıt önemli, anlamlı bir şey. Ama okuduğunuz zaman içiniz bir kere daha kanıyor. O anıt, Venizelos'un yaptığından hiç mi hiç farklı değil. Adeta Bursa'yı kurtaran askerler Osmanlı'yı yıkmak için Bursa'yı almışlar. Sanki Bursa'da Osmanlı askeri işgalci de, Türk askeri Osmanlıdan Bursa'yı kurtarıyor gibi anlatılıyor. Ve Osmanlıyı yıkmış olan bir Türk askerinden bahsediliyor. Bu ayıptır. Böyle bir ayıbın üstelik, Osmangazi'nin başucuna dikilmesi daha büyük bir ayıptır. Muhtemelen 1923-24 yılında dikilen bu anıtın kaldırılması gerekiyor." Armağan, anıtın Tophane'de başka bir yere konulabileceğini, isteyenlerin orada onu ziyaret edebileceğini vurguluyor.

Anıtın kaldırılması için yapılan çalışmalar nihayet sonuç verdi. Bursa Büyükşehir Belediyesi Anıtlar Kurulu izni ve valilik onayıyla çalışmalara başladı. Çevre düzenlemesi ile birlikte hakaret anıtı kaldırılarak müzeye konulacak. Yerine ise başka bir anıt dikilecek. 

Cumhurbaşkanlığı ve valilik nezdinde yoğun bir mücadele veren BBP İl Başkanı Ömer Ünsal, anıtın kaldırılması için karar alındığını açıkladı. Kendisini Cumhurbaşkanlığı'ndan arayan yetkililerin, 'Valiliğe talimat verildi, gereken yapılacak' dediğini anlatan Ünsal, Vakıflar Bölge Müdürlüğü'nün ve Anıtlar Kurulu'nun gerekli yazıları hazırlamasının ardından Büyükşehir Belediyesi'nin çalışmaları başlattığını kaydetti. Ünsal, görüştüğü belediye yetkililerinin, anıtın müzeye kaldırılacağını ve yerine başka anıt dikileceğini söylediğini belirtti.