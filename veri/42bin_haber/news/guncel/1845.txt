Gül'den anlamlı mesaj
CUMHURBAŞKANI Abdullah Gül, Mehmet Ali Birand'ın vefatıyla ilgili, "Derin bir üzüntü duydum. Türkiye'nin başı sağ olsun" dedi.
 Cumhurbaşkanı Abdullah Gül, Kanal D Haber Grup Başkanı Gazeteci Yazar Mehmet Ali Birand'ın vefatıyla ilgili yazılı bir açıklama yaptı.
 Cumhurbaşkanı Abdullah Gül'ün yazılı açıklaması şöyle:
 "Mehmet Ali Birand'ın vefatından derin bir üzüntü duydum. Dünden bu yana devam eden umutlu bekleyişin ardından, bugün malesef Mehmet Ali Birand'ı kaybettik. Türkiye'nin başı sağ olsun. Mehmet Ali Birand, renkli kişiliği, kendine has üslubu, cesareti, bilgisi, tecrübesi, başarılı meslek kariyeri, yetiştirdiği değerli gazeteciler ve Türkiye'nin önemli meseleleri konusunda açık sözlülükle savunduğu fikirleriyle, sevilen, sayılan, yeri doldurulamayacak bir gazeteci ve haberciydi. Gazeteciliğin ve televizyon haberciliğinin sembol öncü ismi Mehmet Ali Birand, köşe yazıları, haber programları, dünya çapında ses getiren röportajları, yakın tarihimizi aydınlatan belgeselleri ve yazdığı kitaplarla, Türk basınında fark yaratmıştır. Yakından tanıdığım ve büyük değer verdiğim duayen gazeteci Mehmet Ali Birand'ı her zaman saygı, sevgi ve takdirle hatırlayacağız. Kendisine Allah'tan rahmet, Birand ailesine ve Kanal D ailesine, sevenlerine basın dünyamıza başsağlığı diliyorum."
  