Liselilerin kız kavgası ölümle bitti
BALIKESİR'de lise öğrencisi 17 yaşındaki S.S., iddiaya göre birlikte alkol aldığı sırada kız meselesi yüzünden tartıştığı açık lise öğrencisi arkadaşı 17 yaşındaki Mert Sevil'i bıçaklayarak öldürdü.
Olay, Oruçgazi Mahallesi Hilal Sokak'taki bir binanın bodrum katında geçen salı günü akşam saatlerinde meydana geldi. 100'üncü Yıl Endüstri Meslek Lisesi öğrencisi S.S., açık lisede eğitim gören arkadaşı Mert Sevil ile birlikte alkol almaya başladı. Bir süre sonra iki arkadaş arasında kız meselesi yüzünden tartışma çıktı. Tartışmanın büyümesi üzerine S.S., eline geçirdiği ekmek bıçağıyla arkadaşını defalarca bıçaklayıp kaçtı.

Mert Sevil'in feryadını duyan çevredekiler durumu polis ve sağlık ekiplerine bildirdi. Olay yerine gelen sağlık görevlileri, Mert Sevil'i ambulansla Balıkesir Atatürk Devlet Hastanesi'ne kaldırdı. Kaçan S.S. ise bir süre sonra polis tarafından yakalandı, olayda kullandığı bıçak da ele geçirildi. 

Yoğun Bakım Ünitesi'nde tedavisi süren Mert Sevil dün yaşamını yitirdi. Talihsiz genç, bugün Mecidiye Camii'nde öğle vakti kılınan cenaze namazının ardından Başçeşme Mezarlığı'nda toprağa verildi.

TUTUKLANDI

Polisteki ifadesinde, Mert Sevil'in kendisine bıçak çektiğini öne sürdüğü belirtilen S.S., işlemlerinin ardından sevk edildiği nöbetçi mahkemece tutuklandı.