Sağlık Bakanlığı'ndan Refiye Yılmaz açıklaması
Sağlık Bakanlığı, 'Gardner Sendromu' hastası Refiye Yılmaz'a uygulanması gerektiği ileri sürülen ilaç ve nakil konusunda ülkenin yeterli imkanlara sahip olduğunu, herhangi bir ücret sorunu bulunmadığını bildirdi.
Sağlık Bakanlığı, Yılmaz ile ilgili 'İnce bağırsak nakli için yurt dışına gitmesi gerektiği, kullandığı ilacın Sağlık Bakanlığı tarafından 5 aydır gönderilmediği' haberleri üzerine yazılı bir açıklama yaptı.

Yılmaz'ın tedavi sürecinin Tekirdağ İl Sağlık Müdürlüğü'nün yakından takip ettiği ifade edilen açıklamada, şöyle denildi:

'Hastamız Refiye Yılmaz'ın hastalık süreci ile ilgili yaptığımız ön incelemede, İl Sağlık Müdürlüğümüzce hastamız, ince bağırsak nakli konusunda dünyanın sayılı kurumları arasında olan Bakanlığımıza bağlı İzmir Tepecik Eğitim ve Araştırma Hastanesi'ne sevk edilmiştir. Burada yapılan tetkikler neticesinde Refiye Yılmaz için acil ince bağırsak nakli ihtiyacı öngörülmediği anlaşılmıştır. Hastamız bu kurumda ileriye dönük nakil gerekliliği yönünden takip edilmektedir.

-'Komisyon uygun görmedi'-

Hastamızı, Çapa Tıp Fakültesi'nde takip eden doktor tarafından bu hastalık için rutin kullanılmayan 'imatinib' isimli ilacın denenmesi yönündeki tavsiye, Bilimsel Onkoloji Danışma Komisyonu tarafından uygun bulunmamıştır. İlacın Türkiye'de temini konusunda herhangi bir sıkıntı yoktur. Bahsedilen ilaca bilimsel olarak uygun bulunduğu takdirde ücretsiz şekilde ulaşılabilir.

Hastamıza uygulanması gerektiği ileri sürülen ilaç ve nakil konusunda ülkemizde yeterli imkanlar mevcut olup herhangi bir ücret sorunu yoktur.'

Hastanın yurt dışında tedavisinin zorunlu olması durumunda, bunun ücretsiz sağlanacağı kaydedilen açıklamada, ancak bunun bilimsel uygunluğunun bilim adamlarının kararına bağlı olduğu vurgulandı.

Hastanın talebi üzerine bu konuda dünyanın başka ülkelerindeki merkezlerden konsültasyon talep edileceği, bu merkezlerden farklı bir görüş gelmesi halinde bunun gereğinin de yapılacağı bildirildi.