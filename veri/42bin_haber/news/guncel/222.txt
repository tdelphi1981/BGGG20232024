Keskin'in koruması tutuksuz yargılanacak
Ankara'da 29 Ekim Cumhuriyet Bayramı için izinsiz düzenlenen yürüyüşte çıkan olaylarda Emniyet Müdür Yardımcısı Mahmut Azmaz'ın burnunun kırılmasına sebep olduğu gerekçesiyle mahkemeye çıkarılan CHP Genel Başkan Yardımcısı Adnan Keskin'in koruması Yurtal Gültekin, tutuksuz yargılanacak.
Gültekin, '2911 sayılı Toplantı ve Gösteri Yürüyüşleri Kanunu'na muhalefet ve kasten yaralama' suçundan tutuklanma talebiyle Nöbetçi 5. Sulh Ceza Mahkemesi'nde hakim karşısına çıktı. Mahkeme, Gültekin'i tutuksuz yargılanmak üzere serbest bıraktı. 

Ankara Ulus Meydanı'nda 29 Ekim Cumhuriyet Bayramı'nda CHP, İşçi Partisi (İP) ve Tüm Gençlik Birliği (TGB) izinsiz yürüyüş gerçekleştirmişti. Çıkan olaylarda biri emniyet müdürü olmak üzere 20 polis yaralanmıştı.