Yüce Divan'da yarın karar günü
Rüşvet aldığı iddiasıyla Yüce Divan’da yargılanan eski Yargıtay 6. Hukuk Dairesi Başkanı Hasan Erdoğan için yarın karar günü.
 İstanbul Dünya Ticaret Merkezi ile CNR Fuarcılık arasındaki kira davasının sonucunu Yargıtay aşamasında etkilemek için rüşvet verdiği iddia edilen aralarında İTO Başkanı Murat Yalçıntaş’ın da bulunduğu kişiler hakkında Ankara 9. Ağır Ceza Mahkemesi'nde dava açıldı. Hasan Erdoğan hakkındaki soruşturma ise suç tarihinde görevi başında bulunması nedeniyle Yargıtayca yürütüldü. Yargıtay Başkanlar Kurulu, Erdoğan'ın Yüce Divan'da yargılanmasına karar verdi. Yüce Divan sıfatıyla toplanan Anayasa Mahkemesi’nde ilk kez bir hakim rüşvet almak suçundan hakim karşısına çıktı. Ceza davası prosedürü izlenen davanın karar duruşması yarın Anayasa Mahkemesi’nde görülecek. Duruşmada, sanıklar Hasan Erdoğan, Murat Yalçıntaş, Necdet Okçu, Yavuz Çay, Hüseyin Uysal, Süleyman Balcı, Abdullah Pehlivan, Resul Dalkıran, İlhan Balcı, Serkan Tığlıoğlu, Baki Bedir, Abdullah Çınar, Çamur Ali Kopuz, İlhan Parseker, Murat Akbaş ve Orkun Osman Bilgivar hakkındaki karar açıklanacak.
 -ERDOĞAN’IN CEZASINA ARTIRIM TALEBİ-
 Yargıtay Cumhuriyet Başsavcıvekili Mehmet Ekmekçi esas hakkındaki mütalaasında, rüşvet verdikleri iddia edilen, sanıklar Çınar, Parseker, Bilgivar, Çay, İlhan Balcı ve Tığlıoğlu'nun kesin ve inandırıcı delil bulunmadığından beraatleri istendi. Savcılık, mütalasında “Adalet ve hukuk küçük sineklerin takılıp kaldığı, büyük sineklerin ise gelip geçtiği bir ağ asla olmamalıdır. Suç işleyen her kim olursa olsun, Anayasamızın eşitlik ilkesi çerçevesinde hukuk kuralları içinde bağımsız mahkemelerde hesabını vermeli ve hak ettikleri cezaları da çekmelidir” diyerek sanık Hasan Erdoğan'ın rüşvet alma suçunun sübuta erdiğini belirtti ve Türk Ceza Kanunu’nun (TCK) rüşvet suçunu düzenleyen 252. maddesi gereğinde 4 yıldan 12 yıla kadar hapis cezası talep etti. Savcılık ayrıca Erdoğan'ın yargı mensubu olması nedeniyle cezanın artırılmasını öngören fıkra gereğince 5 yıl 4 aydan 18 yıla kadar hapis cezasıyla cezalandırılmasını istedi. Savcılık, diğer sanıklar Okçu, Uysal, Yalçıntaş, Balcı, Pehlivan, Dalkıran, Kopuz, Bedir, Akbaş'ın rüşvet verme suçunu işlediklerinin sübuta erdiğini ifade ederek, bu sanıkların ayrı ayrı TCK'nın 252/1 maddesi uyarınca 4 yıldan 12 yıla kadar hapisle cezalandırılmalarını istedi. Sanıklar ise iddialarını reddederek beraatlarını talep etti. 
 Yüce Divan'a başkanlık eden Anayasa Mahkemesi Başkanı Haşim Kılıç, dosyanın karar için incelemeye alınmasına karar verdi. Rüşvet aldığı iddia edilen Erdoğan ile bu davayla birleştirilen ve rüşvet vermekle suçlanan 15 sanık hakkındaki karar yarın açıklanacak.
 ANKA
  