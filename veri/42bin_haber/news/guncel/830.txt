Şirince'de kıyamet provası
Maya takvimine göre 21 Aralık’ta kopacağına inanılan kıyametten etkilenmeyecek iki yerden biri olan İzmir’in Selçuk İlçesi Şirince Köyü’nde hazırlıklar sürüyor. Jandarma köyde güvenlik tatbikatı yaptı.(DHA) -- Köye 20-22 Aralık 2012 tarihleri arasında, konaklama tesislerinde yer ayırtanlar dışında 20 bine yakın turistin gelmesi bekleniyor. 

Jandarma ekipleri, girişte önlem alırken çarşı içindeki denetimlerini de arttırdı. 

Jandarma, bu çerçevede bugün (Cumartesi) bir tatbikat da yaptı. 

Jandarmanın uygulamasında eğitimli köpek, önceden çalılar arasına saklanan şarjörü aradı. 

Çalı diplerini ve yol kenarını arayan köpek, şarjörün yanına oturarak bulduğunu gösterdi.

Ekipler, güvenlik önlemleri kapsamında köyün bazı noktalarında nöbet tutuyor. Ayrıca önemli noktalardaki güvenlik kameralarının sayısı da arttırıldı.

Köy esnafı ise kalabalığı beklediklerini belirterek güvenlik önlemlerinin artırıldığını, kendileri açısından da bunu güzel bir gelişme olduğunu söyledi.

21 Aralık’ın bir kaosa dönüşmesinden de korktuklarını ifade eden esnaf, “Şu ana kadar olağanüstü bir kalabalık yok. Yapılan haberler sebebiyle insanlar Şirince'yi farklı görüyor" dedi. 

Bazı esnaf da yaşanabilecek yoğunluğu düşünerek fazladan mal aldıklarını belirtti. Bir esnaf da, o güne özel olarak hazırlatılan cadı maketlerini gösterdi.

Selçuk Kaymakamlığı ise misafirlerin mağdur olmaması için köydeki lokantalar ve yiyecek satış yerlerinde fiyat tespiti yaptı. Yoğunluk sebebiyle 21 Aralık günü köye özel otomobil ve büyük araba alınmayacak. Köyün girişinden önce bulunan geniş bir alan otopark olarak kullanılacak. Acil durumlarda cankurtaran helikopterler devreye girecek. 

Kıyamet menüsü

Hitit Otel Genel Müdürü Nuri Türköz, 21 Aralık için hazırlıklarını yaptıklarını, yerli ve yabancı konukları beklediklerini söyledi. 

Artemis Restoran ve Şarapevi’nde “kıyamet menüsüö hazırladıklarını anlatan Türköz, “Kıyamet çorbası, ateş pilavı, cennet kebabı, yasak elma tatlısı ve son dem çayı. Böyle bir menümüz var" dedi. 

21 Aarılık için 50 kişilik bir dans grubunun gösteri yapacağını kaydeden Türköz, “Ateşler yakılacak. Bir nevi kötü ruhları kovacağız. Restoramınız 800 kişilik. Gelenlerin hoşça vakit geçireceğini ifade edebilirim. Sucuk ekmek partimiz olacak" dedi.

Yazılı ve görsel medyada adı geçen başta Tom Cruise olmak üzere çok sayıda ünlünün Şirince’ye beklendiğini kaydeden Türköz, “Biliyorsunuz Marduk gezegeninin dünyaya yaklaşması durumunda 3-4 gün karanlıktan bahsediliyor. Bu gezegen dünyayı etkileyebilir, yeraltı şabekesini, uyduları. Bunlar varsayım değil. Marduk yörüngesini 3600 yılda bir tamamlıyor. Bundan önceki dünyaya yaklaşma tarihi ne derseniz? Cevap Nuh tufanı. Burada o gece Japonya’dan ABD’den ve Avrupa ülkelerinden konuklar olacak. Yani burası Birleşmiş Milletler gibi olacak" dedi.