Dünya'ya teğet geçecek
ABD Ulusal Havacılık ve Uzay Dairesi (NASA), 15 Şubat'ta bir asteroidin Dünya'nın çok yakınından geçeceğini açıkladı.
NASA'nın Dünya'ya Yakın Uzay Cisimleri Programı'ndan Don Yeomans, yarım futbol sahası büyüklüğündeki "2012-DA14" asteroidin, kaydedilmiş tarihte şimdiye kadar Dünya'nın en yakınından geçen asteroit olacağını söyledi.

Asteroidin Dünya'ya kesinlikle çarpmayacağının altını çizen Yeomans, "Dünya'nın yaklaşık 28 bin kilometre uzağından geçecek asteroit, Yeryüzü'ne insan yapımı uydulardan bile daha yakın olacak. Asteroit, Alçak Dünya Yörüngesi'ne yerleştirilen Uluslararası Uzay İstasyonu ve gözlem uyduları ile Dünya'nın arasından geçip yoluna devam edecek" dedi.

Yaklaşık 50 metre genişliğindeki asteroidin geçişini Mojave Çölü'ndeki Goldstone Radarı ile izleyecek NASA, boyutları, dönüş hızı ve yansıtma gibi özelliklerini belirledikten sonra DA14'ün üç boyutlu radar haritasını çıkaracak.

Gökcismi, saatte 29 bin kilometre hızla hareket ettiği için amatörler tarafından gözlenmesi mümkün olmayacak. Sadece deneyimli ve şanslı gözlemciler, DA14'ü bir anlığına görebilecek.