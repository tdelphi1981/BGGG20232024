Kocası öldürdü o hayat verecek
Boşanma davası açtığı eşi tarafından silahla vurularak Gebze'deki özel bir hastanenin önüne bırakılan kadın hayatını kaybetti, kaçmaya çalışırken yakalanan koca tutuklandı, ölen kadının ailesi kızlarının organlarını bağışlama kararı aldı. 
Gebze ilçesindeki özel bir hastaneye araçla gelen Volkan C, ağır yaralı haldeki eşi Mehtap C'yi (25) hastanenin önüne bırakarak kaçmak istediği sırada hastanenin güvenlik görevlilerince yakalandı. 
Başından silahla vurulan Mehtap C, özel hastanedeki ilk müdahalesinin ardından sevk edildiği başka bir hastanede hayatını kaybetti. 
Güvenlik görevlilerince polise teslim edilen Volkan C, emniyetteki işlemlerinin ardından sevk edildiği mahkemece tutuklandı. 
Ölen kadının ablası Meryem Bülbül, AA muhabirine yaptığı açıklamada, 8 yıl önce evlenen kız kardeşinin son döneme kadar eşinden şiddet gördüğü hakkında bilgi sahibi olmadıklarını, 17 Temmuz 2012'de kendisine sığınan kız kardeşinin eşinden şiddet gördüğünü ve boşanmak istediğini söylemesiyle konudan haberdar olduklarını kaydetti. 
-"Savcılık uzaklaştırma kararı vermiş"- 
Savcılığa suç duyurusunda bulunarak boşanma davası açtıklarını dile getiren Bülbül, Volkan C. hakkında eşinden uzaklaştırma kararı verildiğini anlattı. 
Bülbül, kız kardeşi Mehtap ve 4 yaşındaki kızı Belinay ile 6 aydır birlikte yaşadıklarını dile getirerek, şunları bildirdi: "Kardeşim 17 Ocak'ta işe gitti. Öğlen 'avukatımla görüşeceğim' diyerek iş yerinden çıkmış ama tehdit yoluyla Volkan'ın yanına gittiğine eminim. Akşam saatlerinde eşi annemi aradı. 'Kızınız yanımda' diye. Annem de inanmayarak telefonu Mehtap'a vermesini istemiş. Kardeşim de ağlayarak 'anne beni götürüyor' diyor. 
Bunu duyduktan sonra Ümraniye Polis Merkezi'ne gittik, sabaha kadar oradaydık. Her şeyi kendilerine anlattık. Bizden sadece ifade aldılar. Polise 'eşinin psikolojik sorunları var, şiddet sonucu aralarında boşanma davası var, çağrılı koruması var' dedik. Polisler de 'sinyallerin bulunması için Ankara'dan onay gelmesi gerekiyor' dedi." 
-"Kafasında 3 kurşun bulundu"- 
Kayıp olduğu 3 gün boyunca kardeşiyle telefonda görüştüklerini ifade eden Bülbül, nerede olduğunu sorduklarında ise telefonun kapandığını aktardı. Bülbül, son görüşmelerinde kardeşinin annesine "beni anlamıyor musunuz?" dediğini belirterek, kendi imkanlarıyla Mehtap C'yi bulmaya çalıştıklarını, durumu savcılığa dilekçeyle ilettiklerini belirtti. 
Eniştesi Volkan'ın erkek kardeşine telefonla ulaştığını kaydeden Bülbül, "Kendisi bana, 'Arabayı beraber kiraladık ama yanında silah var. Ben korkuyorum, Mehtap'ı vurur diye, baskı yapamıyorum' dedi. Bunu öğrendikten sonra polise konuştuğum kişinin bilgilerini, telefon numarasını hemen aktardım. Fakat bilgileri verdikten birkaç saat sonra kardeşimin haberi geldi" diye konuştu. 
Ağabeyini telefonla arayan Volkan C'nin Dilovası'ndaki ormanlık alanda öldürdüğü kız kardeşinin cenazesini almasını istediğini anlatan Bülbül, "Ancak daha sonra kardeşimi getirip Gebze'de hastanenin kapısına bırakmış, kaçmaya çalışırken yakalandı" ifadesini kullandı. Hastanede yapılan kontrolde kardeşinin kafasında 3 kurşun tespit edildiğini belirten Bülbül, "Ameliyatta bir kurşunu çıkartamadılar. Ameliyat sonrasında makineye bağlıydı, beyin ölümü gerçekleşmişti" dedi. 
Bülbül, konunun takipçisi olacaklarını ve kardeşinin bulunamamasında ihmali olan polisler hakkında suç duyurusunda bulunacaklarını dile getirdi. 
-"Organları bağışlanacak"- 
Bülbül, kız kardeşinin organlarını bağışlayacaklarını vurgulayarak, olaylar nedeniyle çok üzgün olduklarını ancak üzgün olan başka insanları sevindirmek istediklerini söyledi. Organ nakli olacak kişilerle karşılaştıklarında kız kardeşini görmüş kadar mutlu olacağını ifade eden Bülbül, organ bağışı konusunda aile olarak ortak karar aldıklarını sözlerine ekledi.