Fenerbahçe çeyrek finale koştu
UEFA Avrupa Ligi 3. tur rövanş maçında Viktoria Plzen ile 1-1 berabere kalan Fenerbahçe çeyrek finale yükseldi. 
UEFA Avrupa Ligi 3. tur rövanş maçında Fenerbahçe ile Viktoria Plzen karşı karşıya geldi. İlk maçı deplasmanda 1-0 kazanan temsilcimiz Fenerbahçe, sahasında 1-1 berabere kalarak adını bir üst tura yazdırdı. 
Karşılaşmanın ilk yarısına Fenerbahçe etkili başladı. Dakikalar 35'i gösterdiğinde Mehmet Topal sakatlanarak oyundan çıktı ve yerini Salih Uçan'a bıraktı. Sarı-Lacivertli ekibi öne geçiren gol Salih Uçan'dan geldi. Karşılaşmanın 43. dakikasında da hızlı gelişen Fenerbahçe atağında Salih'in pasıyla sağdan son çizgiye inen Cristian'ın içeriye çevirdiği topu Horvat kontrol edemeyince Çok oyuncudan seken topu Salih sol köşeden filelere gönderdi. İlk yarı Fenerbahçe'nin 1-0 üstünlüğü ile geçildi. 
Tur için 2 gol bulması gerek Viktoria Plzen ikinci yarıda ataklarını sıklaştırdı. Konuk ekip aradığı golü 61. dakikada buldu. Bekir'in hatasını değerlendiren Plzen, Darida ile golü buldu ve skora denge getirdi. Çek ekibi 2. gol için Fenerbahçe kalesine baskı kursa da bulduğu pozisyonlardan gol sesi çıkaramadı ve mücadele 1-1 eşitlikle sona erdi. 
Bu sonuçla Fenerbahçe UEFA Avrupa Ligi'nde çeyrek finale yükselen taraf oldu. Sarı-Lacivertliler'in çeyrek finaldeki rakibi Cuma günü belli olacak. 
  
Maçtan dakikalar 
11. dakikada Kovarik'in soldan kullandığı korner atışında, ceza alanı içinde Cisovsky'nin kafa vuruşunda, top yandan auta çıktı. 
13. dakikada Cristian'ın ceza alanı dışından sert şutunda, top az farkla yandan auta gitti. 
17. dakikada Caner Erkin'in ceza alanı dışından sol çaprazdan vuruşunda, kaleci Kozacik üzerine gelen topu kontrol etti. 
19. dakikada Ziegler'in pasıyla ceza alanı içinde sol çaprazda topla buluşan Caner Erkin, yerden sert vurdu. Altıpasta Sow'un ayak koyduğu top, auta çıktı. 
23. dakikada Horvath'ın ceza alanı içine gönderdiği topa müsait durumda ayak koyan Darida'nın vuruşunda, meşin yuvarlak yandan auta gitti. 
27. dakikada ceza alanı dışından kaleye uzak mesafeden Caner Erkin'in vuruşunda, top auta çıktı. 
31. dakikada sağdan Reznik'in ortasında ceza alanı içinde Kolar'ın kafa vuruşunda, top auta gitti. 
41. dakikada Fenerbahçe ilk yarıdaki en net pozisyonunu yakaladı. Bu dakikada Salih Uçan'ın pasıyla sağdan ceza alanına giren Sow, kaleciyle karşı karşıya kaldığı pozisyonda sert vurdu. Kaleci Kozacik topu kornere çeldi. 
43. dakikada Salih Uçan'ın pasıyla sağdan ceza alanına giren Cristian yerden ortaladı. Ceza alanı içinde Horvath'ın kontrol etmeye çalıştığı topa geriden gelerek vuran Salih, meşin yuvarlağı filelere göndererek, takımını 1-0 öne geçirdi. 
45+2. dakikada sağdan çalımlarla ceza alanına giren Kuyt'ın kaleciyle karşıya kaldığı pozisyonda vuruşunda, top yandan auta çıktı. 
Karşılaşmanın ilk yarısı 1-0 Fenerbahçe'nin üstünlüğüyle sona erdi.

 
48. dakikada ceza alanı dışında topu ayağıyla uzaklaştırmaya çalışan Volkan Demirel'in vuruşunda kısa düşen meşin yuvarlağı sağ kanatta Rajtoral kontrol etti. Bu oyuncunun boş kaleye doğru gönderdiği topu kale önünde Gökhan Gönül kafa vuruşuyla kornere attı. 
51. dakikada Rajtoral'ın pasıyla ceza alanına giren Darida'nın müsait durumda vuruşunda, son anda Salih'in ayak koyduğu topu kaleci Volkan Demirel kontrol etti. 
53. dakikada Rajtoral'ın sağdan ortasında ceza alanı içinde müsait durumda Horvath'ın vuruşunda, top üstten auta çıktı. 
56. dakikada soldan ceza alanına giren Caner Erkin'in ortasında ceza alanı içinde kaleciyle karşı karşıya kalan Kuyt'ın yakın mesafeden vuruşunda, top kaleci Kozacik'den döndü. Dönen topa ceza alanı içinde Cristian'ın vuruşunda, meşin yuvarlak auta çıktı. 
Aynı dakikada Kuyt'ın pasıyla sağdan ceza alanına giren Cristian'ın sert vuruşunda, kaleci Kozacik yatarak topu kontrol etti. 
60. dakikada Cristian'ın ceza alanı dışından sert şutunda, top yandan auta çıktı. 
61. dakikada ceza yayının solunda topla buluşan Darida, yerden sert vurdu. Meşin yuvarlak kaleci Volkan Demirel'in yanından filelere gitti: 1-1. 
69. dakikada ceza alanı dışından Limbersky'nin sert şutunda, top yan direkten döndü. 
77. dakikada ceza alanının sağından Rajtoral'ın vuruşunda, Duris'in müsait durumda ayak koyduğu top, yandan auta çıktı. 
82. dakikada sağdan Kovarik'in ortasında ceza alanı içinde müsait durumda Duris'in kafa vuruşunda, top üstten auta gitti. 
90+1. dakikada Viktoria Plzen'in soldan kullandığı korner atışında, kaleci Volkan Demirel'in yumrukladığı top ceza alanına düştü. Kalesini terk ederek hücuma katılan kaleci Kozacik'in vuruşunda, topu kale önünde savunma uzaklaştırdı. 
90+2. dakikada Caner Erkin'in soldan uzun pasında sağdan ceza alanına giren Kuyt'ın vuruşunda, kaleci Kozacik topu kornere çeldi. 
90+3. dakikada Kuyt'ın pasıyla kaleciyle karşı karşıya kalan Caner Erkin'in kötü vuruşunda, kaleci Kozacik topu kontrol etti. 
Karşılaşma 1-1 berabere sona erdi. 
Stat: Fenerbahçe Şükrü Saracoğlu 
Hakemler: Manuel Grafe, Markus Haecker, Holger Henschel (Almanya)
Fenerbahçe: Volkan Demirel, Gökhan Gönül, Bekir İrtegün, Yobo, Ziegler, Mehmet Topal (Dk. 35 Salih Uçan), Selçuk Şahin, Kuyt, Cristian (Dk. 90+3 Egemen Korkmaz), Caner Erkin, Sow (Dk. 82 Mehmet Topuz)
Viktoria Plzen: Kozacik, Reznik, Cisovsky, Prochazka, Limbersky, Horvath (Dk. 72 Duris), Darida, Rajtoral (Dk. 88 Fillo), Kolar, Kovarik, Bakos (Dk. 65 Tecl)
Goller: Dk. 43 Salih Uçan (Fenerbahçe), Dk. 61 Darida (Viktoria Plzen)
Sarı Kartlar: Dk. 62 Bakos, Dk. 84 Kolar, Dk. 87 Prochazka (Viktoria Plzen), Dk. 64 Kuyt (Fenerbahçe) 
 