'Yanlışlığı ben buldum'
"TOKİ'deki yapılan yanlışlığı ben araştırdım, ben buldum. Bunu paylaştım."
 Çevre ve Şehircilik Bakanı Erdoğan Bayraktar, TOKİ'de yolsuzluk iddiaları ile ilgili olarak, "Burada yanlışı bulan, soruşturmayı yapan ve mahkemeye veren benim." dedi. Bayraktar, yanlışı itiraf eden ve düzeltenin de kendisi olduğunu vurguladı.
 Çevre ve Şehircilik Bakanı Bayraktar, Active Academy 10. Uluslararası Finans Zirvesi'nden ayrılırken gazetecilerin TOKİ'de yolsuzluk iddialarına dair sorularını cevapladı. Konu ile ilgili medya haberlerine sert çıkan Bayraktar,  "Bizim basından istirhamımız, ricamız ülkenin menfaatlerine uygun davranmalarıdır. Siz haberleri alıyorsunuz, patronlara dilediğiniz gibi yazdıramıyorsunuz. Yazmıyorlar. Tabii ülkeye yazık oluyor." ifadelerini kullandı. Bir gazetecinin "Siz dilediğinizi belirtin, yazacağım." demesi üzerine Bayraktar, şunları kaydetti:
 "Yazmıyorsunuz, yazılmıyor. Sizin kabahatiniz yok, yazılmıyor bu, yazamıyorsunuz. Yazıktır bu ülkeye. Orada yapılan bir olayı, yapılan yanlışı ben buldum. Kendimin de suçu varsa üzüntümü de ifade ettim. Yani o yanlışı bulan, soruşturmasını yapan, mahkemeye veren Erdoğan Bayraktar'dır. Biz şu an yanlışı görememenin ızdırabı içindeyiz. Onu paylaştık. Kaldı ki; olan biteni ortaya çıkaran, bulan da biziz. Biz, 40 katrilyonluk bir proje yaptık. Bu vatan, bu ülke bizim. Bu durum, bir terbiyesizin yoldan giderken size mermi atması gibi bir şey. Bir yanlış yapılmış, onu biz bulmuşuz. Yanlış için üzülmüşüz, onu telafi etmişiz. Alacağımızı da alıyoruz. Ama bu, gazetelerde hiç yok. Alacak tescil edilmiş. Bu teftiş raporları, Devlet Denetleme Kurulu ve Başbakanlık Teftiş Kurulu raporları ile belirlenmiş. O parayı alıyoruz. Burada zararın 12 milyonunu garantiye almışız. Bunu yazan yok. Bizim 40 katrilyon için hakkımızda soruşturma var mı? Yok. Peki, mahkeme var mı? Yok.  Mahkeme var, onu da biz açmışız. Şu an beyefendi gelip soru soruyor."
 Bayraktar, "Ama ortada Sayıştay'ın raporu var." yönündeki ifadeler üzerine, şöyle devam etti:
 "Biri bir iddiada bulunabilir. Sen bana, 'Niye buraya geldin' diyebilirsin. Burada iddia başka, işin oluşu başkadır. Bu olayda da devletin raporu, müfettişleri mahkemeleri var. Biz, dürüstlük hakim olsun diye elimizden geleni yapıyoruz. Dürüstlük önemli, yalan beyanlardan arkadaşlar kaçınsın. Dürüst olsun vatanını ve milletini, üretimi sevsin. Bakın bundan 10 sene evvel Hazine'de 22,5 milyar dolar para vardı, şu an 115 milyar dolar para var. IMF'ye borcumuz 23 milyar dolardı, şu an 1 milyar dolara indi. Oraya seneye borç vereceğiz, onu yazın. Tüm dünya şu an Türkiye'ye gıpta ediyor. Bunalımlara, Arap Baharı'na rağmen ekonomimiz iyi.  Portekiz'de işsizlik yüzde 25, Türkiye'de yüzde 8,5 bunu niye yazmıyorsunuz?"
 CİHAN
  