Evi böcek basınca bunalıma giren koca, annesinin evine yerleşti!
Tekirdağ'da eşi ve 2 çocuğuyla birlikte oturdukları evi böcek basınca bunalıma giren koca, evi terk edip annesinin evine yerleşti. Çocuklarıyla yalnız kalan kadın ise kocası hakkında, kendilerine bakmadığı gerekçesiyle şikayetçi oldu.
İlginç olay Tekirdağ'ın Çerkezköy ilçesinde yaşandı. 
 
Eşi ve iki çocuğuyla birlikte oturdukları evini böcekler basan H.D, evi ilaçlayarak böceklere karşı tedbir aldı.
 
Ancak böceklerin sayısının azalmaması aile içinde tartışmalara yol açtı. Bir süre kendi imkanlarıyla böceklerden kurtulmayı deneyen aile başarılı olamadı.
 
Böcek yüzünden sürekli eşiyle tartışan H.D, bunalıma girdi.
 
Karısıyla yaşadığı tartışmanın ardından evi terk eden H.D, annesinin evine yerleşti.
 
İlk başlarda kocasının geri döneceğini düşünen iki çocuk annesi B.D, ağırlaşan ev giderleri karşısında eşini arayarak dönmesini istedi. H.D. ise dönmeyeceğini söyledi. 
 
Eşinin evi terk ederek annesinin yanına yerleşmesiyle mağdur olduğunu belirten B.D, Gazi Polis Merkezi Amirliği'ne giderek kocasından şikayetçi oldu.
 
Polisteki ifadesinde eşi H.D.'nin 20 gün önce evi terkettiğini ve kendi annesinin evine yerleştiğini belirten B.D kocasından, bu tarihten sonra evin ve çocuklarının ihtiyaçlarını karşılamadığı gerekçesiyle şikayetçi oldu.
 
Böcek fobisi bulunan koca hakkında, Aile hukukundan kaynaklanan yükümlülüğün ihlali maddesinden işlem yapıldı.