Karla karışık yağmur geliyor !
METEOROLOJİ Genel Müdürlüğü, yarın yurdun Karadeniz üzerinden gelen soğuk havanın etkisine girmesinin beklendiğini açıkladı.
Karadeniz'in iç kesimleri ve İç Anadolu'nun doğusu ile Doğu Anadolu'nun kuzey ve doğusunda kar, Karadeniz'in kıyı kesiminde yağmur şeklinde görülecek yağışın Salı günü akşam saatlerinden itibaren Karadeniz'in kıyı kesiminde de karla karışık yağmur ve kar şekline dönüşeceği tahmin ediliyor. Meydana gelecek kar yağışlarının, Doğu Karadeniz ile Doğu Anadolu'nun güneydoğu kesimlerinde kuvvetli olması bekleniyor.Hava sıcaklığının yarın yurdun kuzey ve iç kesimlerinde hissedilir derecede azalacağı, Çarşamba günü zamanla batı bölgelerde, Perşembe gününden itibaren ise yurt genelinde tekrar artacağı bekleniyor. Doğu Karadeniz ve Doğu Anadolu'nun güneydoğusunda kuvvetli kar yağışı sonucu meydana gelebilecek olumsuzluklar (ulaşımda aksama, buzlanma ve don, çığ vb.) ile Çarşamba günü sabah saatlerinde, zirai faaliyetlerin başladığı Karadeniz kıyı kesimi ile Ege ve Marmara'nın iç kesimlerinde hafif, İç ve Doğu Anadolu'da orta ve kuvvetli don riskine karşı vatandaşların ve ilgililerin dikkatli ve tedbirli olmaları istendi.