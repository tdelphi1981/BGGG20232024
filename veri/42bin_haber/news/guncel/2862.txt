Engelleri aşma yolunda bir adım: Can kurtaran bilekliği
Muğla Yöresinde Yaşayan Yabancılar Dayanışma Derneği tarafından engellilere 'can kurtaran bileklik' dağıtıldı.
Bilekliklerin üzerine engelliler hakkında bilgiler ve yaşanabilecek bir olumsuz durumda ulaşabilecek iletişim bilgileri yer alıyor. İlk aşamada bin adet yaptırılan bilekliklerin Muğla genelinde dağıtılacağı, daha sonra projenin genişletilerek Türkiye geneline yaygınlaştırılacağı bildirildi.

Muğla Yöresinde Yaşayan Yabancılar Dayanışma Derneği Başkanı Halil Karanfiloğlu, gazetecilere yaptığı açıklamada, yapılan çalışmanın engelliler için önemli olduğunu, çalışmanın engellilerin hayatına kolaylık sağlayacağını söyledi.

İlk etapta bin adet sipariş verdiklerini ve Tüm Muğla'da bu bileklikleri dağıtacaklarını anlatan Karanfiloğlu, 'İlk olarak zihinsel engelliler daha sonra yaşlılar ve alzheimer hastalarına bu bileklikleri ücretsiz dağıtacağız. Bilekliklerin tasarımını arkadaşlarımız yaptı. Bilekliklerin tamamen hijyenik olmasını istedik. Boyasından kullanılan metalin hafifliğine kadar önem verdik. Bunun için Tokyo ile irtibata geçtik. Oradan ısmarladığımız örnek çalışmalarımız da geldi' dedi.

Kamuda Çalışan Engelliler Yardımlaşma Derneği Genel Başkan Yardımcısı Tulgay Hasar ise Muğla'da faaliyet gösteren dernek ile ortak proje gerçekleştirdiklerini kaydetti.

Projenin amacının zihinsel engelli çocukların kaybolmaları durumunda ailelerine daha rahat bir şekilde ulaşabilmeyi sağlamak olduğuna işaret eden Hasar, şunları söyledi:

'Amacımız engelli çocuklarımızın toplum içerisinde rahat bir şekilde gezmeleri, kayıp olmaları durumunda ailelerine ve ilgili emniyet müdürlüklerimize, hastanelerimize, yetkililerimize ulaşabilmesini sağlamak. Bu sadece Muğla genelinde olmayacak. Bileklikleri Türkiye geneline yayacağız. El ele hep birlikte engelleri aşacağız. Şu an bin adet baskıdan çıktı, devamı gelecek. Biz Muğla'da ilk adımı atıyoruz, diğer illere de yaygınlaştıracağız.'

Projede pilot okul seçilen Özel Coşku Eğitim ve Rehabilitasyon Merkezi Müdürü Eylem Tan ise emeği geçenlere teşekkür ederek, yürütülen çalışmanın önemli bir sorunun giderilmesi açısından önem taşıdığını dile getirdi.