Cezaevi servisinde gardiyan dehşeti
Sincan Cezaevinde görevli infaz memuru, servis aracında katliam yaptı. 3 meslektaşını öldürdü. Saldırıdan ağır yaralı kurtulan Seda Duranın ortaya çıkan dramı ise yürek parçaladı.

Ankara’nın Etimesgut İlçesi, dün sabah saat 07.30 sıralarında korkunç bir katliama sahne oldu. Sincan F Tipi Cezaevi’nde infaz koruma memuru olarak görev yapan Emre Ençok, cezaevi servis otobüsü Ahi Mesut Bulvarı’nda ilerlerken “Beni yaktınız, hayatımı mahvettiniz” dedikten sonra silahını çekti ve arka arkaya ölüm kustu. Ortalık bir anda cehenneme döndü. Ençok, mesai arkadaşı Ali Duran (27), Çelebi Aygün (32) ve Mustafa Halıcı (34) ile cezaevi kampüsündeki banka şubesinde çalışan Seda Duran’a kurşun yağdırdı. Olayda Ali Duran, Çelebi Aygün ve Mustafa Halıcı öldü. 5 kurşun isabet eden Seda Duran ise yaralandı. Servis şoförüne kapıyı açtıran gardiyan daha sonra  silahıyla birlikte karakola giderek teslim oldu. 
Defalarca soruşturma açılmış 
Başkent bu katliamın şokunu yaşarken herkes birbirine katliamın nedeni sormaya başladı. Ancak çok geçmeden gardiyanlar arasında promlemler olduğu ortaya çıktı. İddialara göre katliam zanlısı ile hayatlarını kaybeden infaz memurları arasında uzun süredir sorunlar yaşandığı, aralarındaki husumet devam edince durumun cezaevi yönetimine bildirildiği, Emre Ençok hakkında defalarca soruşturma açıldığı öğrenildi. Ancak bu soruşturmaların ve anlaşmazlık kosunun ne olduğu hakkında bilgi verilmedi. Kanlı saldırının ardından Adalet Bakanlığı da bir açıklama yaptı. Yazılı açıklamada, olayla ilgili adli ve idari soruşturmanın başlatıldığı bildirildi. 
Haberi alan aileler Etimesgut’a koştu 
Cezaevi servisindeki katliamı televizyonlardan duyan aile yakınları olay yerine koştu. Fenalaşan ve baygınlık geçirenlere sağlık görevlileri müdahale etti. Öğleden sonra otopsi işlemleri tamamlan 3 gardiyanın cenazesi memleketlerine gönderildi.