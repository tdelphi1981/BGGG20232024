TEM'de alev alev yandı
TEKİRDAĞ'ın Çorlu İlçesi TEM otoyolunda hareket halindeyken alev alan bir otomobil yanarak kullanılamaz hale geldi. Otomobil sürücüsü Hüseyin Çay, aracının yanışını çaresizlik içinde izledi.
Olay, TEM otoyolu Çorlu gişeler mevkiinde meydana geldi. İstanbul'dan Çorlu'ya gitmek için yola çıkan Hüseyin Çay'ın yönetimindeki 34 FL 8026 plakalı otomobil, gişelere yaklaştığı sırada bir anda alev aldı. Dumanları gören sürücü Çay, otomobili emniyet şeridine çekerek araçtan indi ve itfaiye ekiplerine haber verdi. Alevler kısa sürede tüm otomobili sararken, yoldan geçen diğer otomobil sürücüleri yangın tüpleriyle alevleri söndürmeye çalıştı. Çay, çaresizce otomobilinin yanışını izledi.

Bu sırada gelen Velimeşe Belde Belediyesi'ne bağlı itfaiye ekipleri alevlere müdahale ederek yangını söndürdü. Ancak otomobil kullanılmaz hale geldi. Otomobilin motor kısmından dumanlar geldiğini görünce aracı emniyet şeridinde durdurduğunu söyleyen Çay, "Araç alev aldı. Havanın rüzgarlı olmasından dolayı alevler kısa sürede tüm aracı sardı ve araç yandı" dedi. 

Polisin yangınla ilgili başlattığı soruşturma sürüyor.