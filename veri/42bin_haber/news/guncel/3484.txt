Belediyeden romantik icraat!
Tekirdağlılar 14 Şubat Sevgililer Günü'nde aşk filmlerini sinemada ücretsiz izleyecek. Belediye Kültür Merkezi'nde gösterime girecek "Selvi Boylum Al Yazmalım", "Aşk Tesadüfleri Sever" ile "Evim Sensin" filmleri 2 gün boyunca birbiri ardına beyaz perdeye yansıyacak.
Tekirdağ Belediye Başkanlığı bu yıl ilk kez farklı bir Sevgililer Günü etkinliğine imza atmaya hazırlanıyor.
 Sevgililer Günü'ne özel konsept belirleyen belediye yönetimi, 14 Şubat'ta halka ücretsiz sinema hizmeti verecek. 
 Sevgililer Günü dolayısıyla 14  15 Şubat tarihlerinde Belediye Kültür Merkezi salonunda, aşk filmleri gösterime girecek.
 Kültür ve Turizm Bakanlığı ile özel bir sinema şirketinin katkılarıyla gerçekleşecek Sevgililer Günü etkinliğinde, başrollerini Kadir İnanır ile Türkan Şoray'ın paylaştığı kült aşk filmi "Selvi Boylum, Al Yazmalım" ve "Aşk Tesadüfleri Sever" ile "Evim Sensin" filmleri gösterilecek.
 İki gün boyunca ve birbiri ardına gösterilecek filmlerin seansları ise 11:00, 13:30, 16:00, 18:30 ve 21:00 olarak belirlendi.