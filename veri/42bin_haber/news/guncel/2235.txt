Rasathane 'Deprem Dede'yi son yolculuğuna uğurladı
Tedavi gördüğü hastanede hayatını kaybeden Prof. Dr. Ahmet Mete Işıkara için Kandilli Rasathanesi'nde tören düzenlendi. Törende konuşma yapanlar, Işıkara'nın önemli bir bilim insanı olduğunu vurguladı.
Kandilli Rasathanesi'nde düzenlenen törene Ahmet Mete Işıkara'nın eşi Aysel Işıkara, Boğaziçi Üniversitesi Rektörü Prof. Dr. Gülay Barbarosoğlu, Kızılay Başkanı Ahmet Lütfi Akar ve üniversiteden çok sayıda yetkili katıldı. Hüzünlü anların yaşandığı törende Işıkara'nın sunumlarının yer aldığı sinevizyon gösterisi izletildi. Daha sonra Işıkara hakkında konuşmalar yapıldı.

Törende yaptığı konuşmada Işıkara'nın bir dava adamı olduğunu anlatan Boğaziçi Üniversitesi Rektörü Prof. Dr. Gülay Barbarosoğlu, "Ülkemize ve üniversitemize çok büyük katkıları olan değerli hocamızın manevi huzurunda büyük acımızı paylaşmak üzere bir araya geldik. Acımız büyüktür. Başımız sağ olsun. Prof. Işıkara bir dava adamıydı. Bilim insanı olmanın verdiği sorumluluk içinde Türkiye'nin kaderi olan deprem riskini bu toplumda her kesime anlatma sorumluluğunu hissetti. Bunu bir misyon olarak bir dava olarak üstlendi." diye konuştu.

Kızılay Başkanı Ahmet Lütfi Akar ise, "Türkiye çok önemli bir değerini kaybetmiştir.Türk Kızılay'ı çok sevdiği hocasını kaybetmiştir. Çocuklar deprem dedelerini kaybetti. Kızılay çalışanları en büyük öğretmenlerini kaybetti. Bizler de can yoldaşımızı kaybettik. Onun için büyük bir acı içindeyiz." ifadelerini kullandı.

Konuşmaların ardından Işıkara için helallik istendi. Daha sonra Işıkara'nın naaşı cenaze namazının kılınacağı Teşvikiye Camii'ne götürüldü.