Müziğin sesini kısmayan genci öldürdü
KAYSERİ'de bir parkta iddiaya göre yüksek sesle müzik dinleme nedeniyle çıkan kavgada 24 yaşındaki İsmail Durmuş, 22 yaşındaki Mustafa Burak Bostancı'yı boğazından bıçakladı. Ağır yaralanan Bostancı, kaldırıldığı hastanede 17 gün sonra yaşamını yitirdi.
Olay, 13 Ocak Pazar günü saat 01.00 sıralarında Kocasinan ilçesi Mimarsinan Mahallesi Tuna Caddesi iğde parkında meydana geldi. İddiaya göre otomobiliyle üç arkadaşıyla birlikte parka gelen Mustafa Burak Bostancı, banka oturarak otomobilinin müzikçalarından müzik dinlemeye başladı. Bu sırada aynı parkta bulunan İsmail Durmuş, Mustafa Burak Bostancı'ya müziğin sesini kısmasını söyledi. Tartışmanın büyümesiyle 9 kişinin karıştığı kavgada İsmail Durmuş, iddiaya göre Mustafa Burak Bostancı'yı boğazından ve karnından bıçakladı. Ağır yaralanan genç, Kayseri Eğitim ve Araştırma Hastanesi'ne götürüldü. Kavgadan sonra kaçan ancak kısa sürede yakalanan İsmail Durmuş ise çıkarıldığı mahkemece tutuklandı. 

Acil serviste yapılan tedavisinin ardından Anestezi Yoğun Bakım'a alınan Mustafa Burak Bostancı, bugün öldü. 

Olayla ilgili soruşturmanın sürdüğü bildirildi.