Yazar Bahadıroğlu: Çağ kılıçla değil, beyinle değişir
Tarihçi-Yazar Yavuz Bahadıroğlu, ülkeler için eğitimli insanların önemli avantajlar oluşturduğunu belirterek "Çağ kılıçla değil beyinle, yürekle değişir." dedi.

Malatya Aktif Kadınlar Derneği(AKAD) tarafından Dünya Kadınlar Günü dolayısıyla 'Osmanlı'dan Günümüze Kadın' konulu konferans düzenlendi. AKAD Başkanı Mine Karaca, burada yaptığı konuşmada, kadınların aile ve toplumun temel taşını oluşturduğunu belirtti. Kadının dirayetli olmasının toplumun sağlam temeller inşa edilmesinin en önemli unsuru olduğunun altını çizen Karaca, şöyle devam etti: "Temele konan taşın bozuk, eksik yada dayanıksız olması nasıl binayı çökertir ise, ailenin temel taşı olan biz kadınların da yetersiz, yeteneksiz ve dayanıksız olması önce ailemizi sonrada toplumumuzu çökertir. Bu yüzden kadın çok önemlidir. Kadın ne kadar donanımlı olursa toplumda o oranda güçlü olur. Osmanlıdan günümüze bu toplum geçirdiği savaşlarda, krizlerde tamamen batmadan kurtulmuşsa eğer, bunu ailenin bağlayıcı unsuru olan annelerimize ve annelerimizin kurduğu güçlü ve korunaklı aile yapısına borçludur. Kadının eğitilmesi, sosyal, ekonomik ve siyasi hayata aktif olarak katılımının sağlanması sağlıklı toplumların oluşmasında çok büyük önem arz etmektedir. Bu nedenle kadınların söz konusu katılımındaki engellerin ortadan kaldırılması ve katkılarının arttırılarak toplumun her kesiminde yönetici ve karar verici statülere, hak ettiği konuma ulaşması gerekmektedir. Dinimiz de kadınlara çok değer vermiştir. Hz. Peygamber (SAV) 'Sizin hayırlınız eşine hayırlı olandır. Ben de eşime karşı sizin en hayırlınızım. Kadınlara ancak iyi insanlar iyi davranır; onlara karşı ancak kötü kişiler, ihanet eder' buyurmuşlardır." 

 AK Parti Malatya Milletvekili Öznur Çalık da Osmanlı'nın kadın hakları konusunda referans alınacak en güzel örnek olduğunu savundu. Osmanlı Devleti dönemindeki sosyal yaşamda kadına verilen değeri günümüzle kıyasladığımızda bugün yapılan yanlışların çok net görülebileceğini anlatan Çalık, "Yüce Rabbım insanoğlunu yeryüzüne halife olarak göndermiştir. Kur'an-ı Kerim'de kadınlarımıza yönelik sureler inmiş Nisa Suresi, Meryem Suresi buna en güzel örnek. Maalesef yanlış dini bilgiler ve algılar kadınların eve kapatılması gerektiğini düşünüyor. Biz evimizde anne, eşimize eş, işimize iş kadınıyla çok rahat hizmet ediyoruz. Güçlü kadın güçlü aile demektir.Osmanlıdan günümüze bugün televizyon dizilerinde dişiliğiyle ön plana çıkan kadınlar görüyorsunuz. Ama Osmanlıda dönemindeki kadınlarımızın çok güçlü olduğunu bilmemiz gerekir. Haseki hastanesinin ilk kurucusunun Hürrem Sultan'ın olduğunu hepimizin bilmesi gerekir. Bugüne geldiğimizde çok önemli kadınlarımızın varlığından haberdarız. Toplum olarak hep beraber eğitmeye ihtiyacımız var. Şiddeti engellemek için yapılan yasal düzenlemelerden ziyade, toplumsal değişime ihtiyacımız var. Şiddetin ırkçılık olduğunu çok net ifade ediyoruz. Biz eşine, çocuklarına tek bir fiske vurmayan Peygamberin ümmetiyiz." dedi.