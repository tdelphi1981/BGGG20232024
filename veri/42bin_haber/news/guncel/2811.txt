Ricciardone: Didem çay içmek için büyükelçilikteydi
ABD'nin Ankara Büyükelçisi Francis Riccardone, Ankara'daki büyükelçilik binası girişinde meydana gelen saldırıda hayatını kaybeden Mustafa Akarsu'nun elçilik çalışanlarını korumak için hayatını kaybeden bir kahraman olduğunu belirterek, "Kendisi harika bir profesyonel ve güvenlikçiydi" dedi.
Ricciardone, büyükelçilik binası girişinde meydana gelen patlamada yaralanan gazeteci Didem Tuncay'ı tedavi gördüğü Ankara Numune Hastanesi'nde ziyaret etti.

Ziyaretten sonra gazetecilere açıklama yapan Büyükelçi Riccardone, saldırıda hayatını kaybeden güvenlik görevlisi Mustafa Akarsu'nun bir kahraman olduğunu söyledi. Ricciardone, "Kendisi güvenliğimiz için her gün buradaydı. Çok iyi eğitilmişti. İşine sadıktı ve elçilikte çalışan Türkleri ve Amerikalıları korumak için hayatını kaybetti" dedi.

Ailesine de haber verildiğini kaydeden Ricciardone, "Kendisi harika bir profesyonel ve güvenlikçiydi" dedi. Ricciardone, hayatını kaybeden güvenlik görevlisinin ailesiyle de bir araya geleceğini söyledi.

-"Didem için dua ediyoruz"-

Ricciardone ayrıca, saldırıda yaralanan gazeteci Didem Tuncay'ın kendisiyle Türkiye'ye atandıktan sonra röportaj yapan ilk Türk gazetecilerden biri olduğunu ve saldırı sırasında kendisiyle çay içmek için büyükelçilikte bulunduğunu söyledi.

Gazetecilere seslenen Büyükelçi Riccardone, "Didem sizlerden biri ve eminim onunla gurur duyuyorsunuz. Sizin gibi o da ülkesine hizmet ediyor. Doğruyu, gerçeği duyurmak için Türk demokrasisine hizmet veriyor. Hepimiz onun bir an önce iyileşmesini ve kendisini yine televizyonda görmek istiyoruz. Bir an önce şifa bulması için dua ediyoruz. Ailesine de geçmiş olsun dileklerimi sunuyorum" diye konuştu.

Ricciardone, bazı bakanların saldırı sonrasında kendisine telefon ettiğini, Belgrad'da bulunan Dışişleri Bakanı Ahmet Davutoğlu ve Dışişleri Bakanlığı Müsteşarı Feridun Sinirlioğlu ile görüştüğünü söyledi. Büyükelçi Ricciardone, hükümet üyelerine verdikleri destekten dolayı teşekkür etti.