Antalya'yı dolu vurdu
Antalya'da sabaha karşı sağanak ve dolu etkili olurken, rüzgarın hızı saatte 80 kilometreyi buldu.
Antalya'da sabaha karşı yağan dolu, bazı yerlerde günün ilk ışıklarına kadar erimedi. Dolu nedeniyle ağaçların yaprakları döküldü. Antalya'da dolunun etkili olduğu bölgelerdeki bazı kaldırımlar, dökülen ağaç yapraklarıyla yeşile büründü. Yağış nedeniyle bazı mahallelerde de su baskınları yaşandı.

Antalya Büyükşehir Belediyesi İtfaiye Daire Başkanı Emin Pehlivan, AA muhabirine yaptığı açıklamada, saat 03.00'den sonra başlayan etkili yağış nedeniyle özellikle Gülveren ve Şafak mahallelerinde 40'a yakın ihbar aldıklarını bildirdi. İhbarların tamamına müdahale edildiğini belirten Pehlivan, su baskınının yaşandığı yerlerin daha çok bodrum katı ve bahçe olduğunu kaydetti.

Meteoroloji Bölge Müdürlüğü yetkililerinden alınan bilgiye göre, Antalya'da kent merkezine son 24 saatte 43 kilogram yağış düştü. Yağış sırasında rüzgarın hızı zaman zaman 80 kilometreye kadar çıktı.

Yağışların bu akşam saatlerinden itibaren yeniden başlayacağı, cumartesi günü bölgede yeniden etkili yağış beklendiği bildirildi.