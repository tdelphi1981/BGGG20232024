Balyoz davası sanığı Topuz'a, cenaze izni
Balyoz davası'nda yer alan Sakal Planı'nı hazırladığı gerekçesiyle 16 yıl hapis cezasına çarptırılan Jandarma Kurmay Yarbay Hüseyin Topuz, kendi doğum günü olan yeni yılın ilk gününde, annesi Resimgül Topuz'un ölüm haberini aldı.
Anne Topuz, kanser tedavisi görmek için yaklaşık bir yıldır Almanya'da yaşayan diğer oğlunun yanında kalıyordu. Resimgül Topuz'un cenazesinin bugün Pendik Esenyalı Ahmet Yesevi Mahallesi Cemevi'nde öğleyin kaldırılacağı öğrenildi. 

Annesinin cenazesine katılmak için mahkemeye başvuran Yarbay Topuz'a, cenaze törenine katılabilmesi için bir gün izin verildi. Jandarma nezaretinde Hasdal Cezaevi'nden ayrılacak olan Yarbay Topuz, akşam saatlerinde cezaevine geri götürülecek.

Yarbay Topuz, Jandarma Genel Komutanlığı'nda görev yaptığı sırada Balyoz Davası'nda tutuklanmıştı. Topuz hakkında, iddianamede yer alan Sakal adlı planı hazırlamak suçlamasıyla 16 yıl hapis cezası verilmişti.