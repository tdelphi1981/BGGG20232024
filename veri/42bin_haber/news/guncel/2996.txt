Tarihi mahzende, 29 üniversiteliye burs hizmeti
Tekirdağ'da kadınlar tarafından kurulan derneğin tüm geliri, 29 üniversite öğrencisine burs olarak ödeniyor.
 Tekirdağ'ın Şarköy ilçesine bağlı Mürefte beldesinde 9 kadın tarafından kurulan yardımlaşma derneğinde, satışa sunulan el emeği göz nuru eserlerin geliri ile 29 üniversite öğrencisine burs veriliyor.

 Beldede 2002 yılında, toplu sünnet şöleni yapmak amacıyla kurulan ve 200 yıllık şarap mahzeninde hizmet veren 'Mürefte Tanıtma, Güzelleştirme ve Dayanışma Derneği' gelirini artık üniversite öğrencileri için harcıyor.

 Dernek Başkanı Reşide Perçin, yaptıkları çalışmalarla ilgili Star'a konuştu.

 11 Yıl önce yoksul ailelerin çocuklarını sünnet ettirmek amacıyla kurulan dernek hizmetinin, daha sonra sosyal yardımlaşma konseptine dönüştürdüklerini bildiren Perçin, işe 200 yıllık şarap mahzenini kiralamakla başladıklarını söyledi.

 Metruk haldeki mahzenin onarımını yaparak dernek binası haline dönüştürdüklerini anlatan Perçin, burada Mürefteli kadınların evlerinde yaptığı el işi, takı, reçel ve ahşap boyama gibi el emeği göz nuru eserleri sattıklarını ifade etti.

 Derneğin tüm gelirini, Müreftli üniversite öğrencilerine burs olarak verdiklerini belirten Perçin, Beldemizde herkesin bağı, bahçesi var. Buralarda yetişen üzümlerden sirke, bahçelerden yetişen zeytinlerden de şişeleme yaparak satıp gelir elde ediyoruz. Derneğimiz daha önce belediyemize ait bir arsaya gezi parkı yaptı. İçerisinde çocuk oyun grupları ve spor aletleri alarak hizmete soktuk. Kaynaklarımızı arttırmamız halinde hizmetlerimizi geliştirmek istiyoruz şeklinde konuştu.
 
 Dernek üyesi, ahşap boyama ustası Nihal Özçakır ise severek yaptığı sanat eserlerinin satışandan elde edilen gelirin öğrencilere burs olarak ödenmesinin kendisini çok mutlu ettiğini söyledi.

 Dernek Başkan Yardımcısı Huri Perçin de derneğe tüm Müreftli kadınların katkı sağladığını anımsatarak, "Mürefte yazlık bir bölge. Kış aylarında işimiz yok. Bu aylarda evlerde boş oturacağımıza ürünlerimizi stokluyoruz. Yaz aylarında da satışa sunuyoruz. Yaz sezonunda turistler geldiğinde de elimizdekiler çok çabuk tükeniyor. Herkes elinden geldiğince katkıda bulunuyor." dedi.

 Mürefteli kadınlar, yerli ve yabancı turistlerin en fazla Şarköy'e özgü Karadut şerbetine rağbet gösterdiğini kaydetti.