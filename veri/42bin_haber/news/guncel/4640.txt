Dershane için rapor alanlara kötü haber
MEB, dershaneye gitmek için sahte sağlık raporu alan öğrencileri evinde kontrol edecek.
Ortaokul ve lise son sınıf öğrencilerinin gireceği SBS ve YGS sınavlarının yaklaşması üzerine rapor alan öğrenci sayısında her yıl olduğu gibi bu yıl da artış tespit edildi. Öğrencilerin okul yerine dershaneye gitmemesi için İl Milli Eğitim Müdürlüklerini uyaran Bakanlık bu konuda tedbirleri artırmalarını istedi. Bakanlığın aldığı tedbirler kapsamında sağlık raporu alan öğrenci, gerekiyorsa evinde ziyaret edilecek. Hasta olmadığı halde rapor alarak dershanelere giden öğrencilerin, hastalık raporları hakem hastaneye gönderilerek incelettirilecek. Dershaneler yakından izlenerek, öğrencinin okulda dersi varken etüt, deneme sınavı, test çözümü, rehberlik gibi adlar altında okula devamsızlık yaparak dershaneye gitmesini gerektirecek faaliyetlere izin verilmeyecek. Öte yandan Milli Eğitim Bakanlığı, '8383 Mobil Bilgi Servisi' ile isteyen velilere öğrencilerin devamsızlık, sınav tarihi, not, haftalık ders çizelgesi gibi bilgilerini kısa mesajla iletecek. AHMET FATİH ERTURAN