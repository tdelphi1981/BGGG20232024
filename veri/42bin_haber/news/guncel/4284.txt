Ankara'da 3 ayrı operasyonda 10 kişi gözaltına alındı
Başkent'te uyuşturucu satıcılarına yönelik düzenlenen 3 ayrı operasyonda 10 kişi gözaltına alındı. Yakalanan zanlılardan birinin yasa dışı sol bir terör örgütüne üye olduğu öğrenildi.
İl Emniyet Müdürlüğü Narkotik Suçlar Büro Amirliği ekipleri, Organize Suçlarla Mücadele Şube Müdürlüğü ekipleriyle uyuşturucu satıcılarına yönelik operasyon gerçekleştirdi. Operasyon kapsamında geçtiğimiz gün yakalanan cezaevi firarisi Kadir İ.'nin Altındağ'da bulunan evinde yapılan aramada MP-5 uzun namlulu ruhsatsız silah, bu silaha ait şarjör, polis telsizleri, 2 adet silah ve uyuşturucu madde bulundu. 

Polisinin yaptığı diğer bir operasyonda ise yasadışı sol bir örgüt ile bağlantılı olduğu belirlenen Yücel Y. gözaltına alındı. Zanlı ile birlikte 3 bin kadar captagon hap ele geçirildi. Son operasyonda ise sokak satıcısı olduğu belirtilen zanlılar gözaltına alındı. 

Operasyonlarda 10 kişi gözaltına alınırken, toplam 100 kilo kubar esrar, 4 bin adet captagon, 1 adet MP-5 marka uzun namlulu silah, bu silaha ait 2 adet şarjör ve 60 adet fişek, 2 tabanca, 1 el telsizi ele geçirildi. 

Emniyetteki sorgularının ardından mahkemeye sevk edilen zanlılardan 9'u tutuklanarak cezaevine gönderildi. 1 kişi ise tutuksuz yargılanmak üzere serbest bırakıldı.