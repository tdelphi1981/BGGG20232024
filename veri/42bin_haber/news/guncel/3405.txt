Sınıf öğretmeni evinde ölü bulundu
Zonguldak Çaycuma ilçesinde yalnız başına yaşayan sınıf öğretmeni evinde ölü bulundu.
İlçeye bağlı Çayır köyündeki ilkokulda sınıf öğretmeni olarak görev yapan Burhan Özkan (57), okulların yarı yıl tatilinin ardından eğitim-öğretime açılmasına rağmen okula gelmedi.

Bunun üzerine Özkan'ın mesai arkadaşları, cep telefonundan kendisine ulaşamayınca durumu İlçe Milli Eğitim Müdürlüğü'ne ve polis ekiplerine bildirdi.

İlçe merkezinde oturan Özkan'ın evinin kapısını çilingir yardımıyla açıp eve giren ekipler, Özkan'ın cesediyle karşılaştı.

Özkan'ın cesedi, sağlık ekipleri tarafından Çaycuma Devlet Hastanesi morguna kaldırıldı.

Özkan'ın ölüm nedeni, yapılacak otopsiden belli olacak.