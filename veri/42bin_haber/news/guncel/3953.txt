Engellilerin sorunları anketle tespit ediliyor
BURSA Necatibey Kız Meslek Lisesi tarafından yürütülen Bedensel Engelli Bireylere Meslek Edindirme Çalışmalarının İncelenmesi' projesi ile engellilerin yaşam koşulları ve toplumun bakış açısı tespit ediliyor.
Proje için 3 ayrı kurumun hazırladığı anketler ilginç sonuçlar ortaya koyuyor. Bursa Valiliği, Uludağ Üniversitesi ve Necatibey Kız Meslek Lisesi'nin ayrı ayrı düzenlediği anketlere göre, hiçbir kurumdan yardım almayan engellilerin oranı yüzde 48, üniversitede eğitim malzemelerinin kendisine uygun olmadığını söyleyenleri oranı ise yüzde 80. Lise çağındaki gençlere göre de engellilerin en büyük sorunu istihdam. Bursa Necatibey Kız Meslek Lisesi geçtiğimiz yıl ekim ayında Leonardo Da Vinci Programı Vetpro Projesi kapsamında 'Bedensel Engelli Bireylere Meslek Edindirme Çalışmalarının İncelenmesi' çalışmasını başlattı. Bursa Valiliği İl Özürlüler Kurulu, Uludağ Üniversitesi Sosyal Bilimler Meslek Yüksek Okulu ve Özel Eğitim Gerektiren Çocuk Hakları Derneği işbirliği ile yürütülen projede idareci, öğretmen, öğretim görevlisi ve engellilerin bulunduğu 20 kişilik ekip, incelemeler ve seminerler düzenliyor. Proje kapsamında engellilerin sosyal yaşamını, ekonomik ve eğitim durumunu tespit eden, toplumun bakış açısını ortaya koyan 3 ayrı anket hazırlandı.

Gençler ayırım yapmıyor

Necatibey Kız Meslek Lisesi engellilerle ilgili gençlerdeki kavramları tespit etmek için okuldaki 400 öğrenciye yönelttiği 9 soruya göre, en zor engellik yüzde 78 ile görememe. Engellilerin en büyük sorunu ise yüzde 69 istihdam, engellilerin işte karşılaştıkları en büyük önyargı ise "verimli ve iyi çalışamaz" oldu. Öğrencilerin yüzde 97'si engelli, özürlü ya da sakat kelimesini kullanmak yerine insan olarak değerlendirmeyi tercih ediyor. Yüzde 99'u evlerinin önünde rampa bulunmadığını söylerken, öğrenciler son günlerde engelli istihdamına yönelik çalışmaları da umut verici buluyor.


Uludağ Üniversitesi Sosyal Bilimler Meslek Yüksek Okulu Öğretim Üyesi Dr. Sıdıka Parlak'ın Engelsiz Uludağ Birimine üye 126 öğrenciye yaptığı ankette ise engelli öğrencilerin yüzde 60'ı istediği mesleki eğitim programında okumuyor. Yüzde 80'i de eğitim malzemeleri ve yöntemlerinin engel durumuna göre ayarlanmadığını, yüzde 60'ı da mezun olduğunda eğitim alanında işe giremeyeceğini düşünüyor. 

Yurt dışındaki hakları daha iyi biliyorlar

Bursa Valiliği İl Özürlüler Kurulu Koordinatörlüğü tarafından 5 özürlü derneğinden 107 gönüllü katılımcı üzerinde 15 soru sorularak yapılan ankete göre de, maaş ve yardımlardan yararlanmayan, yararlanamayan özürlülerin oranı yüzde 48,6, diğerleri ise Aile ve Sosyal Politikalar Bakanlığı veya başka kurumlardan yardım alıyor. Engelliler arasında yüzde 55,1'inin mesleği yokken, yüzde 57,9'u da hiç çalışamamış durumda. Çalışanların yüzde 15,6'sı işyerinde kendisi için düzenleme yapıldığını söylerken, yüzde 12,1'i engelliler için var olan düzenlemelerin iyileştirildiğini vurguladı. Özürlülerin iş yaşamında yer alması için yasal zorunlulukların takibi ve denetimler gerektiğini söyleyen üyelerin Türkiye'deki yasal haklarından daha çok yurt dışındaki özürlülük haklarını bildiği ortaya çıktı. Türkiye' deki özürlülük haklarını tam olarak bilenlerin oranı yüzde 22,4 iken diğer ülkelerdeki özürlülük haklarını bilenlerin oranı yüzde 33,6.


Bir kişide bile farkındalık yaratmak önemli


Necatibey Kız Meslek Lisesi İngilizce Öğretmeni ve Proje Sorumlusu Sevim Konez, önümüzdeki ay projenin yurt dışı ortağı Çek Cumhuriyeti Palacky Üniversitesi'ndeki çalışmaları inceleyeceklerini belirterek, "Proje ile engellilere karşı ve onlar için yapılan çalışmalara karşı bakış açımız değişti. Gezi ve anket sonuçlarının ardından ortaya çıkan tüm verileri öğretmenlerimize aktaracağız. Uludağ Üniversitesi'nde akademisyenlerle ve okullarla sonrasında neler yapabileceğimizi tartışacağız. Girdiğimiz sınıflarda en az 30 öğrenciye sesleneceğimizi düşünürsek bir kişide bile farkındalık oluşturmak önemli" diye konuştu.
Projeden Sorumlu Müdür Yardımcısı Şahin Tavlaş, proje ile okuldaki eksiklikleri tespit ettiklerini belirterek, "Projeye Bursa Valiliği çok destek oldu. Çalışma nasıl önyargılar olduğunu ve toplumdaki eksiklikleri görmemizi sağladı. Öğrencilerimizde yapılan çalışmalarla birlikte engellilere karşı düşüncelerinin değiştiğini gördük" dedi.