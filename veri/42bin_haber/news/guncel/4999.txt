Kahramanmaraş raporunda geri adım
Kahramanmaraş'a konuşlandırılan Patriot savunma sistemlerinde görev yapan Alman askerlerinin durumuyla ilgili raporu yazan Federal Meclis'in silahlı kuvvetler sorumlusu Hellmut Königshaus geri adım attı.(Erhan Merttürk / CNN TÜRK / Berlin) -- Rheinischen Post gazetesine verdiği demecinde yaşananlarda tek suçlunun Türk tarafı olmadığını söyledi. FDP'li politikacı Königshaus sorunun iki ülkenin orduları arasında yapılacak üst düzey görüşmelerle çözülebileceğini kaydetti. 

Raporunda Kahramanmaraş'ta Türk ve Alman askerleri arasında ortaya çıkan bir çok soruna değinen Königshaus, kendi yorumu olarak Türk ordusunun kasıtlı olarak Almanlara kötü davrandığını iddia etmişti. 

Kahramanmaraş'taki Alman askerlerinin komutanı Marcus Ellermann'da ortak çalışma noktasında sorunlar yaşadıklarını doğruladı. 

Türk tarafının iletişim noktasında çekingen davrandığını söyleyen Ellermann, Alman askerlerinin Türk meslektaşları ile daha çok iletişim kurma arzusunda olduğunu belirtti. 

Tuvaletlerin kirliliği konusuna da değinen Ellermann, bu konuda bir yetki sorunu olduğu için problemin ortaya çıktığını belirtti. MDR Info radyosuna konuşan Alman komutan "Unutmamalıdır ki Türkiye için de süreç çok hızlı gelişti. Türk tarafı şartların düzeltilmesi için elinden geleni yapıyor" ifadesini kullandı.