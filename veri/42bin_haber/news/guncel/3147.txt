Tarafı olduğu mahkemeyi kaybedince intihar etti
BALIKESİR'in Dursunbey İlçesi'nde, tarafı olduğu mahkemeyi kaybetmesinin ardından bunalıma girdiği ileri sürülen 64 yaşındaki Mehmet Çetin, kendini ağaca asarak intihar etti.
Kamyon şoförlüğü yapan 4 çocuk babası Mehmet Çetin ile evleri bitişik olan kayınbiraderi R.D. arasında ortak kullanım alanında bulunan merdiven yüzünden tartışma çıktı. Taraflar mahkeme başvurdu. Aylarca süren mahkeme sonunda Mehmet Çetin davayı kaybetti. Mahkeme çıkışında evine giden Çetin, bir süre sonra sokağa çıktı. Çetin'i akşam yemeğine bekleyen eşi Fetane Çetin, kocasının eve dönmemesi üzerine yakınları ve çocuklarına haber verdi. Arama çalışmaları sonuçsuz kalınca durum, polise bildirildi. Polisin başlattığı arama sonucu Çetin'in cesedi, kendine ait Çetlemik Mevkii'ndeki tarlada, saat 21.30 sıralarında, ağaca asılı halde bulundu. Yapılan kontrolde, Çetin'in olay yerinde öldüğü belirlendi. Ölüm haberini alan eşi Fetane Çetin ve yakınları, sinir krizi geçirdi. Olay yerinde yapılan incelemelerin ardından Çetin'in cesedi Bursa Adli Tıp Kurumu'na kaldırıldı. Olayla ilgili soruşturma başlatıldı.