İstanbul Metrosu Kocaeli'ye uzanıyor
Kocaeli Büyükşehir Belediye Başkanı İbrahim Karaosmanoğlu, 'Sabiha Gökçen Havalimanı'na ulaşacak İstanbul Metrosu'nun Gebze ve Dilovası'na uzatılması, ulaşım planı kararı olarak alınmıştır. Bu çerçevede Ulaştırma, Denizcilik ve Haberleşme Bakanlığı ve İstanbul Büyükşehir Belediyesi'yle müzakereler başlamıştır' dedi.
Kocaeli Ticaret Odası'nda (KOTO) gerçekleştirilen toplantıda Kocaeli '2023 Ulaşım Vizyonu Ulaşım Ana Planı' kararlarını açıklayan Karaosmanoğlu, Büyükşehir Yasası'nın Kocaeli'ye kazandırdığı en önemli imkanın devletin diğer kurumları ile birlikte şehrin bu günü ve geleceğini planlama ve ortak projeler geliştirme fırsatı olduğunu söyledi.

Her metrekaresi planlanmış bir şehir, ortak akıl ile hazırlanmış yüzlerce proje ile hizmet yollarının her zaman açık olacağını belirten Karaosmanoğlu, gelecek nesile hizmet ve eserlerinin yanında sürekli müracaat edebilecekleri ana planları miras bırakacaklarını kaydetti.

Karaosmanoğlu, çevre düzeni ve nazım imar planları olmadan, ulaşım ana planının da yapılamayacağını dile getirerek, bu nedenle ulaşım ana planına başlamak için önce çevre düzeni ve nazım imar planlarını tamamladıklarını ifade etti.

Bütün yatırımların vatandaşın ihtiyaçlarını dikkate alarak ve bilimsel verilerle planladıklarını anlatan Karaosmanoğlu, 'Son derece titiz ulaşım etütleri hazırladık. Yatırımlarımızı bu etütlerin üzerine bina ettik. Kente nefes aldıran yollar kazandırdık. Trafiğin güvenle akmasını sağlayan kavşaklar yaptık. Şehri denizle, insanımızı sahille buluşturan köprüler inşa ettik. Trafik sıkışıklığını bu kentin kaderi olmaktan çıkaran tüneller açtık' diye konuştu.

-'Bu proje Türkiye'ye örnek bir çalışmadır'-

Karaosmanoğlu, ulaşım alışkanlıklarının tespiti amacıyla 10 bin hanede anket ve toplam 29 bin vatandaşla yüz yüze görüşmeler yaptıklarını vurgulayarak, 'Ulaşım ana planını ortak akılla, katılımcı bir şekilde ve modern bilimsel yöntemlerle, son derece titiz ve ciddi bir şekilde hazırladık. Bu proje, Türkiye'ye örnek bir çalışmadır' ifadesini kullandı.

Kocaeli'nin bir lojistik merkezi olduğuna dikkati çeken Karaosmanoğlu, bu nedenle ulaşım ana planına ilave olarak, 'lojistik ana plan' çalışmasını tamamladıklarını, bunun da Türkiye'de bir ilk olduğunu vurguladı.

Karaosmanoğlu, Ulaşım Ana Plan Kararları'nın 2023 yılına kadar gerçekleştirilebilmesi için harekete geçtiklerini belirterek, 'Devlet karayolları şehrin güneyinde otoyol değil, şehirlerarası bir yol planlıyordu. Ulaşım ana plan sonuçlarını ilgilerle paylaştık. Bu yolda gelecekte ortaya çıkacak yolcu ve lojistik trafiğine dair bilgileri kendilerine sunduk. Bu yolun otoyol olarak planlanması gerektiğini belirttik. Bize hak verdiler, planlarını revize ettiler. Şimdi burada otoyol yapılacak' şeklinde konuştu.

-Kuzey Marmara Otoyolu'nun Kocaeli bağlantıları-

İlk projelerinin Kuzey Marmara Otoyolu ve Kocaeli bağlantıları olduğunu anlatan Karaosmanoğlu, otoyolun projelendirme çalışmalarının devam ettiğini bildirdi.

Karaosmanoğlu, bu yolun Kocaeli'nin trafik yükünü taşıyacak önemli bir aks olduğunu ifade ederek, bu kapsamda, kentin trafik yoğunluklarını Kuzey Marmara Otoyolu'na aktarmak için bağlantı yolları planlanmasına karar verdiklerini, bağlantı yollarını Ulaştırma, Denizcilik ve Haberleşme Bakanlığı'yla paylaştıklarını dile getirdi.

Eski İstanbul Yolu'nun da Kocaeli'nin trafik yükünü alacak başka bir alternatif olarak planlandığını dile getiren Karaosmanoğlu, bu çerçevede yolun duble yol yapılmasının plan kararları arasında yer aldığını söyledi.

-'İstanbul metrosunun Dilovası'na uzatılması'-

Karaosmanoğlu, Türkiye'nin prestij projesi olan Yüksek Hızlı Tren'in Kocaeli sınırından geçeceğine dikkati çekerek, şunları kaydetti:

'Yüksek Hızlı Tren, Kocaeli'nin toplu taşıması açısından çok önemli bir imkandır. Bu imkandan azami ölçüde istifade etmek amacıyla İzmit İstasyonu'na ilave olarak Gebze'de de bir istasyon kurulması plan kararımızdır. Bu karar Devlet Demir Yolları ile müzakere edilmeye başlanmıştır. Sabiha Gökçen Havalimanı'na ulaşacak İstanbul Metrosu'nun Gebze ve Dilovası'na uzatılması plan kararı olarak alınmıştır. Bu çerçevede Ulaştırma Bakanlığı ve İstanbul Büyükşehir Belediyesi'yle müzakereler başlamıştır.'