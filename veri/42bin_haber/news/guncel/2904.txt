ABD'li kayıp Sarai Sierra'nın cesedi bulundu
Sarayburnu'nda surların dibinde bulunan cesedin kayıp ABD'li kadın Sarai Sierra'ya ait olduğu belirlendi. 
Fatih'te bulunan kadın cesedinin, İstanbul'da bir süredir kayıp olarak aranan ABD'li Sarai Sierra'ya ait olduğu öğrenildi. 
Sarayburnu sur kalıntılarında 30 yaşlarındaki bir kadına ait cesedin bulunmasının ardından çok sayıda polis ekibi olay yerine sevk edildi. 
Cesedin bulunduğu bölge emniyet şeridiyle çevrilirken, Olay Yeri İnceleme, Kayıp Şahıslar Büro Amirliği ve Asayiş Şube Müdürlüğü amir ve görevlileri cesetle ilgili inceleme yaptı. 
Bulunan kadın cesedinin, 12 gündür kayıp olan ve bulunması için geniş çaplı çalışma yürütülen ABD'li Sarai Sierra'ya ait olduğu öğrenildi. Sierra'nın Fatih'te bulunan cesedinin üzerinden kendisine ait sürücü belgesi çıktı. 
Polis yetkililerinden alınan bilgiye göre, Sarayburnu sur kalıntılarında cesedi bulunan Sierra'nın başka bir yerde öldürülüp olay yerine taşınmış olabileceği ihtimali üzerinde duruluyor. 
Fatih'te bulunan ABD'li Sarai Sierra'nın cenazesi, yapılan incelemenin ardından İstanbul Eğitim ve Araştırma Hastanesi morguna kaldırıldı. 
Sarayburnu sur kalıntılarında bulunan Sierra'nın cesedi ile ilgili olay yerindeki incelemeler tamamlandı. Sarai Sierra'nın cenazesi, İstanbul Büyükşehir Belediyesi'ne ait cenaze aracıyla İstanbul Eğitim ve Araştırma Hastanesi morguna götürüldü. 
Polis ve özel güvenlik görevlileri hastane çevresinde önlem aldı. Bu arada Sarai Sierra'nın eşi Steven Sierra ve beraberindekilerin özel bir otomobille hastaneden ayrıldığı görüldü. 

 11 kişinin ifadesine başvuruluyor 
Fatih'te cesedi bulunan ABD'li Sarai Sierra'nın ölümüyle ilgili 11 kişinin ifadesine başvuruluyor. 
Polis yetkililerinden alınan bilgiye göre, güvenlik kamerası kayıtlarında 21 Ocak Pazartesi günü saat 12.10'da Galata bölgesinde yürüdüğü tespit edilen Sierra'nın, diğer kayıtlarda en son saat 13.15'te Sirkeci civarında görüldüğü belirlendi. 
Bunun üzerine Sierra'nın bulunması için Sirkeci bölgesinde saha araştırması yapan Asayiş Şube Müdürlüğü ekipleri, Sarayburnu ile Cankurtaran arasındaki tarihi sur kalıntıları üzerinde kadına ait cesedi buldu. 
Cesette yapılan ilk incelemede, başın sol üst tarafında büyük bir yara izine rastlandı. Yakınında bir battaniye bulunan Sierra'nın üzerinde mavi pantolon, kazak ve mont ile kulaklarında küpe ve bileğinde ziynet eşyası olduğu görüldü. 
Sierra'nın ölüm nedeninin otopsinin ardından belli olacağı bildirildi. Öte yandan olayla ilgili ifade vermek üzere Asayiş Şube Müdürlüğü'ne gelen ve ismini açıklamak istemeyen bir kadın, çıkışta gazetecilere açıklama yaptı. 
Görgü tanığı, salı günü saat 23.00-23.30 sıralarında otomobiliyle Sarayburnu sahilinden geçtiğini belirterek, "Şahin marka beyaz bir otomobilden bir adamın bir şeyler çıkarmaya çalıştığını gördüm. Bu sırada bir kadın eli fark ettim. ABD'li Sarai Sierra'nın cesedinin o bölgede bulunduğunu görünce ifade vermek için geldim" diye konuştu. 
Olayla ilgili, 11 kişinin ifadesine başvurulduğu bildirildi.