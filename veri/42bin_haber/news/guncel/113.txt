Havadan asker sevkiyatı başlıyor
Ulaştırma, Denizcilik ve Haberleşme Bakanı Binali Yıldırım, askerlerin hava yolu ile sevkıyatı konusunda açıklama yaptı.
 Yapımı süren Kızılay-Çayyolu Metro hattı inşaatı nedeniyle kapatılan İnönü Bulvarı'nda incelemelerde bulunan Yıldırım, incelemelerinin ardından gazetecilerin sorularını yanıtladı.
  
 Askerlerin hava yolu ile sevkıyatına ilişkin Milli Savunma Bakanlığı ile THY arasında protokol imzalandığı yönündeki haberlerin anımsatılması üzerine Yıldırım, geçtiğimiz aylarda Bingöl'de izinden dönen askerlere pusu kurulduğunu ve 10 askerin şehit olduğunu hatırlattı. 
 Olayın ardından Milli Savunma Bakanı İsmet Yılmaz ile bir araya geldiklerini ifade eden Yıldırım, askeri sevkıyatın belli noktalar arasında hava yolu ile yapılması konusunda mutabakata vardıklarını söyledi.
 Bu çerçevede THY başta olmak üzere diğer hava yolu şirketlerinden de bu konuda destek istediklerini kaydeden Yıldırım, ''Bu çağrımıza hava yolu şirketleri olumlu karşılık verdi. Ayrıca Devlet Hava Meydanları İşletmesi (DHMİ) ile diğer hava alanı işletmecileri de kendi hizmet bedellerini almayacağını ifade etti'' diye konuştu.
 Konuya ilişkin protokolün henüz imzalanmadığını bildiren Yıldırım, buna karşın prensip olarak böyle bir işin yapılabileceğini gördüklerini dile getirdi. 
 Bütün kurumların böyle bir sevkıyatı seve seve yapacaklarını ifade ettiklerini aktaran Yıldırım, ''Önümüzdeki günlerde de bunun uygulaması başlamış olur'' dedi.
 İnönü Bulvarı Şubat'ta tamamen açılacak
 Metro inşaatının sürdüğü İnönü Bulvarı'nın ne zaman tamamen trafiğe açılacağına dair bir soru üzerine de Yıldırım, bugün itibarıyla Kızılay yönüne doğru devam eden iki şeridi açtıklarını kaydetti. 
 Yolun Şubat ayında hiçbir iş makinesi ve inşaat kalıntısı kalmayacak şekilde tamamen trafiğe açılacağını bildiren Yıldırım, ''Ankaralılara hayırlı olsun'' dedi. AA