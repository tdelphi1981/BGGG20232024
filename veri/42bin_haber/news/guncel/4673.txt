Los Angeles Türk Film Festivali Kelebeğin Rüyası'yla açılıyor!
ABD'nin California eyaletinde yapılacak 2. Los Angeles Türk Film Festivali bugün başlıyor.Festivalin bu yılki jüri başkanı, Semih Kaplanoğlu.
Geçen yıl olduğu gibi bu yıl da yine tarihi Mısır Sineması'nda yapılacak olan festival, 3 Mart'a kadar sürecek. Ön elemeleri geçerek finale kalan yarışmacıların Los Angeles'ta ağırlanacağı festivalde, kısa filmlerin yanı sıra, Türk sinemasının önemli uzun metraj yapımları gösterilecek.Türk filmlerini Amerikan sinemasının kalbi Hollywood'la buluşturacak festival, ünlü Türk yönetmenleri Amerikalı sinemaseverlerle bir araya getirirken, genç Türk yeteneklere ise Amerikan sinema dünyasıyla tanışma fırsatı sunacak.
 
Kelebeğin Rüyası' ile açılacak 

ABD'deki yetenekli genç Türk sinemacıların girişimiyle hayata geçirilen Los Angeles Türk Film Festivali, Kültür ve Turizm Bakanlığı'nın ana sponsorluğunda, Yılmaz Erdoğan'ın yeni filmi 'Kelebeğin Rüyası' ile açılacak.
Festivalin açılış akşamında, Kuzey Amerika prömiyeri yapılacak olan 'Kelebeğin Rüyası' adlı filmin gösteriminin ardından, filmin yönetmeni Yılmaz Erdoğan ve oyunculardan Belçim Bilgin ile Ahmet Mümtaz Taylan, Amerikalı 
sinemaseverlerle bir araya gelerek, onların sorularını yanıtlayacak. Emin Alper'in 'Tepenin Ardı' ve Ali Aydın'ın 'Küf' adlı filmlerinin de gösterileceği festivalin kapanışı ise Zeki Demirkubuz'un 'Yeraltı' adlı 
filmiyle yapılacak. Her bir gösterimin ardından da filmlerin yönetmenleri ve bazı oyuncuları yine Amerikalı sinema çevreleri ve sinemaseverlerle bir araya gelerek 
filmlerini tartışacak.
 
 9 kısa film yarışacak- 
Daha çok Türkiye'deki yetenekli kısa film yönetmenlerinin ABD'ye açılmasını ve Hollywood çevreleriyle tanışmasını amaçlayan festivalde, bu kapsamda 9 kısa film final için yarışacak.Festivale başvuran 164 kısa film arasından, festivalin tek seçicisi Los Angeles Sanat Müzesi film küratörü Elvis Mitchell tarafından final için belirlenen 9 kısa film şöyle:'Bir Dilim Hayat (Aysel Pınar Necef), Bir Kurabiye Masalı (İlkyaz Kocatepe), Buhar (Abdurrahman Öner), Here's Johnny (Tekin Girgin), Kadife Çoraplar (Baturay Tavkul), Mesut (Hakan Hücum), Sonra (Nazlı Durlu), Tepki (Emrah Örnek) ve Upside Down (Tuğçe Özdemir).'
Finale kalmaya hak kazanan 9 film, Mısır Sineması'nda festival boyunca gösterilecek ve filmlerin yönetmenleri de Los Angeles'ta ağırlanacak. 
 -Jüride önemli isimler-
 
Festivalin bu yılki jüri üyeleri de yine önemli isimlerden oluşuyor. Geçen yıl ünlü yönetmen Derviş Zaim'in başkanlığını üstlendiği jürinin bu yılki başkanlığını ise yine Türk sinemasının önemli yönetmenlerinden Semih Kaplanoğlu yapacak.Jüride, Türkiye'den oyuncu Belçim Bilgin'in yanı sıra, Amerikan sinema sektörünün de tanınmış isimleri yer alacak. Bu bağlamda jüri ekibinde, Akademi 
Yabancı Filmler Komisyon Başkanı Ron Yerxa, Batı Amerika Yazarlar Birliği Başkan Yardımcısı ve Akademi üyesi Howard A. Rodman ile 1978 Cannes Film Festivali'nde Altın Kamera ödülünün sahibi yönetmen-yapımcı Rob Nilsson olacak.
Festivalde ayrıca, Saraybosna Film Festivali bünyesindeki Saraybosna Film Projesi kapsamında Bosna-Hersek'te çekilen 5 ödüllü kısa film ile dünyanın en 
önemli kısa film festivallerinden olan Japonya Kısa Film Festivali'ne katılmış 5 Japon kısa filminin gösterimleri de yapılacak.
 
 Geçen yılki fetivalden 


Los Angeles Türk Film Festivali'nin ilk yılında, 'En İyi Kısa Film' ödülünü, 'Dört Duvar Saraybosna' filmiyle Nadim Güç almış, Ayşegül Şahinbozkır 'Süt', Adem Demirci de 'Korkuluk' filmleriyle 'Jüri Özel Ödülleri'ne layık 
görülmüştü. Festivalin Derviş Zaim başkanlığındaki geçen yılki jürisi, sinema eleştirmeni Alin Taşçıyan, 'dünyanın en iyi sinema okulları' olarak bilinen Güney California Üniversitesi Animasyon ve Dijital Sanatlar Bölüm Başkanı Kathy Smith ile Califonia Üniversitesi Televizyon, Dijital Medya Bölüm Başkanı Barbara Boyle ve Los Angeles Sanat Müzesi Film Küratörü Elvis Mitchell'den oluşmuştu.
Festivalde, Derviş Zaim'in 'Gölgeler ve Suretler', Semih Kaplanoğlu'nun 'Bal', Yeşim Ustaoğlu'nun 'Pandora'nın Kutusu' filmleri ile Mahmut Fazıl Coşkun'un 'Uzak İhtimal' ve Seren Yüce'nin 'Çoğunluk' filmleri de Los 
Angeles'taki sinema çevreleri ve sinemaseverlerin gösterimine sunulmuştu.