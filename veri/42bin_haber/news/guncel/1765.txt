FT'den dikkat çekici Türkiye analizi
Financial Times gazetesinin yükselen piyasalar blogu "beyondbrics"te yayımlanan bir yazıda, "Türkiye yeni yıla bir boğa gibi girdi" yorumu yapıldı.(Metin Güneş / CNN TÜRK / Londra) -- Daniel Dombey imzasıyla yayımlanan, "Türkiye 2013'e büyük hedefler ve daha az derecelendirmelerle başladı" başlıklı yazıda, "Dev bir altyapı projesiyle ilgili planlar; bir uluslararası kredi derecelendirme kurumundan hizmet almaktan vazgeçme kararı ve büyümenin devam edeceği yolundaki tahminler, Türkiye'nin yeni yıla bir boğa gibi girdiğine dair şüphe bırakmıyor" değerlendirmesine yer verildi.

Yazıda PKK ile görüşmelere "okey" veren Başbakan Recep Tayyip Erdoğan'ın diğer cephelerde de durdurulamadığı belirtildi.

"Paris cinayetleri sonrası gerginleşen atmosferde, Erdoğan bir iş konferansında konuşma yaparken, İstanbul'un ana caddelerinden birinde sıra sıra dizilen polis koruması özellikle belirgindi. Ama Erdoğan içerde, coşkun bir mesaj verdi: Tankerlerin Boğaz'dan geçmemesini sağlayacak 50 küsür km uzunluğundaki yeni kanal ihalesini yılın ilk çeyreği içinde açmayı umduğunu söyledi."

Yazıda, Standard & Poor's'un geçtiğimiz yıl Türkiye'nin not görünümünü pozitiften durağana çevirmesi üzerine yaşanan anlaşmazlık sonrası bu kurumdan alınan not hizmetinin tek taraflı olarak sonladırıldığı da hatırlatılıyor. 

Bir başka derecelendirme kurumu olan Fitch'in halihazırda Türkiye'nin notunu yatırım yapılabilir seviyesine çıkardığının da hatırlatıldığı yazıda, ancak eğer kurumsal fonların Türkiye'ye doğru yönlendirilmesi isteniyorsa, bu derecenin en az iki ya da üç büyük kurum tarafından paylaşılması gerektiği belirtildi.

Bu arada Standard & Poor's'un Türkiye'den talep edilmediği halde piyasalardan talep olduğu gerekçesiyle Türkiye'ye not vermeye devam edeceğini duyurduğu hatırlatıyor. 

Yazıda, Maliye Bakanı Mehmet Şimşek'in geçen yıl elde edilen yüzde 3 büyüme oranı sonrasında ülkenin önümüzdeki yıl enflasyon oranı yüzde 5.3'e düşmüş olsa bile, yüzde 4'lük bir büyüme öngördüğünü söylediği belirtildi.

İngiliz gazetesi elbette "fırtına bulutları" tehlikesinin de söz konusu olacağını savunarak, "PKK ile yapılan görüşmelerin başarılı olacağı kesinlikle garanti değil ve başarısız olması halinde de bedelinin ne olacağı bilinmiyor. Ama şimdilik, mevsime uygun olmayan bir şekilde ılık geçen bir kışın derinliklerinde, Ankara ve İstanbul'a bahar gelmiş gibi" görüşünü öne sürdü.