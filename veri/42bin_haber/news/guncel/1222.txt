Profesör ve doçente 'yasadışı kürtaj' tutuklaması
Malatyada sahte raporlarla, süresi geçen gebeliklerde kürtaj yaptıkları iddiasıyla bir profesör, bir doçent ve 2 sağlık çalışanı tutuklandı.
Malatya Emniyet Müdürlüğü Kaçakçılık ve Organize Suçlarla Mücadele Müdürlüğünün bir süre önce teknik takibe aldığı doktor ve sağlık çalışanlarına yönelik, önceki gün operasyon düzenledi. Eş zamanlı operasyonlarda Turgut Özal Tıp Merkezi Kadın Hastalıkları Ana Bilim Dalı Başkanı Prof. Dr. Ö.Ç. ile özel bir hastanede görev yapan kadın doğum uzmanı Doç. Dr. Ş.H. ve 2 sağlık çalışanı gözaltına alındı. 

Şüphelilerin sahte raporlarla, yasal süreci geçen gebeliklerde kürtaj yaptıkları ileri sürüldü. 4 şüpheli sorgularının ardından dün çıkarıldıkları mahkemece tutuklanarak Malatya E Tipi Cezaevine gönderildi. 
 
BAKANLIK SORUŞTURMA BAŞLATTI 
Malatya'da bazı hekimlerle sağlık personelinin, yasal sınırı aşan hamilelikleri sahte raporla sonlandırdıkları iddiasıyla gözaltına alındıkları haberleri üzerine sağlık bakanlığı'nca idari soruşturma başlatıldı. 
Sağlık Bakanlığı'ndan yapılan açıklamada, Malatya Üniversitesi Tıp Fakültesi'ne bağlı Turgut Özal Tıp Merkezi ile Özel Malatya Park Hastanesi'nde görevli bazı personelin 10 haftalık yasal sınırı aşan hamilelikleri sahte raporla sonlandırdıkları iddiasıyla gözaltına alındıklarına dair haberlerle ilgili Akdağ'ın talimatıyla Denetim Hizmetleri Başkanlığı'nca idari soruşturma başlatıldığı bildirildi. 
Açıklamada, konuyla ilgili adli makamlarca yürütülen sürecin de devam ettiği belirtildi. 
 


 