Nişanlı asker kuyumcu soyarken yakalandı
KUZEY Kıbrıs Türk Cumhuriyeti'ndeki birliğinde vatani görevini yapan Kütahyalı 21 yaşındaki M.E.A., nişanlanmak için izin aldıktan sonra geldiği İzmir'in Torbalı İlçesi'nde, ruhsatsız tabancayla bir kuyumcuda soygun girişiminde bulundu. Kuyumcu Abdullah Aytan'ın alarma basmasıyla paniğe kapılıp kaçan şüpheli, polis tarafından yakalandı. Askeri inzibata teslim edilen M.E.A., nişan masrafını karşılamak için böyle bir şeye kalkıştığını ileri sürdü.
Olay, Torbalı İlçesi Tepeköy Mahallesi 1'inci Hürriyet Caddesi'ndeki kuyumcuda dün öğlen saatlerinde meydana geldi. KKTC'de vatani görevini yapan er M.E.A. izin alıp Kütahya'daki ailesinin yanına geldi. Dayısının kızı olan sözlüsüyle nişanlanmak isteyen M.E.A., ailesini de yanına alıp İzmir'in Torbalı İlçesi'ne geldi. Bir süre ilçede gezinen M.E.A., iddiaya göre kuyumcuya gidip altın almak istediğini söyledi ve 13 bin lira değerinde altın ayırttıktan sonra ayrıldı. Daha sonra tekrar gelen M.E.A., ayırttığı 5 bilezik ile 5 yarım altını almak için kredi kartını uzattı. Kuyumcu Abdullah Aytan kartta limit olmadığını belirtince, M.E.A. belinden tabancasını çıkarttı. M.E.A. altınları isterken, Aytan soğukkanlı bir şekilde alarm düğmesine bastı.

PANİĞE KAPILIP KAÇTI

Alarm sesini duyunca paniğe kapılan M.E.A. hızla dükkandan çıkıp kaçmaya başladı. Olay yerine gelen polis ekipleri, şüphelinin eşkal bilgilerini diğer birimlere de dağıttı. Çok sayıda polis ekibi ilçenin giriş çıkışlarını kapattı. Yaklaşık bir saat sonra M.E.A., Atatürk Mahallesi Kavşağı'nda yakalandı. M.E.A.'nin kıyafetlerini değiştirdiği, tabancanın da ruhsatsız olduğu belirlendi.

SABIKASI YOKMUŞ

Polis merkezindeki ilk ifadesinde, nişan masrafını karşılamak için böyle bir şeye kalkıştığı ileri süren M.E.A.'nın daha önce poliste herhangi bir suçtan kaydının bulunmadığı öğrenildi. Bu arada, olay anının işyerindeki güvenlik kamerası tarafından da görüntülendiği bildirildi. Emniyetteki işlemleri tamamlanan şüpheli, askeri inzibata teslim edildi. M.E.A., işlemlerinin ardından bugün adliyeye sevk edilecek.

'HİÇ KARŞILAŞMADIM'

Yaklaşık 20 yıldır kuyumculuk yaptığını kaydeden Abdullah Aytan, "Yıllardır bu işi yapıyorum ama böyle bir şeyle hiç karşılaşmadım. Soğukkanlı davrandım" diye konuştu.