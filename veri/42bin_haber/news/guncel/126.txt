Alacahöyük'te iskan 'Taş Devri'ne dayandı
''Milli kazı'' olarak bilinen ve bir asrı aşkın süredir devam eden Alacahöyük'teki kazılarda bu yıl ortaya çıkarılan küçük bir buluntu, bölgedeki iskanın Taş Devri dönemine dayandığını gösterdi.
 Çorum'un Alaca ilçesine bağlı Alacahöyük beldesinde yürütülen arkeolojik 
  kazı çalışmaları bu yıl da devam etti.
          Bölgede yaklaşık bir asrı geride bırakan çalışmalarda bugüne kadar tarihe 
  ışık tutacak önemli bulgular ortaya çıkarılırken, bu yıla kadar çıkarılan eserler 
  Kalkolitik Çağ'ın izlerini taşımıştı. Bu yıl elde edilen yaklaşık 5 santimetre 
  çapındaki bir sembol ise bölgenin yerleşim tarihini Neolitik Çağ'a taşıdı.
          Bölgedeki çalışmaların tarihsel olarak bir asrı aştığı bilgisini veren 
  Alacahöyük Kazı Başkanı ve Ankara Üniversitesi Öğretim Üyesi Prof. Dr. Aykut 
  Çınaroğlu, AA muhabirine yaptığı değerlendirmede, ilk olarak 1907'de başlatılan 
  kazıların sistematik olarak sürdüğünü ve bir süre sonra sonlandırıldığını 
  belirtti.
          Ulu Önder Atatürk'ün, okuduğu kitaplardan bilgi sahibi olduğu Alacahöyük 
  Ören Yeri ile ilgili 1935 yılında hiç görmediği halde kendi hesabından 3 bin lira 
  vererek bölgede yeniden çalışmalara başlanmasını istediğini vurgulayan Çınaroğlu, 
  ''1935 yılında da ikinci bilimsel dönem başlıyor. 1983 yılına kadar çeşitli 
  aralıklarla devam ediyor. 1983 yılında kazılara ara veriliyor. 1996 yılında 
  Ankara Üniversitesi ile Kültür ve Turizm Bakanlığı işbirliğinde kazılar yeniden 
  canlandırıldı. 1996 yılından bu yana da kesintisiz devam ediyor'' dedi.
          
          -Buluntular arasındaki en küçük parça bu yılın en değerlisi oldu-
          
          Alacahöyük Ören Yeri'nde bu yıl gerçekleştirilen kazı çalışmalarının 
  tamamlandığına işaret eden Çınaroğlu, bulunan tarihi eserler arasında yer alan en 
  küçük parçanın bu yılki çalışmaların en değerlisi olduğuna dikkati çekti.
          Çınaroğlu, yaklaşık 5 santimetre çapındaki eserle ilgili şu bilgileri 
  verdi:
          ''Bu sene bulunan eserlerden bizim için en önemlisi, tarihe ışık tutacak 
  bir eser, küçücük bir kabartma. Bir seramik üzerindeki bu kabartma bir hayvan 
  gibi görünüyor. Üç parmağı var ama bunun benzerleri Çatalhöyük ve Göbeklitepe'de 
  bulundu. Orada çok güzel tarihlendi bunlar. Genç Neolitik Dönem'e aittir. Bu 
  hayvan herhalde o dönemdeki bir tanrısalın ya da taptıkları bir hayvanın sembolü 
  olmalı. Bu, seramik üzerinde, bir kap üzerine işlenmiş. Tanrılarına bir şey 
  sunuyor gibi düşünüyoruz. Eser, bu açıdan bakıldığında Alacahöyük'te Neolitik 
  Dönem'de iskanın olduğu yönünde. Tarihi açıdan çok güzel ışık tuttu.''
          Prof. Dr. Çınaroğlu, Alacahöyük'te iskanın en eskisinin Kalkolitik Çağ 
  olduğu, bu dönemin de yaklaşık milattan önce 5 bin ile 5 bin 500 yıllarına kadar 
  gittiğini bildiklerini anlatarak, şunları kaydetti:
          ''Bu sene bulduğumuz bir eser bize Alacahöyük'te Neolotik Çağ'dan 
  itibaren, yani Taş Devri'nin son döneminden itibaren iskanın başladığını 
  gösterdi. Bölgenin tarihi açısından önemli bir gelişme ama en önemlisi Atatürk'ün 
  başlattığı bir kazının Neolitik döneme kadar gittiğini gördük. Bu seneki 
  buluntular arasında en küçük parça bizim için en önemlisi oldu. Kazıda işçiler 
  hep altın bulmamızı isterler, biz altın bulmayı hiç istemedik çünkü altın bize 
  konuşmaz, altın bize tarihini söylemez. O bulduğumuz küçücük şey bizi bu bölgenin 
  tarihine götürdü.''
 
 AA