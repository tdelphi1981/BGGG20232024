Cübbeli Ahmet Hoca serbest bırakıldı
'Cübbeli Ahmet Hoca' olarak bilinen Ahmet Mahmut Ünlü tahliye edildi.
Kamuoyunda 'Karagümrük çetesi' olarak bilinen suç örgütüne yönelik dava kapsamında tutuklu yargılanan ve 'Cübbeli Ahmet Hoca' ismiyle bilinen Ahmet Mahmut Ünlü ile Fas uyruklu Mahjouba Demirel tahliye edildi.

İstanbul 16. Ağır Ceza Mahkemesi heyeti, davaya ilişkin ara kararını açıkladı.

Heyet, 5 Temmuz 2012'de yürürlüğe giren 6352 sayılı Denetimli Serbestlik Kanunu'nun, 'dava ve cezaların ertelenmesi' başlıklı geçici 1. maddesi hükmü ile aynı yasa kapsamında değiştirilen Türk Ceza Kanunu'nun 220/6-7 ve Ceza Muhakemesi Kanunu'nun 109. maddesi hükümlerini göz önüne alarak, tutuklu sanıklardan Ahmet Mahmut Ünlü ile Mahjouba Demirel'in, üzerlerine atılı suç vasfının değişme ihtimali, tutuklulukta geçirdikleri süre ve tutuklamanın koruma tedbiri olması gerekçesiyle tahliye edilmelerine karar verdi. 

OY ÇOKLUĞU İLE TAHLİYE EDİLDİ. HAKİM MUHALEFET ETTİ

Yaklaşık 2 saat ara veren mahkeme, tutuklu sanıklar Mahmut Ünlü ve Mahjuba Demirel'in tahliyesine oy çokluğu ile karar verdi. Tahliye gerekçesi olarak, "sanıkların üzerine atılı suç vasfının değişme ihtimali, tutuklulukta geçirdiği süre ve tutuklamanın koruma tedbiri olması" gösterildi. Ünlü ve Demirel hakkında yurtdışı çıkış yasağı konuldu. Ayrıca iki sanığın da her Çarşamba polis merkezine giderek imza atmasına karar verildi.


MUHALEFET ŞERHİNİN GEREKÇELERİ

Tahliye kararına hakim Hikmet Şen ise muhalefet şerhi koydu. Hakim Şen muhalefet şerhine gerekçe olarak, "Atılı suçun niteliği, istenilen ceza miktarı, mağdureler arasında para hareketlerini gösteren ödeme belgeleri ve fiziki takip tutanakları, müşteki mağdur beyanlarını" gösterdi. Mahkeme ayrıca dosyadaki eksiklerin giderilmesinin ardından duruşma günü beklenmeksizin dosyanın duruşma savcısına gönderilerek esas hakkındaki mütalaasının istenilmesine karar verdi.


TEK TUTUKLU SANIK KALDI


Mahkeme tutuklu sanık Barış Sezek'in ise tutukluluk halinin devamına karar verdi. Mahkemede Ünlü'nün tahliye kararının okunmasının ardından sevinç çığlıkları atıldı. Bazı izleyenler ise Allahü ekber' diye bağırdığı, bazılarının da ağladığı görüldü.


12 ARALIK 2011'DE TUTUKLANDI


Kamuoyunda "Karagümrük çetesi" olarak bilinen suç örgütüne yönelik soruşturma kapsamında gözaltına alınan "Cübbeli Ahmet Hoca" olarak tanınan Ahmet Mahmut Ünlü 12 Aralık 2011 tarihinde tutuklanmıştı. Ünlü dava kapsamında "Haksız çıkar sağlamak için kurulan örgüte yardım etmek, 2 kez insan ticareti yapmak, cinsel saldırı ve hürriyetten yoksun bırakmak" ile suçlanıyor.


YAŞAR OKUYAN DURUŞMAYI İZLEDİ


Eski Çalışma ve Sosyal Güvenlik Bakanı Yaşar Okuyan da duruşmayı takip etti. Ünlü'yü 12 Eylül döneminden tanıdığı öğrenilen Okuyan, duruşmayı bir süre takip etti ve Ünlü'ye kendi yazdığı O yıllar' adlı kitabını hediye etti.


TANIK DUYSAK DİNLENİLDİ


Duruşmada Ahmet Mahmut Ünlü'nün 2011 yılında korumalığını yapan emekli polis memuru Hamit Duysak tanık olarak dinlendi. Tanık sıfatıyla ifadesi alınan Duysak, emniyette verdiği bazı ifadeleri reddetti. Duysak, "Emniyette verdiğim ifadede ders yapılan yere bayanların geldiğini ve elimde Cübbeli ait özel kasetlerin olduğuna dair verdiğim ifadeler hayaldir" diye konuştu. Bunun üzerine Mahkeme Başkanı Mehmet Ekinci "Kolay mı insanların hakkında böyle konuşmak? Burada insanlar yargılanıyor" diye tepki gösterdi.


ÜNLÜ: ESKİ KORUMAM FİZİKİ TAKİBE ALINDIĞIMI DUYMUŞ


Bu sırada söz alan Ahmet Mahmut Ünlü hiçbir dönem koruma istemediğini belirterek "Ben aylık 10 bin lira nasıl vereyim? Öleceksem ölürüm. Cemaatten Fahri Can Polat bu korumanın hareketlerini beğenmemiş. Bu şikayeti bana ilettiler. Bunun üzerine ben de kendilerine korumayı işe alan ben değilim. O yüzden ben çıkaramam' dedim. Ama adamcağıza benim kendisini işten çıkardığımı söylemişler. Bana kızdığı için Hamit bunları söylemiş. Benim fiziki takibe alındığımı duymuş emniyetten Hamit. Bana takipte olduğumu söylemek için benimle görüşmek istemiş ancak görüşmedik." dedi. Hamit Duysak ise Ünlü'nün etrafındakileri de bu takibe karşı uyardığını, dikkatli olmaları gerektiğini belirterek "Beni dikkate alsalardı bunların hiçbiri olmayacaktı' diye konuştu.


MAHKEME BAŞKANI "O RAPORU" AÇIKLADI


Öte yandan Mahkeme Başkanı Mehmet Ekinci, duruşmada emniyetten gelen bir dosyadan bahsetti. Ekinci, "Yargılama devam ederken avukat Fatih Oğuz Fas'a giderek mağdure bayanların ifade vermemesi için para verildiğini ifade eden bir ihbar mektubu var. Mahkemeye gelen hiçbir konuyu sümenaltı edemem. Bu konuda Organize Şube Müdürlüğü inceleme yaptı. Avukat Fatih Oğuz'un Fas'a gittiğini, 18 Temmuz 2012'de Fas'taki mağdurelerin ifadelerinin alındığını ve aynı gün Avukat Fatih Oğuz'a sekreteri Oya Kaya tarafından 17 Bin 696 Dolar para gönderildiğini tespit ettik." diyerek emniyetten yazı geldiğini açıkladı. Öte yandan emniyetin raporunda adı geçen avukat Fatih Oğuz ise duruşmaya katılmadı.


EKİNCİ: KİMSE BİZİM UMRUMUZDA DEĞİL


Salondaki avukatlar ise "Bu ihbar mektubunu niye değerlendirmeye alıyorsunuz?" diye tepki gösterdi. Bunun üzerine Ekinci, "Kimse bizim umrumuzda değil. Medya servisi umurumuzda olmaz. Gazetede bir avukatın beyan verip mahkemenin davayı kasıtlı olarak sürüncemede bıraktığını söylüyor. Duygusal karar vermeyiz. Öyle olsa 4 ayda bir gün veririz" diye konuştu. Bunun üzerine söz almadan konuşan Ahmet Mahmut Ünlü, "E biz de her ay mahkemeye gelmeyiz. Canımız çıkıyor. Duruşmadan sonra 3 gün hasta yatıyorum. Bu kadar müstehcen suçlar üzerime atılırsa ve Karagümrük'ten de suyuna konulursa dosya sürüncemede bırakılır" diye tepki gösterdi.