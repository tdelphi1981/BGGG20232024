Artık darbecilerin diktiği elbiseyi giymek istemiyoruz
'Özgürlük İçin 10 Milyon İmza' kampanyası sona erdi. Memur-Sen Genel Başkanı Gündoğdu 'Artık darbecilerin biçtiği, diktiği elbiseyi giymek istemiyoruz, giymeyeceğimizi de açıkça ilan ediyoruz' dedi.
MEMUR-SEN Genel Başkanı Ahmet Gündoğdu, kamu çalışanlarına kılık-kıyafet özgürlüğü talebine yönelik başlatılan 'Özgürlük İçin 10 Milyon İmza' kampanyasının sona erdiğini belirterek, 'Artık darbecilerin biçtiği, diktiği elbiseyi giymek istemiyoruz, giymeyeceğimizi de açıkça ilan ediyoruz' dedi. 'Özgürlük İçin 10 milyon İmza' kampanyasında 10 milyon 400 bin kişiden bire bir imza topladıklarını ifade eden Gündoğdu, www.ozgurlukicin10milyonimza.com sitesi üzerinden de 1 milyon 900 bin imza toplandığını ve toplam imza sayısının 12 milyon 300 bine ulaştığını bildirdi.

Giymeyeceğimizi ilan ediyoruz

Kampanyanın amacının Türkiye'deki özgürlük için önemli olduğuna dikkati çeken Gündoğdu, 'Millet iradesine ve demokratikleşme hamlelerine aykırı mevzuat kalmasın istiyoruz. Kadınlara eş kontenjanından birey muamelesi bitsin istiyoruz. Kadının eğitim, çalışma ve siyaset hakkı daha fazla gasbedilmesin istiyoruz. Anayasa ve yasalarda olmayan ama yönetmelikte sürdürülen bu ucube baş örtüsü yasağından kurtulmak istiyoruz. Kısacası artık toplum mühendisliği istemiyoruz. Artık darbecilerin biçtiği, diktiği elbiseyi giymek istemiyoruz, giymeyeceğimizi de açıkça ilan ediyoruz' değerlendirmesinde bulundu.

Başbakanlığa teslim edilecek

Kampanya için 12 milyon 300 bin imzanın Ankara'da bir araya getirildiğini belirten Gündoğdu, 'Bugün randevu istedik. Önümüzdeki hafta bu imzaları Başbakanlığa teslim ederek, bunların birer dilekçe olduğunun altını çizerek, gereğini isteyeceğiz. Artık bugünden sonra millet görevini yaptığı için şu andan itibaren görev hükümetindir, Başbakanındır, siyaset kurumunundur, Türkiye Büyük Millet Meclisi'nindir' diye konuştu.
 
Sakat kafalardan kurtulmak istiyoruz
 
Bir gazetecinin kampanya sonrası için ne düşündüklerini sorusu üzerine Gündoğdu, şunları söyledi: 'Bundan sonraki adımımız belli. Bundan önceki bu imza kampanyasına başlarken kararlılığımız neydi? Artık bu hükümet, darbecilere 'yönetmeliğinizi de alın gidin desin'. Amacımız kısaca buydu. Kadına ayakkabı, topuk boyu dayatan, erkeğe bıyık şekli çizen, kumaşla çağdaşlığı kendine göre, çağdaşlığın sonunda eylem var, iç içe geçirmeye çalışan bir yönetmelikten ve bu yönetmelikten medet uman sakat kafalardan kurtulmak istiyoruz. Bunun kurtuluşu için hükümetten adım atmasını bekliyoruz. Elbette bundan sonra da fiili olarak sivil kıyafetle, başörtülü kardeşlerimizin başörtülü olarak devlet dairelerinde görevine de gitmesi de dahil başkanlar kurulumuzun aldığı kararlardan. Ama biz ona da gerek kalmadan çözüleceğine inanıyoruz. Çözülmezse elbette bu yasaktan kurtuluncaya kadar kararlılığımız devam edecek. Hiç tereddütünüz olmasın.'