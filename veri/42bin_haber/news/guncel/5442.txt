İstiklal Marşı'nı okurken hem ağladı hem ağlattı
ERZİNCAN'da düzenlenen 'İstiklal Marşı'nı en güzel okuma yarışması'na katılan 10 yaşındaki Özge Sude Şafak, hem kendi ağladı, hem de izleyenleri duygulandırıp ağlattı.
İstiklal Marşı'nın kabulü ve Mehmet Akif Ersoy'u anma programı kapsamında, Erzincan'da öğrenciler arasında 'İstiklal Marşı'nı en güzel okuma yarışması' düzenlendi. Belediye ve Milli Eğitim Müdürlüğü tarafından ortaklaşa düzenlenen programa 25 öğrenci katıldı. İlkokul, ortaokul ve liselerarası düzenlenen Belediye Encümen Salonu'ndaki yarışmada, Milli Eğitim ve Belediye yetkilileri jüri üyeliği yaptı.Yarışmaya katılan Akşemsettin İlkokulu 4'üncü sınıf öğrencisi Özge Sude Şafak, İstiklal Marşı'nı coşkuyla okurken bir anda gözyaşlarına boğuldu. Yanaklarından yaşlar süzülen Şafak, jüri üyeleri başta olmak üzere, yarışmayı izlemeye gelen öğrenci, öğretmen ve velileri de duygulandırdı. 


Büyük çekişmenin yaşandığı yarışmada Fatih İlkokulu'ndan Talha Bilal Kavuş birinci, ağlayarak İstiklal Marşı'nı okuyan ve büyük alkış toplayan Özge Sude Şafak ise ikinci oldu.