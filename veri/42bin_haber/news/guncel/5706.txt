Çıplak fotoğrafla şantaja 15 yıl
SAMSUN'da, internetteki sosyal paylaşım sitesinde tanıştıktan sonra buluştuğu 30 yaşındaki T.K.'ya tuzak kurup çıplak fotoğraflarını çeken ve bunları yayınlama tehdidiyle para istemekle suçlanan 20 yaşındaki Emine Moral, 15 yıl hapis cezasına çarptırıldı. Ona yardım etmekle suçlanan 2 sanıktan 33 yaşındaki Mustafa Torun da 15 yıl, 17 yaşındaki V.G. ise 10 yıl hapis cezasına çarptırıldı.
Olay merkez İlkadım İlçesi'nde meydana geldi. 30 yaşındaki T.K., Facebook'ta Emine Moral ile bağlantı kurup mesajlaşmaya başladı. Bir süre sonra T.K., iş aradığını söyleyen Moral'a yardımcı olabileceğini söyleyip buluşmak istedi. Birkaç kez yüzyüze görüşen ikili arasındaki samimiyet artarken, T.K., genç kadına 550 TL borç verdi. Emine Moral, daha sonra mesaj atarak T.K.'yı erkek arkadaşlarının oturduğu bekar evine çağırdı ve gelirken de 100 TL getirmesini istedi. Kısa süre sonra eve gelen T.K., Emine Moral'ın kendisine yakın davranmasının ardından ilişkiye gireceklerini düşünerek üzerindeki kıyafetlerini çıkardı. Emine Moral ise üzerine rahat bir şeyler giymek istediğini söylerek odadan çıkıp alt katta bulunan arkadaşları Mustafa Torun ile V.G.'ye haber verdi. Odaya Emine Moral'ın dönmesi bekleyen T.K., karşısında 2 erkeği gördü. Bıçakla tehdit ettikleri T.K.'nın cebindeki 200 TL'yi alan Mustafa Torun ve V.G., daha sonra uygunsuz çıplak fotoğraflarını çekerek bunları bunları yayınlamakla tehdit edip 7 bin TL getirmesini istedi. Kıyafetlerini giyen T.K., daha sonra evden ayrılıp Emniyet Müdürlüğü Cinayet ve Gasp Büro Amirliği'ne giderek şikayetçi oldu. Olayla ilgili araştırma başlatan polis, önce Emine Moral'ı ardından da V.G.'yi yakalayıp gözaltına aldı. Ortadan kaybolan Mustafa Torun ise kısa süre de yakalandı. Çıkarıldıkları nöbetçi mahkeme tarafından üçü de tutuklandı.

Samsun 1'inci Ağır Ceza Mahkemesi'nde 'gasp, darp, tehdit, şantaj ve cinsel istismar' suçlarından tutuklu yargılanan sanıklardan Emine Moral, ifadesinde Facebook'ta tanıştıklarını söyleyip, "Sonra telefonla görüşmeye başladık. Beni rahatsız etmeye başladı. Olay günü de erkek arkadaşımın evinde kahvaltı yapıyorduk. Telefonuma sürekli mesaj gelince ne olduğunu sordu. Ben de durumu anlatıp çektiği cinsel içerikli mesajı gösterdim. Arkadaşım Mustafa Torun da eve çağırmamı söyledi. Ben de mesaj atıp çağırdım. Eve gelince üzerini çıkarıp kanepeye uzandı. Ben de 'Üzerime rahat bir şey alayım' diyerek odadan çıktım ve dışarda bekleyen alt katta bekleyen Mustafa Torun'un yanına gittim. Mustafa ile V.G. birlikte eve çıktılar. Orada ne oldu bilmiyorum. Bir süre sonra Mustafa gelip cep telefonuyla çektiği T.K.'nın çıplak fotoğrafları gösterdi. T.K.'yı arayıp benim haberim olmadığını ve yaşanan olaydan dolayı üzgün olduğumu söyleyip, özür diledim. Böyle olacağını bilseydim eve çağırmazdım" diye konuştu.

Mahkeme heyeti, Emine Moral ve Mustafa Torun'a 'gasp ve hürriyetten yoksun bırakma' suçundan 15'er yıl, aynı suçtan V.G.'yi de yaşı küçük olduğu için 10 yıl hapis cezasına çarptırdı.