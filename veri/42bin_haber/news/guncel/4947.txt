8 Mart 8 Kadın projesi
Zeytinburnu Belediyesi'nin Aile ve Sosyal Politikalar Bakanlığı himayesinde gerçekleştirdiği '8 Mart 8 Kadın' proje kapsamında ünlü isimler, şiddet sonucu öldürülen kadınların yerine geçti.
Zeytinburnu Belediyesi'nin yazılı açıklamasına göre, KÜLT Derneği'nin de destek verdiği proje kapsamında, Hülya Avşar, Bergüzar Korel, Nur Fettahoğlu, Burcu Esmersoy, Meltem Cumbul, Ezgi Mola, Dolunay Soysert ve Songül Öden özel 
makyaj ve kostümlerle öldürülen Ayşe Paşalı, Melek Karaaslan, Şefika Etik, Meral Tahta, Ceylan Soysal, Mehtap Civelek, Gülşah Sarcan ve Selma Civek oldu.Fotoğraf sanatçısı Mehmet Turgut ve yönetmen Emrah Gültekin'in 
prodüksiyonu ile ünlüler, şiddet mağduru kadınlarla 'empati kurarak', onların hayatlarının son anlarındaki medyaya yansıyan fotoğraf karelerindeki halleri gibi görünmeye çalıştı. Her sanatçı, yerine geçtiği kadın sanki hayattaymış gibi onun duygularını anlatan bir mektup da yazdı. Yazılan mektuplar, video çekimi sırasında kayda alınarak, kamu spotu oluşturuldu. 'Uyanmak İçin Ölümü Bekleme. Sevginin yerini 
şiddet almasın' sloganıyla oluşturulan kamu spotları, gelecek hafta içinde yayımlanmaya başlayacak.
 
 8 Mart 8 Kadın gecesi
 
Zeytinburnu Belediye Başkanı Murat Aydın'ın ev sahipliğinde 7 Mart Perşembe düzenlenecek '8 Mart 8 Kadın' gecesine, Başbakan Recep Tayyip Erdoğan'ın eşi Emine Erdoğan ile Aile ve Sosyal Politikalar Bakanı Fatma Şahin'in de katılması bekleniyor. Murat Aydın, amaçlarının kadına yönelik şiddetin önlenmesi ve duyarlılığın arttırılması olduğunu belirterek, 'Maalesef halen toplumumuzun kanayan bir yarası olan kadına yönelik şiddetin bir an önce ve kalıcı olarak ortadan kaldırılması gerekmektedir. Hiçbir neden şiddetin gerekçesi olamaz.Sevginin yerini şiddet almasın' ifadelerine yer verdi.