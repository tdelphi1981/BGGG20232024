Kış lastiği olmayan ticari araçlara yollar kapandı
Ulaştırma, Denizcilik ve Haberleşme Bakanı Binali Yıldırım, tedbirsiz, hazırlıksız yola çıkan araçların daha sıkı denetleneceğini, kar lastiği olmayan araçların yola devam etmelerine kesinlikle izin vermeyeceklerini söyledi.
Bakan Yıldırım, AA muhabirine yaptığı açıklamada, Ulaştırma, Denizcilik ve Haberleşme Bakanlığı tarafından hazırlanan ve bugün Resmi Gazete'de yayımlanan ve 12 Kasım'da yürürlüğe girecek olan yönetmeliğe göre, ticari araçlara 1 Aralık ile 1 Nisan tarihleri arasında kış lastiği takma zorunluluğu getirildiğini anımsattı.

Kış aylarında yollarda hem insanları mağdur etmemek hem ticaretin aksamasının önüne geçmek için önlem aldıklarını belirten Yıldırım, 'Aslında kış aylarında yolları kapatan kar değil, önlem almayan araçlar' dedi.

Kış şartlarına göre önlemini almamış, kış lastiği olmayan araçların zaman zaman yolu tamamen kapattıklarını anımsatan Yıldırım, 'Bu durum yolların tamamen kilitlenmesine, insanların mağdur olmasına neden oluyor. Bu tip sıkıntıların önüne geçmek için birçok önlem alıyoruz. Son olarak bir yönetmelik hazırladık ve yönetmeliğe göre, yolcu ve eşya taşıyan ticari araçlar kış lastiği takmadan yola çıkamayacaklar. 1 Aralık'tan itibaren 1 Nisan'a kadar kış lastiğini aracına takmayan ticari araçların yola çıkmasına müsaade etmeyeceğiz. Bu yönetmelikle kış aylarında yaşanan yol kapanmalarının, araçların yollarda kalmasının önemli ölçüde önüne geçmiş olacağız' diye konuştu.

Geçen yıl kış şartlarının çok çetin geçtiğini, karla mücadele yerine kış şartlarına göre hazırlıklı olmayan araçlarla mücadele ettiklerini anlatan Yıldırım, bu yıl işi şansa bırakmayacaklarını, tedbirsiz, hazırlıksız yola çıkan araçların daha sıkı bir şekilde denetleneceğini, kış şartlarına uygun olmayan, kar lastiği olmayan araçların yola devam etmelerine kesinlikle izin vermeyeceklerini kaydetti.

Son 10 yılda trafiğe çıkan araç sayısının yüzde 119 artmasına rağmen, trafik kazalarında can kaybının azaldığına dikkati çeken Yıldırım, kış aylarında artan kazaların azaltılması kapsamında kış lastiğinin zorunlu hale getirildiğini, bu kurala uymayana para cezası ve ceza puanı yaptırımı uygulanacağını vurguladı.

-Kamyonetlerin tonaj sıkıntısı çözüldü-

Aynı yönetmelikle daha önce azami ağırlığın yüzde 5'i olarak uygulanan tartı toleransının önemli mağduriyetlere yol açtığını ifade eden Yıldırım, bakanlıkça alınan inisiyatifle bu mağduriyetin önemli ölçüde önüne geçildiğini belirtti.

Yıldırım, yeni uygulamaya göre azami ağırlığı 3 bin 500 kilogram olarak tescil edilen bir kamyonet için daha önce 175 kilogram olarak uygulanan tartı toleransının 631 kilograma çıkarılarak, kamyonet sahiplerini önemli bir sıkıntıdan kurtardıklarını söyledi.