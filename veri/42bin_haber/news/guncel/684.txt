Basın İlan Kurumu'ndan 'sarı basın kartı' açıklaması
BASIN İlan Kurumu, yerel gazetelere verilen resmi ilanlarla ilgili yeni düzenleme yaptı. Resmi Gazete'de yayımlanan düzenlemeye göre, yıllardan bu yana tartışma konusu olan gazetelerde 'Akrabaları çalışıyor' gösterilerek bunlara sarı basın kartının verilmesine sınırlamalar getirildi. Ayrıca denetçilerine görevleri sırasında müdahalede bulanan gazeteler için de ağır yaptırımlar uygulayacak.
Basın İlan Kurumu'nun Teşkiline Dair 195 Sayılı Kanun uyarınca 'Yayınlanacak İlan ve Reklamlar ile Bunları Yayınlayacak Mevkuteler' hakkında 15 Şubat 1977 tarihli ve 67 sayılı Genel Kurul Kararı'nın 20'nci maddesinde yapılan değişiklik Resmi Gazete'nin dünkü sayısında yayımlandı. Buna göre yerel gazetelerde imtiyaz sahibinin akrabaları çalışamayacak. Böylelikle yıllardan bu yana yerel gazetelerde akrabaları sigortalı olarak çalışıyor göstererek sarı basın kartı almalarını da engellenmiş olacak. 

Basın İlan Kurumu Genel Kurul Kararı'nın 20'nci maddesine ikinci fıkrasından sonra "Gazetenin imtiyaz sahibi gerçek kişi ve/veya tüzel kişi ortakları ile birinci derece kan ve sihri hısımlığı bulunanlar (İletişim Fakülteleri veya diğer Fakültelerin iletişimle ilgili bölümlerinden mezun olanlar hariç), ilgili gazetelerin asgari kadrolarında yer alamazlar" maddesi eklendi.

Ayrıca, Basın İlan Kurumu denetçilerine görevleri sırasında müdahelede bulanan gazeteler içinde yaptırım getirildi. Yeni düzenleme ile denetimi engelleyen gazetelere resmi ilan verilmesi yasaklanacak. Bu gazeteler, 'Yeni yayın' kabul edilerek 36 aylık bekleme süresine tabi tutulacak. Bununla ilgili aynı Genel Kurul Kararının 41'inci maddesine, şu madde eklendi:

"Kontrol kurullarının yapacakları denetimlerin engellenmesi halinde, engelleyen gazetenin yayınlama hakkı düşürülür. İlgili gazetenin başvurusu üzerine denetim yapılsa dahi yayınlama hakkı düşen sürede gazetenin yayınlayamadığı resmi ilanlar için telafi işlemi uygulanmaz. Kontrol kurullarının yapacağı denetimi engellemenin kesinleşmiş yargı kararı ile mahkumiyete yol açtığı durumlarda ilgili gazete 'Yeni yayın' sayılır. Bu gazete, 36 aylık bekleme süresine tabidir." 

Sakarya'da geçen 26 Eylül'de meydana gelen olayda 'Anadolu Gazetesi'ne giden Şube Müdürü Recep Bolat ve Kontrol Hizmetleri Müdürlüğü'nde şef Devrim Ersen Özergin ile 'Yenisakarya Gazetesi'nden temsilci olarak Basın İlan Kurumu Kontrol Kurulu'na alınan Mustafa Süke, gazetenin imtiyaz sahibi Adnan Uyumaz tarafından tabanca ile kurşun yağmuruna tutulmuştu. Olayda, Ersin Özergin, aynı gün Sakarya Eğitim ve Araştırma Hastanesi'nde ölmüş, Recep Bolat da 8 Ekim'de İstanbul'da tedavi gördüğü hastanede kurtarılamamıştı. Bu olay üzerine Sakarya'da Basın İlan Kurumu'nun 2 görevlisini öldürüp 1 denetçiyi de yaralayan Adnan Uyumaz'ın imtiyaz sahibi olan 'Anadolu Gazetesi'ne verilen resmi ilanlar kesilmişti.