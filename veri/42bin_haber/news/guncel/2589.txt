TBMM Anayasa Uzlaşma Komisyonu'nda oylama itirazı
TBMM Anayasa Uzlaşma Komisyonu'nun Yazım Komisyonu'nda, AK Parti İstanbul Milletvekili Mustafa Şentop, bazı fıkraların, sadece iki partinin mutabakatıyla kabul edilmesine itiraz etti.
MHP Erzurum Milletvekili Oktay Öztürk başkanlığındaki Yazım Komisyonu, bugün kısa süren bir toplantı yaptı.

AK Parti İstanbul Milletvekili Mustafa Şentop, komisyonun dün görüştüğü 'Cumhurbaşkanının Nitelikleri ve Tarafsızlığı' maddesindeki bazı fıkraların, CHP ve MHP'nin, mutabakatıyla kabul edilmesine itiraz etti.

Bir maddede, 4 gruptan 3'ünün mutabakatı varsa, o madde yeşil olarak yazılıp, kabul edilmiş sayılıyor. AK Parti'nin, başkanlık sistemi önerisi nedeniyle müzakerelere katılmaması üzerine dünkü görüşmelerde, bazı fıkralar, AK Parti dışındaki 3 partiden 2'sinin mutabakatıyla kabul edildi.

CHP Konya Milletvekili Atilla Kart, AK Parti müzakerelere katılmadığı için 3 gruptan 2'sinin mutabakatıyla, maddenin yeşille geçtiğini ancak bunun da zaten nihai mutabakat olmadığını belirtti.

Kart, CHP, MHP ve BDP gruplarının, parlamenter sistem ve yasama denetimi mekanizmaları konusunda metin anlamında çok önemli mutabakatlar sağladığını ifade ederek, 'AKP, böyle bir tablonun ortaya çıkmasından rahatsızlık duyuyor. Bu nedenle çalışmaları engellemeye yönelik bir tutum takınıyor. AKP bundan rahatsız, bunun için çalışmaları tıkamak istiyor. Müzakere konusunda samimi olmadığını bir kez daha gösteriyor' dedi.

-'Komisyonda AK Parti yok mu?'-

AK Parti İstanbul Milletvekili Mustafa Şentop da bugüne kadar 3 veya 4 partinin mutabık kaldığı metni yeşil olarak yazdıklarını, farklı görüşü olan parti varsa bunu da kırmızı olarak yazdıklarını anımsattı.

Şentop, dünkü toplantıda ise CHP ve MHP'nin önerileriyle, sadece iki partinin mutabakatıyla maddenin yeşil olarak yazıldığını belirtti. Şentop, toplantıda, sadece CHP ve MHP'nin ortak metninin, yeşil olarak kabul edilmiş sayılamayacağını söylediğini aktararak, 'AKP katılmadığı için onu saymıyorsun. 3 grup içinde 2'si kabul edince çoğunluk oluyormuş. Komisyon 3 partiden değil, 4 partiden oluşuyor' dedi.

Bu uygulamanın, komisyonun çalışma esaslarına aykırı olduğunu ifade eden Şentop, 'Biz bu metinleri birleştireceğiz. Maddeleri arka arkaya yazacağız, peki yeşilin anlamı nedir? Temel hak ve özgürlükler kısmında 3 veya 4 partinin, yürütme bölününde ise 2 partinin kabul ettiği metin olamaz. Bu kafa karışıklığına neden olur' diye konuştu.

Şentop, toplantılarda, 'AK Parti'nin başkanlık sistemi müzakere edilmemiştir' şeklinde not düşüldüğünü vurgulayarak, 'müzakere etmeme' gibi bir çalışma usullerinin bulunmadığını kaydetti. Şentop, böylece yeni bir usul kuralı konularak, eski uygulamanın değiştirildiğini belirterek, bunun ancak üst komisyonda ve partilerin mutabakatıyla değiştirilebileceğini vurguladı.

Mustafa Şentop, sözlerini, 'AK Parti'nin veya başka bir partinin önerisi müzakere edilmiyorsa, bu yeni bir durumdur. O zaman yeni yöntem belirlenmesi gerekir. Komisyonda AK Parti yok mu, kendi önerisini nasıl müzakere etmemiştir? Önceden nasıl çalışmıştık; örneğin vatandaşlık maddesini yazarken vatandaşlık/Türk vatandaşlığı demiştik. Burada da Cumhurbaşkanı/Başkan yazıp, farklı olanı paranteze alacağız. CHP ve MHP, 'AK Parti önerisini müzakere etmiyoruz' diyor. Sonra da iki partinin önerisiyle yeşil yazalım...Siyasette böyle bir uyanıklık olmaz' diye tamamladı.

Komisyon, yarın TBMM Başkanı Cemil Çiçek başkanlığında toplanarak, konuyu ele alacak.