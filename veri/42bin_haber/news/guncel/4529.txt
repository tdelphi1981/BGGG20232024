Ergenekon davasında kim? Ne kadar konuştu?
'Ergenekon' davasında 4,5 yıldır süren yargılama sürecinde en çok konuşan sanık 136 saat 55 dakika ile avukat Kemal Kerinçsiz olurken, Kerinçsiz'i 62 saat 52 dakika ile İşçi Partisi (İP) Genel Başkanı Doğu Perinçek takip etti.
Eski Genelkurmay Başkanı emekli Orgeneral İlker Başbuğ, CHP milletvekilleri Mustafa Balbay ve Mehmet Haberal ile emekli Tuğgeneral Veli Küçük'ün de aralarında bulunduğu 67'si tutuklu 275 sanığın yargılandığı 'Ergenekon' davasına bakan İstanbul 13. Ağır Ceza Mahkemesi'nin görevlendirdiği naip hakim, 20 Ekim 2008 ile 11 Ocak 2013 arasında görülen 275 celseye ait duruşma kayıtlarının görüntülerini inceleyerek, sanık ve avukatların konuşma sürelerini hesapladı.

Buna göre, savunması ve çapraz sorgusu boyunca 95 saat 8 dakika konuşan tutuklu sanık avukat Kemal Kerinçsiz, talep ve beyanda bulunurken 41 saat 47 dakikalık süreyi kullandı. Toplam 136 saat 55 dakika konuşan Kerinçsiz, mahkemenin günde 6 saatlik duruşma görüldüğü şeklindeki hesaplamaya göre de 22 gün 4 saat 55 dakika konuştu.

Mahkemenin hesabına göre en çok konuşan ikinci sanık ise 62 saat 52 dakika ile tutuklu yargılanan Doğu Perinçek oldu. Perinçek bu sürenin 41 saat 29 dakikasını savunma ve çapraz sorgusunda kullanırken, 21 saat 23 dakika da talep ve beyanlarda bulundu. Mahkemeye göre Perinçek, duruşmalarda 10 gün 2 saat 52 dakika konuşmuş oldu.

Tutuklu yargılanan Osman Yıldırım ise savunma ve çapraz sorgusunda 53 saat 23 dakika konuşurken, 6 saat 11 dakika da talep ve beyanda bulundu. Yıldırım'ın toplam konuşma süresi 9 gün 5 saat 34 dakika olarak hesaplandı.

Tutuklu yargılanan CHP Milletvekili Mustafa Balbay, 24 saat 12 dakika savunma ve çapraz sorguda, 16 saat 41 dakika da talepler ve beyanlarda konuşurken, toplam konuşma süresi 40 saat 53 dakika olarak hesaplandı. Balbay, duruşmalarda 6 gün 4 saat 53 dakika söz aldı.

Tutuklu sanık CHP Milletvekili Mehmet Haberal ise 12 saat 29 dakika savunma ve çapraz sorgusunda, 16 dakika da talepler ve beyanlar bölümünde konuşurken, tutuksuz yargılanan eski ATO Başkanı CHP Milletvekili Sinan Aygün'ün konuşma süresi ise toplam 4 saat 7 dakika olarak hesaplandı.

'Odatv' davasından tutuklu yargılanan Yalçın Küçük 12 saat 31 dakika, eski Genelkurmay Başkanı emekli Orgeneral İlker Başbuğ da 2 saat 18 dakika konuşurken, Tuncay Özkan ise 38 saat 29 dakika konuştu. Alparslan Arslan da 16 saat 43 dakika savunma ve çapraz sorgusunda konuşurken, 3 dakika da talep ve beyanda bulundu. En az konuşmayı tutuksuz yargılanan Prof. Dr. Mustafa Abbas Yurtkuran ile Saffet Çerçi 1'er dakikayla yaptı.

Duruşmada, 46 saat 2 dakikalık konuşma süresiyle en uzun konuşan avukat da Metin Çetinbaş oldu. Prof. Dr. Kemal Alemdaroğlu'nun avukatı Çetinbaş, müvekkilinin savunması sırasında 45 saat 45 dakika, talep ve beyan konuşmaları için ise 17 dakika konuştu. Tutuklu yargılanan emekli Tuğgeneral Veli Küçük'ün kızı olan avukatı Zeynep Küçük 46 saat, avukat Vural Ergül 26 saat 31 dakika boyunca duruşmalarda konuşmuş oldu.