Kazanın ardından çıkan acı gerçek
İZMİR'in Gaziemir İlçesi'nde, hareket halindeki otomobilden atladıktan sonra sürücüsünün müdahale için aşağı inmesi üzerine, geri gelen aracın altında kalarak can veren 26 yaşındaki Hacer Sezgin'in ölümünün ardından ortaya çıkan hikayesi yürek burktu. Sezgin'in 8 yıl önce oğluyla kayınvalidesinin birlikte kaybolduğu; kayınvalidesi Naciye Sezgin'in cesedinin bulunduğu, o zaman 4 yaşında olan oğlu Ceyhun Sezgin'e ise ulaşılamadığı ortaya çıktı. Hacer Sezgin'in eşi İsmail Sezgin ile boşanma davasının ise sürdüğü öğrenildi.
Kaza dün saat 03.30 sıralarında, İZBAN tren istasyonu Sarnıç durağı karşısında, 692 Sokak üzerinde meydana geldi. Hacer Sezgin ve kafeterya işleten arkadaşı 32 yaşındaki Kürşat Özkaya, 06 DF 1150 plakalı otomobille gezmeye çıktı. Alkol alan iki arkadaş, bilinmeyen bir nedenle tartışmaya başladı. Otomobili kullanan Kürşat Özkaya'ya kızan Sezgin, biranda aracın kapısını açtı. Kendini araçtan attığı sırada hareket halindeki otomobilin kapısı kapandı. Bir tutam saçı kapıya sıkışıp kopan Hacer Sezgin, asfalt zeminde yerde kaldı. 

Kürşat Özkaya, otomobili yaklaşık 35 metre ileride durdurdu. Otomatik vitesli otomobili, iddiaya göre, 'park' modunda bırakmak isterken yanlışlıkla geri viteste bırakan Kürşat Özkaya, el frenini de çekmeden indi. Özkaya, yardım etmek amacıyla koşarak Sezgin'in yanına gitti. Bu sırada geriye doğru hareket eden otomobil, Hacer Sezgin ile Kürşat Özkayı'yı altına aldı. Yaklaşık 5 metre iki arakadaş aracın altında sürüklendi. Önce arka tekerleğin üzerinden geçtiği Hacer Sezgin, ön tekerleğin de altında nefessiz kaldı. Sürünerek aracın altından çıktığı belirtilen Kürşat Özkaya, otomobilin direksiyonuna geçti. Kürşat Özkaya'nın hareket ettirmeye çalıştığı otomobil stop ederken, çırpınan Hacer Sezgin de bir süre sona hareketsiz kaldı. 

Bölgede devriye gezen polis ekipleri kazayı görüp durdu. Otomobilin altında kalan kadını gören ekipler, olay yerine sağlık ekiplerini çağırdı. Sürücü Kürşat Özkaya polis tarafından gözaltına alındı. İhbar üzerine gelen acil yardım ekiplerinin yaptığı kontrolde, İsmail Sezgin ile boşanma davası süren Hacer Sezgin'in kaza yerinde yaşamını yitirdiği belirlendi. 

Sürücüden kazayla ilgili bilgi alan ekipler, Sezgin'in atladığı aracın altında kaldığı bilgisi üzerine şaşırdı. Bölgede kaza yerini gören bir işyerinin güvenlik kameresı görüntülerini inceleyen ekipler, kaza anını saniye saniye izledi. BU görüntüler sürücünün anlattığını doğruladı. Otomobilin sürücüsü gözaltına alınarak Gaziemir Polis Merkezi'ne götürüldü. İşlemlerinin ardından adliyeye sevk edilen Kürşat Özkaya, çıkarıldığı nöbetçi mahkemece tutuklandı.

ORTADAN KAYBOLMUŞLARDI

Genç yaşta inanılması zor bir kazayla yaşamını yitiren Hacer Sezgin'in ölümünün ardından yaşam hikayesinin de acıyla dolu olduğu ortaya çıktı. Hacer Sezgin'in, 8 yıl önce, Seferihisar İlçesi'nde, kayınvalidesi 44 yaşındaki Naciye Sezgin ile oğlu 3.5 yaşındaki Ceyhun Sezgin'in gezmeye çıktığı daha sonra esrarengiz şekilde ortadan kayboldukları öğrenildi. Eşi ve torunundan haber alamayan Hüseyin Sezgin de polise ve jandarmaya gidip kayıp başvurusunda bulundu. O dönemde organ mafyasının karıştığı bir kaçırma olayı da kamuoyunda yankılanırken, babaanne ile torununun en son bir araca bindiği bilgisine ulaşıldı. Aramalar sonrası Naciye Sezgin'in parçalanmış cesedi bulunurken, Ceyhun Sezgin de bulunamadı. Bölgede köpeklerle yapılan aramalardan da sonuç çıkmazken, o günden beri de Ceyhun Sezgin'den haber alınamadı. O yıllarda oğlunun bulunması için büyük çaba sarfeden anne Hacer Sezgin, gözyaşlarına boğulurken, yardım edene 50 bin TL ödül vereceklerini vaaddetmişti.

Hacer Sezgin ile İsmail Sezgin'in ise boşanma davalarının sürdüğü ve uzun süredir ayrı oldukları öğrenildi. 

Otopsisi tamamlanan Hacer Sezgin'in cenazesi, sabah saatlerinde yakınları tarafından teslim alındı. Ölümüyle yakınlarını bir kez daha acı boğan Hacer Sezgin, ikindi namazının ardından Gaziemir İlçesi'nde toprağa verildi.