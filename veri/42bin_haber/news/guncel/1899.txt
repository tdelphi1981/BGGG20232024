Yardımlaşma derneğinde uyuşturucu satışı
Gaziantep'te bir yardımlaşma ve dayanışma derneğine düzenlenen uyuşturucu operasyonunda satışa hazır 238 paket esrar ele geçirildi.
Gaziantep Emniyet Müdürlüğü Kaçakçılık ve Organize Suçlarla Mücadele şube ekipleri, Çıksorut Sosyal Yardımlaşma ve Dayanışma Derneği'nde uyuşturucu satışı yapıldığı bilgisine ulaşarak teknik ve fiziki takibe başladı. Yapılan takibin ardından derneğe operasyon düzenlendi. Narkotik dedektör köpeği Zorro'nun da katıldığı operasyonda, gizli bölmelerde 238 paket satışa hazır esrar ele geçirildi. Operasyonda, Dernek Başkanı H.B. ile birlikte yöneticilerden F.Y, S.K ve dernek çalışanı Ş.M.A gözaltına alındı. Şüphelilerin derneğin çevresine yerleştirilen güvenlik kameraları ile izleme yaptıkları, polisin fark edilmesi durumunda uyuşturucuyu sakladıkları belirlendi. 

Öte yandan kent merkezinde yapılan asayiş uygulamalarında ise 19 kilo 200 gram esrar ile 77 adet Captagon hap ele geçirilirken, A.Ö., İ.H.A., F.Y., İ.H.D. ile S.A. gözaltına alındı. Bu arada kent merkezinde yapılan uygulamada üzerinde captagon hap ile yakalanan Fatih Y.'nin hırsızlık, adam öldürmeye teşebbüs, dolandırıcılık, sahte para, tarihi eser kaçakçılığı, uyuşturucu, güveni kötü kullanmak, yağma gibi bir çok suçtan kaydının bulunduğu belirtildi. Şüpheli 9 kişi, yapılan işlemlerin ardından adliyeye sevkedildi.