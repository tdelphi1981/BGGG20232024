Müjdeli eserlere hazır olun
Kültür ve Turizm Bakanı Günay, yılbaşından önce Türkiye'ye birkaç güzel eserin daha geldiği müjdesini vereceklerini söyledi.
 Van'da gezi ve incelemelerini sürdüren Kültür ve Turizm Bakanı Ertuğrul Günay, AA muhabirine gündeme ilişkin açıklamalarda bulundu.
 Günay, Anadolu'dan yurt dışına kaçırılan tarihi eserlerle ilgili, ''Yılbaşından önce Türkiye'ye inşallah birkaç güzel eserin geldiği müjdesini vereceğiz'' dedi.
 Çevresindeki olumsuzluklara rağmen Türkiye'nin turist sayısında kayba uğramaması ve artışına devam etmesinin, turizmde sürdürülebilir bir artışın yakalandığının kanıtı olacağını ifade eden Günay, ''Her zaman turizmin insanları tanıştıran ve barıştıran bir sektör olduğunu söylüyorum. O yüzden turizmin barışın oluşmasına katkısı vardır ve barış içerisinde gelişir'' diye konuştu.
 AA