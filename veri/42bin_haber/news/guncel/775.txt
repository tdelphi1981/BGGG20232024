Fedakar hastane
16 yaşındaki yaralı gence acil 0 Rh (-) kan gerekiyordu. Stoklarda kan yoktu. Ameliyattaki hemşire gence hiç tereddüt etmeden kanını verdi. Hastanede anons yapıldı, güvenlik görevlisi de kan bağışı yaparak elbirliğiyle genci hayata döndürdüler.
MANİSAnın Turgutlu ilçesinde bir kavgada bacağından bıçaklanarak ağır yaralanan 16 yaşındaki kimliği açıklanmayan genç, salı gecesi Turgutlu Devlet Hastanesine getirildi. Atardamar kanaması olduğu tespit edilen genç, kompresyona (özel bandajlarla yapılan müdahale) alındı. Kanama durduruldu. Ancak, önceki sabah bandajlar açıldığında yoğun kanamayla karşılaşılınca, kalp- damar cerrahı Opr. Dr. Cemal Kemaloğlu genci ameliyata aldı. Ameliyatta hastaya, 5 ünite, zor bulunan O Rh (-) kan verildi. Kan stoğunun tükenmesi üzerine ambulanslar İzmir ve Manisaya doğru yola çıktı. Ancak, kanların gecikecek olması nedeniyle doktorlar, hastanede anons yapılmasını istedi.  
AMELİYATI BIRAKTI   
Bu sırada, kan grubu uyan ameliyat ekibindeki sorumlu hemşire Ayşe Çallı, görevini bir arkadaşına devredip, hasta için gereken kanı verdi. Hastanenin laboratuvarında görevli güvenlik görevlisi Kerim Malkoç da anonsu duyup kan bağışında bulunarak gencin hayatının kurtulmasını sağladı.