Boşanmak isteyen eşini öldürdü
Pendik'te bir kadın, boşanmak istediği eşi tarafından bıçaklanarak öldürüldü.
Alınan bilgiye göre, ihbar üzerine Kavakpınar Mahallesi Namık Kemal Caddesi'ndeki bir eve giden polis ekipleri, Betül K'yı (28), bıçaklanarak öldürülmüş halde buldu.

Evde yapılan aramada, olayda kullanıldığı tespit edilen sustalı bıçak bulundu.

Olaydan yaklaşık iki saat sonra Pendik Adliyesi'ne giderek teslim olan İshak K, polis ekiplerince Asayiş Şube Müdürlüğü Cinayet Büro Amirliği'ne götürüldü.

'Hırsızlık' ve 'yankesicilik' suçlarından kaydı bulunan İshak K'nın ifadesinde, 3 çocuğunun annesi olan 10 yıllık eşinin kendisinden boşanmak istediğini, bu nedenle sürekli kavga ettiklerini söylediği öğrenildi.

Olay günü de sabaha karşı eve geldiğinde eşiyle aynı sebeple kavga ettiklerini anlatan İshak K'nın, kavga sırasında uyanan bir çocuğunu dışarı çıkardıktan sonra mutfaktan aldığı sustalı bıçakla eşini öldürdüğünü ifade ettiği belirtildi.

İshak K'nın, dışarı çıkardığı çocuğuyla birlikte evine gittiği ağabeyine durumu anlattığı, diğer çocuklarına da sahip çıkılmasını istediği kaydedildi.

Emniyetteki işlemlerinin ardından Pendik Adliyesi'ne sevk edilen İshak K, çıkarıldığı mahkemece tutuklandı.