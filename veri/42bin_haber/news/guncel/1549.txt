Bahçeli'nin ziyaretinde gazetecilere çirkin saldırı
MHP Genel Başkanı Devlet Bahçeli, partisinin Silivri ilçe başkanlığını ziyaret etti. Ziyaretten görüntü alındıktan sonra dışarı çıkartılan basın mensupları arasında yer alan Samanyolu Haber ekibi, bir grubun saldırısına uğradı.
MHP Silivri İlçe Başkanlığı'nın önünde bekleyen Samanyolu Haber ekibinden muhabir Mustafa Kurtaran ve kameraman Ali İhsan Yıldırım, bir grubun saldırısına uğradı. Saldırganlar, kameraman Ali İhsan Yıldırım'ı darp etti. Saldırı sonrası olay yerinde arbede yaşandı. Gazetecilerle parti mensupları arasında uzun süreli tartışma yaşandı. 
 
Polis ekipleri, saldırıyı gerçekleştirenlerle ilgili araştırma başlattı. 



Saldırıya uğrayan haberciler: Yeterli tedbir alınmadı 

Milliyetçi Hareket Partisi (MHP) lideri Devlet Bahçeli'nin Silivri Parti Teşkilatı'nı ziyareti sırasında Samanyolu Haber ekibi saldırıya uğradı. Saldırıya maruz kalan muhabir Mustafa Kurtaran ve kameraman Ali İhsan Yıldırım olayı anlattı. 

Kameraman Ali İhsan Yıldırım, olayın yayın için hazırlık yaptığı sırada meydana geldiğini ve arkasından yaklaşan bir kişiyle konuştuktan sonra bu kişinin saldırısına uğradığını söyledi. Yıldırım, "Canlı yayın yapmak için hazırlanıyordum. Bu arada bir kişi yanıma geldi ve 'Bir dakika gelebilir misiniz?' dedi. Ben kendisine, 'Sizin aradığınız ben değilim.' dedim. Asıl olayı bildiğim için bunu söyledim. O sırada o kişi bana vurmaya başladı. Aramızda arbede yaşandı. Bunu, buradaki insanların tamamına mal etmek istemiyorum. Bu olay densiz birinin yaptığı iştir. Yeterli tedbir alınsaydı belki bu olay yaşanmazdı." dedi.

Muhabir Mustafa Kurtaran ise kameramanını korumak için devreye girdiğini belirterek, "Ben de o kişinin saldırısına maruz kaldım ama asıl darbeyi kameraman arkadaşım yedi. Burada konu şu; görevlilerin gerekli müdahaleyi yapmamış olması, gerekli tedbirleri almamış olmaları. O şahsı gözaltına almamaları. Umarım o kişi hakkında gereken işlemi yaparlar."