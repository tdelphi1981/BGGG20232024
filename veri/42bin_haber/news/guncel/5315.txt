Sivas'ta yangın: 1 ölü
Sivas'ın Şarkışla ilçesine bağlı Cemal beldesinde tek katlı ahşap evde çıkan yangında, 81 yaşındaki kişi dumandan zehirlenerek öldü.
Cemel beldesi Bahçelievler Mahallesi Mevlana Caddesi'nde Mehmet Kalaycı'ya (81) ait tek katlı ahşap evde henüz belirlenemeyen nedenle yangın çıktı. Evin içerisindeki yangın, dışarıdan fark edilmedi.

Yalnız yaşayan babasının evini temizlemek için ilçeye bağlı Döllük köyünden sabah saatlerinde beldeye gelen Vahide Kaya, evin kapısını açtığında içeriden dumanlar çıktığını gördü. Yaşlılık nedeniyle yürüyemeyen ve akülü tekerlekli sandalye kullanan babasını yerde hareketsiz halde bulan Kaya, durumu yan taraftaki evde oturan kuzeni Ramazan Kalaycı'ya bildirdi.

Kalaycı'nın bilgi vermesi üzerine olay yerine gelen sağlık ekipleri, Mehmet Kalaycı'nın yaşamını yitirdiğini belirledi. Kalaycı'nın cesedi, yapılan incelemenin ardından Şarkışla Devlet Hastanesi'ne morguna kaldırıldı.

Kalaycı'nın yakınlarının gözyaşlarını tutamadığı görüldü. Ramazan Kalaycı, AA muhabirine yaptığı açıklamada, 'Amcamın kızı evin kapısını açınca duman çıktığını görmüş ve durumu bana bildirdi. İçeriye girdiğimizde amcam yerde yatıyordu. Onu alarak dışarı çıkarttık, itfaiye ile ambulansa haber verdik. Evin dışından duman gözükmüyordu' dedi.

Kalaycı, amcasının akrabaları, komşuları ve mahalle muhtarının yardımıyla hayatını sürdürdüğünü belirtti.