Galata Köprüsü'nde nükleere hayır eylemi
İSTANBUL Nükleer Karşıtı Platform üyeleri, Japonya'daki Fukuşima Nükleer Santralinde yaşanan nükleer felaketin 2. yıl dönümünde hayatını kaybedenleri anmak ve Mersin'de yapılması düşünülen nükleer santrali protesto etmek için Galata Köprüsü'nde eylem yaptı.
Ellerindeki "Yaşasın Hayat " yazılı dövizlerle köprüye gelen "Nükleere Hayır, Yaşasın Hayat " sloganları atan, "Nükleere Hayır" yazılı uzun bir bez afişi taşıyan platform üyeleri, Karaköy'den Eminönü'ne yürüdü. Yürüyüşün ardından platform üyeleri elele tutuşarak köprü üzerinde insan zinciri oluşturdular.


" MARMARA DENİZİNDE BALIK TUTULMAYACAK, DENİZE GİRİLMEYECEK 

Nükleer Karşıtı Platform adına basın açıklamasını yapan Özgür Gürbüz, şunları söyledi:
" Japonya'nın Fukuşima Nükleer santralinde dünyanın en büyük ikinci büyük nükleer santral kazası yaşandı. 160 binden fazla insan evlerini terk etmek zorunda kaldı. Üzerinden 2 yıl geçmesine rağmen, bugün bile toprakta, havada, suda radyasyona rastlanıyor. Santralde çalışan 300'ten fazla kişi yüksek seviyede radyasyona maruz kaldı. Bunların 6'sının durumu kritik. Bölgedeki kelebeklerde görülen mutasyon ileriki yıllarda taşanacak sağlık sorunlarına örnek teşkil ediyor. Fukuşima eyaletinde açıklanan sağlık taramasının sonuçlarına göre 95 bin çocuğun yüzde 44'ünde tiroid anormallikleri görüldü. Radyasyonun etkisinin 4 ya da 5 yıl sonra daha fazla görüleceği söyleniyor. İleride Fukuşima'nın sağlığa olan etkilerini hepimiz göreceğiz.

Mersin'de yapılacak nükleer santralden çıkacak nükleer atıkların Rusya'ya gönderileceği söyleniyor. Eğer bu gerçekleşirse İstanbul Boğazından geçecek gemilerde nükleer atıklar taşınmaya başlanacak. Petrol ve doğalgazla yeterinde tehlike altında olan boğazlar bir de nükleer atık riskilyle karşı karşıya kalacak. Bu köprüde balık avlayan balıkçılar radyasyonlu balık avlayacaklar. Marmara denizinde balık tutulmayacak ve denize girilmeyecek."


" NÜKLEER ENERJİ MACERASINDAN VAZGEÇİLSİN "


Platform üyesi Fidan Üredi ise, " Fukuşima'dan sonra Almanya İsviçre İtalya gibi birçok ülke nükleer enerjiden vazgeçti. Türkiye'de ise, ' Davulun sesi uzaktan hoş gelir ' misali Adalet ve Kalkınma Partisi bu ölümcül elektrik üretim biçiminde ısrar ediyor. Hükümetin nükleer tehlikeyi hiç ciddiye almadığı ortada. Nükleer karşıtı platform olarak kendilerini bir kez daha uyarıyoruz. Elektrik üretiminde doğaya zarar vermeyen enerji kaynaklarına öncelik verilmesini ve enerjinin verimli kullanılmasını istiyoruz. Türkiye'de binlerce insanın ölümüne yol açacak ekosistemde onarılmaz hasarlara neden olacak, başta turizm olmak üzere Türkiye ekonomisine darbe vuracak nükler enerji macerasından bir an önce vazgeçilsin diyoruz" şeklinde konuştu.