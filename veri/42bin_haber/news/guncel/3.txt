Emekli savcıyı sahte başkomiser dolandırdı
Antalya'da kendisini başkomiser olarak tanıtıp 'Bilgileriniz PKK'nın elinde' diyerek emekli Cumhuriyet savcısını 60 bin lira dolandırdığı öne sürülen 5 kişi gözaltına alındı.
 AA muhabirinin edindiği bilgiye göre, Mersin'de yaşayan emekli Cumhuriyet savcısı İ.E, polise başvurarak kendisini Terörle Mücadele Şube Müdürlüğü'nde görevli başkomiser diye tanıtan bir kişi tarafından 60 bin lira dolandırıldığını bildirdi.
 İ.E, polise verdiği ifadede, ''Kendini başkomiser olarak tanıtan bir kişi beni arayıp, 'Bilgileriniz terör örgütü PKK'nın elinde. Bize istediğimiz parayı verirseniz bilgilerinizi alabiliriz' dedi. Ben de çeşitli tarihlerde toplam 60 bin lira gönderdim'' dedi.
 Olayla ilgili soruşturma başlatan Mersin Cumhuriyet Savcılığı, yatırılan paranın Antalya'dan çekildiğini belirledi. Bunun üzerine Antalya Emniyet Müdürlüğü Asayiş Şube Müdürlüğü Yankesicilik ve Dolandırıcılık Büro Amirliği'ne bilgi verildi.
 Soruşturma başlatan polis ekipleri, kendisini Terörle Mücadele Şube Müdürlüğü'ne görevli başkomiser olarak tanıtan A.O, para yatırılan hesapların sahibi T.T. ve M.K. isimli kadın zanlılar ile bu kişilere yardım eden K.T, C.T. ve M.A'yı gözaltına aldı.
 Zanlılar, sorgularının ardından ''Bilişim yoluyla dolandırıcılık'' suçlamasıyla adliyeye sevk edildi.
 AA