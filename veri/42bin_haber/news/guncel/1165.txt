Afyonkarahisar'da kavga: 1 ölü
Afyonkarahisar'ın Sultandağı ilçesinde iki grup arasında çıkan kavgada 18 yaşındaki genç öldü, 3 kişi yaralandı.
Alınan bilgiye göre, ilçe merkezinde otomobille gezen gençlere marketten çıkan kişilerin 'yavaş gitmeleri' yönünde uyarıda bulunması üzerine taraflar arasında tartışma çıktı.

Marketten çıkan kişilerin yakınlarının da olaya karışması üzerine çıkan kavgada, 4 kişi yaralandı. Başına darbe aldığı öğrenilen ve Sultandağ Devlet Hastanesi'ne kaldırılan 18 yaşındaki Orhan Şahin, yapılan müdahaleye rağmen kurtarılamadı.

Kavgaya karıştıkları belirlenen S.K, S.K, E.K, A.K. ile karşı gruptan Ö.Ş, H.G ve D.G. gözaltına alındı.

Sultandağ Devlet Hastanesi'ndeki F.Ş. (18) ile Afyonkarahisar Devlet Hastanesi'nde bulunan M.K. (24) ve İ.K'nin (25) sağlık durumlarının iyi olduğu bildirildi.

-Acı haberle olaylar büyüdü-

Acı haberi alarak bir araya gelen ölen gencin yakınları, hastane önünde karşı gruptakilerin otomobillerine zarar verdi, daha sonra evlerinin bulunduğu bölgeye yürümek istedi.

Polis tarafından durdurulan grup daha sonra ilçe merkezinde tekrar toplandı. Olaylar nedeniyle Afyonkarahisar ve çevre ilçelerden bölgeye takviye çevik kuvvet ile jandarma ekipleri sevk edildi.

İlçe merkezinde toplu halde duran ve zaman zaman slogan atan grup, gecenin ilerleyen saatlerinde dağıldı.

-Vali Balkanlıoğlu, ilçeye geldi-

Olaylar nedeniyle Afyonkarahisar Valisi İrfan Balkanlıoğlu da ilçeye giderek, yetkililerden durum hakkında bilgi aldı.

Balkanlıoğlu, AA muhabirine, bir cinayet olayının farklı boyutlara çekilmemesi ve provokasyonlara yol açmaması konusunda vatandaşları uyardıklarını, olaya güvenlik güçlerinin hakim olduğunu ve suçu bulunanların savcılığa teslim edileceği söylediklerini, vatandaşı sağduyulu davranmaya çağırdıklarını belirtti.

Vali Balkanlıoğlu, daha sonra ilçeden ayrıldı.