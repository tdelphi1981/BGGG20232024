THY, Kırım seferleri için 'Seferber' oldu
Türk Hava Yolları (THY), Kırım Özerk Cumhuriyeti'ne günlük bir olan sefer sayısını ikiye çıkarmak için Ukrayna Sivil Havacılık Kurumu'na başvuru yaptı.
THY Simferol Müdürü Serhat Fil, kurum olarak Kırım Özerk Cumhuriyeti'ne olan sefer sayılarını yüzde yüz artırmak için çalışma başlattıklarını söyledi. 2012 yılında THY olarak Kırım Türkiye arasında 70 bin yolcu taşıdıklarını, 2013'te bu rakamın 130 bin olarak gerçekleşeceğini tahmin ettiklerini kaydeden Fil, sefer sayılarını artırmak için Ukrayna Sivil Havacılık Kurumu'na izin için başvurduklarını belirtti. Başvurunun önümüzdeki günlerde olumlu olarak sonuçlanmasını beklediklerini belirten Fil, Mayıs ayı sonu itibariyle Kırım'a olan sefer sayısını günlük ikiye çıkaracaklarını ifade etti.Kırım Türkiye arasında taşıdıkları 70 bin yolcunun yüzde 70'ini Ukrayna, yüzde 25'ini transit yolcu, yüzde 5'ini ise Kırım Türklerinin oluşturduğunun altını çizen Fil, özellikle Türk vatandaşlarının Kırım'a daha fazla ziyaret etmelerini beklediklerini vurguladı.THY Simferol Müdürü Fil, Türkiye'den Kırım'a daha fazla turist çekebilmek içinde sefer sayılarını artırmanın yanında 'Kırım'a gidin' projesi başlatıldığını anlattı. THY, Kırım Turizm Bakanlığı ve bir özel şirket ile 'Kırım'a gidin' projesini hayata geçirdiklerini ve şu ana kadar olumlu sonuç aldıklarını dile getiren Fil, "Hedefimiz Türkiye'den Kırım'a daha fazla turistin gitmesini sağlamak. Bunun çalışmalarını şu ana kadar Türkiye'de İstanbul ve Ankara'nın da yer aldığı 4 ilde tanıtımını yaptık. Önümüzdeki günlerde 4 ilde daha tanıtımını yapacağız. Bunun başarılı olacağına inanıyoruz." diye konuştu.