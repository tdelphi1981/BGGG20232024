Prezervatif parasını bile faturaya yansıttılar
BU yıl 50'nci yılını kutlayacak Uluslararası Antalya Altın Portakal Film Festivali'nin Büyükşehir Belediyesi'yle birlikte düzenleyici kuruluşu Antalya Kültür Sanat Vakfı'nın (AKSAV) yöneticileri Göksel Kumsal ile Birol Kaya, 'Prezervatif parasını bile vakfa fatura ettikleri' iddiasıyla haklarında düzenlenen iddianame nedeniyle görevden alındı.
Festival organizasyonu için gittikleri İstanbul'da konakladıkları otelde, birlikte oldukları Türk ve Ukraynalı kadınların otel, içki ve yemek masrafları ile kullandıkları prezervatif paralarını AKSAV'a fatura ettikleri iddiasıyla Antalya Cumhuriyet Savcısı Osman Şanal tarafından hazırlanan iddianame nedeniyle iki yönetici görevden alındı. AKSAV Genel Müdürü Göksel Kumsal ve Genel Müdür Yardımcısı Birol Kaya, vakıf yönetim kurulu kararıyla görevden el çektirildi. Haklarında 5 yıldan 12 yıla kadar hapis cezası istenen iki yöneticinin daha önce istifa edebileceklerini vakıf yönetimine ilettiğini kaydeden AKSAV Yönetim Kurulu Başkan Vekili Arif Bulut, "Bu çerçevede yaptığımız değerlendirme sonucunda istifalarını uygun gördük" dedi.

Kumsal ve Kaya haricinde iddianamede adı geçen AKSAV Yönetim Kurulu Üyesi Hüseyin Şanlı'nın seçimle göreve geldiği için yönetim kurulu olarak bir tasarrufta bulunmalarının söz konusu olamayacağını kaydeden Başkan Vekili Bulut, "Şu an için kendisine Antalya Altın Portakal Film Festivali'nin icra komitesinde görev vermeme gibi bir durum söz konusu olabilir. Yalnız konuyu henüz görüşmedik" diye konuştu.

Başkan Vekili Bulut, Kumsal'dan boşalan yere kimin getirileceği konusunda değerlendirmelerin sürdüğünü kaydetti. Görevden alınan Göksel Kumsal, Antalya Büyükşehir Belediyesi'nde Başkan Mustafa Akaydın'ın danışmanlığı görevine geri döndü.