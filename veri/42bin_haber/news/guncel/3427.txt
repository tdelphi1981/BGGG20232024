"Dikkatler Ankara’ya odaklandı"
Hatay'ın Reyhanlı İlçesi Cilvegözü Gümrük Kapısı'nda, Suriye’den giriş yapan bomba yüklü bir aracın patlaması haberini yorumlayan Wall Street Journal gazetesi, Suriye’deki iç atışmaların komşularının istikrarını da olumsuz yönde etkilediğini ve dikkatlerin Ankara’ya odaklandığını yazdı. 
Haberi, ‘Türkiye-Suriye sınırında ölümcül patlama’ başlığı ile duyuran Amerika'da yayın yapan Wall Street Journal gazetesi,13 kişinin ölümüyle sonuçlanan patlamayla Suriye’deki çatışmanın Türkiye’ye taşınması gibi yeni bir taktik korkusunun Ankara’yı sardığı yorumunu yaptı. 
Gazete, patlamaya Esad yanlılarının neden olduğu sonucuna varılırsa olayı nasıl yorumlayacağı ve ne yanıt vereceği konusunda bütün dikkatin Ankara’ya odaklanacağını da belirtti. 
Fınancıal Times: Komşunun istikrarını etkileyen son işaret 
İngiltere’nin saygın gazetelerinden Financial Times iseTürkiye-Suriye sınırında 13 kişinin ölümü 30’a yakın kişinin yaralanması ile sonuçlanan patlamanın Suriye’deki iç savaşın komşularının dengelerini etkileyen son işaret olduğunu yazdı. Gazete, patlamanın Suriye ile sınırını paylaştığı Türkiye’nin bazı bölümlerinde de giderek büyüyen bir istikrarsızlığı doğurduğuna dikkat çekti. 
Amerika ve diğer batılı güçlerin Suriye’ye doğrudan müdahale etmeyi ağırdan aldıklarını belirten gazete,Türkiye’nin kendisinin bütün gücüyle Şam’dan kaçış yolu aradığının altını çizerek birçok uzmanın da Suriye’deki iç savaşın ülkenin sınırlarının dışına çıkma tehlikesi uyarısı yaptığını yazdı. 
Financial Times, ayrıca eğer Ankara’nın patlamanın Esad’a bağlı güçler tarafından yapıldığı sonucuna varırsa zaten yüksek olan sınır ötesi tansiyonun Türkiye’deki can kayıplarından dolayı daha da yükseleceği yorumunu yaptı. 
Washington Post: Türkiye’nin endişesi artıyor 
Amerika’da yayınlanan Washington Post gazetesi de Suriye plakalı bomba yüklü aracın patladığı bölgenin Suriye’nin kuzeyini ele geçiren isyancıların ikmal yaptıkları bir hat olmaya başladığına dikkat çekti. 
Patlamanın Suriye’nin bazı bölgelerindeki isyancıların kazanımlarına ilişkin gelen haberlerin ardından geldiğini belirten gazete, buna karşın patlamanın planlanmış olup olmadığının henüz bilinmediğini yazdı. 
Washington Post gazetesi  ayrıca, olayın Türkiye’nin Suriye’deki şiddetin Türkiye’ye sıçraması endişelerinin artırdığı dönemde meydana gelmiş olduğuna vurgu yaptı.