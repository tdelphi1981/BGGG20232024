YGS adaylarına çok önemli uyarı
2013 Yükseköğretime Geçiş Sınavı'na (YGS) başvuran adayların sınava giriş belgesini, TC kimlik numaraları ve aday şifreleriyle yarın saat 16.00'dan itibaren ÖSYM'nin internet sitesinden alabilecekleri bildirildi.
ÖSYM Başkanlığından yapılan açıklamaya göre, adayların sınavlara girecekleri bina ve salonlara atanma işlemleri tamamlandı. ÖSYM'nin 'https://ais.osym.gov.tr' adresiyle ulaşılan sitesinden alınabilecek giriş belgesinin üzerinde adayın, sınava gireceği merkez, bina, salon bilgileri ile fotoğrafı bulunuyor. Adaylara ayrıca sınava giriş belgesi gönderilmeyecek. Adaylar internetten edinecekleri bu belgelerinin renkli veya siyah-beyaz çıktılarını sınav günü yanlarında bulundurmaları gerekiyor.

Belgenin ön ve arka yüzünde ÖSYM'nin belirlediği bilgiler dışında herhangi bir yazı, resim veya işaretin bulunmaması uyarısında bulunuldu. Sınava giriş belgesini yanında bulundurmayan adaylar sınava alınmayacak.

Adayların sınava girebilmeleri için 2013-YGS Sınava Giriş Belgesi'nden başka fotoğraflı ve onaylı özel kimlik belgelerini de yanlarında bulundurmaları gerekiyor. Nüfus cüzdanı, pasaport, zorunlu askerlik görevini ifa eden er/erbaşlar ile askeri öğrenciler için askeri kimlik belgesi, Türk vatandaşlığından izinle ayrılanlar ve bunların kanuni mirasçılarına ait pembe/mavi kartlar özel kimlik belgesi olarak kabul edilecek.

Bunların dışındaki sürücü belgesi, meslek kimlik kartları gibi belgeler sınava giriş için geçerli sayılmayacak. Adayların nüfus cüzdanında soğuk damga olması, güncel bir fotoğrafının ve TC kimlik numarasının bulunması, pasaportun süresinin de geçerli olması gerekiyor.

Bu belgeleri eksiksiz yanında bulundurmayan aday, mazereti ne olursa olsun sınava alınmayacak, alınsa bile sınavı geçersiz sayılacak. Nüfus cüzdanı olmayan veya nüfus cüzdanında TC kimlik numarası, soğuk damga, fotoğrafı bulunmayan adayların, kimlik belgesi nedeniyle sınavda hak kaybına uğramamaları, mağduriyet yaşamamaları için sınav kurallarına uygun kimlik belgelerini edinerek sınava girmeleri gerekiyor.

2013-YGS, 24 Mart Pazar günü yapılacak.