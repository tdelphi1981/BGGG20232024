Kadınlar eğitimli olsun, çocukların karnı doysun !
Kadınların eğitim düzeyinin yükselmesiyle,karnı doyan çocukların sayısının arttığı bildirildi.
8 Mart Dünya Kadınlar Günü yaklaşırken BM gıda hakkı özel raportörü Olivier De Schutter, yayımladığı raporda, iktidar paylaşımının açlık ve yetersiz beslenmeyle mücadele konusunda kaçınılmaz olduğunu belirtti. Raporu, Cenevre'deki BM İnsan Hakları Komisyonu'na sunması beklenen Schutter, çocuğun hayatta kalma şansının, annenin aile bütçesini kontrol ettiğinde yüzde 20 arttığını vurgulayarak, yetersiz beslenmeyle mücadeleye ilişkin kaydedilen ilerlemelerin yarısının kadınların statüsünün iyileşmesine bağlı olabileceğini kaydetti. Schutter, kadınların eğitim düzeyinin iyileştirilmesinin gıda güvenliğinin belirleyici etkenlerinden biri olduğuna dikkati çekti. Gelişmekte olan ülkelerde 1970-1995'te yapılan bir araştırmanın, açlığın 
yüzde 43 azalmasının kadınların eğitim düzeyinin iyileşmesine bağlı olduğunu gösterdiğini belirten Schutter, ayrımcılıkla mücadele edilmesi çağrısında da bulundu.
BM Tarım ve Gıda Örgütü'ne göre dünyada yaklaşık 870 milyon kişi açlıkla mücadele ediyor.