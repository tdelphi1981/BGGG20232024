"Alevi olduğum için horlandım"
Tunceli Üniversitesi Rektörü Prof. Dr. Durmuş Boztuğ, bir dönem Alevi olduğu için horlanma ve ötekileştirmeye maruz kaldığını, ancak bunların geride kaldığını ve yeni bir dönem başladığını söyledi. Rektör Boztuğ, hükümetin başlatmış olduğu İmralı sürecini de kalpten ve yürekten desteklediğini ifade etti.
Türk Mühendis ve Mimar Odaları Birliği (TMMOB) Tunceli Temsilciliği üyeleri, Rektör Pof. Dr. Durmuş Boztuğ'a, ilde konuşulan Zazaca diline yaptığı katkılarından ötürü bir ziyaret gerçekleştirdi. Ziyaret sırasında gazetecilerin son süreç ve anayasaya ilişkin sorularını da cevaplayan Rektör Boztuğ, Alevi kimliğinden ötürü horlandığı dönemler yaşadığını ancak bu dönemlerin geride kaldığını ifade etti.

Türkiye'de yapılacak sivil bir anayasa ile herkesin kucaklaşacağını ifade eden Rektör Boztuğ, "Sivil bir anayasayla 75 milyonun mutabakat metni olan, herkesin benim anayasam dediği bir anayasa ile 2023'e kadar onuncu büyük ekonomiye gider. Doğu ve Güneydoğu'da de en büyük yatırımı Tunceli kazanır." dedi.

Türkiye'de bütün farklılıkların kendi özelliklerini koruyarak yaşama kültürünü gerçekleştirmeleri gerektiğini hatırlatan Boztuğ, Alevi olduğu için horlanma ve ötekileştirmeye maruz kaldığını ancak bunların geride kaldığını ve yeni bir dönem başladığını söyledi. Rektör Boztuğ sözlerine şöyle devam etti: "Alevilik konusunda bana da;elinden kesildiği yenilmez, pişirildiği yenmez, mum söndü,ana bacı bilmez denildi.O horlamalar ve ötekileştirmelere bende maruz kaldım.Bunlar artık geçti gitti yeni dönem başladı. Ortak yaşama kültürümü geliştirerek; ama bir Dersimli Alevi olarak Dersimli Zaza olarak, Dersimli Alevi, Zaza,Kurmanç ve sol görüşlü olarak, her türlü özelliğini koruyarak ülkemizin ana ekseninde uyum içinde yaşama gayreti gösterirsek, sanıyorum yaşam refahımız şuan kinden daha iyi olacağını düşünüyorum." diye konuştu.

"İMRALI SÜRECİNİ KALPTEN VE YÜREKTEN DESTEKLİYORUM"

Tunceli Üniversitesi Rektörlüğü olarak, üniversite olarak Doğu ve Güneydoğu Anadolu Bölgesi'nde, sosyal sorunların çözümüne yönelik proje geliştirmek olduğunu ifade eden Rektör Boztuğ, son dönemde yaşanan İmralı sürecini olumlu bulduklarını ve bu süreci kalpten ve yürekten desteklediklerini belirtti.

Tunceli Üniversitesi olarak ,insanı ve sosyal sorunlara eğildikleri bu yönde de önemli adımlar attıklarını söyleyen Rektör Boztuğ, "Son günlerde ülkemizde İmralı süreci olarak başlayan süreci kalpten ve yürekten destekliyoruz. Şunun bilincindeyiz; 21'inci yüzyılda hukukun, demokrasinin, insan haklarının ve ekonominin evrenselleşme sürecine girdiği bir ülkede sorunlar konuşularak, görüşülerek, diyalog yoluyla ama karşılıklı samimiyet ve karşılıklı iyi niyet ve anlayışla götürülürse hiçbir sorunumuzun kalmayacağına inanıyorum ve bu süreci candan destekliyoruz. Samimi bir şekilde sonuçlanıp, insanlarımızın ve milletimizin daha rahat mutlu bir ortama ulaşmasını canı gönülde istiyoruz." şeklinde konuştu.