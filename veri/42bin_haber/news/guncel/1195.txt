AB Bakanlığı'ndan yerli ilerleme raporu
Avrupa Birliği 15 yıldır düzenli olarak Türkiye İlerleme Raporu hazırlarken, bir ilke imza atan AB Bakanlığı Türkiye'nin 2012'de hayata geçirdiği reformları içeren kendi ilerleme raporumuzu hazırladı
 Avrupa Birliği Bakanı ve Başmüzakereci Egemen Bağış, 'Kendi İlerleme Raporumuzu kendimiz yazacağız' sözünü yerine getirdiklerini ve Türkiye'nin 2012 İlerleme Raporu'nu hazırladıklarını açıkladı.
 BAĞIŞ 'Bilindiği gibi Avrupa Birliği Komisyonu 1998'den bu yana her yıl Türkiye'ye ilişkin ilerleme raporu yayınlamaktadır. Bu yıl da 10 Ekim'de 15'inci İlerleme Raporu'nu hazırlamıştır. İlerleme Raporu'nun AB mekanizması içindeki rolü, aday ve potansiyel aday ülkelerin objektif bir fotoğrafını çekmektir. Oysa bu yılki Türkiye İlerleme Raporu'nun daha sübjektif, taraflı, mesnetsiz ve bağnazca tutumların gölgesinde kaldığını müşahade ettik. Türkiye son bir yılda birçok reform adımını cesaretle atmasına rağmen AB Komisyonu'nun bunları görmezden gelircesine farklı birtakım çıkarımlarda ve sübjektif yorumlarda bulunması elbette kabul edebileceğimiz bir yaklaşım tarzı olamaz' dedi.
 SADECE TEPKİ DEĞİL
 RAPORUN yayınlandığı gün 'Hükümetimize karne verme yetkisi sadece milletimizde. Kendi İlerleme Raporumuzu kendimiz yazacağız' şeklinde söz verdiklerini hatırlatan Bağış, 10 Ekim'de verdikleri bu sözü, yeni yılın hemen arifesinde yerine getirdiklerini belirtti. Bağış şunları söyledi:
  'TÜRKİYE'nin 2012 İlerleme Raporu, sadece Avrupa Birliği'nin İlerleme Raporu'na bir tepki olarak değil, aynı zamanda ülkemizin reform kararlılığının da paylaşılması düşüncesiyle hazırlanmıştır. Sayın Başbakanımızın talimatı, AB Bakanlığı'nın koordinasyonu, bütün ilgili bakanlıklarımızın katkı ve değerlendirmeleriyle kaleme alınmıştır, ülkemizin son bir yılda AB müktesebatına uyum kapsamındaki somut adımlarını içermektedir. Bu bir ilktir. Türkiye ilk kez kendi İlerleme Raporu'nu kendisi yazmıştır. Bundan sonraki yıllarda da bu uygulamayı düzenli olarak gerçekleştirmeyi planladığımızı da kamuoyumuzla paylaşmakta fayda görüyoruz. Yaklaşık 270 sayfayı bulan son 1 bir yılda gerçekleştirdiğimiz reformlar, Türkiye'yi AB standartlarına her geçen gün daha da yaklaştırmıştır.'
 EN REFORMİST BİZİZ
 30 Aralık 2012 tarihi itibarıyla Türkiye'nin AB standartlarına tarihinde en yakın olduğu dönemde olduğunu belirten Bağış, 'Bugün Avrupa'da hükümetimizden daha reformist bir hükümet, reform hızı daha yüksek olan bir başka yönetim yoktur. Türkiye bugün AB ülkelerini de geride bırakan bir reform hızını hükümetimiz döneminde yakalamıştır. AB ülkeleri krizle boğuşurken, ülkemiz tarihinin en demokratik, en müreffeh, en çağdaş ve en şeffaf dönemini yaşamaktadır' dedi.
 MEYDAN OKUMADIR
 TÜRKİYE'nin kendi İlerleme Raporu'nu hazırlamasının özgüveninden kaynaklandığını vurgulayan Bağış şöyle devam etti: Metin, Türkiye'nin özgüven belgesidir. Ülkemizin reform kararlılığını sorgulayanlara bu rapor her cümlesiyle, her sayfasıyla anlamlı bir cevaptır. Bu rapor Türkiye'nin Avrupa perspektifinin de AB reform sürecindeki kararlılığının da mührüdür. Rapor, hem AB değerlerini, hem de üyelik sürecimizi istismar eden çarpık zihniyetlere de Türkiye'nin meydan okumasıdır... Dünün 'hasta adamı' artık ayağa kalkmış, bugünün Avrupa'sına reçete yazacak, Avrupa'daki hastalıklara çözüm üretecek, AB'ye yük olacak değil, AB'den yük alacak bir güce, imkana ve kudrete erişmiştir. Hedefimiz, AB sürecinin yarattığı ivme sayesinde her alanda çağdaş standartlara ulaşmak ve vatandaşlarımızın temel hak ve özgürlüklerini daha da geliştirmektir. Bu anlayışla, bir yandan müzakere sürecindeki siyasi engellerin aşılmasına çalışıyor, diğer yandan da reform sürecini kararlılıkla devam ettiriyoruz.'
 BAĞIŞ bu kapsamda yapılanları da ana başlıklarıyla sıraladı. 
 BAĞIŞ raporun sunuş bölümüne de, 'Türkiye tarafından Hazırlanan 2012 Yılı İlerleme Raporu', son bir yılda ülkemizde gerçekleştirilen reformları geniş bir perspektiften, en doğru ve objektif şekilde sunan bir kaynaktır. Hiç kuşkusuz ki bu Rapor Türkiye'nin AB yolunda durakladığını iddia edenlere verilebilecek en güzel yanıttır” diye yazdı.
 EKİM 2011- Aralık 2012 tarihleri arasını kapsayan rapor Türkiye'nin AB'ye katılım sürecinde “Siyasi Kriterler”, 'Ekonomik Kriterler' ve 'Üyelik Yükümlülüklerini Üstlenebilme Yeteneği' başlıklarına ilişkin çalışmaları ve kaydedilen gelişmeleri özetliyor. AB Bakanlığı'nın internet sitesi http://www.abgs.gov.tr den raporun tamamına ulaşılabilir.
  