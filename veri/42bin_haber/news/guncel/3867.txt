Çalınan telefonu erişime engellemek için bunu yapın!
Bilgi Teknolojileri ve İletişim Kurumu (BTK), cep telefonu çalınan vatandaşların, telefonu erişime engellemek amacıyla 24 saat boyunca kurum bünyesinde faaliyet gösteren Bilgi ve İhbar Merkezi'ni arayabileceklerini duyurdu. Sanal alemden vatandaşların şikayetlerini cevaplandıran BTK, "Kurumun çalınan, gasp edilen veya kaybedilen telefonları bulmak ve ilgili kişiye teslim etmek gibi görevleri bulunmamaktadır." açıklamasında bulundu.
Cihazını kaybeden veya çaldıran vatandaşların izleyecekleri yolla ilgili abonelerin sorularını cevaplandıran BTK, kurum sistemine kayıtlı olan elektronik kimlik bilgisini haiz cihazı çalınan, yağmalanan, kaybeden veya her ne suretle olursa olsun rızası dışında elinden çıkan vatandaşların cihazın, elektronik haberleşme bağlantısının kesilmesi için öncelikle bilgi ve ihbar merkezine başvurabileceğini duyurdu. Telefonu çalınan veya kaybolan abonelerin, günün 24 saati '444 9 777 - 0312 232 23 23' numaralı Bilgi ve İhbar Merkezi'ni arayarak, verilen bilgilerin doğrulanması halinde cihazın haberleşme şebekesinden hizmet almasının engellendiği belirtildi. 

Kayıp/çalıntı ihbarının gerçekleşmesi için hat sahibi olan kişinin telefon ile ihbarda bulunmasının gerektiğinin vurgulandığı açıklamada, "İhbar sırasında kişinin vermiş olduğu bilgiler doğrulanmak üzere ilgili GSM İşletmecisine iletilmekte ve kişinin verdiği bilgilerin doğrulanması halinde cihazın haberleşmeye kapatılması işlemi gerçekleşmektedir.

Savcılık ve mahkeme kararı ile kapatılan ya da Bilgi ve İhbar Merkezi'ne yapılan kayıp/çalıntı ihbarları doğrultusunda kapatılan cihazlara ilgili GSM işletmecisi tarafından 'yasal uyarı, IMEI numaralı cihaz çalıntıdır, en yakın kolluk kuvvetine teslim ediniz' içeriğinde mesaj gönderilmektedir. İhbarda bulunulduktan sonra cihaza ait IMEI numarası 'http://www.mckstk.gov.tr/node/56' adresinden sorgulandığında 'çalıntı ihbarı yapılmış cihaz' olarak görülmektedir. İhbar doğrulandıktan sonra yapılan sorgulamada söz konusu ifade 'çalıntı cihaz' ibaresine dönüşmektedir. İhbarı doğrulanmayan kişilere kısa mesaj (SMS) gönderilmesi sureti ile bilgi verilmektedir. Ayrıca, Bilgi Teknolojileri ve İletişim Kurumu'nun Bilgi ve İhbar Merkezi'nin aranması suretiyle de ihbar sonucu öğrenilebilmektedir." ifadeleri yer aldı. 

"ÇALINAN TELEFONU BTK BULAMAZ"

Açıklamada, BTK'nın cihazı çalınan, yağmalanan, her ne suretle olursa olsun rızası dışında elinden çıkan veya cihazını kaybeden kişilerin başvurusu üzerine cihazın elektronik haberleşme bağlantısının kesilmesine veya açılmasına yetkili kılındığı vurgulandı. Açıklamada, BTK'nın çalınan, gasp edilen veya kaybedilen telefonları bulmak ve ilgili kişiye teslim etmek gibi görevlerinin bulunmadığı dile getirildi. 

Bir vatandaşın 'Satış yaptığım dükkanımdan kullanılmamış cihazlarımı çaldılar. Çalan kişilerin satmasını ya da kullanmasını engellemek için ne yapmalıyım?' sorusunu da cevaplandıran BTK, kullanılmamış (sıfır) cihazların ihbarının evrak yolu ile kuruma yapıldığını duyurdu. İhbarda bulunabilmek için firma yetkilisinin kimlik bilgileri, firmanın vergi levhası fotokopisi, çalınan cihazlara ait fatura nüshaları, kolluk kuvveti tutanağı belgelerinin bir dilekçe ekinde sunulması gerektiği belirtildi. Sisteme girilen ihbar neticesinde cihazların bloke işleminin gerçekleştiğinin anlatıldığı açıklamada, IMEI numarası sorgulamalarında 'çalıntı cihaz' ibaresi yer aldığı için söz konusu cihazların satılması ve kullanılmasının da engellendiği kaydedildi. 

'Kayıp/çalıntı ihbarında bulunduğum cihazımı buldum. Tekrar haberleşmeye açılmasını nasıl sağlarım?' sorusunu da cevaplandıran BTK yaptığı açıklamada, "Yapılan kayıp ve çalıntı ihbarı ancak ihbarda bulunulan yöntem ile iptal edilebilmektedir. Savcılık talimatı ile haberleşmeye kapatılmış olan cihaz Savcılık talimatı olmaksızın açılmamaktadır. Telefon ile alınmış bir ihbar sonucu kapatılan cihaz; ihbarda bulunan kişinin araması ve kimlik bilgilerinin doğrulanması halinde haberleşmeye açılmaktadır." ifadelerine yer verdi.