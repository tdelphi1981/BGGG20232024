Kimliği kaybolunca hayatı alt üst oldu
Kimliğini kaybeden evli 5 çocuk babası vatandaşın hayatı karardı. Kaybolan kimliği bulan şahsın işlediği seri suçlardan dolayı icralık oldu, suçsuz olduğunu bildirmek için gittiği karakolda gözaltına alındı, çıkarıldığı mahkemece de tutuklanıp cezaevine konuldu.
İddiaya göre, Cuma Kanar(34) adlı vatandaş kimliğini 2006 yılında kaybetti. Kaybolan kimliği Mehmet Tetik adında başka bir vatandaş bularak kimliğe kendi fotoğrafını koydu. Kendi fotoğrafını koyan Tetik, kuru sıkı tabanca bulundurma, şantaj yapma, trafik kaza borcunu ödememek, telefon operatörlerin faturalarını ödememek, kiraladığı evin kirasını ödememek gibi seri suçlar işledi. Tetik işlediği bu seri suçlarla kimliği kaybolan, evli ve 5 çocuk babası Cuma Kanar'ın hayatını altüst etti. Mağdur Kanar'ın evine defalarca borç tebligatı geldi, icralık oldu.

KİMLİĞİ KULLANAN BELİRLENDİ 

Başkasının kendi kimliğiyle suç işlediğini bildiren Kanar'ın ifadesi üzerine yapılan araştırmada, genç adamın kimliğinin Mehmet Tetik adlı kişi tarafından kullanıldığı belirlendi. Mahkeme, Kanar'ın kimliği üzerinden idari para cezası verilerek serbest bırakıldığı ortaya çıkan Tetik hakkında yakalama kararı çıkarttı. Ancak buna rağmen Kanar, son olarak evine gönderilen borç tebligatına itiraz için gittiği savcılıkta, bir başka suçtan hakkında tutuklama kararı olduğu ortaya çıkınca tutuklanarak Silivri Cezaevi'ne gönderildi. Kimliği kullanan kişinin işlediği suçlar nedeniyle tutuklanan Kanar 5 gündür Silivri Ceza Evi'nde yatıyor.

"BAŞKASININ İŞLEDİĞİ SUÇUN CEZASINI BİZ ÇEKİYORUZ" 

Eşinin tutuklanmasının ardından 5 çocuğuyla zor günler geçirdikleri ifade eden Ayşe Kanar, "Eşim 2006 yılında kimliğini kaybetmişti. Eşimin kimliğini Mehmet Tekin diye biri bulmuş. Mehmet Tekin, kimlikteki eşimin fotoğrafını kaldırarak kendi fotoğrafını koymuş. Daha sonra bu kimlikle çeşitli suçlar işlemiş, O adamın işlediği tüm suçlar bizden soruluyor. Onun ev kirası, telefondan şantaj yapması bütün ne yaptıysa bizden soruluyor. Eşim bir dilekçeyle karakola giderek bu suçları işlemediğini başvuruda bulunmak için gitmişti. Karakolda tutuklayıp cezaevine attılar. Başkasının işlediği suçun cezasını biz çekiyoruz. Eşim o adamın işlediği şantaj suçundan 2 yıl 6 ay hapis cezası aldı. Suçu işleyen dışarıda başka suç işliyor, suçsuz ise içeride." dedi.

Çocuklarıyla tek gözlü bir odada yalnız başına kalan Kanar'ın eşi, "Ailece mağdur olduk. Okuma yazmam yok. Çocuklarım hasta, onları tek başıma hastaneye götüremiyorum. Yetkililerden sadece eşimi çıkarmasını istiyorum, başka hiç bir şey istemiyorum." şeklinde konuştu.