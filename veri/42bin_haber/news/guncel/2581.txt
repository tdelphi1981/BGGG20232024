Samsun'da bir günde 4 intihar
SAMSUN'da bir günde, Aralarında AK Parti il yönetim kurulu üyesi müteahhit Fahri Yaprak'ın da bulunduğu 4 kişi çeşitli nedenlerle intihar etti.
Samsun'un İlkadım ve Tekkeköy İlçesi'nde son 24 saat içinde birisi kadın 4 kişinin intihar etmesi dikkat çekti. İlkadım İlçesi Öğretmenler Caddesi'nde oturan 17 yaşındaki Çağrı Gül, 7'inci kattaki evlerinin balkonundan atlayarak yaşamına son verdi. 

Tekkeköy İlçesi'nde yapımı süren spor salonu inşaatında işçi olarak çalışan 24 yaşındaki Yurdal Beşkardeş de, çalıştığı inşaatta teneke içinde bulunan uçucu maddeden aşırı miktarda çekerek öldü. Aynı inşaatta çalışanlar polise verdikleri ifadede, Beşkardeş'in üç gün önce İzmit'teki sevdiği kızın bir başkasıyla beraber olduğunu öğrendiğini, bu nedenle bunalıma girdiğini söyledi. 

GENÇ KIZ KENDİNİ ASTI

İlkadım İlçesi Kıran Mahallesi'ndeki olayda ise 24 yaşındaki Leyla Önsoy, ailesinin birlikte olduğu erkek arkadaşına karşı çıkması üzerine bunalıma girip evin tavanına iple kendisini astı. Ailesi tarafından bulunan ve Eğitim ve Araştırma Hastanesi'ne kaldırılan Leyla Önsöy yapılan müdahaleye rağmen kurtarılamadı. 

AK PARTİ İL YÖNETİCİSİ TABANCAYLA İNTİHAR ETTİ

AK Parti Samsun İl Yönetim Kurulu Üyesi müteahhit 43 yaşındaki Fahri Yaprak da, Karasamsun Mahallesi Yaprak Sitesi'ndeki bürosunda başına bir el ateş etti. Ağır yaralanarak Samsun Eğitim ve Araştırma Hastanesi'ne kaldırılan Yaprak yaşamını yitirdi. 

Polise ifade veren Yaprak'ın yakınları işlerinin kötüye gittiğini ve çok borçlandığını, bankaların mal varlığına el koyduğunu, bu nedenle bunalıma girmiş olabileceğini söyledi.