Ehliyet alacaklar dikkat!
Milli Eğitim Bakanlığı, B sınıfı ehliyet sınavlarında 120 olan soru sayısını 60'a düşürdü, sınav süresini de 150 dakikadan 75'e indirdi.
Milli Eğitim Bakanlığı Yenilik ve Eğitim Teknolojileri Genel Müdürlüğü ve Özel Öğretim Kurumları Genel Müdürlüğü Motorlu Taşıt Sürücü Adayları Sınavı e-Kılavuzu'nda önemli değişiklikler yaptı. Teorik sınavda birçok yenilik yapıldı. Sınav takvimine göre yılda 6 tez yapılan Motorlu Taşıt Sürücü Adayları Sınavı (MTSAS) sayısı 7'ye çıkarıldı. Teorik sınavda yeni yıl ile birlikte birçok çok önemli değişiklikler yapıldı. Özellikle ehliyet sınav soru sayısında ve sınav süresinde yeni düzenlemeler yapıldı. B sınıfı ehliyet sınavlarında önceki yıllarda 120 olan soru sayısı bu yılki yeni uygulama ile birlikte 60'a indirildi. Buna paralel olarak da 150 dakika olan sınav süresi 75 dakikaya indirildi. Yeni uygulamaya göre; daha önce trafikte 50 soru varken, soru sayısı 25'e indirildi. Motor sınavındaki soru sayısı 40'da 20'ye ve ilk yardımdaki 30 soru da 15'e indirildi.

Yazılı sınav sonuçları açıklandıktan sonraki ilk haftanın sonunda uygulama sınavı yapılacak. Aday, yazılı ve uygulamalı sınavlardan başarılı olduğu takdirde sertifika almaya hak kazanacak. Emniyet Genel Müdürlüğü (EGM) on-line olarak Özel Motorlu Taşıt sürücü Kursu (MTSK) Modülü'nden sertifika kontrolü yaptıktan sonra sürücü belgesi düzenleyecek. Aday, 2013 yılı ve her sınav dönemi için ayrı-ayrı olmak üzere 50 TL (KDV dahil) MTSAS sınav ücretini TC Ziraat Bankası, Türkiye Vakıflar Bankası TAO, Türkiye Halk Bankası AŞ şubelerinden birine 'Kurumsal Tahsilât Programı' aracılığı ile kendi TC kimlik numarasına göre yatıracak.

Adayların derslere göre sorulara verdikleri doğru cevap sayıları tespit edilecek. Yanlış cevaplar dikkate alınmayacak. Tespit edilen doğru cevap sayıları üzerinden her bir ders için 100 puandan hesaplama yapılacak. Her ders için 100 üzerinden 70 ve üzeri puan alan aday başarılı sayılacak. Merkezi sistem sınavında her soru puan olarak eşit ağırlığa sahip olacak. Sınav sonuçları, http://www.meb.gov.tr internet adresinden duyurulacak.

İLK YARDIM SORULARI AKADEMİK NİTELİKLİ 

Sürücü Kursları Konfederasyonu Genel Başkanı Dursun Önal, konfederasyon alarak Milli Eğitim Bakanlığı'na 2011 yılında ehliyet sınavları ile ilgili bir rapor sunduklarını söyledi. 

Motor, trafik ve ilk yardım konularının ayrı ayrı olarak değil, tek sınav halinde 100 ila 60 soru olarak önerdiklerini belirten Önal, "Yeni düzenleme de soru sayısı azaldı. İlk yardım sorularını inceledim. Tamamen akademik nitelikli. Bir sürücü adayının pratik hayatta kullanmayacağı sorular. Trafik ve motor soruları geçmiş yıllara oranla biraz daha mantıklı. Aslında soru sayısının indirilmesinde bir fayda olacağını düşünmüyorum." açıklamasında bulundu. 

Motorlu taşıt sürücü adayları yazılı sınavı