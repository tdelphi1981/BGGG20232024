Lodos dev ağacı kökünden söktü
Manisa'da dün akşam saatlerinde etkili olan lodos, bir okulun bahçesinde bulunan ağacı kökünden söktü. Ağaç bir otomobilin üzerine düştü ve apartmanın alt katlarında zarar meydana getirdi.
Dilşikar mahallesindeki Necatibey İlköğretim Okulu bahçesinde bulunan dev çam ağacı şiddetli lodosa dayanamayarak devrildi. Okulun korkuluk demirlerini yıkarak 904 sokakta bulunan bir otomobilin ve evin üstüne düşen ağaç maddi hasara yol açtı.

 Olay yerine gelen Manisa Belediyesi İtfaiye ve Park Bahçeler Müdürlüğü ekipleri yaklaşık 30 metre uzunluğundaki ağacı devrildiği yerden kaldırmak için uzun uğraş verdi. Ağaç kesme motoruyla dev ağacı parçalayan ekipler kapanan yolu açtı. 

 Ev sahibi Mustafa Öztürk, Necatibey İlköğretim Okulu ek binası inşaatının temelinin kazılması sonucu ağaçların kökünün zayıf kaldığını ve esen sert rüzgarla birlikte çam ağacının devrildiğini söyledi. Bazı mahalle sakinleri de okul bahçesindeki diğer ağaçların da desteklenmesi gerektiğini aksi takdirde onların da devrileceğini dile getirdi.