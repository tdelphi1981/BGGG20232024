Yanmaktan son anda kurtuldular
Başkentte iki otomobilin çarpışması sonucu 2'si ağır, 5 kişi yaralandı. Alev alıp yanan ve adeta hurdaya dönen araçtaki 3 kazazede ise ölümden döndü.
Kaza, saat 05.00 sıralarında Keçiören, İrfan Baştuğ Caddesi'nde meydana geldi. Pursaklar'dan Ulus istikametine seyreden 06 GTF 48 plakalı otomobil ile Çevreli Caddesi'nden gelen 06 AR 9728 plakalı araç kavşakta çarpıştı. Savrulan her iki araç okulun duvarına çarparak durabildi. 06 AR 9728 plakalı otomobilin sürücüsü Onur Söğüt, Halil İbrahim Demirci, Necati Söyleyen bir anda alev alıp yanmaya başlayan araçlarından vatandaşların da yardım etmesiyle son anda çıktı. Diğer araçta bulunan Hatice Uysal ise otomobilin içinde sıkıştı. 

Olay yerine çok sayıda ambulans ve itfaiye ekibi sevk edildi. Benzin istasyonu çalışanlarının yangın tüpüyle müdahale ettiği alevler itfaiye ekiplerinin gelmesiyle kısa sürede söndürüldü. Sıkıştığı yerden kurtarılan Hatice Uysal'la beraber diğer 4 yaralı ambulanslarla en yakın hastanelere kaldırıldı. 

Araçlar çekici vasıtasıyla otoparka götürüldü. Yaralıların yardımına koşan bir vatandaş, önce yanan araçtaki yaralıları çıkardıklarını, yaralılardan ikisinin durumunun ağır olduğunu söyledi. Polis ekipleri kazayla ilgili soruşturma başlattı.