111 bin 520 paket kaçak sigara ele geçirildi
Osmaniye Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekipleri, yurda kaçak yollardan sokulan yüklü miktarda sigara ele geçirdi.
Otomobil, kamyonet ve TIR ile Osmaniye güzergahı kullanılarak batı bölgesinde bulunan illerde pazarlanmak üzere nakledileceği bilgisine ulaşan polis, ihbarı değerlendirerek operasyon başlattı. Emniyet güçleri, bilgiler doğrultusunda şehrin giriş çıkışlarındaki kritik noktalarda uygulama yaptı. Yapılan uygulamalarda şüphe üzerine durdurulan biri TIR olmak üzere 5 araçta yapılan detaylı aramalarda büyük boy naylon poşet ve bax tabir edilen karton kolilerde toplam 111 bin 520 paket değişik markalarda kaçak sigara ele geçirildi. Kaça sigaraların gümrüklendirilmiş tahmini değerinin 716 bin TL olduğu belirtildi. 

Sigara ve bu amaçla kullanılan 5 araca el konulurken, olayla ilgili araçlarda bulunan 9 kişiye 5607 ve 4733 Sayılı Kanuna muhalefet suçlarından yasal işlem yapıldı. 

Osmaniye Emniyet Müdürlüğü'nden yapılan açıklamada, terör örgütü PKK'nın doğrudan kendi yaptığı kaçakçılığın yanı sıra sınır bölgelerinde oluşturdukları sözde gümrük noktalarından kaçakçılık yapan kişilerden sözde vergi adı altında haraç alarak ciddi gelir elde ettiği, gümrük kaçakçılığının örgütün bugüne kadarki en etkili mali kaynaklarından biri olduğu hatırlatıldı.