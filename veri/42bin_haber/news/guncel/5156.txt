Ot toplamak isterken canından oldu
Aydın'da ot toplamak isterken 50 metrelik uçurumdan düşen 30 yaşındaki Mahmut Ekşi, ağır yaralı olarak kaldırıldığı hastanede öldü.
10 yıllık minibüs şoförü Mahmut Ekşi, bugün saat 15.00 sıralarında, son durak olan Adnan Menderes Üniversitesi Kampüsü önünde yolcularını indirdi. Sırasını beklerken sıkılan evli, biri 3 yaşında diğeri 3 aylık iki çocuk babası Ekşi, kampüs içindeki Zindan Deresi Mevkisi'ne kedirgen otu toplamaya gitti. Burada ot toplarken dengesini kaybeden Ekşi, 50 metrelik uçuruma düştü. Ekşi'nin düştüğünü farkeden çevredekiler, durumu 112 Acil Servis ve itfaiyeye bildirdi. İtfaiye ekipleri, acı içinde kıvranan Ekşi'yi düştüğü yerden güçlükle çıkarttı. Sağlık ekiplerinin olay yerindeki ilk müdahalesinin ardından vücudunun çeşitli yerlerinde kırıklar bulunan Ekşi, Adnan Menderes Üniversitesi Hastanesi'ne kaldırıldı. Durumu ağır olan Ekşi, doktorların müdahalesine rağmen kurtarılamadı. Polis, olayla ilgili soruşturmanın sürdüğünü bildirdi.