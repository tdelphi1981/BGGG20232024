Erdoğan'dan Öğretmenler Günü mesajı
Başbakan Recep Tayyip Erdoğan, Türkiye'nin gelecek hedeflerine, 2023 ideallerine öğretmenlerin yüksek katkıları ve yetiştirdikleri özgür düşünceli, sorgulayan, nitelikli nesiller sayesinde daha kolay ulaşacağına inandığını belirtti.
Erdoğan, yayımladığı 'Öğretmenler Günü' mesajında, öğretmenlerin insanı en ideal şekilde eğiterek geleceğin Türkiyesini, geleceğin dünyasını inşa etmek gibi son derece kutsal bir vazifeyi icra ettiklerini kaydetti.

Türkiye'nin bugün dünyanın güçlü ve saygın devletlerinden biri haline gelmesindeki en önemli paylardan birinin fedakar ve cefakar öğretmenlere ait olduğunu vurgulayan Başbakan Erdoğan, mesajında 'Edirne'den Kars'a kadar yurdumuzun en ücra köşelerinde, her iklimde, her coğrafyada, en zor şartlarda dahi görevlerini özveriyle idame ettiren öğretmenlerimiz, her türlü övgüye ve takdire layıktır. Milletçe öğretmenlerimize şükran ve minnet borçluyuz' ifadesini kullandı.

Öğretmenlerin herkesin gönlünde müstesna bir yer tuttuğuna işaret eden Erdoğan, mesajında 'Bilhassa bizim kültür ve medeniyetimizde, öğretmenler anne ve babalarımız kadar değerli, onlar kadar aziz ve muteber sayılmaktadırlar. Zira bizler, ilim ve irfan sahibi kimselere hürmeti, bize bir harf dahi öğreten kimsenin karşısında saygıyla eğilmeyi şiar edinmiş bir milletiz' değerlendirmesine yer verdi.

-'Öğretmenliği kariyer mesleği haline getirdik'-

Hükümet olarak eğitime özel önem atfettiklerinin altını çizen Başbakan Erdoğan, bu alanda Cumhuriyet tarihinin en köklü, kapsamlı ve en farklı yatırımlarının gerçekleştirildiğini kaydetti.

2005 yılından itibaren her bütçede eğitime ayrılan payın diğer tüm kalemlerin üzerinde tutulduğunu, son 10 yılda 357 binin üzerinde öğretmen ataması gerçekleştirildiğini anımsatan Erdoğan, mesajını şöyle sürdürdü:

'Öğretmenlerimizin özlük haklarında, gelirlerinde ciddi iyileştirmeler yaptık ve öğretmenliği bir kariyer mesleği haline getirdik. Önümüzdeki dönemde, imkanlarımız nispetinde, öğretmenlerimizin hayat standartlarını daha da yükseltecek, öğretmenlik mesleğinin itibarını daha da arttıracağız.

İnanıyorum ki Türkiye gelecek hedeflerine, 2023 ideallerine, öğretmenlerimizin yüksek katkıları sayesinde, öğretmenlerimizin yetiştirdikleri özgür düşünceli, sorgulayan, nitelikli nesiller sayesinde çok daha kolay ulaşacaktır.

Bu düşüncelerle Millet Mektepleri'nin açıldığı ve Gazi Mustafa Kemal Atatürk'e Başöğretmenlik unvanının verildiği bu anlamlı günde, kutsal görevlerini aşkla, şevkle ifa eden değerli öğretmenlerimizi sevgiyle, saygıyla selamlıyor, 24 Kasım Öğretmenler Günü'nü yürekten kutluyorum. Bu vesileyle ebediyete intikal etmiş öğretmenlerimizi rahmetle anıyor, hepinize saygılarımı sunuyorum.'