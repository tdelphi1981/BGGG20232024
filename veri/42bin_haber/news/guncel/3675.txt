Mersin'de öldürülen çift 'töre cineyeti'ne kurban gitti
Mersin'de geçtiğimiz hafta öldürülen Güler (19) ile eşi Ferdi Azrak'ın(29) töre cinayetine kurban gittiği ortaya çıktı. Cinayeti Güler'in askerden firar eden ağabeyi Hasan D.'nin (20) işlediği, anne Meryem D.'nin üstlendiği belirlendi.
Yaklaşık bir buçuk yıl önce ailesinin karşı çıkmasına rağmen kaçarak evlenen Güler ve Ferdi Azrak, İstanbul yerleşti. Çiftin Berfin adını verdikleri kızları dünyaya geldi. Kızlarını yerini öğrenen anne Meryem ve baba Ali D. ile 4 oğlu aile meclisi kararıyla, Güler damatları Ferdi ve torunları Berfin'in infazına karar verdi. Yapılan plana göre anne Meryem D., kızını telefonla arayıp, barışmak için Mersin'e çağırdı. Güler ve Ferdi Azrak çifti kızları Berfin'le 11 Şubat'ta babasının yaşadığı merkez Akdeniz ilçesi Siteler Mahallesi'ndeki eve geldi. 

Burada çıkan tartışma sonucu Güler ve Ferdi Azrak tabancayla öldürülürken kızları Berfin ise başından vurulup, ağır yaralandı. Olaydan sonra anne Meryem D., tartışma nedeniyle evde bulunan tabancayla kızını, damadını ve torununu vurduğunu söyleyip, suçu üstlendi.

Gözaltına alınan Meryem D., sorgusunun ardından tutuklanıp, cezaevine gönderildi. Soruşturmayı derinleştiren Emniyet Müdürlüğü Cinayet Bürosu ekipleri, cinayeti anne Meryem D.'nin değil, İstanbul'da askerlik yaptığı birliğinden kaçan oğlu Hasan D.'nin gerçekleştirdiğini belirledi. 

Bunun üzerine Güler'in babası Ali, anne Meryem, oğulları Mehmet, Vedat, Ahmet ve Sabri'nin onaylamadıkları evlilik nedeniyle Güler ve Ferdi A. ile çocukları Berfin'in öldürülmesine karar verdiklerini, infazı gerçekleştirmek için de askerdeki Hasan D.'yi çağırdıklarını tespit etti. Polisler, tetiği çektiği iddia edilen Hasan D.'yi saklandığı evde yakaladı. Daha sonra baba Ali D., kardeşler Mehmet, Vedat, Ahmet ve Sabri D. de gözaltına alındı.

Halen Adana'nın Karataş ilçesinde tutuklu bulunan Meryem D.'nin de, yeni gelişme nedeniyle Mersin'e getirilerek, yeniden ifadesinin alınacağı öğrenildi.

Yakalanan 6 kişi emniyetteki sorgularının ardından Adliyeye sevk edildi. Emniyetten çıkarılırken taşkınlık yapan şahısları polisler güçlükle kontrol etti.