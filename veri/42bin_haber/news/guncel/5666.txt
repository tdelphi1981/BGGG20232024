İstanbul'da DHKP-C operasyonu
İstanbul Emniyet Müdürlüğü Terörle Mücadele Şube Müdürlüğü ekipleri, sabah saatlerinde kent genelinde terör örgütü DHKP-C'ye yönelik operasyon düzenledi. Önceden belirlenen adreslere düzenlenen operasyonda çok sayıda kişi gözaltına alındı. Birçok belge ve dökümana da el konuldu.
 

Özel harekat polislerinin de destek verdiği operasyon sırasında baskın yapılan adreslerden birisi de Okmeydanı'ndaki bir hücre eviydi. Direnişle karşılaşan polis ekipleri, biber gazı kullandı. Birbiri ardına sıralanmış çelik kapıları kıran polisler, içeri girdikleri sırada örgüt elemanları dairede yangın çıkardı. Evden dumanların yükselmesi üzerine olay yerine itfaiye ekipleri çağrıldı. İçeri giremeyen itfaiye ekipleri, yangına merdivenle müdahale edebildi. Alevler kısa sürede söndürüldü. 

Bu sırada camlara çıkan DHKP-C'liler slogan atmayı ve direnişi sürdürdü. Polis ekipleri, itfaiye merdiveniyle kırılan camlardan ve kapıları kırarak içeri girdi. Çok sayıda kişi gözaltına alındı. Dışarı çıkarıldıkları sırada polis ekipleri ile şüpheliler arasında arbede yaşandı. Gözaltına alınan şahıslar güçlükle bindirildikleri çevik kuvvet otobüsünü tekmeledi. Bu arada yangında örgütsel dökümanların da ateşe verildiği öğrenildi. Polis ekiplerinin hücre evindeki aramaları sürüyor.