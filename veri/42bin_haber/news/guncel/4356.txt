Askeri helikopterden zorunlu iniş
Bitlis'te askeri helikopter, hava muhalefeti nedeniyle 100. Yıl Atatürk İlköğretim Okulu bahçesine zorunlu iniş yaptı.
Alınan bilgiye göre, Van'a gitmek üzere Diyarbakır'dan havalandığı öğrenilen askeri helikopter, Bitlis semalarında bir süre alçak uçuş yaptıktan sonra 100. Yıl Atatürk İlköğretim Okulu'nun bahçesine indi.

İçinde 3 mürettebatın bulunduğu helikopterin, kar yağışı ve sisin etkisiyle görüş mesafesinde yaşanan düşüş nedeniyle okul bahçesine zorunlu iniş yaptığı öğrenildi.

Helikopterin inişinin ardından güvenlik güçlerinin de okul bahçesinde ve çevrede geniş güvenlik önlemi aldığı görüldü.

Okul bahçesinde yaklaşık yarım saat bekleyen ve pilotların yaptığı görüşmenin ardından tekrar havalanan helikopter, İl Jandarma Komutanlığı helikopter pistine yönlendirildi.

Helikopterin okul bahçesine indiğini gören ve şaşkınlıklarını gizleyemeyen vatandaşlar ise cep telefonları ile helikopterin görüntüsünü çekti.