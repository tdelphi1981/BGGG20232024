PKK'ya çok önemli bir darbe vuruldu
Diyarbakır–Bingöl karayolu'na 22 Kasım'da patlayıcı madde döşemek isteyen terörist gruba karşı güvenlik güçleri tarafından yapılan operasyonda ölü olarak ele geçirilen terörist sayısının ikiye çıktığı bildirildi. Ölü olarak ele geçirilen teröristin 'Rojad' kod adlı örgütün sözde Dibek grup lideri A.Ö., olduğu ifade edildi.
 Diyarbakır Valiliği'nde yapılan açıklamaya göre PKK/KCK terör örgütünün daha önce de yol kesme, asker kaçırma ve mayın patlamalarını gerçekleştirdiği Diyarbakır – Bingöl Karayolu Lice İlçesi Kayacık/Serince Köyü yol ayrımında 4-5 kişilik şüpheli bir grup şahsın bulunduğu ihbarının gelmesi üzerine güvenlik güçlerince bölgeye operasyon düzenlendiği kaydedildi. Açıklamada, yapılan operasyon neticesinde 1 bölücü terör örgütü mensubu ölü olarak geçirildiği, çok sayıda mühimmat ile patlayıcı madde ele geçirildiği ifade edildi.
 Jandarma ve Emniyet güçlerinin provokasyonlara karşı güvenlik önlemi aldığı belirilen açıklamada, ölü ele geçirilen bölücü terör örgütü PKK/KCK mensubu teröristin cenazesi üzerinden toplum içersinde infial oluşturmak sureti ile olaylara yol açmak isteyen bir grup bölücü terör örgütü sempatizanın engellendiği de belirtildi.
 AĞIR YARALI TERÖRİSTİN CESEDİ ARAZİDE BULUNDU
 Açıklamada şu ifadelere yer verildi: "Operasyon esnasında ağır yaralanarak teröristlerce çatışma alanından kaçırılan başka bir teröristin de sonradan ölmesi üzerine, cesedi araziye bırakılmış ve cesedin araziye bırakıldığı örgüt mensuplarınca bölücü terör örgütü uzantılarına haber verilmesi suretiyle halk arasında infial oluşturulmasının amaçlandığının bilgisi alınmıştır."
 Yapılan araştırmalar sonrasında ölü ele geçirilen bölücü terör örgütü mensubunun PKK/KCK'nın sözde Dibek grup lideri 'Rojad' kod adlı A.Ö olduğu belirtildi. Adı geçen teröristin aynı zamanda 2 Kasım'da Narlı Üs Bölgesi'ne yapılan saldırının da planlayıcılarından biri olduğunun anlaşıldığı ifade edilen açıklamada, 22 Kasım'da yapılan operasyon neticesinde ele geçirilen mühimmatlardan olan 'Walter' marka silahın da bu şahsa ait olduğu tespit edildiği kaydedildi.
 Söz konusu teröristin ölü olarak ele geçirilmesi ile 22 Kasım'daki operasyonla ilgili ölü ele geçirilen terörist sayısının 2'ye yükseldiği belirtildi. Söz konusu operasyon neticesinde yaralı başka teröristlerin de olduğu bilgisi alındığı da dile getirildi.
 CİHAN