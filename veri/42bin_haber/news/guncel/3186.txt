O zanlı cezaevinde intihar etti
ZONGULDAK'ın Devrek İlçesi'nde ilköğretim okulu öğrencisi 14 yaşındaki Kader Demiroğlu'nu okul önünde pompalı tüfekle vurarak öldüren 52 yaşındaki Metin Abacı, tutuklu bulunduğu Karabük T Tipi Cezaevi'nde kendini asarak yaşamanına son verdi.
Devrek'te geçen yıl Mayıs ayında meydana gelen olayda, inşaat işçisi Metin Abacı, ilköğretim okulu öğrencisi Kader Demiroğlu'na cep telefonundan mesaj atarak dışarıya gelmesini istedi. Metin Abacı, teneffüs olunca yanına gelen Kader Demiroğlu'nu okulun önünde pompalı tüfekle vurarak öldürdü. Olayın ardından kaçan Metin Abacı, yakalandıktan sonra çıkarıldığı nöbetçi mahkeme tarafından tutuklandı. 

Abacı, verdiği ifadede küçük kızla duygusal ilişki yaşadığını iddia etmiş, başka erkeklerle gezmesine sinirlenince de öldürdüğünü söylemişti. Abacı, Karabük T Tipi Cezaevi'ne konulmuştu.

Metin Abacı, Mayıs ayından bu yana tutuklu bulunduğu cezaevinde bugün sabah saat 06.00 sıralarında merdiven boşluğunda çamaşır ipiyle asılmış olarak bulundu. Metin Abacı'nın 18 kişinin kaldığı koğuşta herkesin uyuduğu sırada intihar ettiği öğrenildi.

Abacı'nın cenazesi otopsi için Ankara Adli Tıp Kurumu'na gönderildi. Karabük Cumhuriyet Savcılığı olayla ilgili soruşturma başlattı.

Öte yandan intihar eden Metin Arabacı'nın yargılandığı davayla ilgili yarın duruşmasının olduğu öğrenildi.