Özel Kuvvetler illegal değil
Genelkurmay, Özel Kuvvetler Komutanlığı hakkında basında çıkan haberler üzerine, Özel Kuvvetler Komutanlığı, gizli ve illegal bir yapılanma olmadığı gibi, faaliyetleri de illegal değildir açıklaması yaptı.
GENELKURMAY Başkanlığı, Özel Kuvvetler Komutanlığının (ÖKK) gizli ve illegal bir yapılanma olmadığı gibi faaliyetlerinin de illegal olmadığına dikkat çekti. TBMM Darbeleri Araştırma Komisyonuna, MİT Müsteşarlığınca gönderilen belgelerin geçmişte incelendiğine ve herhangi bir işlem yapılmasına gerek duyulmadığına dikkat çekilen Genelkurmayın açıklamasında özetle şunlar vurgulandı:
İSİMSİZ, İMZASIZ İHBAR
Gündeme getirilen iddiaların kaynağı, 2007 yılında dönemin MİT Müsteşarı tarafından Devletin ilgili makamlarına elden sunulan isimsiz ve imzasız ihbar mektuplarıdır. Bu mektuplarda yer alan iddialar 2007de incelenmiş, ancak herhangi bir işleme gerek görülmemiştir. TBMM Darbeleri ve Muhtıraları Araştırma Komisyonunun çalışması sırasında araştırma konusu ile ilgili bilgi ve belgeler MİT Müsteşarlığından talep edilmiş ve 2007deki ihbar mektupları bir dosya halinde komisyona sunulmuştur. Komisyonunun raporunu hazırlayıp TBMM Başkanlığına sunması sonrasında MİT tarafından gönderilen sözkonusu belgelerin işleme alınmadığı öğrenilmiştir. İddiaların, yetkisiz ve usulsüz olarak, bir şekilde, basına sızdırıldığı bazı basın yayın organlarında yapılan yayınlardan anlaşılmıştır.
ŞEHİT VE GAZİLERE HAKSIZLIK
Özel Kuvvetler Komutanlığı; gizli ve illegal bir yapılanma olmadığı gibi, faaliyetleri de illegal değildir. Geçmişe yönelik soruşturma ve dava konusu olmuş birtakım iddialarla Özel Kuvvetler Komutanlığının suç örgütü gibi gösterilmesi, en başta gece gündüz demeden, hayatının önemli bir kısmında ailesinden ayrı ve zor koşullarda görev yapan ve bazıları şehit veya gazi olan personelimize yapılmış bir haksızlıktır.
SEFERBERLİK DAİRESİ LEGAL
Özel Kuvvetler Komutanlığının kuruluşunda bulunan Seferberlik Tetkik Daire Başkanlığı; milî savunma personel seferberlik sistemi içinde personel seferberliğini planlayan ve seferde emirle icra eden legal bir kuruluştur.                                       