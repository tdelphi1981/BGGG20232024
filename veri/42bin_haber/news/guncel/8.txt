Terörle mücadelede 56 gözaltı
Şırnak'ta terör örgütünün gençlik yapılanması Demokratik Yurtsever Gençlik Meclisi'ne yönelik düzenlenen operasyonda 56 kişi gözaltına alındı.
 Şırnak Emniyet Müdürlüğü'nden yapılan açıklamada, Terörle Mücadele Şube Müdürlüğü ekiplerince il merkezi ile Cizre, İdil ve Silopi İlçelerinde PKK/KCK terör örgütüne yönelik 14 Eylül 2012 ile 5 Ekim 2012 tarihleri arasında 9 ayrı planlı operasyon yapıldığı belirtilerek, şöyle denildi:
 ''PKK/KCK terör örgütünün çağrıları, örgütün amaç ve stratejisi doğrultusunda faaliyet gösterdikleri, terör örgütünün propagandasını yaptıkları, örgüt adına kamu bina ve araçları ile güvenlik güçlerine yönelik taşlı, molotoflu, havai fişekli ve patlayıcı madde ile saldırı düzenledikleri, bu saldırıları organize ettikleri ve bu saldırılarda kullanılacak malzemeleri temin ettikleri, 5 Eylül 2012 tarihinde İdil AK Parti İlçe Başkanının aracının kundaklanması eylemini gerçekleştirdikleri, Nevruz etkinlikleri esnasında 1 polis memurunun şehit edilmesi, 5 polis memurunun yaralanması olayı ile okul yakma eylemi gerçekleştirdikleri açık kimlik bilgileriyle tespit edilen örgütün gençlik yapılanması olan Demokratik Yurtsever Gençlik Meclisi (DYGM) üyesi şahıslara yönelik operasyon kapsamında 56 kişi gözaltına alındı. Şahıslardan 32'si tutuklandı.''
 AA