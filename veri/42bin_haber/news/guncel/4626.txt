Lise öğrencisi dördöncü kattan atladı
Maltepe'de 15 yaşındaki lise öğrencisi bir kız, 4. kattaki evlerinin penceresinden atlayarak canına kıymak istedi. Ağır yaralanan öğrenci, hastaneye kaldırılarak yoğun bakımda tedavi altına alındı.
Olay, İdealtepe mahallesi Özgür sokak 22 numaralı binanın 4. katında meydana geldi. İddialara göre, bir lisenin 10. sınıf öğrencisi Ö. A, aynı okuldaki fizik öğretmenine aşık oldu. Fakat tek taraflı aşk okul yönetimi tarafından da öğrenilince, okul idaresi öğrencinin ailesiyle irtibat kurup durumu bildirdi. Yine iddiaya göre okul yönetimi, aileye kızlarının bu durumdan kurtulması için psikoloğa götürmelerini aksi takdirde okuldan uzaklaştırılabileceğini söyledi. Aile de okul yönetiminin bu tavsiyesi üzerine kızlarından, bir kaç gün okula gitmemesini istedi. Buna rağmen Ö.A., girdiği bunalımdan çıkamayarak 4. kattaki evlerinin penceresinden aşağı atladı. Kızlarının pencereden atlaması üzerine aile, büyük bir şok yaşarken hemen sağlık ekiplerine haber verildi. Olay yerine kısa süre içinde gelen sağlık ekipleri, öğrenciyi ambulansla Kartal Dr. Lütfi Kırdar Eğitim ve Araştırma Hastanesine kaldırdı.

Beton zemine çakılarak ağır yaralanan Ö. A., hastanenin yoğun bakım ünitesinde tedavi altına alındı. Liseli kızla aynı binada oturan bir kadın olayla ilgili olarak, "Galiba okulla ilgili bir konu tam olarak bilemiyoruz" diye konuştu.

Polis ekipleri olayla ilgili soruşturma başlattı.