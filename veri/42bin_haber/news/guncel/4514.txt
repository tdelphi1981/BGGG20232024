Tarihin kozmik odası açıldı
Atatürk'ün girişimiyle temeli atılan Türk Tarih Kurumu'nun 82 yıldır koruduğu Osmanlı ve Türkiye tarihinin önemli belge ve fotoğrafları gün yüzüne çıktı.
OSMANLI ve Cumhuriyet tarihine düşülen önemli notlar, kişilere ait belgeler ve fotoğraflar tam 82 yıldır Türk Tarih Kurumu'nda (TTK) muhafaza ediliyor. Atatürk'ün fikri temellerini attığı, 1931'de kurulan TTK arşiv ve 100 bin civarında kitabın yer aldığı ihtisas kütüphanelerine görevliler dışında kimse giremiyor. Büyük bir gizlilik içerisinde korunan tarihi belgeler arasında Atatürk ve Enver Paşa'ya ait özel koleksiyonlar, Osmanlı Hukuk Sistemi'nin kaleme alındığı Külliyat'ı Kavain, Dr. Akil Muhtar Özden'in Atatürk'ün hastalığına ilişkin tuttuğu günlüğün fotokopisi, İsmet İnönü'ye ait yazışmalar, Kazım Orbay, Enver Paşa ve arkadaşlarının 1914-1918'deki faaliyetleri, Sadrazam Tevfik Paşa ve 31 Mart Vakası'na, Hatay'a ve Ermeni olaylarına ait belgeler ile fotoğraflar bulunuyor.


El yazması ve nadir eserlerin, kütüphanenin güvenlik kameralarıyla korunan kilitli bir bölümünde muhafaza edildiği bilgisini veren TTK Başkanı Prof. Dr. Mehmet Metin Hülagü "Farklı dillerde bin 800'e yakın yazma eser var burada. Yusuf Bin Abdüllatif'in 1700'lü yıllarda yazdığı 9 metre 20 santimetrelik Hazreti Adem'den Hazreti Muhammed'e kadar peygamberlerin şeceresinin çizim ve yazılarla süslemelerle anlatıldığı bir belge var. Bu çok 
 kıymetli bir belge, bir örneği daha yok. Şu anki olanaklar bunları sergilememize imkan vermiyor, belki bir müze kurup, geniş bir mekana taşınıp bunları halkın önüne çıkarabiliriz" dedi. Eserler yıprandığı için araştırmacı ve akademisyenlerden çıplak elle dokunmamalarını, plastik eldivenlerle dokunabildiklerini anlatan Prof. Hülagü "TTK bünyesinde muhtelif konularda ve tarihlerde yazılmış nadir ve yazma eserleri dijital ortama aktarma hazırlığındayız. Kısa zamanda bunu sağlayıp kamuoyuyla paylaşmak istiyoruz" diye konuştu. 


TTK'nın özel kütüphanesine çalışanlar dışında kimsenin girmesine izin verilmiyor. Araştırmacılar belirli prosedürleri izledikten sonra incelenmeye açık kitap ya da belgeleri yazılı formlarla talep ediyor. Formu alan görevli, okuma salonunun alt katında adeta bir labirenti andıran, gazeteler, kitaplar, el yazması ve nadir eserlerin ayrı bölümlerde saklandığı kütüphaneden asansörle okuma salonuna belgeleri ulaştırıyor. Araştırmacılar bu belgelerden dışar çıkmadan okuma salonu bölümünde yararlanıyor.