Başbakan için özel ekip!
‘Böcekle mücadele şubesi’ geliyor.
 Başbakan Erdoğan’ın ofisinde bulunan dinleme cihazlarının ardından Başbakanlık Koruma Dairesi Başkanlığı harekete geçti. Bir başkomiser ve 6 uzman polisten oluşan ekip Başbakan’ın gezilerinde böcek arayacak
 Başbakan Recep Tayyip Erdoğan’ın beyanıyla kamuoyunun bilgi sahibi olduğu “yasadışı dinlenme” üzerine Başbakanlık Koruma Dairesi Başkanlığı, Güvenlik Sistemleri Şube Müdürlüğü kurulması için harekete geçti.
 İki yerde böcek çıktı
 Milliyet'ten Tolga Şardan'ın haberine göre, Başbakan Erdoğan’ın katıldığı bir televizyon programında kendisine yönelik yasadışı ortam dinlemesi yapıldığının tespit edildiğini açıklamasıyla başlayan tartışmalar, hükümetin Abdullah Öcalan’la terörü bitirme müzakerelerini yürüttüğünün günışığına çıkmasıyla ikinci plana gerilese de, emniyet içinde bu konuda özel çalışma yapıldığı ortaya çıktı. Erdoğan’ın ameliyat olduğu dönemde konutuna konulduğu sanılan, iki ayrı noktada bulunan kablosuz dinleme cihazlarıyla ilgili araştırmasını sürdüren emniyet çarpıcı bulgulara ulaştı.
 İlki Erdoğan’ın ikametinin alt katındaki çalışma ofisinde “aktif” konumda bulunan dinleme cihazının ikincisi ertesi gün Çankaya’daki Başbakanlık Resmi Konutu’nda ele geçirildi.
 Müdürlük kuruldu
 Çok önemli bu gelişme sonrasında harekete geçen Başbakanlık Koruma Dairesi Başkanlığı, kendi bünyesinde teknolojik güvenlik uygulamalarının yürütülmesini sağlamak amacıyla “Güvenlik Sistemleri Şube Müdürlüğü” kurulmasına karar verdi.
 Daha önce küçük büro biçiminde işlev gören ve Başbakan Erdoğan’ın yurtiçi ve yurtdışında 24 saatini teknolojik açıdan güvenliğini sağlamayı hedefleyen birimin şube olarak büyütülmesi ve işlevinin genişletilmesiyle ilgili olarak resmi yazıyla Emniyet Genel Müdürlüğü’ne başvuru yapıldı.
 
 Bu başvurunun ardından Başbakanlık Koruma Dairesi Başkanlığı bünyesinde, Başbakan Erdoğan’dan ayrı olarak, sadece kabine üyelerinin güvenliğini sağlayan yakın korumaların çalışmalarını koordine edecek yeni bir şube ve “Güvenlik Sistemleri Şubesi” adıyla iki yeni şube kurulmasıyla ilgili EGM’de çalışma yapıldı. Yeni şubenin kurulmasıyla birlikte söz konusu birimde, bir başkomiser ve 6 uzman polis memurundan oluşan özel bir ekibin Başbakan Erdoğan’ın yurtiçi ve yurtdışında gittiği her yerde frekans çözücü cihazlar kullanarak sadece böcek aramasıyla görevlendirilmesi planlandı.
 Onay alındı
 Kısa süre önce yeni şube müdürlükleri kurulması amacıyla talepte bulunan EGM’ye yanıt veren Maliye Bakanlığı, emniyet teşkilatında faaliyeti öngörülen 10 yeni şubenin kurulmasına onay verdi. Maliye’den alınan kadrolarla birlikte kurulacak 10 yeni şube müdürlüğü içinde Erdoğan’ın yüksek teknolojiyle güvenliğinin sağlanmasını gerçekleştirecek “Güvenlik Sistemleri Şubesi” kurulabilecek.
 Sabit cihazlar yerleştirildi
 Yasadışı dinleme olaylarının ortaya çıkarılmasıyla birlikte Başbakanlık Koruma Dairesi Başkanlığı’nın Başbakan Erdoğan’ın seyahatlerinde seyyar olarak kullanılmak amacıyla yasadışı dinlemeyi önleyecek cihazların alınması yönünde resmi talepte bulunmasına karşın cihazların henüz alınmadığı ifade edildi. Erdoğan’ın hem evinin altındaki özel ofisinde, hem de Başbakanlık Resmi Konutu’nda dinleme cihazlarının elde edilmesiyle birlikte, Başbakanlık Merkez Binası’ndaki makam odasında, Keçiören’deki ikametinde ve İstanbul Dolmabahçe’deki çalışma ofisinde yasadışı dinlemeyi önleyici sabit sistemlerin kurulduğu öğrenildi.