Paralar kundaktan çıktı
SAMSUN İlkadım Belediyesi zabıta ekipleri tarafından dilencilere yönelik yapılan operasyonda, bir kadının yanındaki 9 aylık bebeğinin kundağına sakladığı 43 lira bulundu.
Samsun'da özellikle cami çıkışlarında vatandaşların dini duygularını istismar etmeye çalışan dilencilere karşı İlkadım Belediyesi zabıta ekipleri operasyon düzenledi. Operasyonda, 5 kadın dilenci yakalandı. Zabıta Müdürlüğü'ne götürülen kadınların üst aramasında A.B.'nin topladığı 43 lirayı 9 aylık bebeğinin kundağına gizlediği belirlendi. Diğer kadınların dilenerek topladıkları paralara da zabıta ekipleri tarafından el konuldu.

İlkadım Belediyesi Zabıta Müdürü Yunus Sandallı, "Bu dilencilerin topladığı para, ortalama, bir ayda asgari ücretlinin kazancının üstünde oluyor. Çalışmak istemeyip dilenmeyi meslek haline getiren çoğu istismarcılar, kucağında küçük çocukları ile vatandaşımızı rahatsız ediyor. Çevre il ve ilçelerden gelerek vatandaşların dini duygularını istismar eden bu kişilere vatandaşlarımız teşvik etmesin. İlkadım Belediyesi olarak dilencilere karşı operasyonlarımız devam edecektir" dedi.