Ankara Valiliği'nden saldırı açıklaması
Ankara Valiliği, ABD'nin Ankara Büyükelçiliği girişindeki patlamada yaklaşık 6 kilo TNT türü patlayıcının elektronik düzenekli butona basmak suretiyle patlatıldığının belirlendiğini bildirdi.
Ankara Valiliği'nden yapılan açıklamada, ABD'nin Ankara Büyükelçiliği'ne düzenlenen saldırıda 1 güvenlik görevlisinin hayatını kaybettiği, iş takibi için gelen 1 kişinin yaralandığı ve eylemi düzenleyen DHKP-C terör örgütü mensubunun da öldüğü anımsatıldı.

Büyükelçilik güvenlik bölümünde görevli 2 personelin tedavilerinin ayakta yapıldığı belirtilen açıklamada, iş takibi nedeniyle patlama mahalli yakınında bulunan yaralı Didem Tuncay'ın Ankara Numune Hastanesi'ndeki tedavisinin de sürdüğü ifade edildi.

Bomba-imha uzman ekiplerinin yaptığı inceleme sonucunda yaklaşık 6 kilo TNT türü patlayıcının elektronik düzenekli butona basmak suretiyle patlatıldığı ve olay yerinde bulunan el bombası parçalarından eylemcinin yanında getirdiği el bombasını da patlattığının belirlendiği vurgulanan açıklamada, eylemi yaptığı değerlendirilen kişinin DHKP-C terör örgütü üyesi olduğu, 1997 yılında İstanbul Emniyet Müdürlüğü ve Şişli Harbiye Orduevi'ne lav silahıyla saldırdığı ve yakalanarak tutuklandığı, cezaevinden tahliye edilmesinden sonra yurt dışına kaçtığı ve anayasal düzeni zorla değiştirmeye teşebbüs ve hükümlülerle tutuklular ayaklanması suçlarından arandığı duyuruldu.

DHKP-C militanı eylemcinin ailesi tarafından fotoğraflarından teşhis edildiği ve ancak şahsın kesin kimlik tespitinin ailesinden alınmış DNA örneğiyle yapılacak mukayese sonrası tespit edileceği kaydedilen açıklamada,Ankara Emniyet Müdürlüğü'nün ilgili birimlerince çalışmalara çok yönlü devam edildiği bildirildi.