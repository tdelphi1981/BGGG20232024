Paşabahçe sahilinde mühimmat araması
Beykoz'da bir ihbarı değerlendiren polis, Paşabahçe sahilinde mühimmat araması yaptı. Sahil kıyısındaki çocuk parkını boşaltan ekipler, parkın hemen yanındaki sahilde de dalgıç yardımıyla arama yaptı. Arama sonucunda herhangi bir mühimmata rastlanmadı.
Paşabahçe sahilinde eski içki fabrikasının olduğu arsaya çok sayıda polis ekibi geldi. İddiaya göre bir ihbarı değerlendiren ekipler, arsadaki çalıların arası dahil birçok yeri aradı. Daha sonra sahil şeridinde yürüyen polislerin olay yerinde not tuttuğu gözlendi. Olay yerin inceleme polisleri de sahil şeridinde inceleme yaptı.

Daha sonra olay yerine bomba imha uzmanı ekipler geldi. İçki fabrikasının olduğu yerde şüpheli bir ize rastlamayan ekipler daha sonra arsanın diğer tarafındaki piknik alanına yöneldi. Burada bulunan çocuk parkını güvenlik gerekçesiyle boşaltan polisler, çevrede güvenlik şeridi çekti. Daha sonra olay yerine deniz polisleri geldi. Deniz polisi tekne ile su yüzeyinde araştırma yaptı. Dalgıç polisler de suyun içinde arama yaptı. Bu sırada olay yeri inceleme polisleri ve bomba imha uzmanları çevrede hazır bekledi.

Bu arada balıkçılar, "Çok sayıda ekip buraya geldi. Ne olduğunu anlamadan bize buradan uzaklaşmamız gerektiğini söyledi. Biz de ayrıldık." dedi.

Yaklaşık 2 saat arama yapan polis, herhangi bir mühimmat bulamadı. Ekipler, daha sonra parktan ayrıldı.