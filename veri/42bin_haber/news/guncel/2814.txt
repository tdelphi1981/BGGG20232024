D-100 Karayolu 1 saat trafiğe kapatılacak
D-100 Karayolu Okmeydanı ve Çağlayan Kavşağı arası, Pazar gecesi 1 saat süreyle trafiğe kapatılacak. Bu süre zarfında, Talatpaşa Köprüsü'nde yıkım çalışmaları yapılacak.
İstanbul Büyükşehir Belediyesi'nden yapılan yazılı açıklamaya göre, Okmeydanı PER-PA önündeki Eski Dereyolu (Talatpaşa) Köprüsü'nün halen devam eden yıkım çalışmaları sebebiyle, D-100 Karayolu üzerinde yer alan Okmeydanı Kavşağı ile Çağlayan Kavşağı arası 4 Şubat 2013 tarihinde, 03.00-04.00 saatleri arasında trafiğe kapatılacak. Bu sure içerisinde trafik akışı, Piyale Paşa Bulvarı üzerinden sağlanacak. 

Yapılan çalışma ile Kağıthane-Talatpaşa Mahallesi ile Şişli Kaptanpaşa Mahallesi arasında yaya ve araç erişimini sağlayan yaklaşık 40 yaşındaki eski köprü yenilenerek güvenli hale getirilecektir. Talatpaşa Köprüsü'nün ayaklarının yolu daraltması sebebiyle D-100 üzerinde 3 şeride düşen yol, 4 şeride çıkartılacak.