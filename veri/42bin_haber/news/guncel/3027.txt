Surlar 24 saat gözetlenecek
Zeytinburnu Belediyesi, surların Topkapı'dan Kazlıçeşme sahile kadar olan kısmına yüksek çözünürlüklü MOBESE kameralar yerleştirecek.
Belediyenin yazılı açıklamasına göre, Zeytinburnu Belediyesi, son olarak ABD'li Sarai Sierra'nın ölümüyle gündeme gelen surların Topkapı'dan Kazlıçeşme sahiline kadar olan bölümünün güvenliği için harekete geçti.

Açıklamada görüşlerine yer verilen Belediye Başkan Yardımcısı Zafer Alsaç, binlerce yıllık tarihi yapıların, Sierra'nın ölümüyle 'bir kez daha faili meçhul bir cinayetin bir parçası olarak' anılmaya başlandığını kaydederek, şu bilgileri verdi:

'Surların Zeytinburnu sınırları içinde kalan bölümünün güvenli hale getirilmesine yönelik çalışma başlatıyoruz. Söz konusu bölgede teknik inceleme yapılacak. Çıkacak sonuçlar doğrultusunda surların Zeytinburnu sınırlarında kalan Topkapı'dan Kazlıçeşme sahiline kadar olan kısmına, gece görüşlü ve yüksek çözünürlüklü MOBESE kameralar yerleştirilerek, surlar 24 saat gözetlenecek. Bu yapılar faili meçhul cinayetlere ev sahipliği yapan korku tünellerine dönüşmüş durumda. Alınacak tedbirlerle buralar 2 bin yıllık tarihin yaşandığı turistik mekanlar haline gelecek.'