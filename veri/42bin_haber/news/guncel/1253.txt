Yok böyle bir kaza
TIR dorsesi üst geçide takıldı.
 Bakırköy'de seyir halindeki bir TIR 4 metre 30 santimetre yüksekliğindeki köprünün altından geçti; fakat TIR'ın dorsesi geçilen köprünün bitişiğinde yer alan 4 metre 60 santimetre yükseklikteki köprüye takıldı. 
 
 HABERİN GALERİSİ İÇİN TIKLAYIN
 Zeytinburnu’nda bir depoya 34 HG 0901 plakalı dorsesindeki malzemeleri boşaltan Neşet Kaya, Ambarlı Limanı’na gitmek için 34 ZL 9965 plakalı TIR’ıyla yola çıktı. Florya Sahil Yolu’nda ilerleyen Neşet Kaya, trafik levhasında yüksekliği 4 metre 30 santimetre yazan köprünün altından geçti. Ancak geçtiği köprünün bitişiğinde bulunan ve trafik levhasında yüksekliği 4 metre 60 santimetre yazan köprüye TIR'ın dorsesi takıldı. Çarpmanın etkisiyle dorseden ayrılan TIR yan yattı. Kazada sürücünün yanında bulunan 1 kişi hafif şekilde yaralandı. Sürücü Kaya ise kazadan yara almadan kurtuldu. Yaralı, olay yerine çağırılan ambulansla Bakırköy Sadi Konuk Eğitim ve Araştırma Hastanesi'ne kaldırılarak tedavi altına alındı. Kazayı duyar duymaz olay yerine gelen Neşat Kaya'nın bir kadın yakını fenalaşarak baygınlık geçirdi. Köprünün yüksekliğinin standartlara uymadığını ve gerekli yerlere müracaat edeceğini söyleyen Kaya, "Benim TIR'ımın yüksekliği normal şartlara uygun. 4.30 santimetre yüksekliğindeki ilk köprüden geçtim; fakat 4 metre 60 santimetre yazmasına rağmen bitişiğindeki köprüye dorsem takıldı. Yükseklik ölçüsü tabelayla ters düşüyor" dedi. Trafik polisleri sürücüye tedbirsizlik ve dikkatsizlikten dolayı ceza kesti. Yaşanan kaza sebebiyle 2 saat boyunca yol araç trafiğine kapandı. Kaza yapan TIR ile dorsesinin yoldan kaldırılmasının ardından yol tekrar trafiğe açıldı. Polis kaza ile ilgili soruşturma başlattı.