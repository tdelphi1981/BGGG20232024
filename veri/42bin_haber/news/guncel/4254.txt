Birlikte yaşarız:%95
İmralı sürecinin tartışıldığı şu günlerde, Ak Parti süreçle ilgili bir anket yaptırdı. Ankette, "Türk ve Kürt halklarının bundan sonra da birlikte yaşayabileceğine inanıyor musunuz?" sorusu soruldu. Cevapların yüzde 95'i evet oldu. 
Hürriyet gazetesinin habeine göre, İmralı sürecinin başlamasıyla, Ak Parti 2'nci kamuoyu araştırmasını yaptırdı. 
26 ilde araştırmaya katılan 5 bin 500 kişinin yüzde 51'i terör sorununun çözümünde Öcalan'la görüşülmesine destek verdi. "Kandil'le de görüşme yapılabilir" diyenlerin oranı yüzde 40'da kalıyor. Bölgede, yaşananları terör sorunu olarak adlandıranların sayısı da hızla artıyor. 
Önceki yıllarda yapılan anketlerde, bu oranların tam tersi olduğu, atılan adımlarla soruna bakışın da değiştiği yorumu yapıldı. 
Haberde, Başbakan Erdoğan'ın İmralı süreciyle ilgili kurmaylarıyla yaptığı toplantılarda, BDP'nin son dönemlerdeki dili ve yaklaşımının değerlendirildiği belirtildi. 
Toplantılara katılan bir Ak Parti yöneticisinin, ''BDP'yi disipline etme süreci yaşadık. BDP'liler bugün daha planlı ve programlı hareket ediyorlar. Kullandıkları dil bile 3 ay öncesinden farklı. Başbakan'ın bu işin çözülebileceğine olan inancı da daha öncekinden fazla" şeklinde konuştuğu ifade edildi.