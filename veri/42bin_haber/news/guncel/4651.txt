Yüksekova'da 130 kilogram eroin ele geçirildi
Hakkâri'nin Yüksekova ilçesinde bir evde yapılan aramada, 130 kilo 280 gram eroin ele geçirildi. Operasyonda gözaltına alınan 3 kişiden biri tutuklanarak cezaevine gönderildi.
Jandarma Komutanlığı'ndan yapılan yazılı açıklamada, bir ihbarı değerlendiren Kaçakçılık ve Organize Suçlarla Mücadele Şubesi ekiplerinin, ilçedeki bir eve operasyon düzenlediği belirtildi. Operasyonda 130 kilo 280 gram eroin ile uyuşturucu madde imalatında kullanılan çeşitli malzemelerin ele geçirildiği kaydedilen açıklamada, olayla ilgili gözaltına alınan 3 kişiden birinin çıkarıldığı mahkemece tutuklandığı kaydedildi.

Açıklamada, uyuşturucu madde kaçakçılığı ile mücadelede etkinliğin artırılması, terör örgütünün en önemli finans kaynağının kurutulması, tüm dünyada özellikle gençleri ve toplum sağlığını tehdit eden uyuşturucu ticaretinin engellenmesi amacıyla yapılan çalışmaların kararlılıkla devam ettiği bildirildi.