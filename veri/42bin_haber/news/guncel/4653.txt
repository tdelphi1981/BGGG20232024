Uçakları tavuk tüyü uçuracak!
Anadolu Üniversitesi'nde bir öğretim görevlisinin gerçekleştirdiği TÜBİTAK onaylı tavuk tüyü lifi, uçak kanatları ve gövdesini sağlamlaştırmada kullanılacak.
DÜNYA literatürüne girecek proje Anadolu Üniversitesi Mühendislik Fakültesi Malzeme Bilimi ve Mühendisliği Bölümü Öğretim Üyesi Doç. Dr. Abdullah Tuğrul Seyhan'ın imzasını taşıyor. Türkiye Bilimsel ve Teknik Araştırma Kurumu (TÜBİTAK) tarafından onaylanan tavuk tüyü lifinin uçak kanatları ve gövdesini sağlamlaştırmada kullanımını sağlayacak proje, Türkiye ve dünyada ilk olacak. 


Çevre dostu ve düşük maliyetli

Projenin ana maddesinin karbonize edilmiş tavuk tüyü lifi olduğunu belirten Doç. Dr. Seyhan şu bilgileri verdi: "Türkiye'de yıllık 30 bin ton tavuk tüyü atık madde olarak bulunuyor. Çevre dostu yapısı ve düşük maliyetli olması açısından oldukça önemli bir araştırma alanı. Projemiz modifiyeli epoksi daha doğrusu plastik malzemelerin uçak gövdelerinde kompozit yapılar içine entegrasyonunu içeriyor. Bu kapsamda organik malzeme olarak, tavuk tüylerini kullandık. Çünkü tavuk tüylerindeki keratin oranı çok yüksek. Bu lifler ısıtıldığında çapraz bağlar oluşuyor ve bu bağlar yapıyı sağlamlaştırmanın yanı sıra yapının daha gözenekli hale dönüşmesini sağlıyor. Projemizle, bu yapıların epoksi türü havacılıkta kullanılan reçinenin içine katılmasıyla mukavemeti yüksek hale gelmesi bu yapıların ikincil uygulamalarda uçak gövdelerinde ve kanatlarında vakum infüzyon tekniğiyle üretilmesini kapsıyor.'

TAI'den de projeye destek
 
Doç. Dr. Seyhan, projelerinin Türk Havacılık ve Uzay Sanayi AŞ (TAI) tarafından desteklendiğini ve proje süresinin iki yıl olarak belirlendiğini bildirdi. Tekniğin Türkiye'de ve dünyada ilki teşkil edeceğine değinen Doç. Dr. Seyhan "Aynı zamanda dünyada tavuk tüyü lifi sadece biyolojik polimerler üzerinde kullanılmış. Ancak hiçbir zaman teorideki yüksek mukavemet pratiğe dönüştürülmemiş. Epoksi gibi havacılıkta çok kullanılan bir reçinede karbonize edilmiş tavuk tüyü lifiyle ilgili bir deneme dünya literatüründe de yok. Aynı zamanda yüzeyini iyileştirmek için bazı kimyasal metotlarla epoksiyle daha uyumlu hale de getireceğiz. Umarım, 2 yıl sonunda güzel sonuçlarla hedeflediğimiz noktaya ulaşacağız" diye konuştu.