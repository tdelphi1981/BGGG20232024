Gaziantep Adliyesi'nde çatışma
Gaziantepte adliye otoparkındaki kalaşnikoflu saldırıda 4 kişi öldü, 2 kişi de yaralandı. Saldırının 'çete hesaplaşması' olayı ile ilgili olduğu, ancak saldırganın hasımları yerine yanlışlıkla adliyede boşanma davasının duruşmasından gelen grubu hedef aldığı ortaya çıktı. Saldırıyı gerçekleştirdiği ileri sürülen, olay yerine kurşun geçirmez yelek giyerek gelen 26 yaşındaki Adem Ç. silahıyla birlikte teslim oldu.
Olay, Gaziantep Adliyesi önünde bugün saat 12.15 sıralarında meydana geldi. Boşanma davası duruşmasından çıkan ailenin üzerine otoparkın çıkış noktasında uzun namlulu silahla yaylım ateşi açıldı. İddiaya göre, kendisine yardımcı olan bir kadının kullandığı otomobilden inen Adem Ç. kurşun geçirmez yelekle geldiği olay yerinde uzun namlulu silahla ateş açtı. 
OLAY YERİNDEN İLK KARELER 
Saldırıya uğrayanlar, kurşunlardan korunmak için kaçıp kendilerini otomobillerin arasına atmaya çalıştı. Polisin müdahalesine rağmen ateş etmeyi sürdüren Adem Ç.'nin kurşunlarına hedef olan ve bir yakınlarının boşanma davası nedeniyle adliyede bulunan 30 yaşındaki Atilla Dedekurt, annesi 54 yaşındaki Hatice Şener Dedekurt ile kardeşi 27 yaşındaki Esra Dedekurt ve başka bir nedenle aynı yerde olan 21 yaşındaki Zeki Erdem Öğümögütlü öldü. Mehmet Kenan Dedekurt ile Hasan Kırıcı ise yaralandı. Hedef alınan kişilerden ise ölen ya da yaralanan olmadı. 
SALDIRGAN TESLİM OLDU 
Polis, olaydan sonra kaçan saldırganların kullandığı otomobili Çevre Yolu yakınında terkedilmiş buldu. Kısa süre sonra da Adem Ç. çelik yeleği ve silahıyla birlikte aynı bölgedeki karakola giderek polise teslim oldu.  
Gaziantep Emniyet Müdürlüğünden sağlık raporu almak için hastaneye götürülen cinayet şüphelisi Adem Ç. "Meydanı mafya bozuntularına bırakmadık" diye bağırdı. 
YANLIŞ HEDEFİ TARAMIŞ 
Saldırıda 4 kişinin öldüğü olayın, 6 ay önce yine adliye önünde çıkan silahlı çatışmanın devamı olduğu ortaya çıktı. 17 Ekim 2012de meydana gelen olayda, suç örgütü elebaşı olduğu öne sürülen Müslüm Ç.'nin adamları ile yine organize suç örgütü elebaşı olduğu belirtilen Serkan G.'nin adamları arasında silahlı çatışma çıkarken, 2si kadın 3 kişi yaralanmış, Serkan G.'nin adamı olduğu öne sürülen 32 yaşındaki Ekrem Kolukısa ölmüştü. 
6 AY ÖNCE DE ÇATIŞMIŞLARDI 
Yaklaşık 6 ay önce çıkan çatışmanın tutuklu sanıklarından Müslüm Ç.'nin bugün Gaziantep Adliyesindeki duruşması nedeniyle saldırıyı planlandığı anlaşıldı. Müslüm Ç.'nin yeğeni Adem Ç. duruşmaya gelmesi beklenen Serkan G.'nin adamlarına silahlı saldırı düzenlemek için adliye önüne geldi. Otopark çıkışında uzun namlulu silahla ateş açan Adem Ç. hasımları zannettiği, boşanma davasından çıktığı ifade edilen Dedekurt Ailesi ile yakınlarının üzerine yaylım ateşi açtı. Saldırıda, 4 kişi öldü, 2 kişi de yaralandı. Böylece, cinayeti planlayan saldırganın hedefinden kimseye kurşun isabet ettiremediği ve son saldırıda hedef alınmayan kişilerin saldırının kurbanı olduğu belirlendi. 
Olaydan sonra açıklama yapan Gaziantep Valisi Erdal Ata, 4 kişinin öldüğünü, 2 kişinin de yaralandığını doğruladı. Gaziantep Cumhuriyet Başsavcısı Mustafa Peker de, olayda ölenlerin boşanma davasından çıkan kişiler olduğunu açıkladı. 

 
 ÇATIŞMADAN İLK GÖRÜNTÜLER