HSYK, adli yargı hakimlerinin görevlerini yeniden düzenledi
Hakimler ve Savcılar Yüksek Kurulu (HSYK), bazı illerdeki adli yargı hakimlerinin yetkilerini yeniden düzenledi.
Adıyaman, Afyonkarahisar, Ağrı, Aksaray, Alanya, Amasya, Ankara, Antalya, Ardahan, Artvin, Aydın, Bafra, Bandırma, Bartın, Bayburt, Bitlis, Bingöl, Burdur, Çanakkale, Çankırı, Çorum, Denizli, Diyarbakır, Doğubeyazıt, Düzce, Edirne, Elazığ, Iğdır, Isparta, Kayseri, Konya, Nevşehir, Niğde, Ordu, Osmaniye, Rize, Samsun, Şırnak, Tokat, Trabzon, Tunceli, Van, Yozgat, Zonguldak gibi il ve bazı ilçelerdeki hakimlerin görev dağılımı yeniden yapıldı. 

 HSYK'nın kararına göre Amasya 2'nci Asliye Ceza Mahkemesi faaliyete geçirildi. Hakim Fulya Güneş'in 2'nci Asliye Ceza Mahkemesi Hâkimi sıfatıyla görev yapmasına karar verildi. Bartın 2'nci Asliye Hukuk Mahkemesi de faaliyete geçti. Hakim Sinan Kalkan ise 2'nci Asliye Hukuk Mahkemesi Hâkimi sıfatıyla görev yapacak.

 Ayrıca HSYK'nın kararında Bingöl 2'nci Asliye Ceza Mahkemesi faaliyete geçecek. Yeni düzenlemelerle 5607 sayılı Kaçakçılıkla Mücadele Kanunu kapmasındaki suçlar yönünden, Hâkimler ve Savcılar Yüksek Kurulu'nun 24.07.2007 tarihli ve 346 sayılı kararı ile "...Eğer yargılama yapılacak yerde birden fazla asliye ceza veya ağır ceza mahkemeleri varsa 1 numaralı asliye ceza veya ağır ceza mahkemelerinin bakmasına" şeklinde düzenleme yapılmış olduğundan, 2'nci Asliye Ceza Mahkemesine devredilen dosyalar arasında Kaçakçılıkla Mücadele Kanunu kapmasında kalan dava dosyalarının devredilmeyerek 1'inci Asliye Ceza Mahkemesi bünyesinde bırakılmasına, bırakılan dosya kadar 1'inci Asliye Ceza Mahkemesine tevziiden iş verilmemesine karar verildi.

DİYARBAKIR 6'NCI SULH CEZA MAHKEMESİ DONDURULDU

HSYK, Diyarbakır 6'ncı Sulh Ceza Mahkemesinin faaliyetinin dondurulmasına, 6'ncı Sulh Ceza Mahkemesinde görülmekte olan dava ve işler ile arşiv dosyalarının ise 5'inci Sulh Ceza Mahkemesine devrine karar verdi.

 Hâkim Hakan Türkön'ün uhdesinde bulunan 6'ncı Sulh Ceza Mahkemesine ait dava ve işler ile arşiv dosyalarına da 5'inci Sulh Ceza Mahkemesi hâkimi sıfatıyla bakmasına, dosyaların devredildiği tarihte 5'inci veya 6'ıncı Sulh Ceza Mahkemelerinden tebliğ tarihi itibariyle derdest dosyası fazla olan mahkemenin işi kadar tevziiden iş verilmemesine, iş sayıları eşitlendikten sonra gelen işlerin eşit olarak tevzii kararlaştırıldı.

 Mersin 7'nci Sulh Ceza Mahkemesi, Kastamonu 2'nci Asliye Ceza Mahkemesi ile Kırıkkale 3'üncü Sulh Ceza Mahkemesi de faaliyete geçirilecek. Daha önce 1/2 uygulaması ile iki hâkim tarafından yürütülen mahkemelerden, Hâkimler ve Savcılar Yüksek Kurulu Birinci Dairesi tarafından iş bu karar ile faaliyete geçirilen yeni mahkemelere, bu hâkimlerden birisinin yetkilendirilmesi sonucu; derdest, karar verilip kesinleşmemiş, hükmün açıklanmasının geri bırakılması kararı verilmişti. Ancak yasal süresi henüz dolmamış, temyiz incelemesi için Yargıtay'a gönderilmiş dosyalar ile infaz bekleyen dosyaların "uhdesinde bulunan dosya" kapsamında değerlendirilmesine ve 1/2 uygulaması sırasında hâkimler arasındaki dosya paylaşım kriterleri doğrultusunda ilgili mahkemesine devredilmesine karar verildi. 

 4675 sayılı İnfaz Hâkimliği Kanununun 2'nci maddesinin "...İnfaz hakimliğinin yetki alanı, kurulduğu yer ağır ceza veya asliye ceza mahkemesinin yargı çevresi ile sınırlıdır." hükmü dikkate alınarak; infaz hâkimliklerinin faaliyete geçirildiği ağır ceza merkezlerindeki infaz hâkimliklerinin yargı çevresinin ağır ceza mahkemesi yargı çevresi ile aynı olduğunun bilinmesine, bağlı bulunduğu ağır ceza merkezinde infaz hâkimliği faaliyete geçirilmeyen mahallerde ise Hâkimler ve Savcılar Yüksek Kurulu'nun 24.03.2005 tarihli ve 188 sayılı kararında yer verilen ilkeler doğrultusunda uygulama yapılmaya devam edilmesi istendi.

 Birden fazla asliye ceza veya sulh ceza mahkemesi bulunan mahallerde asliye ceza veya sulh ceza mahkemesi ile birlikte müstemirren yetkilendirilen infaz hâkimliklerine gelen dosyalara Hâkimler ve Savcılar Yüksek Kurulu Birinci Dairesinin 17.11.2011 tarihli ve 2321 sayılı kararı gereğince puan verilmeye devam edilmesine, "...müstakil infaz hâkimliği kurulmayan mahallerde, bu dosyaların infaz hâkimliğine bakan mahkemelere ek bir yük getirdiği açık olmakla beraber, incelemeye konu infaz dosyaların içerik itibari ile diğer esas dosyalarıyla eş değerde tutulmasının da asliye ceza mahkemeleri arasındaki iş dağılımı yönünden adaletsizliğe yol açacağı kabul edilmekle; 4 adet infaz dosyasına, tutuklu olmayan tek sanıklı ve tek müştekili 1 adet esas dosyası kadar puan verilmesine" oybirliği ile 11/12/2012 gün ve 2949 sayı ile karar verildiği açıklandı.