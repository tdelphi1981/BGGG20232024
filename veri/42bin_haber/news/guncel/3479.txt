Otoyolda TIR'ın altına girdi: 2 ölü
Çatalca TEM otoyolunda hızla seyreden otomobil, kontrolden çıkarak önündeki TIR'ın altına girdi. Kazada 2 kişi hayatını kaybetti.
Kaza saat 14.00 sıralarında TEM otoyolu Kınalı gişeleri İstanbul istikametinde meydana geldi. Alınan bilgiye göre, aşırı süratli olduğu ileri sürülen 06 EBU 60 plakalı lüks otomobil kontrolden çıkarak, Ahmet Köksel yönetimindeki meşrubat taşıyan 34 BY 2575 plakalı TIR'a arkadan çarptı. TIR'ın dorsesinin altına girerek hurdaya dönen otomobilde bulunan 2 kişi olay yerinde hayatını kaybetti. 

Olay yerine gelen itfaiye ve sağlık ekipleri, otomobilde sıkışan cesetleri çıkarmak için yoğun çaba sarf etti. Ölenlerin cansız bedenleri itfaiye ekiplerinin yaklaşık bir saat süren çalışmaları sonucu çıkartılabildi. Olay yerine gelen savcı, polis ve jandarma ekipleri kaza yerinde incelemelerde bulundu. İncelemelerin ardından 2 kişinin cenazeleri Adli Tıp Kurumu Morgu'na kaldırıldı. 

Kaza nedeniyle TEM Otoyolu İstanbul istikameti yaklaşık 2 saat trafiğe kapatılarak araçlar Kınalı gişelerine yönlendirildi. Kazaya karışan araçların kaldırılması ve temizlik çalışmalarının ardından otoyol yeniden trafiğe açıldı. Kazada hayatını kaybeden 2 kişinin kimliklerinin tespit edilmesi için çalışmalar sürüyor.