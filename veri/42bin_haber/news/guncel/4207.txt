Bir iğne üç kalbi durdurdu!
İkiz bekleyen 5.5 aylık hamile Hatice Demet Buzpınar'ın bebeklerinden birinin down sendromlu olduğu saptandı. İkizlerinden birinin kalbine iğne yapılarak gelişimi durdurulunca, diğer bebek ve anne de öldü. Ailenin şikayeti üzerine soruşturma başlatıldı.
Adana'da bir fabrikada dış ticaret uzmanı olan 36 yaşındaki Hatice Demet Buzpınar, 5.5 aylık hamileyken muayene olmak üzere Çukurova Üniversitesi Tıp Fakültesi Kadın Hastalıkları ve Doğum Anabilim Dalı öğretim üyesi olan ve üniversitenin Balcalı Hastanesi'nde de özel statüde görev yapan Prof. Dr. Cüneyt Evrüke'nin özel muayenehanesine gitti. Hatice Demet Buzpınar'a, doğum öncesi bebeklerde herhangi bir 'engellilik' durumu olup olmadığının belirlenebilmesi için test yaptırması istendi. Buzpınar'ın Balcalı Hastanesi'nde yapılan 'amniyosentez' adlı tıbbi testinde ikizlerden birinde 'down sendromu' olduğu saptandı. 

Operasyonun riski yok dediler


Prof. Dr. Cüneyt Evrüke, Buzpınar'a down sendromu olan bebeğin kalbine iğne yapılarak gelişiminin durdurulabileceğini, ya da bu şekilde dünyaya getirebileceğini söyledi. Genç kadın, bebeğin kalbinin durdurulmasını isteyince 13 Şubat'ta Balcalı Hastanesi'nde operasyon yapıldı. Down sendromlu bebeğin kalbi iğne yapılarak durduruldu ve küçülerek yok olmaya terk edildi. Taburcu edildikten 2 gün sonra evinde fenalaşan genç kadın tekrar götürüldüğü hastanede 2 gün yattıktan sonra ameliyata alındı. Bu ameliyatta genç kadının kalbi durdurulan bebeği, ikizi ve rahmi alındı. Ameliyatın ardından yoğun bakıma kaldırılan Hatice Demet Buzpınar, burada hayatını kaybetti. Prof. Dr. Cüneyt Evrüke hakkında 'ihmal' iddiasıyla suç duyurusunda bulunulunca Cumhuriyet Savcılığı olayla ilgili soruşturma başlattı. Acılı koca Eren Buzpınar, ikizlerden birinin down sendromlu olduğunu öğrendiklerinde önlerine iki seçenek sunulduğunu anlattı ve "Bu operasyonun riski olmadığını söyledikleri için kabul etmiştik" dedi. HALİL BİLEK-ADANA

İstemediğimiz bir komplikasyon oluştu 

Hakkında soruşturma başlatılan Prof. Dr. Cüneyt Evrüke, iddiaları reddetti. Evküre, "Annenin kanaması olunca apar topar ameliyata aldırttım. Ameliyata da Balcalı'da hocalarımızla birlikte girdik. Fakat ameliyat sırasında her şey yolunda gitmesine rağmen, ameliyattan sonra yoğun bakımdayken ani bir kalp krizi ve kalp durması nedeniyle anneyi kaybettik. Her şey prosedüre uygun yapıldı. Bu işi yıllardır yapıyoruz ama bu sefer kötü gitti. İstemediğimiz bir komplikasyon oluştu" dedi. Olayla ilgili geniş kapsamlı idari soruşturma başlattıklarını açıklayan Balcalı Hastanesi Başhekimi Prof. Dr. Yeşim Taşova ise "Savcılığa intikal eden bu olay üzerine biz de çok yoğun ve geniş bir şekilde idari soruşturmaya başlattık. Gerçekten çok üzücü bir olay. Ailesine başsağlığı diliyorum" diye konuştu. Uygulamanın normal olduğunu belirten uzmanlar ise tıbbi zorunluluk halinde söz konusu operasyonun yapılabileceğini belirtiyor.