Uçağa sandaldan lazer tutmuş
Son zamanlarda artan uçaklara lazer tutulma olayında bir ilk yaşandı.
Avcılarda denizde bulunan bir sandaldan THY uçağına lazer tutan kişinin yeri o an uçuş yapan ve anonsu duyan polis helikopteri tarafından tespit edildi. Polis tarafından yakalanan kişi göz altına alındı. 
Edinilen bilgiye göre; Ağrı-İstanbul seferini yapan THY'ye ait yolcu uçağı saat 18.30 sıralarında Atatürk Havalimanına iniş yapmak için deniz üzerinden alçalmaya başladı. Uçak Avcılar üzerine geldiği sırada denizde bir sandal içinden lazer tutuldu. Bunun üzerine uçağın kaptan pilotu durumu Atatürk Havalimanı Hava Trafik Kontrol kulesine bildirdi. Bu arada bölgede uçuş yapan polis helikopteri aynı frekanstan yapılan anonsu duyarak şüphelinin yerini tespit etti. Hava Trafik kontrol kulesi ile irtibata geçen polis şüphelinin yerini tespit ettiklerini ve olay yerine polis ekibi yönlendirdiklerini söyledi. Sandalda bulunan kişi polis tarafından göz altına alınarak Avcılar İlçe Emniyet Müdürlüğüne götürüldü.