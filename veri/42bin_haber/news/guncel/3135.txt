Aydın'da polise saldırı
Aydın'da polis ekipleri ev araması yapmak için gittikleri Ilıcabaşı Mahallesi'nde taşlı- bıçaklı saldırıya uğradı. Saldırıda yaralanan olmazken, 3 polis otomobilinde maddi hasar meydana geldi.
Olay, bugün saat 18.00 sıralarında, Ilıcabaşı Mahallesi'nde meydana geldi. Kaçakçılık ve Organize Suçlarla Mücadele Şube Müdürlüğü'ne bağlı ekipler, hakkında uyuşturucu ticareti yapmak suçundan yakalama kararı bulunan Y.A.'nın evine giderek savcılık talimatıyla ev araması yapmak istedi. Mahalle sakinleri polislere taş ve sopalarla saldırdı. Bir kişinin de bıçakla saldırıda bulunduğu olayda yaralanan olmazken, 3 polis otomobilinde maddi hasar meydana geldi. Bölgeye takviye ekiplerin sevk edilmesiyle ara sokaklara kaçan saldırganlarla birlikte hakkında yakalama kararı bulunan Y.A. da kayıplara karıştı. Olayla ilgili soruşturma başlatıldı.