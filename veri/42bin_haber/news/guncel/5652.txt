Doğubayazıt'taki KCK davasında son gelişme!
Ağrı'nın Doğubayazıt ilçesinde terör örgütü PKK-KCK'ya yönelik operasyon kapsamında haklarında dava açılan, aralarında KCK sorumlusu olduğu iddia edilen BDP Doğubayazıt ilçe başkanının da bulunduğu 21'i tutuklu 35 sanığın yargılanmasına verilen aranın ardından devam edildi.
Ağrı'nın Doğubayazıt ilçesinde terör örgütü PKK/KCK'ya yönelik operasyon kapsamında haklarında dava açılan, aralarında KCK sorumlusu olduğu iddia edilen BDP Doğubayazıt ilçe başkanının da bulunduğu 21'i tutuklu, 35 sanığın yargılanmasına verilen aranın ardından devam edildi.

Erzurum 4. Ağır Ceza Mahkemesi'ndeki duruşmada, 5'i kadın 21 tutuklu sanık ile tutuksuz yargılanan sanıklardan 11'i hazır bulundu.

Kürtçe savunma yapan tutuklu sanıklardan Orhan Ekren, terör örgütü KCK adına yasa dışı eylemde bulunmadığını, KCK yapısıyla ilgili bir bilgisinin bulunmadığını, BDP çatısı altında yürüttüğü siyasi çalışmalar sırasında rastlamadığını öne sürdü.

Mahkeme başkanı Kahya, sanık Ekren'e BDP Parti Meclisi üyesi Veysi Biçer'in 7 Mart 2012 günü Doğubayazıt BDP İlçe Teşkilatı'nda yaptığı toplantıda 'PKK bu yıl ciddi ve ses getirecek büyük eylemler yapması gerekir ki düşmanı barışa zorlasın' sözlerini anımsatarak görüşünü sordu.

Ekren de kendisinin de bulunduğu toplantıda Veysi Biçer'in yaptığı konuşmanın doğru olduğunu, ancak katılmadığı bu görüşlerinden dolayı Veysi Biçer'in Erzurum'da yargılanıp hapis cezası aldığını hatırlattı.

Tutuksuz yargılanan sanıklardan Figen Can ise savunmasında, BDP ilçe teşkilatında görevli olduğunu, ancak hiçbir yasa dışı eylemde bulunmadığını, kendisiyle ilgili öne sürülen iddiaların asılsız olduğunu belirterek, beraatını istedi.

Mahkeme başkanı Kahya, sanıkların savunmalarının tamamlanmasının ardından, mahkemeye vekalet sunan 27 sanık avukatından sözlü ve yazılı savunmalarını yapmalarını istedi.

Avukatlardan 11'i sözlü savunmalarında, sanıklardan mali müşavir Zeki Yıldız'ın yasa dışı terör örgütü KCK ile bağlantısının bulunmadığını, Doğubayazıt Belediyesi tarafından açılan hesap inceleme ihalesini kazandığını, inceleme sonucunda hazırladığı raporu Belediye Başkanı Canan Korkmaz'a bizzat teslim ederek parasını fatura karşılığında belediyeden aldığını ileri sürdü.

Sanık avukatları, 21 Mart Nevruz, 8 Mart Dünya Kadınlar Günü, 1 Mayıs İşçi Bayramı ve Halepçe Katliamı gibi özel günlerde ülke genelinde birçok kentte etkinlikler düzenlendiğini, BDP tarafından izin alınmadan kutlandığı gerekçesiyle yapılan faaliyetlerin yasa dışı kabul edildiğini, Kürt sorununun ise siyasetçiler tarafından çözülmesi gereken bir sorun olduğu, bu sorunun çözülemeyerek, kamu görevlilerinin üzerine ihale edildiğini savundu.

Mahkeme başkanı Kahya, savunmalarının alınması için duruşmaya zorla getirilmesi istenen 3 tutuksuz sanık ile savunmalarını tamamlayamayan diğer avukatların savunmalarını yapmaları için duruşmaya yarın devam edilmesine karar verdi.