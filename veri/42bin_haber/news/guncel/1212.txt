Baro Başkanı Kocasakalın masasında kurşun
İstanbul Barosu Başkanı Ümit Kocasakalın İstanbul Barosunun 7nci katında (en son kat) ofisinde bulunan masasına kurşun isabet etti.
Masasına isabet eden kurşun sabah saatlerinde Kocasakalın öğretim görevlisi olduğu Galatasaray Üniversitesinde derste olduğu sırada, ofisi temizlenirken bulundu. Emniyet görevlilerince yapılan incelemede kurşunun dik bir açı ile kartonpiyer tavanı delerek Kocasakalın masasına isabet ettiği tespit edildi. Silahın kim ya da kimler tarafından ateşlendiği araştırılıyor. Bugüne kadar kimseden tehdit almadığını belirten Kocasakal, şunları söyledi: 9 mm. çapında bir mermi. Olay yeri inceleme ekipleri ve savcı gelip gerekli incelemeleri yapmış. Merminin nerden geldiğine dair iki seçenek var. Birincisi malum yılbaşı ertesi eğlence sırasında biri yüksek yerden ateş etmiş olabilir. Yani serseri kurşun olabilir. Diğer seçenek ise bir şekilde apartmanın çatısına çıkan bir kişi ateş etmiş olabilir.