Marmaris'te kaçak et operasyonu
MUĞLA'nın Marmaris İlçesi'ndeki Yat Limanı'nda yaz aylarında hizmet veren bir restorana polis tarafından düzenlenen operasyonda, 2 ton kaçak et ele geçirildi. Faturasız olduğu belirtilen bozulmuş etlerin hangi hayvana ait olduğunun belirlenmesi için numune alınırken, dondurucuda tutulup yazın da kullanılmasının amaçlandığı öne sürüldü.
Marmaris Emniyet Müdürlüğü Kaçakçılık ve Organize Suçlarla Mücadele Büro Amirliği ekipleri, Yat Limanı'ndaki bir restoranda kaçak et bulunduğu yönünde ihbar aldı. Hazırlıklarını tamamlayan polis, bugün saat 00.30 sıralarında yaz aylarında hizmet veren restorana operasyon düzenledi. İlçe Gıda, Tarım ve Hayvancılık Müdürlüğü ve zabıta ekiplerinin de katıldığı operasyonda, restoranın arka bölümündeki mutfakta poşetlenmiş ve bezlere sarılmış 2 ton et ele geçirildi. Faturasız olduğu saptanan kaçak etlerin bozulduğu anlaşıldı. Etlerin hangi hayvana ait olduğunun belirlenmesi için numune alınırken, işyerindeki iki kişi gözatına alındı.

İncelemede, işlenip dondurucuya konulan etlerin, yaz aylarında hizmet veren restoranda kullanılmasının amaçlandığı ileri sürüldü. El konulan kaçak etlerin imha edileceği bildirildi. İşyerinin ruhsatının da iptal edilmesi için çalışma başlatıldığı kaydedildi.