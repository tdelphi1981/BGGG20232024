Canlı bombanın babası: Oğlum kendini ve bizi ateşe attı
Ankara'daki ABD Büyükelçiliği'ne dün canlı bomba eylemi gerçekleştiren Ecevit Şanlı'nın babası Sadık Şanlı, "Oğlum kendini ve bizi ateşe attı, devlete karşı boynum bükük" dedi.
Ordu'nun Gürgentepe ilçesi Akören Mahallesi'nde oturan Şanlı ailesi, hem üzgün hem şaşkın durumda. Eşi ile birlikte yaşayan, çiftçilik ve hayvancılık yaparak geçimini sağlayan 70 yaşındaki baba Sadık Şanlı, "Üç kız, dört oğlum var ve köyde eşimle kalıyorum. Devlete karşı boynum bükük. Ben ne yapayım, benim haberim yok, kendi kendini ateşe attı. Allah bir ki hiç görüşmedim, görmedim. Ben çiftçiyim, koyun çobanıyım. 70 yaşındayım, yalan mı konuşacağım? Allah görüyor işte. İstanbul'dan ağabeyi cenazesini almaya gidecek, cenazeyi köye getirecek" diye konuştu. 

Oğlunun kimlerle görüştüğünün sorulması üzerine baba Sadık Şanlı, "Ben bilemem kimin günahını alayım, Allah görüyor. İlkokuldan mezun oldu, askerliğini bitirdi ve İstanbul'a gitti. Bize hiçbir şey söylemedi, 15 yıldır hiç haber alamadım" şeklinde konuştu. Oğlunun herhangi bir hastalığının olmadığını söyleyen Şanlı, "Bize hiç anlatmadı, haberimiz olsa hangi baba evladını yollar? Dünyaya karşı gelinmez ki, cahillikten oldu bunlar, Allah kimsenin başına vermesin" ifadelerini kullandı.