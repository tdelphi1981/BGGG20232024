Marmariste dolu hayatı felç etti
Muğla'nın Marmaris ilçesi Osmaniye köyünde yağan dolu hayatı felç etti.
Saatlerce yağan dolu sonrası köy beyaza büründü. Dolu kalınlığı bazı yerlerde 50 santimetreyi bulurken İçmeler Bayır yolu 2 saat süreyle ulaşıma kapandı. Kepçeler yardımı ile açılan yolda trafik uzun süre tek şeritten sağlandı.

 Gece saatlerine kadar yağan dolu özellikle Osmaniye köy merkezinde ve Camiyanı Mahallesi'nde etkili oldu. Dolu yağışı sonrası bir ev ve bir kahvehanenin giriş bölümündeki demir çatı çöktü. Kahvehanede çatının bir aracın üstüne çökmesi sonucu araçta maddi hasar meydana gelirken ekili alanlarda zarar gördü.

 Güneşin açmasının ardından ise köy bu güzel görüntülere sahne oldu. Köy Muhtarı Hasan Hüseyin Aydın, dolu sebebi ile köyde hayatın durduğunu belirterek, "Bir ev ve kahvehanenin çatısı çöktü, altında kalan bir araç hasar gördü, yollar kapandı, komşu belde ve köylerden yardım istedik ancak kendi imkânlarımız ile bir kepçe bulabildik. Kepçenin yolu açmasının ardından hayat normale dönmeye başladı." dedi.