Ambulanslara TSE ayarı
Sağlık Bakanlığı filosuna yeni eklenen 486 araçla birlikte ambulanslara TSE standardı geliyor. Ambulanslar tıpkı mini bir acil servis donanımında olacak. Personel performansa göre değerlendirilecek.

Sağlıkta devrim niteliği taşıyan tam donanımlı 486 araçlık ambulans filosunun hizmete girmesiyle artık ambulanslar mini bir acil servis görevi üstelenecek. Acil Hizmetlerden Sorumlu İstanbul İl Sağlık Müdür Yardımcısı Doç. Dr. Niyazi Özçelik ambulanslara artık Türk Standardları Enstitüsü (TSE) standardı geleceğini belirterek “Kalitesiz ambulans (donanımı eksik, eski vs) sistemde tutulmayacak. Ambulanslar tıbbi malzeme ve donanım açısından sıkı bir denetime tabi olacak. Standartlara uygun olmayanlar uygun hale getirilecek, şayet getirilemiyorsa araçlar ambulans dışı hasta nakil aracı ya da personel taşıma aracı olarak kullanılacak. Özel firmalar da bu anlamda kendilerine çeki düzen vermek zorunda kalacaklar. Yeni ambulansların filoya katılması ve TSE güvencesine alınmasıyla artık tüm ambulanslarımız küçük birer acil servis gibi oldu” dedi. Doç. Dr. Özüçelik, filoya katılan araçlarla  İstanbul’da toplam 209 ambulans ile acil hizmeti verildiğini söyledi ve ekledi:  Bunların ikisi dört yataklı ambulans, biri obez hasta ambulansı, biri de tam donanımlı yoğun bakımı olan ambulans. Ayrıca iki  helikopter ambulansımız, iki de deniz ambulans botumuz var. 
Vakaya vaktinde müdahale önemli 
Sağlıkta Dönüşüm Projesi’yle birlikte Kamu Hastane Birliği modelinin uygulamaya konduğunu anlatan Doç. Dr. Niyazi Özüçelik, “Yürürlüğe giren performans yönetmeliğine göre ambulans ve komuta kontrol merkezlerinin çalışmalarına da bazı düzenlemeler getirildi. Tıpkı hastanelerdeki gibi en kaliteli standartlara göre çalışan ekiplerin döner sermayesi düşürülmeyecek. Yani işini iyi yapanın parası artacak. Performansın içinde şehir içinde 10 dakika, kırsalda 30 dakika altında vakaya ulaşma kriteri de yer alıyor. Vaktinde giden, vakaya ve hastaneye vaktinde ulaşan, bunları iyi komuta eden ekiplerin döner sermayeleri tam olarak ödenecek” dedi.