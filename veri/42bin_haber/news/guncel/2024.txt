Mısır'da çatışma: 5 ölü 8 yaralı
Mısır'ın başkenti Kahire'da göstericilerle polis arasında çıkan çatışmada 5 sivil hayatını kaybetti, 2'si polis 8 kişi de yaralandı. Kahire'nin kuzeyindeki el-Kalyubiyye ilinin Şubra polis merkezine gece geç saatlerde girmeye çalışan göstericilerle polis arasında çıkan çatışmada 5 sivil hayatını kaybetti.

Kalyubiyye Emniyet Müdürü Mahmud Yusri yaptığı açıklamada, Şubra polis merkezi çevresinde yaşanan çatışmalarda 5 göstericinin hayatını kaybettiğini, 2'si polis 8 kişinin de yaralandığını belirterek, olayların ardından şehirde hayatın normale döndüğünü ve polis merkezi çevresinde takviye emniyet güçleri konuşlandırıldığını ifade etti.

Göstericiler polislerin, suçluları kovalarken bir vatandaşı yanlışlıkla öldürmesini protesto amacıyla polis merkezine girmeye çalışmıştı.

Polis, merkeze girmeye çalıştığı gerekçesiyle 9 kişiyi göz altına aldı. Öte yandan, protestocular polis merkezine girmeye çalışırken, içeride gözaltında tutulanların da kaçma teşebbüsünde bulundukları kaydedildi.