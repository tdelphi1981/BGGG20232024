Şiddet Komisyonu'ndan Sağlık Bakanlığı'na mektup
Meclis Sağlık Çalışanlarına Şiddeti Araştırma Komisyonu, Sağlık Bakanı Recep Akdağ’a bir mektup gönderdi.
 Meclis Sağlık Çalışanlarına Şiddeti Araştırma Komisyonu, Sağlık Bakanı Recep Akdağ’a gönderdiği mektup da, “Sağlık çalışanlarının saygınlığının ve şiddete karşı toplumsal bilincin artırılmasına yönelik olarak, toplumca sevilen ve saygı duyulan isimlerin rol aldığı kamu spotlarının hazırlanması; reklam, film ve dizilerde sağlık çalışanları konusunda doğru mesajların verilmesi konusunda gerekli girişimlerin yapılması”nı istedi.
 Başkan Necdet Ünüvar ve üyelerinin imzası bulunan mektupta, 19 Haziran 2012’de çalışmalarına başlayan komisyonun çalışmalarına devam ettiği ve rapor yazım aşamasında bulunduğu ifade edildi. Mektup da, komisyonda ele alınan bazı kararlara dikkat çekilerek, sağlık hizmeti sunumu sırasında veya bu görevlerden dolayı personele karşı işlenen suçlar sebebiyle ceza hukuku kapsamında yürütülmekte olan işlemler ve davalarda sağlık çalışanlarına sağlanan hukuki yardımın, hastanelerde hizmet alımı ile çalıştırılan özel şirket elemanlarına da yapılmasının temin edilmesi gerektiği belirtildi.
 -TEKLİF YOLDA, AĞIR CEZALAR GELİYOR-
 Sağlık hizmeti sunumu sırasında veya bu görevlerden dolayı personele karşı işlenen suçların cezalarının arttırılması ve daha caydırıcı hale getirilmesi, ayrıca özel hukuk tüzel kişileri ile gerçek kişilere ait sağlık kurum ve kuruluşlarında istihdam edilen personele karşı hizmet dolayısıyla işlenen suçların da kamu görevlilerine karşı işlenen suçlar gibi cezalandırılabilmesi amacıyla, 5237 sayılı Türk Ceza Kanununda gerekli değişikliklerin yapılmasına yönelik çalışmaların başlatılması için gerekli çalışmaların başlatılmasını istenirken, hazırlanacak kanun teklifinin komisyonu teşkil eden 17 üye tarafından imzalanarak Türkiye Büyük Millet Meclisi Başkanlığına sunulmasının düşünüldüğü kaydedildi.
 -TOPLUMCA SEVİLEN VE SAYGI DUYULAN İSİMLERİN ROL ALDIĞI KAMU SPOTLARI-
 Komisyon üyeleri Sağlık Bakanı’na gönderdikleri mektup da, şiddete karşı kamuoyu bilinci oluşturacağı ve caydırıcılık sağlayacağı cihetle, sağlık çalışanlarına yönelik olarak işlenen suçların yargılaması sonucunda verilen mahkûmiyet kararlarının medya yoluyla halka duyurulmasını da istedi.
 Sağlık çalışanlarının saygınlığının ve şiddete karşı toplumsal bilincin artırılmasına yönelik olarak, toplumca sevilen ve saygı duyulan isimlerin rol aldığı kamu spotlarının hazırlanması; reklam, film ve dizilerde sağlık çalışanları konusunda doğru mesajların verilmesi konusunda gerekli girişimlerin yapılması istenilen mektupta şu ifadeler yer aldı:
 “İlköğretimden başlayarak eğitim ve öğretimin her kademesinde sağlık çalışanları ile sağlık kurum ve kuruluşlarının işleyişine yönelik eğitimlerin verilmesine ilişkin çalışmaların yapılması, 
 Bütün sağlık kurum ve kuruluşlarında, söz konusu kurum veya kuruluşun güvenlik kameralarıyla izlendiğine ilişkin uyarıcı yazılara yer verilmesi hususunda gerekli çalışmaların yapılması,
 Hastanelerde görevli güvenlik görevlilerine iletişim eğitimi gibi gerekli hizmet içi eğitimlerin verilmesinin temini,
 Maruz kaldığı şiddet nedeniyle iş göremeyen sağlık çalışanlarının uğradıkları maddi kayıpların telafi edilebilmesi amacıyla mevzuatta gerekli düzenlemelerin yapılması,
 Sağlık çalışanlarına yönelik olarak görsel ve yazılı medyada yer alan yanıltıcı haberlere ilişkin cevap ve düzeltme hakkının etkin kullanımının sağlanması,
 Sağlık kurum ve kuruluşlarında yer alan hasta haklarına ilişkin bilgilendirici yazıların yanında hasta ve hasta yakınlarının sorumluluklarına ilişkin bilgilendirici yazılara da yer verilmesi, hususları müstaceliyet taşımakta ve Komisyon çalışmalarının ve rapor yazımının bitmesi beklenmeden tarafınızla paylaşılmasında fayda mülahaza edilmekte olup, belirtilen hususlarla ilgili olarak gerekli çalışmaların başlatılmasını saygılarımızla arz ederiz.”
 ANKA
  