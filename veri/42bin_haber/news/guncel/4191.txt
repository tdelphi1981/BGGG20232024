Cesedi 3 ay sonra bulundu
DENİZLİ'de evinde yalnız yaşayan ve hiç evlenmeyen işçi emeklisi 86 yaşındaki Halit Albasan'ın, öldükten yaklaşık 3 ay sonra çürümüş cesedi bir arkadaşı tarafından bulundu. Albasan'ın ölüm nedeni yapılacak otopsinin ardından belli olacak.
Topraklık Mahallesi 2234 Sokak 9 numaralı apartmanın zemin katındaki evinde yalnız yaşayan Halit Albasan'ı üç aydır görmeyen arkadaşı Muharrem Şen (78), evine gitti. Kapı açılmayınca, Muharrem Şen Albasan'ın yakınlarına ulaştı. Yakınlarının eve gelmesiyle balkon kapısı çilingir tarafından açıldı. İçeri girildiğinde de Albasan'ın çürümüş cesedi bulundu. Haber verilmesinin ardından olay yerine gelen polis ekipleri, evde inceleme yaptı. Cumhuriyet Savcısı'nın incelemesinden sonra Halit Albasan'ın cesedi otopsi için Pamukkale Üniversitesi Hastanesi Adli Tıp Kurumu Morgu'na kaldırıldı.

Polis, evde şüpheli bir duruma rastlamazken, Albasan'ın kesin ölüm nedeninin otopsinin ardından belli olacağı bildirildi. 60 yıllık arkadaşı Muharrem Şen, Albasan'ı 3 aydır görmediğini belirtip, "3 ay önce camide birlikteydik. Daha sonra hiç görmedim. Merak ettim, evine baktım ancak kapı açılmadı. Yakınlarıyla balkon kapısını açtırıp, içeriye girdim. Odaya bakınca çürümüş cesedini buldum. Ben de merak etmesem yazın kokudan ancak bulunurdu. Arkadaşımın bu durumuna çok üzüldüm" dedi.