İnşaatta çökme: 3 yaralı
Esenler'de, Yıldız Teknik Üniversitesi Davutpaşa Kampüsü içerisindeki teknopark inşaatında çökme meydana geldi. Çökme sırasında yaralanan 3 işçi hastaneye kaldırıldı. İşçilerin tedavisi sürüyor.

Olay, Davutpaşa'daki Yıldız Teknik Üniversitesi Kampüsü içerisinde saat 14.30 sıralarında meydana geldi. Edinilen bilgilere göre, yapımına devam edilen teknopark inşaatında beton dökme esnasında çökme meydana geldi. Bazı işçiler dökülen harç ve demirlerin altında kaldı. İnşaat görevlilerinin ihbarıyla olay yerine itfaiye ve ambulans sevk edildi. Ekipler tarafından çöken inşaattan çıkartılan işçilere ilk müdahale olay yerinde yapıldı. Yaralanan Adem Belen ile Hayri Altun ambulansla Bakırköy Dr. Sadi Konuk Eğitim ve Araştırma Hastanesi'ne, Yücel Altun ise Bağcılar Eğitim ve Araştırma Hastanesi'ne kaldırıldı. İlk bilgilere göre hayati tehlikesi bulunmayan yaralıların tedavileri devam ediyor. 
Yetkililer, olayla ilgili çok yönlü inceleme başlattı.