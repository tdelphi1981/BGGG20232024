İki kardeşe silahlı saldırı
ŞANLIURFA'da, yolda yürüyen 34 yaşındaki Murat ve 28 yaşındaki Hüseyin Karakuş kardeşler, tabancayla ayaklarından vuruldu. Yaralanan 2 kardeş hastaneye götürülürken, polis saldırganın yakalanması için çalışma başlattı.
Olay, dün gece Atatürk Mahallesi 25'inci Sokak'ta meydana geldi. Kentte esnaflık yapan ve yürüyerek evlerine giden Murat ile Hüseyin Karakuş kardeşlere, kimliği belirsiz bir kişi tarafından tabancayla ateş açıldı. 2 kardeş tabancadan çıkan mermilerin isabet etmesiyle ayaklarından yaralanırken, saldırgan ise kaçtı. Silah sesi üzerine dışarı çıkan çevredekiler, Karakuş kardeşlerin yerde yattığını görünce durumu polis ve sağlık ekiplerine bildirdi.

İhbar üzerine olay yerine gelen sağlık ekipleri yaralı kardeşleri ambulansla tedavi için Şanlıurfa Eğitim ve Araştırma Hastanesi'ne götürdü. Ayaklarından yaralanan Karakuş kardeşler, kimseyle husumetleri bulunmadığını ve kendilerine ateş açan kişiyi görmediklerini söyledi.

Polis, tedavisine devam edilen ve sağlık durumlarının iyi olduğu öğrenilen kardeşleri yaraladıktan sonra kaçan saldırganın kimliğinin saptanarak yakalanması için çalışmasını sürdürüyor.