İş bırakma eylemi 'eğlenceye' dönüştü!
Türk Büro-Sen üyeleri Tekirdağ'da '1 Günlük iş bırakma eylemi'nde davul zurna eşliğinde eğlendi. Halay çekip slogan atan sendika üyeleri, kamu çalışanlarına yapılan zamları yeterli bulmadıklarını bildirdi.
Türk Kamu-Sen'e bağlı Büro-Sen Tekirdağ Şubesi, yurt genelinde yapılan '1 Günlük iş bırakma' eylemine Tekirdağ'da destek verdi.
 
Tuğlalı parkta toplanan sendika üyesi kamu çalışanları, davul zurna eşliğinde eğlenerek, halay çekti.
 
Kamu çalışanlarına verilen zammın yeterli olmadığını savunan sendikalılar, protestosunu slogan atarak sürdürdü.
 
Eylemde basın açıklaması yapan Türk Kamu-Sen Tekirdağ Şube Başkanı Muzaffer Doğan, kamu çalışanlarının haklarını her zaman savunacaklarını ifade etti.
 
SGK ve adliye çalışanları başta olmak üzere diğer kamu kurumlarında görev yapan memurların ücretlerinin düştüğünü söyleyen Doğan, kamu çalışanlarının haklarının iyileştirilmesini istedi.
 
Doğan: "İşimizi seviyoruz. Vatandaşa hizmet etmeyi, dünyanın en güzel işi olarak sayıyoruz. Ancak yapılanlar kaşısında bize meydanlara düşmek, işi bırakmak kaldı' şeklinde konuştu. 
 
Topluluk, basın açıklamasının ardından olaysız dağıldı.