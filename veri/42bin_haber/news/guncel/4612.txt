Nasuh Mahruki hangi kanun tasarısı için imza kampanyası başlattı!
EVEREST'e tırmanan ilk Türk dağcı Nasuh Mahruki, şimdiki haliyle doğadaki canlıların yaşam hakkına zarar vereceğini düşündüğü Tabiatı ve Biyolojik Çeşitliliği Koruma Kanunu tasarısının TBMM gündeminden geri çekilmesi için imza kampanyası başlattı. Kampanyaya destek 30 bin imzayı aştı.
Arama Kurtarma Derneği kurucularından Nasuh Mahruki, TBMM gündemindeki Tabiatı ve Biyolojik Çeşitliliği Koruma Kanunu tasarısının, meclis gündeminden geri çekilmesi için change.org sitesi üzerinden imza kampanyası başlattı. 31 bin 703 imzaya ulaşan kampanyaya destek hızla büyüyor.
Hayatını, insan hayatı kurtarmaya adamış, ülkesini her şeyden çok seven ve yaşamı en kutsal hediye kabul eden biri olduğunu belirten Nasuh Mahruki, insanın yaşam kalitesini doğayı merkeze alarak hareket ettiğini, insan ve doğanın ayrılmaz bir bütün olduğunu kaydetti.
Şimdiki haliyle doğadaki canlıların yaşam hakkına zarar verecek Tabiatı ve Biyolojik Çeşitliliği Koruma Kanunu'nun TBMM gündeminden geri çekilmesi için imza kampanyasına destek isteyen Nasuh Mahruki, tasarı bu haliyle onaylanmasını, doğanın geleceği açısından sakıncalara dikkati çekti. Mahruki, kanun tasarısının TBMM'de kabul edilmemesi için başlattığı mücadeleye, doğayı kurtarmak için 31 bin 703 kişinin imza atarak ses verdiğini dile getirdi.

Kanun rantı merkeze alıyor!


Kampanyanın etkisiyle kanunla ilgili yapılacak görüşmenin bir hafta ertelendiğini belirten Mahruki şöyle konuştu:
"Sesimizi duyuyorlar. Tabiat Kanunu İzleme Girişimi'ne dahil olan 100'e yakın çevre kuruluşunun desteğiyle hep beraber hafta sonu Twitter ve Facebook'ta büyük bir rüzgar yarattık. Kampanya Facebook'ta 2 bin 500 kez paylaşıldı, Twitter'da en çok konuşulan konular arasına girdi. Doğa ve doğal varlıklarımızın korunması ihtiyacıyla hazırlanmış ancak yıllardır sürüncemede bırakılan, Tabiatı ve Biyolojik Çeşitliliği Koruma Kanunu, ne yazık ki yine ülkemizin bir klasiği olarak, rantı merkeze alan, tümüyle korumadan uzak bir anlayışla tekrar düzenlenmiş bir şekilde, önümüzdeki günlerde TBMM'nin gündemine alınıyor. Bunu kabul etmiyorum ve asla razı gelmiyorum. Bütün bunlara seyirci kalırsak ve susarsak, biliyorum ki sevdiğim her şeyi borçlu olduğum topraklardan yine parçalar kopartılacak. Yol geçecek, maden aranacak diye bir Milli Park, bir Yaban Hayatı Koruma Sahası daha inşaat alanına dönüşecek."
Henüz vakit olduğunu, kanun tasarısı Meclis'e gelmeden tepkilerin duyurulup büyük bir hatadan dönülmesinin sağlanabileceğine dikkati çeken Nasuh Mahruki, herkesi imza vererek doğa için ses vermeye davet etti.