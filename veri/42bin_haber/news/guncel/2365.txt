Böyle dolandırıcılık görülmedi!
Tekirdağda telefonla 6 ton kömür siparişi veren dolandırıcılar, teslimatın iki farklı adrese yapılmasını istedi. Dolandırıldığından habersiz 3 ton kömürü verilen ilk adrese boşaltan kömürcü, diğer 3 ton kömürü teslim etmek üzere gittiği ikinci adreste, telefon eden kişilerin verdiği isimde kimseyi bulamayınca dolandırıldığını anladı. İlk adrese yeniden giden satıcı, kömür çuvallarının çalındığını gördü.
Film senaryolarını aratmayan dolandırıcılık olayı Tekirdağın Hayrabolu ilçesinde yaşandı. İlçede kömürcülük yapan G.F.P.nin sahibi olduğu firmayı öğle saatlerinde telefonla arayan dolandırıcılar, 2 Bin TL. değerinde 6 ton ithal kömür sipariş etti. 

Telefonda, kömürün 3 tonunu yeğeni için sipariş ettiğini ve verdikleri adresteki evin önüne boşaltmasını isteyen dolandırıcılar, kendilerini kıraathane işletmecisi olarak tanıttı. 3 Ton kömürü ise sözde işletmecisi olduğu kahvehaneye isteyen dolandırıcı, kömürün parasını da burada ödeyeceğini söyledi.

Kamyonete yüklediği 6 ton kömürün yarısını, dolandırıldığından habersiz verilen ilk adrese boşaltan G.F.P, ikinci adrese gittiğinde ise dolandırıldığını anladı. Kömür siparişini teslim etmek üzere gittiği adreste telefonda verilen isme ait bir kıraathanenin bulunmadığını gören mağdur kömürcü, vakit kaybetmeden ilk adrese geri döndü.

Biraz önce 3 ton kömür boşalttığı yerde çuvalların olmadığını gören kömürcü, olayı polise bildirdi. Olay yerine gelen polis ekipleri, yaptıkları soruşturmada kömürlerin kırmızı bir otomobile yüklenerek taşındığı bilgisine ulaştı.

Soruşturmayı derinleştiren polis, kömürleri taşıyan hamala ulaştı. İlçede hamallık yapan Ç.Y, kendisini çağıran iki kişinin kömürleri arabaya yükleterek 15 TL. ödediği, arabaya sığmayan 2 çuval kömürü de kendisine bıraktığını belirtti.

Polis, Ç.Ynin bir başka kömürcüye sattığı 2 çuval kömüre el koyarken, eşkalini belirlediği dolandırıcıların yakalanması için çalışma başlattı.