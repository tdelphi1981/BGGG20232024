Bombalı araç Suriye'den geldi
Adalet Bekanı Sadullah Ergin bomba yüklü aracın Suriye tarafından geldiğini açıkladı.
 Adalet Bakanı Sadullah Ergin, Cilvegözü Sınır Kapısı'ndaki patlamaya ilişkin, ''Kesin olay şey, aracın Suriye istikametinden geldiği ve Türk kayıtlarında bulunan bir araç olmadığı, bu kesin'' dedi.
 
 Bakan Ergin, Hatay'daki incelemelerinin ardından İçişleri Bakanı Muammer Güler, Gümrük ve Ticaret Bakanı Hayati Yazıcı ve Hatay Valisi Mehmet Celalettin Lekesiz ile Hatay Havalimanı VİP Salonunda basın toplantısı düzenledi.
 
 Ergin, Cilvegözü Kara Hudut Kapısı'nın 21 metre dışında park etmiş aracın infilak etmesi sonucu 13 kişinin öldüğünü, 26 kişinin de yaralandığını belirtti. 13 kişiden 4'ünün Türk olduğunu, 9'unun ise kimlik tespit çalışmalarının sürdüğünü kaydeden Ergin, yaralı 26 kişiden 11'inin ayaktaki tedavilerinin ardından taburcu edildiğini, yatar vaziyetteki 15 kişiden 8'inin ise durumunun ciddi olduğunu söyledi.
 
 "8 YARALININ DURUMU AĞIR"
 
 8 ağır yaralının 3'ünün Türk olduğunu anlatan Ergin, ''Olaya sebep olan araç, Suriye istikametinden gelerek, Cilvegözü Hudut Kapımıza 21 metre uzaklıkta park ediyor. Patlamadan 20 dakika önce park ediyor. Kesin olay şey, aracın Suriye istikametinden geldiği ve Türk kayıtlarında bulunan bir araç olmadığı, bu kesin. Bunun altını çizerek ifade ediyorum. Olaya ilişkin olarak önemli bilgi ve bulgular güvenlik güçlerinin ve soruşturma mercilerinin elinde var. Önemli mesafeler kat edilmiş durumda. İnşallah yakın bir zamanda içerisinde olayın sorumlularıyla ilgili daha geniş bilgiler sizlerle paylaşılacak duruma gelir. Ben bu terör olayını lanetliyorum. Milletimizin başı sağ olsun'' diye konuştu.
 
 "SİVİLLER HEDEFTİ"
 
 Bakan Ergin, bir gazetecinin, ''Saldırının belli bir hedefi var mıydı?'' şeklindeki sorusuna, ''Şu aşamada bu konuda bir şey söylemek için erken. Ama kamera kayıtlarında gözüken şu, giriş çıkış yapılan ve aracın park edildiği yerde yoğun bir trafik var ve orada yayalar var. Burada bir patlamanın olmasıyla çok sayıda can kaybının olacağı çıplak gözle görülüyor. Dolasıyla oradaki sivil vatandaşlar açık hedef. Orası güvenlik güçlerinin olmadığı ve sivillerin olduğu bir bölge. O açıdan hedef siviller gibi gözüküyor'' cevabını verdi.
 
 "SURİYE TARAFINDA DA YARALI VAR"
 
 Patlama sonrasında Suriye tarafında da yaralıların kaldığı yönündeki iddiaları da yanıtlayan Ergin, şunları söyledi:
 ''İstihbarat birimleri, güvenlik birimleri Suriye'nin Bab-el Hava bölgesindeki unsurlarıyla görüşerek olayın mahiyetini anlamaya çalışıyorlar. Tam Türkiye girişinde patlama gerçekleştiği için patlamanın Suriye kısmındaki bazı yaralılar Suriye tarafına geçirilmiş durumda. Orada bir miktar yaralı var. Ama oradaki yaralıların durumuna ilişkin de daha sonraki gelişmelere göre bilgi verebileceğiz. Şu anda orada 8 yaralı olduğu şeklinde bilgiler var. Ama bunların milletine ilişkin bilgiler önümüzdeki saatlerde belli olacak.''
 
 Bakan Ergin, patlayıcının cinsinin belirlenip belirlenmediği yönündeki soru üzerine de, ''Patlayıcının türüne ilişkin adli soruşturma esnasında olay yerindeki bulgular adli tıpta inceleniyor. Onlar ilerleyen saatlerde ya da günlerde sizinle paylaşılacaktır. Şu an için ilave bir bilgi yok" şeklinde konuştu.