Doktorun çabası genç kızı yaşama döndürdü
Sinop'un Gerze İlçesi'nde nişanlısına sinirlenip 170 hap içerek intihara kalkışan 19 yaşındaki H.S., Devlet Hastanesi'ne kaldırıldı.
Anestezi ve Reanimasyon Uzmanı Dr. Taylan Temel, getirildikten sonra kalbi duran genç kızı, ısrarla kalp masajı yaparak yaşama döndürdü. Olay günü izinli olan Dr. Temel, hastaneye ulaşmak için 45 kilometrelik yolu da 18 dakikada kat etti.

Olay, geçen 1 Mart'ta Gerze'de meydana geldi. Saat 23.00 sıralarında nişanlısıyla tartıştıktan sonra bunalıma giren H.S., 170 hap içerek ölmek istedi. Yakınlarının durumu fark etmesi üzerine genç kız hemen Gerze Devlet Hastanesi'ne götürüldü. Acil Servis'te yapılan ilk müdahalenin ardından genç kızın durumunun kötüye gitmesi üzerine nöbetçi doktor, olay günü izinli olan hastanenin Anestezi ve Reanimasyon(yeniden canlandırma) Uzmanı Dr. Taylan Temel'i telefonla arayarak yardım istedi. Sinop kent merkezinde bulunan Dr. Temel, hemen hastaneye gitmek üzere otomobiliyle yola çıktı. 45 kilometrelik yolu 18 dakikada aşarak hastaneye ulaştı. Tansiyonunun büyüğü 4, küçüğü ise 2'ye düşen genç kıza hemen müdahale etti. Midesi yıkanan ve bu sırada kalbi duran H.S.'ye Dr. Temel tarafından dakikalarca ısrarla kalp mesajı ve sunni tenefüs yapıldı. Genç bir süre sonra çabaya yanıt verdi ve yaşama döndü. 

Ölümün kıyısından dönen genç kızın tedavisine yoğun bakım servisinde devam edildiği, hayati tehlikeyi atlattığı bildirildi.

H.S., kendine geldikten sonra kendisini kurtardığını öğrendiği doktoruna teşekkür etti. Hastaneye geldiğinde genç kızın durumunun çok kötü olduğunu söyleyen Dr. Taylan Temel ise "O gün izinliydim ve bana çok ağır bir hastanın olduğunu söylediler. Sinop şehir merkezinde olduğum için haberi alır almaz hemen yola çıktım. Kendi otomobilimle çok hızlı bir şekilde hastaneye ulaştım. Yolda da hastanın durumu hakkında sürekli bilgi aldım. Geldiğimde durumu çok kötüydü. Hemen kalp masajına başladım ve başardık" dedi.