Şehit askerin 23 günlük eşi: Sana doyamadım
Siirt'in Pervari ilçesi ilçesinde dün meydana gelen helikopter kazasında şehit olan Jandarma Kıdemli Çavuş Hakan Gemici (24) ve Jandarma Uzman Onbaşı Yusuf Tüfekçi'nin (22) cenazeleri memleketlerine gönderilmek üzere Trabzon'a getirildi. Şehidin eşi Elif Gemici, '23 günde ben sana doyamadım' diye ağıt yaktı.
Şehit Gemici ve Tüfekçi'nin askeri uçakla Trabzon Havalimanı'na getirilen cenazeleri, Trabzon Valisi Recep Kızılcık, İl Jandarma Komutanı Jandarma Albay Turgay Aras, Trabzon Belediye Başkanı Orhan Fevzi Gümrükçüoğlu, Trabzon Emniyet Müdürü Ertan Yavaş, şehitlerin yakınları, polis ve askerlerce karşılandı. 
 
Uçaktan ilk önce şehit Jandarma Uzman Onbaşı Yusuf Tüfekçi'nin naaşı askerler tarafından alınarak cenaze nakil aracına konuldu. Ardından da Jandarma Kıdemli Çavuş Hakan Gemici'nin naaşı askeri manga tarafından uçuktan alındı. Naaşların cenaze nakil araçlarına taşındığı sırada şehit yakınlar gözyaşlarını tutamadı. Aynı uçakla Trabzon'a gelen şehit Gemici'nin 23 günlük eşi Elif Gemici naşın indirilmesi sırasında gözyaşlarına boğuldu. Eşinin beresi elinde tabutun başından biran olsun ayrılmayan Elif Gemici, '23 günde ben sana doyamadım' diye ağıt yaktı. Güçlükle daha sonra yakınlarının yanına giden genç bayan, onlara sarılarak gözyaşı döktü. 

Törenin ardından Jandarma Kıdemli Çavuş Hakan Gemici'nin naaşı memleketi Giresun'a, Jandarma Uzman Onbaşı Yusuf Tüfekçi'nin naaşı da Gümüşhane'ye gönderildi.