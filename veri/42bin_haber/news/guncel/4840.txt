İran'dan Türk televizyonuna kınama
İran'ın resmi haber ajansı İRNA ve Press TV, İran'ın Ankara Büyükelçiliği'nin özel bir Türk televizyonu kanalında yayınlanan programdan dolayı kanal yönetimine bir kınama mektubu gönderdiğini yazdı.(DHA) -- Kurtlar Vadisi dizisinde İran karşıtı propaganda yapıldığı gerekçesiyle RTÜK'e şikayette bulunan İran, bu kez Kanal B'de yayınlanan Güncel adlı programdan dolayı kanal yönetimine itiraz mektubu gönderdi.

İran'ın resmi haber ajansı İRNA ve Press TV'de yer alan habere göre, kınama mektubunda programda İran'daki iç gelişmeler ve İranlı yetkililer hakkında doğru olmayan ifadelerin kullanıldığı ileri sürüldü.

Mektupta, bu tip programların İran'la ilgili Türk kamuoyunu nezdinde kötü izlenim bıraktığı ileri sürülerek olayın esefle karşılandığı belirtildi.

İran geçen hafta da Kurtlar Vadisi dizisinde anti-İran propagandası yapıldığını öne sürerek Türkiye Radyo ve Televizyon Üst Kurulu, RTÜK'e resmi şikâyet dilekçesi göndermişti.