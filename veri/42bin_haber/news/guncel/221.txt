Yolcu minibüsüyle kamyon çarpıştı: 12 yaralı
Balıkesir'in Burhaniye ilçesindeki kazada, dördü ağır 12 kişi yaralandı.
Edremit-Burhaniye arasında yolcu taşıyan Halil Kurtuldu yönetimindeki 10 M 26063 plakalı minibüs, eski Edremit yolunun Burhaniye girişinde, Tuncay Kene yönetimindeki 10 RT 291 plakalı kamyonla çarpıştı. Çarpmanın etkisiyle kamyon, yola yakın bir evin bahçe duvarına çarparak durabildi. Hurdaya dönen minibüste ise şoför ve 11 yolcu yaralandı. Şoför Kurtuldu, Burhaniye Belediyesi ekiplerince sıkıştığı yerden güçlükle çıkarıldı. Olay yerine gelen çok sayıda cankurtaran yaralılardan sekizini Burhaniye ve Edremit Devlet hastanelerine götürdü. Diğer dört yaralıya ise olay yerinde müdahale edildi. Kazayı duyan yaralı yakınları, olay yerine akın etti. Burhaniye Kaymakamı Ali Uslanmaz olay yerinde, CHP Balıkesir Milletvekili Nedret Akova ve Burhaniye Belediye Başkanı Fikret Akova ise Burhaniye Devlet Hastanesi'ne giderek bilgi aldı. Kamyon şoförü Kene'nin gözaltına alındığı kazayla ilgili soruşturma devam ediyor.