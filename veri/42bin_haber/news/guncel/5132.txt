Çalışan kadınlar: Pozitif ayrımcılık görmüyoruz
Türk Sağlık-Sen kamuda görev yapan kadın çalışanların sorunları ile ilgili bir anket çalışması yaptı. Sendikanın bin 162 kadın kamu çalışanının katıldığı anketin sonuçlarına göre kadınların yüzde 88'i işyerlerinde kendilerine pozitif ayrımcılık yapıldığını düşünmüyor.
Kadınların çalışma hayatlarına yönelik en büyük endişeleri ise iş güvencelerini kaybetmek. Ankete katılanların yüzde 80'i ailesine vakit ayıramamaktan şikâyetçi. Türk Sağlık-Sen'in gerçekleştirdiği ankette, kadınlara yöneltilen 'İşyerinde Kadınlara Pozitif Ayrımcılık Yapılıyor mu ?' sorusuna kadınların sadece yüzde 12,4'ü evet cevabını verdi. Kadınların yüzde 50,7'si herkese eşit davranıldığını düşünüyor. Kadınların negatif ayrımcılığa uğradığını ve mağdur edildiğini düşünenlerin oranı ise yüzde 36,9. Ankette çalışan kadınların ailelerine yeteri kadar vakit ayıramadıklarından şikâyetçi oldukları ortaya çıktı. Sonuçlara göre ailesine az vakit ayırdığını düşünen kadınların oranı yüzde 71,9. Hiç vakit ayıramadığını düşünenleri oranı ise yüzde 8. Yani kadınların yüzde 80'i ailelerine vakit ayıramamaktan şikâyetçi. Kadınların yüzde 20,1 ise yeteri kadar vakit ayırdığını düşünüyor. 
Ankette kadın çalışanlara çalışma hayatlarındaki en önemli endişe de soruldu. Kamuda görevli kadın çalışanların yüzde 51'i bu soruya iş güvencesinin ortadan kalkması cevabını verdi. Kadınların yüzde 20,4'ü bulaşıcı hastalıklardan, yüzde 19,2'si amir baskısından ve yüzde 9,4'ü şiddeti en önemli endişe olarak görüyor. Ankette kadınlar tarafından kurum amirlerinin çalışanlara davranışları da değerlendirildi. Sonuçlara göre kadınların yüzde 35,5'i amirlerinin ayrım yaptığını düşünüyor. Yüzde 21,1'i psikolojik baskı uyguladıklarını, yüzde 15'i de keyfiyete göre davrandıklarını düşünüyor. Amirleri hoşgörülü olarak niteleyen kadınların oranı ise yüzde 22,9. Adaletli bulanların ise oranı yüzde 5,5 Araştırma sonuçları ile ilgili bir değerlendirme yapan Türk Sağlık-Sen Genel Başkanı Önder Kahveci, " Kadın çalışanların yüzde 80'ninin ailelerine vakit ayıramadığını ifade etmesi bu konuda acil düzenleme yapılması ihtiyacını net bir biçimde ortaya koyuyor. Bebeklerin 2 yaşına kadar emzirilmesi sıklıkla belirtiliyor ama doğum izni ve süt izinlerinin azlığı ortada. Bu sürelerin uzatılmasını kadın çalışanlar dört gözle bekliyorlar. Bir an önce bu gerekli yasal düzenlemeler yapılmalıdır. Devlet anayasal görevi olan ailelerin korunması adına kadın çalışanların haklarında iyileştirmeler gerçekleştirilmelidir." diye konuştu.