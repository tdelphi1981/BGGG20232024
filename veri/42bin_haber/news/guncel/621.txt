İç ürperten kış hazırlığı
Erzincan Belediyesi'nin kışa hazırlık kapsamındaki hazırlıklarından biri de Terzibaba Mezarlığı'ndaydı. Genelde yolları açık tutmak için hazırlıkları olan belediyelerin kar yağışı ve don öncesinde iş makineleri ile mezar hazırlaması, iç ürperten görüntüler oluşturdu. Kent merkezine 2 kilometre uzaklıktaki Terzibaba Mezarlığı'nda kış hazırlıkları kar yağışı öncesi başlatıldı. 150 yıllık tarihe sahip 30 dönümlük mezarlıkta yılda 350 civarında defin işlemi gerçekleştiriliyor. Özellikle kış şartlarının ağır geçmesinden dolayı 100 civarında mezar açıldığını belirten Terzibaba Mezarlık Müdürü Murat Uslu, "Don olaylarına karşın, defin işlerimizde herhangi bir aksaklığa mahal vermemek için Belediye olarak önlem aldık. Önümüzdeki kış dönemi için 100 kadar mezar hazırladık" dedi.