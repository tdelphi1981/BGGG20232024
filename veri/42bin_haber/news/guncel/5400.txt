Üvey anne 8 yaşındaki çocuğu kaynar suyla haşladı iddiası
Konya'da, üzerine sıcak su dökülerek haşlanan 8 yaşındaki A.A., hastanede tedavi altına alındı.
Vücudunda 1'inci derecede yanıklar oluşan A.A.'yı, üvey annesi T.A.'nın üzerine sıcak su dökerek haşladığı iddia edildi. Çocuğun dedesi R.A., gelini T.A. ile oğlu A.A.'dan şikayetçi oldu.

Bugün üzerine sıcak su dökülen Namık Kemal İlkokulu 2'nci sınıf öğrencisi A.A., Dr. Faruk Sükan Çocuk ve Doğumevi Hastanesi'ne kaldırıldı. Vücudunun büyük bir bölümünde 1'inci derece yanık olduğu saptanan A.A., yapılan ilk muayenesinin ardından yanık ünitesi bulunan Meram Eğitim Uygulama ve Araştırma Hastanesi'ne sevk edildi.

Torununun, üvey annesi T.A. tarafından üzerine sıcak su dökülerek vücudunun haşlandığını iddia eden işçi emeklisi 70 yaşındaki R.A., Karapınar'da imamlık yapan oğlunun 8 yıl önce ilk eşinden boşandığını ve o evlilikten olan torunları A.A.'ya kendisinin baktığını belirtti.

'BANYODA SICAK SUYLA HAŞLANMIŞ'

Geçtiğimiz günlerde oğlu A.A.'nın torunu A.A.'yı okuldan alıp, kendilerinden habersiz Karapınar'a götürdüğünü belirten R.A., "Oğlum torunumu yanına götürmüştü. Bugün de otobüsle Konya'ya getirdi. Sonra bizi arayıp, çocuğu garaja bıraktığını, kendisinin de Karapınar'a döndüğünü söyledi. Biz de gidip garajda aradık ve çocuk tek başına otururken bulduk. Vücudunun kızarmış olduğunu görünce sorduğumuzda torumun, üvey annesi T.A.'nın banyo yaptırma maksadıyla banyoda vücuduna sıcak su döktüğünü, olayı babasına söylememesi için de tehdit ettiğini söyledi. Torunum vücudunu yandıktan sonra babasına durumu anlatmış ama o da inanmayıp, çocuğa 'Yalan söylüyorsun' diye kızmış. Hatta orada hastanede tedavi ettirmişler, hastaneden de çocuğun Konya'da tedavi olması gerektiğini söylemişler. Fakat oğlum ve gelinim ilgilenmemiş."

'BU NASIL İMAMLIK'

Torununun vücudunun sıcak su dökerek yaktığını iddia ettiği gelini 2 çocuk annesi T.A. ve oğlu A.A.'dan şikayetçi olduğunu belirten R.A., "Oğlumdan ve gelinimizden şikayetci olduk. Çocuğu ne zaman yaktığını bilmiyorum. Oğlum, öz oğluna yapılan bu davranışı görmezden geliyor. Bu nasıl insanlık? Oğlum imam olarak görev yapıyor ama bu nasıl imamlık?" dedi. Olayla ilgili soruşturma sürüyor.