Vali Mutlu: Yangına müdahalede eksiklik yok
İstanbul Valisi Hüseyin Avni Mutlu, Galatasaray Üniversitesi'nde çıkan yangını söndürme çalışmalarına ilişkin, "Müdahalede en ufak bir eksiklik yoktur. Helikopter ve uçakla havadan gece müdahale imkanı olmadı" dedi.
Vali Mutlu, Galatasaray Üniversitesi'nde çıkan yangının ardından olay yerinde incelemelerde bulundu. Yetkililerden bilgi alan Mutlu, gazetecilere yaptığı açıklamada, "Olay haber alınır alınmaz yoğun bir şekilde müdahale edildi. Müdahalede en ufak bir eksiklik yoktur. Helikopter ve uçakla havadan gece müdahale imkanı olmamıştır. Bağlayıcı olmamak kaydıyla, yangının sebebi bir odadaki elektrik tesisatı veya bilgisayar tesisatı olabilir. Tarihi binamızda yaşamış olduğumuz yangın sebebiyle hepimize geçmiş olsun. Acı içerisindeyiz. Tarihi dokunun bu tür yangınlarda heba olması hepimizi üzüyor" diye konuştu.