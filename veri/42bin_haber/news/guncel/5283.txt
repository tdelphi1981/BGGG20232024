Kağıthanede yangın: Mahsur kalan 7 kişi kurtarıldı
Kağıthane'de bir işhanının üçüncü katında henüz belirlenemeyen bir sebeple yangın çıktı. Kısa sürede bütün binayı kaplayan duman yüzünden diğer katlarda çalışan 7 kişi mahsur kaldı. Dumandan etkilenen işçiler itfaiye ekipleri tarafından kurtarıldı.
Yangın, saat 06.30 sıralarında Çağlayan Mahallesi Vatan Caddesi 48 numaradaki bir iş hanında bulunan dikiş atölyesinde çıktı. Kısa sürede bütün binayı kaplayan yoğun duman sebebiyle 7 işçi mahsur kaldı. Çevredeki vatandaşların ihbarı üzerine olay yerine polis, itfaiye ve sağlık ekipleri sevk edildi. İtfaiye ekipleri, yangına müdahale ederek üst katlarda mahsur kalan işçileri merdiven yardımıyla kurtardı. Dumandan etkilenen 7 işçi ambulanslarla çevre hastanelere sevk edildi. 

Üst katlarda mahsur kalan işçiler, ne olduğunu anlamadıklarını, her tarafı duman kapladığını ve kendilerini itfaiye ekiplerinin merdivenle aşağı indirdiklerini söyledi. Olay yerinde çalışmalarını sürdüren itfaiye ekipleri, yangının çıkış sebebini araştırıyor.