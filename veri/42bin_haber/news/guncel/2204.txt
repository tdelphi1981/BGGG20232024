Yarışan minibüsler dehşet saçtı: 10 yaralı
Kartal'da, seyir halindeki iki minibüsün çarpışması sonucu meydana gelen kazada 10 kişi yaralandı. Yaralılar, olay yerine gelen ambulanslarla çevredeki hastanelere kaldırıldı. Yolcular, yarış yaptıklarını önü sürdüğü minibüs sürücülerini suçladı.
Kaza, saat 15.00 sıralarında Üsküdar Caddesi Atalar mevkiinde meydana geldi. İddialara göre Maltepe yönünden Kartal istikametine hızla seyreden 34 M 0886 plakalı minibüs, yolcu almak için önüne geçen diğer minibüse arkadan çarptı. Kazada her iki minibüs içerisinde bulunan toplam 10 yolcu çeşitli yerlerinden yaralandı. Yaralılar olay yerine gelen ambulanslarla çevredeki hastanelere kaldırıldı.

Kazayı yara almadan atlatan bazı yolcular sürücülerin kazadan hemen önce çok süratli seyrettiklerini ve birbirleriyle yarıştıklarını öne sürdü. Yolcular, yetkililerin bu duruma önlem almalarını istedi.

Çeşitli yerlerinden yaralanan yolculardan hayati tehlikesi bulunan olmadığı öğrenildi. Bir süre trafiğe kapalı kalan cadde, kazaya karışan araçların çekilmesiyle tekrar normale döndü.