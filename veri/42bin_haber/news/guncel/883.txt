Karnında bebeği ile ölen kadın için soruşturma
Sağlık Bakanlığı, Muğla'nın Köyceğiz ilçesinde 7,5 aylık hamile bir kadının kaldırıldığı hastaneden başka bir hastaneye sevk edildikten sonra hayatını kaybetmesi olayıyla ilgili soruşturma başlattı.
Mide bulantısı ve kusma şikayetiyle Ortaca Devlet Hastanesi'ne kaldırılan 7.5 aylık hamile Mehtap Eryılmaz, sevk edildiği Fethiye Devlet Hastanesi'nde karnında bebeğiyle yaşamını yitirdi. Eşinin ölümünde doktorların ihmalinin sözkonusu olduğunu savunan Levent Eryılmaz'ın iddialarının basına yansıması üzerine Sağlık Bakanlığı konuyla ilgili soruşturma başlattı. Sağlık Bakanlığı Basın ve Halkla İlişkiler Müşavirliği'nden yapılan yazılı açıklamada bazı internet medyasında ve gazete haberlerinde 'Karnında Bebeği ile Öldü' başlığı ile yer alan iddialar üzerine, Sağlık Bakanı Prof. Dr. Recep Akdağ'ın talimatıyla Sağlık Bakanlığı Denetim Hizmetleri Başkanlığınca soruşturma başlatıldığı kaydedildi. Açıklamada, soruşturma sonucunun kamuoyu ile paylaşılacağı bildirildi.