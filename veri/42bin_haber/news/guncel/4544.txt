Otomobil ile minibüs kafa kafaya çarpıştı
Ankara'da, yolcu minibüsü ile otomobilin kafa kafaya çarpışması sonucu 1'i ağır 7 kişi yaralandı.
Kaza, saat 06.30 sıralarında Yenimahalle İvedik Caddesi 338 numara önünde meydana geldi. Şehir merkezinden Demetevler istikametine giden 06 AU 8210 plakalı otomobil ile Yenimahalle'den şehir merkezine gelen 06 J 0749 plakalı Keçiören-Ostim hattında çalışan yolcu minibüsü kafa kafaya çarpıştı. Çarpmanın etkisiyle ters dönen otomobilin sürücü araç içinde sıkıştı. Aracın motorundan ise dumanlar yükselmeye başladı. Yaralıların yardımına olay yerinin yakınındaki özel tıp merkezinde çalışan sağlık görevlileri koştu. Otomobilin sürücüsünü sıkıştığı yerden çıkaran tıp merkezi çalışanları, yangın tüpüyle de aracın motor kısmındaki yangına müdahale etti. 

Olay yerine itfaiye ve sağlık ekipleri sevk edildi. Ağır yaralı otomobil sürücüsü Numune Eğitim ve Araştırma Hastanesi'ne kaldırıldı. Takviye sağılık ekipleri gelene kadar diğer yaralılara olay yerinde müdahale edildi. Kazanın şokunu atlatamayan bazı yaralıların gözyaşlarını tutamadıkları görüldü. Yaralılar, kaza yerine gelen ambulanslarla en yakın hastanelere kaldırıldı. 

"BOYNUNU HAVA YASTIĞI KESTİ"

Tıp merkezi sağlık görevlisi, otomobil sürücüsünün boynunu açılan hava yastığının kestiğini söyledi. Kazaya ilk kendilerinin müdahale ettiğini dile getiren sağlık görevlisi, "Önce minibüsün şoförünü çıkardık. Hemen ardından ise otomobilin sürücüsünü sıkıştığı yerden kurtardık. Hava yastığı boynunu kesmiş. Durumu ağırdı. Olay yerine gelen 112 görevlileriyle hastaneye sevkini sağladık." diye konuştu.