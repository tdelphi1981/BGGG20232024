'İşte TOKİ'deki yolsuzluk budur'
Erciş karayolu üzerindeki Kalecik mevkiinde TOKİ tarafından depremzedeler için yaptırılan 2500 konutun yolu, Baran Kızıltaş tarafından taşlarla kapatıldı.
 Kızıltaş, TOKİ konutlarına giden yolun tapulu arazisinden geçtiğini belirterek, "Konutlar yapıldığı zaman yolun arazimden geçeceği belirtilerek bana yol karşılığında 4 bin metrekare arazi verileceği söylendi. Ancak bugüne kadar yol kullanılmasına rağmen yetkililer bana verilecek araziyi teslim etmediler. Ben de arazimin içinden geçen yolu kapattım" dedi.
 Van'da 23 Ekim ve 9 Kasım 2011 tarihlerinde meydana gelen Richter ölçeğine göre 7.2 ve 5.6 büyüklüğündeki iki depremin ardından, Van ve Erciş'te 7 ayrı noktaya yaptırılan konutlardan 15 bin 341'i hak sahiplerine teslim edildi. Bazı konutlarda halen su sorunu çözülmezken, Van-Erciş Karayolu üzerinde bulunan ve yaklaşık yüzde 30'u dolu olan Kalecik TOKİ'lerin ise yol sorunu bulunuyor.
 Asfaltlanıp, altyapısı tamamlanan yol, önceki gün Baran Kızıltaş tarafından taş, kum ve güvenlik şeridi ile kapattı. Evlerine gitmek isteyen vatandaşlar alternatif, ancak daha uzun mesafeli olan yolları kullanırken, esnaflık yapan Kızıltaş ise TOKİ'nin söznü yerine getirinceye kadar yolu ulaşıma açmayacağını söyledi.
 Arsasının 6 bin 100 metre kare olduğunu, bir bölümünün yol olarak kulanıldığını, geri kalan arsanın ise yine TOKİ alanı içerisinde kaldığını anlatan Kızaltaş, konutlar yapılmadan önce kendisine TOKİ alanı içerisinde ticari arsa sözü verildiğini, ancak aradan geçen zamana rağmen bu sözün yerine getirilmediğini ileri sürdü. Kızıltaş, arsanın kendi tapulu malı olduğunu ve istediği gibi kullanacağını belirterek, şöyle konuştu:
 "Depremden hemen sonra TOKİ afet konutu yapmak için Kalecik köyüne geldi. TOKİ sorumlusu İbrahim Yeşilyurt 6 bin 100 metrekarelik arsamla ilgili benimle görüştü. Ve bana TOKİ içersinde 4 bin metrekare ticari arsa sözü verdi. Bir süre sonra Ankara'dan bana cevap geldi. Gelen cevapta bana ticari arsa yerine 3 bin 300 metrekare konut alanı verildi. Ben de bunu kabul etmeyerek, bunun yerine 4 bin metrekarelik ticari alan istediğimi söyledim. Arsam 6 bin 100 metrekare, ben 2 bin metrekaresini zaten hibe ediyorum. Niye ticari olmayan bir alanı kabul edeyim? Hakkımı sonuna kadar kullanacağım. Herkes TOKİ hakkında yolsuzluktan söz ediyor. İşte TOKİ'deki yolsuzluk budur. Konuştuğum bütün AFAD yetkilileri bana haklısın diyor."
 Hakkının en kısa zamanda verilmesini beklediğini, mahkeme sürecenin devam ettiğini anlatan Kızıltaş, yolun kendi iradesi dışında kullanılması halinde ise her türlü hukiki haklarını kullanacağını söyledi.
  