Soyguncular yakayı mangal partisinde ele verdi
Sancaktepe'de tünel kazılarak gerçekleştirilen kuyumcu soygunun 6 şüphelisi adliyeye sevk edildi.
30 Aralık 2012'de yandaki iş yerinden tünel kazan şüpheliler, girdikleri kuyumcudan çaldıkları 18 kilo altınla kayıplara karışmıştı. Soyguncuların olay günü tünel kazdıkları iş yerine giriş ve çıkışları, soygun sonrası bir alışveriş merkezinden alışveriş yapma anları ve firari zanlı Hasan P.'nin oyaladıkları Refik Ş. ile bir eğlence mekanındaki birlikte oldukları anlar güvenlik kameralarınca saniye saniye kaydedildi. Bostancı'da mangal partisinde gözaltına alınan şüphelilerle birlikte 140 bin TL ve 6 bin TL değerinde altın ile soygunda kullanıldığı tahmin edilen aletler ele geçirildi. 

Sancaktepe'deki kuyumcu dükkanını açmak üzere iş yerine gelen Sadık Paşalar, kasanın altına kazılan tünelle dükkanının soyulduğunu gördü. Asansör kasa tabir edilen kasa içerisindeki 18 kilo altının çalınmasıyla ilgili soruşturma başlatan Asayiş Şube Müdürlüğü Hırsızlık Büro Amirliği ekipleri, soyguncuların önce kuyumcunun iki apartman yanındaki boş dükkanı iş yeri açmak için kiraladıkları daha sonra kuyumcunun hemen yanındaki çiçekçiye sözde ortak olduklarını tespit etti. Tünel kazarak kuyumcunun kasasının bulunduğu bölüme giren hırsızların, oksijen kaynağı ile kasayı açıp, 18 kilogram altınla kayıplara karıştıkları öğrenildi. 

Dükkanı kiralamak üzere çiçekçi ile irtibata geçip, kirası ve kapalı kalacağı günler için 12 bin lira veren İsmail adlı kişi üzerine yoğunlaşan polis, bu kişinin çeşitli suçlardan sabıkalı Hasan P. olduğunu belirledi. Gözlerine kestirdikleri çiçekçi dükkanı sahibini, "Peyzaj, bahçe bakımı üzerine bir dükkan açmayı planlıyoruz. Seninle ortak olalım." teklifiyle kandırdıkları belirlenen soyguncular, olay günü de Hasan B. aracılığıyla çiçekçi Refik Ş.'yi içki içmeye götürüp oyaladı. Hasan P. ve Refik Ş. olay yerinden uzaklaştığında iş yerine gelen hırsızlar, 'asansör kasa' tabir edilen kasanın tam arkasındaki duvarı delip kasanın altından soygunu gerçekleştirdi. Şüphelilerin olay günü iş yerine gelişleri, iş yerinden ellerindeki poşetler ve malzemelerle ayrılmaları bölgedeki güvenlik kameralarınca saniye saniye kaydedildi. 

MANGAL PARTİSİNDE GÖZALTINA ALINDILAR

Soygunla ilgili gelen ihbarları değerlendiren polis, soygunu gerçekleştirdikleri düşünülen Haydar Baturay Y.'yi yakalamak için çalışma başlattı. Şüphelinin kullandığı lüks aracı her yerde aramaya başlayan polis, Bostancı'daki bir park yerinde Haydar Baturay Y. ve olayın diğer şüphelilerinin de içlerinde yer aldığı 2'si kadın 10 kişiyi mangal partisinde gözaltına aldı. Şüphelilerin üzerinde yapılan aramalarda 122 bin TL para ve çiçekçi Refik Ş. ile irtibat kurulan telefonun kart bilgileri ele geçirildi. Şüphelilerin kullandıkları lüks araçlara el koyan polis, araçları emniyetin otoparkına çekti. Şüphelilerin, 2008 yılında benzer yöntemle Adana'da hırsızlık olaylarına karıştıkları ve soygun planını tutuklu bulundukları cezaevinde yaptıkları öne sürüldü. 

Altınların izini süren polis, Haydar Baturay Y.'nin daha önce irtibatlı olduğu eski kuyumcu Avadis T.'nin evine düzenlenen baskında, kuyumcu dükkanından çalındığı değerlendirilen bir miktar altını ele geçirdi. 
Emniyetteki sorgulamalarında suçlamaları kabul etmedikleri öğrenilen Hasan Baturay Y., Ali Ö., Coşkun Ö., Ozan U., Turgay G. ve altınları aldığı tahmin edilen eski kuyumcu Avadis T., işlemlerinin ardından Çağlayan'daki İstanbul Adalet Sarayı'na sevk edildi. Çiçekçi Refik Ş. ile irtibata geçen, olay gecesi bir eğlence merkezine götürerek oyalayan ve olay sonrasında kayıplara karışan Hasan P.'nin yakalanması çalışmalarının devam ettiği belirtildi. Bu arada, gözaltına alınan 11 kişiden 5'inin emniyetteki işlemlerinin ardından serbest bırakıldığı öğrenildi.