Bıçaklı tehditle 15 lira gaspa, 15 yıl hapis istemi
Eskişehir'de müşteri olarak bindiği taksi şoförü H.K.'nın 15 lirasını gasp ettiği iddiasıyla tutuklu yargılanan sanık K.Y. için savcı, 15 yıl hapis cezası istedi.
Önceki yıl meydana gelen olayda, Eskişehir'de bir restoranda çalışan K.Y., iş çıkışı taksici H.K.'yi telefonla arayarak kendisini Emek Mahallesi'ndeki bir adrese götürmesini istedi. Bunun üzerine taksici H.K., kısa sürede restoranın önüne gelerek K.Y.'yi Emek Mahallesi'nde istediği yere götürdü. Ancak iddiaya göre, müşteri K.Y. yanındaki bıçağı çıkararak taksici H.K.'nin karnına dayadı. Ardından, "Bana 30 lira vereceksin ve otogara götüreceksin. Ben Ankara'ya gideceğim." diyerek tehdit etti. Bu esnada şahsın bir anlık dalgınlığından yararlanan sürücü H.K. taksinin kontak anahtarını alarak kaçtı ve durumu polise bildirdi. Araçta bulunan 15 lira bozuk parayı alıp kaçan şüpheli K.Y. ise kısa sürede polis tarafından yakalandı. K.Y., emniyetteki ifadesinin ardından sevk edildiği adli makamlarca tutuklandı. Cumhuriyet savcılığınca hazırlanan iddianame sonunda şüpheli K.Y. hakkında 'gece vakti silahlı yağma suçundan 1. Ağır Ceza Mahkemesi'nde dava açıldı. 

Eskişehir 1. Ağır Ceza Mahkemesi'nde hakim karşısına çıkan tutuklu sanık K.Y., hakkındaki iddiaları kabul etmedi. K.Y., "Ben H.K.'nin sürekli müşterisiydim ve parasını da veriyordum. Kimsenin parasını almadım ve gasp etmedim. İddialar asılsız." diyerek suçlamaları reddetti.

Davacı taksici H.K. ise "K.Y., taksiye bindi ve Emek Mahallesi'ne götürmemi istedi. Gittiğimizde taksi ücreti olan 15 lirayı ödemedi. Bıçak çekerek 30 lira istedi. Bende kaçarak polisi aradım." diyerek sanıktan davacı olduğunu belirtti.

Duruşmada mütalaa veren savcı sanık K.Y.'nin 'Gece vakti silahlı yağma' suçundan 15 yıla kadar hapis cezasıyla cezalandırılmasını istedi. Mahkeme heyeti sanığın cezai ehliyetinin olup olmadığı yönünde Tıp Fakültesi Hastanesi'nden rapor isteyerek duruşmayı erteledi.