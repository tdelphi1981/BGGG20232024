Bu üstgeçitin çıkışı var ama inişi yok
Ağrı'nın Eleşkirt İlçesi'nde karayolu üzerinde yol genişletme çalışması sırasında sökülen üstgeçitin merdivenleri aradan 3 ay geçmesine rağmen yerine monte edilmedi. Çıkışı olan ancak inişi olmayan üstgeçide tepki gösteren çevredekiler, karayolu üzerinde çok fazla trafik kazası olduğunu hatırlattı.
Ağrı-Erzurum illerini birbirine bağlayan E-80 karayolu üzerindeki Eleşkirt İlçesi Esentepe Mahallesi'nde 2 yıl önce hizmete giren üstgeçit Karayolları'nın yol genişletme çalışması sırasında söküldü. Genileştme çalışmasının tamamlanmasının ardından üst geçitin merdivenleri yerine monte edilmedi. Aradan 3 ay geçmesine rağmen merdivenlerin hala yerine takılmaması tepkilere neden oldu. 

Oğlunu trafik kazasında kaybeden mahalle sakinlerinden Şaban Birdal, "Bulunduğumuz yerde 3 ay önce oğlunu trafik kazasına kurban vermiş, yüreği yanan bir baba olarak sesleniyorum. Daha ne bekliyorsunuz? Köprüyü bitirmek için daha kaç çocuğun ölmesi gerekiyor" dedi. 

Eleşkirt Kaymakamı Hakan Ezgi, üstgeçitin tamamlanması için ilgili makamlara yazı gönderdiklerini belirtirken Belediye Başkan Vekili Mustafa Göktürk, şöyle konuştu:

"TOKİ tarafından 2 sene önce üstgeçit yaptırıldı. Karayolları yol genişletmeden dolayı üstgeçidin bir kısmını söktü. Daha sonra üstgeçiti söktüğü gibi bıraktı. Bir çocuğumuz kaza sonucu hayatını kaybetti. Karayollarına defalarca yazı yazdığımız halde kulak ardı ediliyor" diye konuştu.