Sancılı bekleyiş
2013te kapanması öngörülen dershaneler kendilerine resmi yazı gelmediği için işleyişlerini sürdürüyor. Birçok dershane gelecek yıl için kayıt almaya başladı bile. Bazıları seviye tespit sınavları için ilan veriyor, duyurularını yapıyor. Görüştüğümüz dershane yöneticileri çalışanlarına da, öğrencilerine de henüz kapanacaklarına yönelik bir duyuruda bulunmadıklarını belirtiyorlar.
Durumumuz netleşmeli 
Faruk Köprülü (ÖZ-DE-BİR Başkanı) Dershanelerin kapanacağı söylenmekle birlikte resmi anlamda çalışma başlatılmış değil. Üye dershanelerimiz önümüzdeki yılla ilgili çalışmalarını başlatmak zorundalar. Kayıtlar henüz bu dönem başlamamakla birlikte seviye tespit sınav hazırlıkları yapılıyor bile. Ocak-Şubat aylarından itibaren kayıt almaya başlıyoruz. Başbakandan randevu da gelmedi. Kendisiyle görüşme talebimiz halen geçerli. Başbakanımızın programının yoğun olduğunun farkındayız. 100 bin çalışanın olduğu sektör olarak önümüzü görebilme adına bir şeylerin bugünlerde netleşmesi beklentimizi belirtmek istiyoruz. Çalışanlarımız da büyük tedirginlik içinde, belirsizlik tedirginlik yaratmakta.  
Öğretmenler iş arıyor 
İbrahim Taşel (TÖDER Başkan Yardımcısı) Kayıtlar için hazırlıklarımızı yapıyoruz. Öğretmen sözleşmeleri de genelde mayıs ya da haziran ayında yapılıyor. Henüz öğretmen sözleşmesine başlamadık. Dershaneler yarışma sınavı ve kayıtlar için hazırlık yapıyorlar. Seviye sınavından sonra kayıtlara başlayacağız. Dershanelerle ilgili kararı Sayın Bakanın bu ayın sonunda açıklamasını bekliyoruz. Çalışanlarımız kendilerinin mağdur olmayacağı bir şekilde çözüm bulunacağını ümit ediyor. Umarım Bakanlığımız onları mağdur etmez. SBSnin (Seviye Belirleme  Sınavı) gelecek yıl yapılmayacak olması nedeniyle bu alanda çalışan öğretmenlerimiz farklı arayışlara girdiler.  
Faaliyetler sürüyor 
Eyüp Kılcı (GÜVEN-DER Başkan Yardımcısı) Dershaneler, Milli Eğitim Bakanlığı izniyle faaliyetlerini sürdüren kurumlardır. Yıllık çalışma takvimlerini kendileri çıkarıyor ve programlarını yapıyorlar. Takviminde kayıt dönemi başlayanlar, kayıt alabilirler. Şu anda durum nedir bilmiyorum ama takvimlerinde varsa alıyorlardır. Normalde ocak ayından itibaren bir sonraki yılın kayıtları alınıyor. Kayıtla alakalı hazırlık yapıyorlardır. Başbakanla randevu konusunda herhangi bir cevap gelmedi. Dershaneciler, çalışanlarının demoralize olmaması için ellerinden gelen gayreti gösteriyorlar. Mutlaka insan psikolojisi bu, etkilenenler ve yeni arayışlar içine girenler olabilir. Ama genel olarak kayda değer bir problem yok şu anda.  
Ücretler belli değil 
* Sınav Dershanesi: Kayıtlar başladı, bu yılın fiyatıyla kayıt yapılıyor. Yeni yılın ücretleri henüz belli değil.
* Kültür Dershanesi: Kayıtlar başladı. 11-12 Ocakta bursluluk sınavı var. Ardından kayıtlar yapılacak.
* Fen Bilimleri Dershanesi: 13 Ocaktaki bursluluk sınavının ardından kayıtlar başlıyor.
* Birey Dershanesi: 29-30 Aralıktaki bursluluk sınavından sonra kayıtlar başlıyor.
* Final Dergisi Dershanesi: 5-6 Ocak Seviye Belirleme Sınavından sonra kayıtlar başlıyor. (İndirim kazanabilmek mümkün)
* Uğur Dershanesi: Kayıtlar başladı, şimdiden 1.5 yıllık kayıt alınıyor.
* Fem Dershanesi: 5-6 Ocakta yapılacak sınavın ardından kayıtlar başlıyor. 
Dinçer: Durumları netleşmedi 
İSTANBULda katıldığı Mehmet Akif Ersoy Üstün Hizmet Ödülü töreninde gazetecileri yanıtlayan Milli Eğitim Bakanı Ömer Dinçer, dershanelerin durumunun netleşmediğini belirtti. Kayıt almaya başlayan dershanelerle ilgili açıklama yapamayacağını söyleyen Bakan Dinçer, Bu konuda henüz bir karar almadık dedi. Aynı törene katılan İstanbul İl Milli Eğitim Müdürü Muammer Yıldız da önceki gün çıkan yangınla ilgili şunları söyledi: Yangının neden çıktığı belli değil. Geçici de olsa sistemimizi kurduk. Çalışmaya başladık. İlerleyen dönemde uygun bir bina bulduğumuzda tüm birimlerimizi bir araya toplayacağız. Yer arayışımız başladı.            