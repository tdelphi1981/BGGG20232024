Koyun otlatırken ayı saldırdı!
ERZURUM'un Oltu İlçesi'ne bağlı Bahçelikışla Köyü'nde koyun otlatırken ayının saldırısına uğrayan 45 yaşındaki Mahmut Çakır, kolundan yaralandı.
Olay bugün saat 12.00 sıralarında Oltu'ya bağlı Bahçelikışla Köyü'nde meydana geldi. Hulus Tepesi mevkiinde koyunlarını otlatan Mahmut Çakır, çalılar arasından ayı geldiğini farketti. Çakır, ayıyı korkutmak için yanında taşıdığı tabancayla havaya ateş açtı. Tam bu sırada hamle yapan ayı, Çakır'ı tabancayla ateş ettiği sağ kolundan ısırdı. Parçalanan kolu kanlar içerisinde kalan ve bir süre ayı ile mücadele eden Çakır, arbede sonrası ayının bırakıp gitmesinin ardından yaralı halde köye indi. 112'yi arayarak yardım isteyen Mahmut Çakır, yakınlarınca Oltu Devlet Hastanesi'nde kaldırıldı. Mahmut Çakır, burada yapılan ilk müdahelenin ardından Erzurum'a sevk edildi.