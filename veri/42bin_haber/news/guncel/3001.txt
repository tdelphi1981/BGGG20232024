İstanbul'da PTT soygunu
Sultangazi'de, maskeli iki kişi, girdikleri PTT şubesinde çalışanları tabancayla tehdit edip, etkisiz hale getirdikten sonra, kasadaki yaklaşık 30 bin lirayı alarak kaçtı.
Olay, saat 16.00 sıralarında Yunus Emre Mahallesi Adem Yavuz Caddesi'ndeki PTT şubesinde meydana geldi. 

İddiaya göre, PTT şubesine giren maskeli iki kişiden biri, elindeki tabancayı yönelttiği çalışanlardan yerlerinden kalkmamalarını istedi. Diğer kişi de bir memura açtırdığı kasadaki yaklaşık 30 bin lirayı alarak bir poşete koydu. Daha sonra soyguncular hızla şubeden çıkarak izlerini kaybettirdi. İhbar üzerine bölgeye çok sayıda polis ekibi sevk edildi. Polis helikopteri de soyguncuları yakalayabilmek için çalışmalara havadan destek verdi. PTT şubesinde inceleme yapan polis, çalışanların ifadesini aldıktan sonra şubenin güvenlik kamerasına incelemek için el koydu. Olayla ilgili soruşturma sürüyor.