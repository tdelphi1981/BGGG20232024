İzmir'de kaza: 3 ölü, 3 yaralı
İzmir'in Ödemiş ilçesindeki trafik kazasında 3 kişi öldü, 3 kişi yaralandı. Ölenler arasında 7 aylık bir bebek de bulunuyor.
Kaza, Ödemiş - İzmir karayolu üzerinde meydana geldi. Ödemiş'ten İzmir istikametine seyreden Edip Kaba yönetimindeki 09 TL 884 plakalı otomobil, ilçeden 15 kilometre uzaklıkta karşı yönden gelen Mahmut Güvenç (59) idaresindeki 45 RS 692 plakalı otomobille çarpıştı. Bu sırada Hakan Aysin'in (36) kullandığı 35 GA 1269 plakalı otomobil de bu iki araca çarptı. 

Zincirleme kazada, Mahmut Güvenç ile araçta bulunan Ahmet Gençay (33) ve 7 aylık Yağmur Gençay öldü, Feride Gençay (21), Edip Kaba ve Hakan Aysin ise yaralandı. 

Yaralılar Ödemiş ve Tire'de bulunan çeşitli hastanelerde tedavi altına alındı. Gençay ailesinin, kazada aracın camından fırlayarak ölen 7 aylık Yağmur bebeği doktor kontrolü için götürdükleri İzmir'den döndükleri belirtildi.