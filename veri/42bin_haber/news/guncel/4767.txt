Kayıp işçiden haber alınamıyor
İZMİR'in Torbalı İlçesi'nde otomobili şarampole yuvarlanmış halde bulunan işçi 28 yaşındaki Rıza Geze'den, 20 gün geçmesine rağmen hâlâ haber alınamadı.
Torbalı'daki bir tekstil fabrikasında işçi olarak çalışan ve bekar olan Rıza Geze, 9 Şubat'ta kayıplara karıştı. Her zaman eve geldiği saatte dönmemesinden şüphelenen yakınları, tüm aramalarına rağmen bulamayınca güvenlik güçlerine durumu bildirdi. Bu sırada, Menderes İlçesi Özdere-Ahmetbeyli yolu arasındaki manzara tepesinde şarampole yuvarlanmış olarak bulunan 35 THU 41 plakalı otomobilin Rıza Geze'ye ait olduğu belirlendi. Denize 30 metre uzaklıktaki otomobilde, Geze'nin bir süredir kullandığı ilaçların boş kutusu da bulundu. Bölgeye jandarma birliklerinin yanı sıra Sahil Güvenlik Komutanlığı ve AKUT'a bağlı ekipler de sevk edildi. İntihar ettiği ihtimali üzerinde durulan Geze, üç gün boyunca denizden ve karadan arama çalışmalarına rağmen bulunamadı.

Geride herhangi bir iz bırakmayan Rıza Geze'den 20 gündür haber alınamaması yakınlarını acıya boğdu. Geze'nin cinayete kurban gitmiş olabileceği de akıllara gelirken, yakınları bir an önce kendisine ulaşmak istediklerini, yardım beklediklerini dile getirdi.

GÖZÜYAŞLI ANNE YARDIM İSTEDİ

Oğlunun bulunmasıyla ilgili çalışma yapan ekiplerin, evlerine gelip incelemek için dizüstü bilgisayarını aldığını dile getiren üç çocuk annesi Yüksel Geze, gözyaşlarını tutamadı. Anne Geze, "Oğlumun ve torunumun bilgisayarını aldılar, inceleyeceklermiş. Oğlumda panik atak hastalığı var, kaybolduğu gün ablasıyla görüştüğünde, '5 dakikalık işim var hemen geleceğim' demiş ama gelmedi evladım. Sanki buhar oldu. Benim çocuğum intihar edecek biri değil, onu kaçırdıklarını düşünüyorum. Devlet büyüklerimiz yardım etsin, çocuğum bulunsun" diye konuştu.