Muğla'da şiddetli yağış ve fırtına uyarısı
Muğla için yarından başlamak üzere salı gününe kadar şiddetli yağış ve fırtına uyarısında bulunuldu.
Muğla Meteoroloji Müdürlüğü'nden yapılan yazılı açıklamaya göre, Muğla'nın Orta Akdeniz üzerinden gelen yeni bir yağışlı sistemin etkisine gireceği belirtildi.

Yarın aralıklarla etkili olacak yağışlı sistemin özellikle cuma günü etkisini daha da arttıracağı, cumartesi günü ise etkisini azaltacak yağışların salı gününde kadar aralıklarla devam edeceği kaydedildi.

Açıklamada, rüzgarın da güney yönlerden zaman zaman saatte 50 ile 70 kilometre hızda esmesinin, cuma günü öğleden sonra da etkisini kaybetmesinin beklendiği vurgulandı.

Şiddetli yağış ve fırtınanın neden olabileceği kara ve deniz ulaşımda aksamalar, yıldırım, dolu, çatı uçması, sel ve taşkın gibi olumsuzluklara karşı vatandaşların ve yetkililerin tedbirli olması istendi.