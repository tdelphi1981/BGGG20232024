Tekirdağ'da inşaat çöktü: 3 yaralı
Tekirdağ'da yapımı devam eden bina inşaatında meydana gelen çökme nedeniyle 3 inşaat işçisi yaralandı. İskelenin çökmesi nedeniyle 4 metre yüksekten düşen işçiler hastaneye kaldırıldı.
Tekirdağ'da Hürriyet mahallesinde yapımı devam eden site inşaatında bu sabah saatlerinde çökme meydana geldi.
 
İnşaatın 1. katının zemin betonu dökülürken yaşanan kazada, 25 metre uzunluğundaki tuğla döşeli iskeleyle, üzerinde çalışan Nuh Keklik, Muhammet Canik ve Ali Yeşildalı isimli 3 işçi, 4 metre aşağıya düştü.
 
İki işçi, diğer inşaat işçileri tarafından enkaz altından çıkarılırken, toprak üzerine düşen işçi ise baygınlık geçirdi.
 
İhbar üzerine olay yerine çok sayıda ambulans, itfaiye ve polis ekibi sevk edildi.
 
Kazada hafif yaralanan işçiler ambulansta yapılan ilk müdahalelerinin ardından Tekirdağ Devlet Hastanesi'ne sevk edildi.
 
Polisin güvenlik önlemi aldığı inşaat çevresinde toplanan meraklı kalabalık, yaşananları cep telefonu kamerasıyla kaydetti.
 
Çökmenin, beton mikseriyle döküm yapıldığı esnada tazyikli pompalama nedeniyle meydana gelmiş olabileceği tahmin ediliyor.
 
Olayla ilgili soruşturma sürüyor.