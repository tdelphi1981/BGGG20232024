'Kardeşini öldürdüm, gel cesedini al'
Kocaeli'nin Gebze ilçesinde boşanmak istediği eşi tarafından öldürülen Mehtap Civelek (25), gözyaşları arasında toprağa verildi. Civelek'in ailesi, polisin gerekli önlemi almamasından yakındı. Ağabeyi, zanlının cinayetten sonra kendisini arayarak, "Kardeşini öldürdüm, gel cesedini al." dediğini söyledi.
Mehtap Civelek, boşanmak istediği eşi tarafından kaçırılıp Gebze Dilovası'nda silahla öldürülmüştü. Genç kadının cenaze namazı bugün öğle namazına müteakip, Kadıköy Eğitim Mahallesindeki Bayraktan Camii'nde kılındı. Cenazeye katılan Civek'in ailesi, yakınları ve arkadaşları gözyaşlarına boğuldu. Kılınan namazın ardından genç kadın Karacaahmet Mezarlığı'nda toprağa verildi. 

Cenazenin ardından sinir krizleri geçiren anne Yeter Bülbül kızının yaşadıklarını anlattı. Yeter Bülbül, "Her eline silah alan sokağa çıkıyor, kimse bunlara bir şey yapmıyor. Kızımı öldüreni assınlar." diye feryat etti. 

Ağabeyi İbrahim Bülbül ise kardeşinin kaçırılmasından sonra polise haber vermelerine rağmen, gerekli önlemlerin alınmasından şikayetçi oldu. Zanlının kendisini arayarak, "Kardeşini öldürdüm, gel cesedini al" dediğini anlatan İbrahim Bülbül, önlem alınmadığı gerekçesiyle yetkilileri suçladı.

Dayısı da polise kaçırılma olayını ihbar ettiklerini ancak polisin kendilerine, "Olay sizin bildiniz gibi olmuyor. Öyle hemen bulunması zor. Dizilerdeki gibi değil." şeklinde cevap verdiğini ileri sürdü.