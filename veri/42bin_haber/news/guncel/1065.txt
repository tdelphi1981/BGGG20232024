Zincirleme kazada 15 kişi yaralandı, danalar tarlaya saçıldı
Çorum-Ankara kara yolunun 45'nci kilometresinde çok sayıda aracın karıştığı zincirleme trafik kazasında 4'ü öğretmen olmak üzere 15 kişi yaralandı. Koparan mevkiinde sis ve buzlanma nedeniyle meydana gelen kazada bir kamyondaki danalar ise çevreye saçıldı. Danalardan 4'ü telef oldu, bazıları da yaralandı.
Ankara istikametine giden Ahmet Uzan (40) yönetimindeki 19 M 5557 plakalı yolcu minibüsü, Koparan'da sis ve gizli buzlanmanın etkisi ile aynı yöne giden Mehmet Ali Alemdağ'ın (49) kullandığı 06 PFE 99 plakalı büyükbaş hayvan yüklü kamyona yandan çarptı. Kamyonda bulunan kesimlik danalar kazanın etkisi ile çevreye saçıldı. Olayda 4 büyükbaş hayvan telef oldu. Alemdağ'ın arkadaşları tarafından tarlaya saçılan danalar kontrol altında tutulurken, yaralanan bazı danaların ise üzerlerine bez örtülerek soğuktan korunmaya çalışıldı. 

Kazada plakalı kamyonun sürücüsü Mehmet Ali Alemdağ, minibüsün sürücüsü Ahmet Uzan ile minibüste bulunan Gürbüz Bucak (44), Halil İbrahim Akkaya (43), Asiye Göktepe (57), Mustafa Baştemir (50), Seyfettin Aksoy (45), Neşe Kayalı (53), Rukiye Candemir (54), Mutullah Arayıcı (52), Faruk Canibek (55), Murat Küçükahıskalı (56), Yasemin Bakıcı (58) ile 48 VN 576 plakalı otomobil sürücüsü Kemal Karahan ile Kamile Karahan (60) yaralandı. 

Yaralılar, 112 Acil Servis ekipleri tarafından ilk müdahalenin olay yerinde yapılmasının ardından Hitit Üniversitesi Çorum Eğitim ve Araştırma Hastanesi'ne kaldırıldı. Çorum-Ankara kara yolunda trafik bir müddet kontrollü sağlandı. 

AYNI BÖLGEDE 3 SAATTE 5 DEFA KAZA

Kazanın meydana geldiği Koparan mevkiinde iddiaya göre, 3 saat içerisinde 5 ayrı yaralamalı trafik kazası meydana geldi. Karayolları'nın buzlanmalara karşı tuzlama çalışması yapmadığı iddia edilirken, çevredeki vatandaşlar sis ve buzdan daha önce de çok sayıda kazanın meydana geldiğini belirtiyor.