Üsküdar'da feci kaza: 1 ölü
ÜSKÜDAR'da ters şeride giren polis memurunun kullandığı otomobil önce normal yolunda ilerleyen bir motosiklete, ardından da yine normal yolunda seyireden 2 araca çarptı. Kazada motorsiklet sürücüsü feci şekilde hayatını kaybederken, bir otomobil sürücüsü de yaralandı.
Kaza Üsküdar Abdullah Ağa Caddesi üzerinde saat 04.30'da meydana geldi. İddialara göre, ismi bilinmeyen bir polis memuru yönetimindeki 34 ZM 4229 plakalı otomobil Nakkaştepe'den Boğaziçi Köprüsü'ne girmek isterken ters şeride girerek Beylerbeyi istikametinde seyretmeye başladı. Bu sırada Önleyici Hizmetler Şube Müdürlüğü'nde görev yaptığı öne sürülen polisin kullandığı otomobil önce normal yolunda ilerleyen Mehmet Kırma'nın kullandığı 34 HN 9308 plakalı motosiklete, ardından da yine normal yolunda giden 2 otomobile çarptı. Çarpmanın şiddetiyle Mehmet Kırma motosikletten fırlayarak yaklaşık 15 metre yerde sürüklendi. Kazada 45 yaşındaki Kırma olay yerinde hayatını kaybederken, taksi sürücüsü Ömürlü Yıldırım aracının içerisinde sıkıştı. Yıldırım vatandaşlar tarafından sıkıştığı yerden çıkarılarak, olay yerine çağırılan ambulansla Haydarpaşa Eğitim ve Araştırma Hastanesi'ne kaldırılarak tedavi altına alındı. Kazaya karışan polis memuru ise meslektaşları tarafından gözaltına alınarak Beylerbeyi Polis Merkezi'ne götürüldü. Kazayla ilgili soruşturma başlatıldı.