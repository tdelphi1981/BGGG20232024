TSK'dan istihdam atağı
Türk Silahlı Kuvvetleri, muvazzaf (daimi)/sözleşmeli subay ve astsubay ile uzman çavuş ve sözleşmeli er kadrolarında istihdam etmek üzere sınavla kadın ve erkek personel alacak.
AA muhabirinin, Kara Kuvvetleri Komutanlığı'nın, internet sitesinden edindiği bilgilere göre, Kara Harp Okulu'na ve K.K. Astsubay Meslek Yüksek Okulu'nda ve diğer bazı birliklerde istihdam etmek üzere muvazzaf ve sözleşmeli subay alacak.

Muvazzaf ve sözleşmeli subay olmak için başvuracak adayların, bazı mühendislik dalları ile ekonomi, hukuk, edebiyat, tarih, matematik, kamu yönetimi, uluslar arası ilişkiler, sosyoloji, psikoloji ve yabancı diller gibi çeşitli branşlarda dört yıllık fakülte ve yüksekokul mezunu olması gerekiyor.

Adaylardan, araştırma görevlisi başvurusu yapacakların lisans mezuniyet kredisinin dörtlük sisteme göre 2,75 veya yüzlük sisteme göre 65 ve yukarısında olması, öğretim görevlisi için lisans mezuniyet kredisi dörtlük sisteme göre 2,50 veya yüzlük sisteme göre 60 ve yukarısında olması isteniyor.

Adayların, son 5 yıla ait KPDS karşılığı asgari yabancı dil puanına sahip olması, lisansüstü eğitimini tamamlamış olanların, 7 Mayıs 2013 tarihi itibarıyla lisansüstü eğitimini tamamlayacak olanlar ve beş yıl (hazırlık sınıfı hariç) ve daha fazla eğitim yılı ile lisans eğitimini tamamlamış olanların 32 yaşından büyük olmaması, vücut yapılarının düzgün ve sağlıklarının TSK sağlık yönetmeliğine uygun olması gerekiyor.

Adaylar, 26 Mart 2013 tarihine kadar, 'www.kkk.tsk.tr' genel ağ (internet) adresindeki detaylı bilgilere ulaştıktan sonra, ön başvuru formunu doldurarak işlemlerini çevrimiçi (online) olarak tamamlayacak. Şahsen, posta, dilekçe veya diğer şekilde yapılacak ön başvurular kabul edilmeyecek.

Ön başvurusu kabul edilen adaylara uygulanacak yazılı sınav tarihi ve adayın sınava gireceği sınav merkezi yeri/yerleri, Kara Kuvvetleri Komutanlığı'nın web sayfasında yayınlanacak.

Adaylar, yazılı sınavın yanı sıra kişilik değerlendirme testi, sağlık muayenesi, fiziki kabiliyet ve yeterlilik testi ve mülakata tabi tutulacak.

-Astsubay alımı-

Kara Kuvvetleri Komutanlığı, muvazzaf astsubay ihtiyacını karşılamak amacıyla, en az iki yıl süreli meslek yüksekokulu veya dört yıl süreli fakülte/yüksekokul mezunları arasından da adli tıp teknikerliğinden ağaç işlerine, ağız diş sağlığından büro hizmetleri ve yönetici asistanlığına, yaşlı bakımından yat işletmeye kadar onlarca farklı branşta personel alacak.

Muvazzaf astsubaylığa ön başvurular, 13 Şubat-15 Mart 2013 tarihleri arasında 'www.kkk.tsk.tr' adresinden yapılabilecek.

Yazılı sınav, 30 Mart 2013 tarihinde saat 15.00'de Adana, Ankara, Antalya, Balıkesir, Bolu, Çorlu, Denizli, Diyarbakır, Erzincan, Erzurum, Gaziantep, Isparta, Hatay/İskenderun, İstanbul, İzmir, Kahramanmaraş, Kayseri, Konya, Manisa, Malatya, Osmaniye, Samsun, Sivas, Şanlıurfa, Trabzon, Van ve Kuzey Kıbrıs Türk Cumhuriyeti'nde (Değirmenlik/Lefkoşa) yapılacak.

Sınav merkezlerine yerleştirmede adayların il tercihi dikkate alınacak, ancak sınav merkezlerinin kapasitesine göre, adaylar idare tarafından belirlenecek farklı sınav merkezlerine de planlanabilecek.

Sınav yerinin değiştirilmesi halinde bu husus adaylara önceden internet, e-posta ve SMS üzerinden bildirilecek.

Yazılı sınavda başarılı olan adayların, ikinci seçim aşama faaliyetleri, ön sağlık muayeneleri, fiziki kabiliyet yeterlilik testi (FKYT) ve mülakat) 16-26 Nisan 2013 tarihleri arasında Ankara'da gerçekleştirilecek. Yazılı sınav sonuçları yine internet üzerinden duyurulacak.

Seçmeler sonucunda muvazzaf astsubay adaylarından asil olarak tespit edilenler, Astsubay Temel Askerlik ve Astsubaylık Anlayışı Kazandırma (ASTTASAK) Eğitimi'ne tabi tutulacak ve bu eğitimi de başarıyla tamamlayanlar, Astsubay Çavuş rütbesiyle sınıf okullarına gönderilecek.

-Uzman Çavuş ve Sözleşmeli Er-

TSK, aynı zamanda, 1 Ocak 2013 tarihi itibarıyla 25 yaşını bitirmemiş olmaları, müracaat tarihinin ilk günü itibarıyla terhisinin üzerinden 3 yıldan fazla süre geçmemiş olan, en az lise ve dengi okul mezunu gençleri de uzman çavuş olarak kadrolarına dahil edecek.

Uzman çavuş olmak isteyen adaylar, ön başvurularının ardından 22 Mart 2013 tarihine kadar yapılacak sınavlara alınacak.

Bu arada, sözleşmeli erlik için adayların 1 Ocak 2013 tarihinde başlayan ön başvuruları, halen 'www.kkk.tsk.tr' internet adresinden alınmaya devam ediliyor.

Bugüne kadar Hakkari'de görevlendirilen sözleşmeli erler, bundan sonra Ağrı, Ardahan, Bitlis, Bingöl, Erzincan, Erzurum, Iğdır, Kars, Muş, Tunceli ve Van illerinde de görevlendirilecek.

Sözleşmeli erlerin istihdam edileceği sınıf/branşlara, piyade, bakım, aşçı, iş makinesi işletmeni, hafif/ağır araç sürücüsü, elektrik ve güç kaynakları operatörü, ekmek pişirici, sıhhiye elemanı, köpek eğiticisi, sıhhi tesisatçı, kaloriferci, bilgisayar işletmeni branşları da eklendi.

-Sözleşmeli er başvuru koşulları ve özlük hakları-

En az ilköğretim veya yurt dışındaki dengi okul mezunu olup askerlik hizmetini erbaş ve er olarak tamamlayanlar, sözleşmeli er olmak için başvuruda bulunabilecek.

Başvuruda bulunacakların, terhislerinin üzerinden 3 yıldan fazla süre geçmemiş, düzeltilmemiş nüfus kaydına göre 26 yaşından gün almamış olmaları gerekiyor. Halen askerlik vazifesini yapanlar da müracaatta bulunabilecek.

Ön şartları uyan adaylar, sağlık muayenesi, spor testi ve mülakattan sonra 10 hafta askeri eğitimden geçirilecek.

Sözleşmeli erler, sigortalı olacak ve her yıl 45 gün izin alma hakkı bulunacak. Ocak 2012 itibarıyla bin 600-3 bin lira arasında maaş alan sözleşmeli erler, 7 yıl görev yaptıktan sonra Türk Silahlı Kuvvetleri'nden (TSK) ayrılmaları halinde 60 bin TL'ye yakın tazminat alabilecek.