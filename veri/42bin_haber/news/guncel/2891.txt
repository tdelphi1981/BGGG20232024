Bombalı saldırıda ölen güvenlik görevlisi toprağa verildi
ABD'nin Ankara Büyükelçiliği'ne dün düzenlenen intihar saldırısında hayatını kaybeden özel güvenlik görevlisi 46 yaşındaki Mustafa Akarsu, gözyaşları arasında toprağa verildi. 
Ankara Keçiören Adli Tıp Kurumu'ndan öğle saatlerinde alınan Mustafa Akarsu'nun Türk Bayrağına sarılı tabutu Kızılcahamam Aşağı Merkez Camii'ne getirildi. 
Akarsu'nun cenaze törenine Ak Parti Ankara Milletvekili Emrullah İşler, Ankara Valisi Alaaddin Yüksel, ABD'nin Ankara Büyükelçisi Francis Riccardione, Kızılcahamam Kaymakamı Mustafa Çift ve Belediye Başkanı Coşkun Ünal ile babası Sami Akarsu, annesi Nurşen, oğlu Sami ve kızı Hilal, eşi Yasemin Akarsu ve büyükelçilikteki birlikte çalıştığı mesai arkadaşları katıldı. 
Hayatı kaybeden özel güvenlik görevlisinin babası Sami Akarsu, uzun süre oğlunun tabutuna sarılarak gözyaşı döktü. 
İkindi namazından sonra kılınan cenaze namazının ardından Mustafa Akarsu'nun cenazesi ilçe mezarlığında gözyaşlara arasında toprağa verildi. Büyükelçi Riccardione de mezarlığa kadar giderek Akarsu'nun cenazesinin toprağa verilmesinin ardından, aileye başsağlığı diledi.