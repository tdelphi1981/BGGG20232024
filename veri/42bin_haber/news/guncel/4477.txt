İHD: PKK'nın elindeki kişileri almaya hazırız
TERÖR sorununun çözümü için İmralı'da başlatılan süreçte yeniden gündeme gelen PKK'nın kaçırdığı Kaymakam adayı, polis ve askerler ile ilgili, İnsan Hakları Derneği (İHD) Diyarbakır şubesinin devreye girmeye hazır olduğu belirtildi.
İHD Diyarbakır Şube Başkanı Raci Bilici, daha önce de defalarca çağrıda bulunduklarını, ancak son gelişmeler ışığında İHD Genel Başkanı'nın da dahil olduğu bir heyet ile PKK'nın elindeki kişileri almaya hazır olduklarını ve bu yönde girişimlerini yeniden başlatacaklarını söyledi. İHD Diyarbakır şubesi kayıtlarına göre 6'si asker, 1'i polis ve 1'i Kaymakam adayı olmak üzere PKK'nın elinde toplam 8 kişi bulunuyor. 

PKK'nın kaçırdığı kişiler İmralı adasında gerçekleşen BDP- Abdullah Öcalan görüşmesinde yeniden gündeme gelirken, Öcalan'ın kaçırılan kişilerin bir an evvel ailelerine kavuşturulması yönündeki açıklaması, PKK'nın elinde olanların ailelerini umutlandırdı. Daha önce PKK'nın kaçırdığı bir çok asker, polis ve siyasetçi için girişimlerde bulunan ve PKK'nın elinden bunları teslim alan İHD Diyarbakır şubesi, yine devreye girmeye hazırlanıyor. 

'GİDİP ALMAYA HAZIRIZ'

İHD Diyarbakır Şube Başkanı Raci Bilici, PKK'nın elinde bulunan Kaymakam adayı, polis ve askerler için daha önce çağrıda bulunduklarını, ancak özellikle kış şartları nedeniyle girişimlerinin karşılıksız kaldığını belirterek, şöyle konuştu:

"İHD Diyarbakır şubesi olarak geçmişte PKK'nın kaçırdığı kişilerle ilgili girişimlerde bulunduk ve bir çok kişiyi ailelerine kavuşturduk. Son olarak kaçırılanlarla ilgili de defalarca çağrıda bulunduk, ancak devam eden operasyonlar ve kış şartları nedeniyle bu çağrılarımız karşılık bulmadı. İmralı adasında gerçekleşen BDP-Öcalan görüşmesinde bunun gündeme gelmesi ve Öcalan'ın bu yöndeki çağrısı bizi ve aileleri umutlandırdı. Biz bu tür girişimler için heyetimizi hazır tutuyoruz. İHD Genel Başkanı Öztürk Türkdoğan'ın da yer aldığı heyetimiz PKK'nın elindekileri almaya hazırdır. Bu konuda taraflardan cevap bekliyoruz. Girişimlerin karşılık bulması halinde, gidip PKK'nın elinde bulunan Kaymakam adayı, polis ve askerleri alabiliriz. Ankara'da bu yönlü girişimlerimizi yeniden başlattık." 

KAÇIRILANLAR KANDİL'DE

PKK tarafından kaçırılan Kaymakam adayı Kenan Erenoğlu, polis memuru Nadir Özgen, Astsubay Abdullah Söpçeler, uzman çavuşlar Zihni Koç ve Kemal Ekinci'nin, PKK tarafından uzun süre önce Kandil'e götürüldüğü belirtildi. Kaçırılan kişiler daha önce 2 kez örgütün yayın organlarına çıkarılarak, görüntüleri yayınlanmıştı. İHD'nin kayıtlarına göre, PKK'nın kaçırdığı kişiler ve kaçırıldıkları tarihler şöyle:

9 Temmuz 2011: Astsubay Abdullah Söpçeler, Uzman Çavuş Zihni Koç (Diyarbakır Lice ilçe yakınlarında) 


12 Ağustos 2011 : Kaymakam adayı Kenan Erenoğlu (Diyarbakır-Muş karayolunda) 


9 Eylül 2011 : Polis memuru Nadir Özgen (Van Çatak ilçesi)


1 Ekim 2011 : Uzman Çavuş Kemal Ekinci (Şırnak)


7 Ağustos 2012: Erler Hadi Gizli, Ramazan Başaran ve Reşat Çeçan (Diyarbakır-Bingöl karayolundan)