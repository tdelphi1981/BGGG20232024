Meclis'te "Kürt illeri" tartışması
Meclis Plan Bütçe Komisyonu'nda, BDP Hakkari milletvekili Adil Kurt'un konuşması sırasında kullandığı "Kürt illeri " ifadesi tartışma yarattı. Komisyon başkanı Lütfi Elvan "Kürt illeri diye bir şey yok" diyerek BDP'li vekili uyardı. 
Elvan'ın uyarısı üzerine BDP'li Kurt, "Kürtlerin yoğunlukta yaşadığı yerleri" ifade etmek istediğini söyledi; ama ardından "Kürdistan coğrafi adıdır" diye ekleyince tansiyon birden yükseldi. 
Komisyonun AK Parti ve MHP'li vekilleri "bu açıklamalar kabul edilemez" diyerek seslerini yükselttirken komisyon başkanı Lütfi Elvan bir kez daha araya girdi. 
Elvan, "böyle bir ifade yanlıştır. tasvip etmek mümkün değil. Hakkari de İstanbul da bu ülkenin bir parçasıdır. Bu ülkenin birliği bütünlüğü hepimizindir" diye konuştu.