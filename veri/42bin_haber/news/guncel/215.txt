Kızını döven babaya hapis cezası
Trabzon'un Araklı İlçesi'nde, okuldan geç gelen 8 yaşındaki kızı Z.E.'yi döven, bu nedenle de hakkında 1 yıldan 3 yıla kadar hapis istemiyle dava açılan İsmail E., 10 ay hapis cezasına çarptırıldı. Mahkeme, hükmün geri bırakılmasına karar verdi.
Olay, Araklı'nın Kayaiçi Köyü'nde 7 Şubat'ta 2012 günü meydana geldi. Köprüden geçen ilköğretim okulu öğrencisi küçük kızın bir erkek tarafından tekme tokat dövülmesi, yapımı devam eden hidroelektrik santralinin güvenlik kameraları ile görüntülendi. Öğrenciyi birkaç kez yere atan kişi, daha sonra uzaklaştı. Görüntülerin ortaya çıkması üzerine savcılık soruşturma açtı ve jandarma ekipleri de Kayaiçi Köyü'ne giderek olayı araştırdı. Yapılan incelemede, görüntülerdeki kişinin 34 yaşındaki İsmail E., dövdüğü çocuğun da kızı Z.E. olduğu belirlendi. Bunun üzerine gözaltına alınan, kızını geç kaldığı için sinirlenerek dövdüğünü söyleyen ve pişman olduğunu dile getiren 3 çocuk babası İsmail E., Araklı İlçesi'nde çıkartıldığı mahkemece tutuklandı. Ancak bir gün sonra yapılan itiraz üzerine serbest bırakılan İsmail E.'ye 6 ay evden uzaklaştırma cezası verildi, küçük kız ise devlet korumasına alındı.

Araklı Sulh Ceza Mahkemesi, 3 yıla kadar hapis istemiyle yargılanan İsmail E.'yi, kızı Z.E.'yi basit tıbbi müdahale ile giderilebilecek derece kasten yaraladığı gerekçeyle 8 ay hapis cezasına çarptırdı, sonra da korunmaya ihtiyacı olan kızını dövdüğü için cezayı artırarak 1 yıl hapis olarak belirledi. Sanığın pişmanlığını dikkate alan mahkeme heyeti, cezayı 10 ay hapse indirdi. Mahkeme, sanığın sabıkasız oluşu ve yeniden suç işlemeyeceği yönünde kanaat oluştuğu gerekçesiyle de İsmail E. hakkındaki hükmün açıklanmasının geri bırakılmasını kararlaştırdı. 5 yıl süreyle denetime tabi tutulacak olan İsmail E. bu sürede yeni bir suç işlemezse hakkındaki dava düşecek.