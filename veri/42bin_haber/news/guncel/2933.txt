Şanlıurfa'da silahlı kavga: 1 ölü
ŞANLIURFA'da çiftçi 60 yaşındaki Mehmet Tiler, kimliği belirsiz bir kişinin tabancasından çıkan kurşun ile ağır yaralandı. Hastaneye getirilen Tiler yapılan müdahaleye rağmen kurtarılamazken, jandarma şüphelinin kimliğinin saptanarak yakalanması için çalışma başlattı.
Olay, öğle saatlerinde merkeze bağlı Dağyanı Köyü'nde meydana geldi. Silah sesi duyarak dışarı çıkanlar, köy sakinlerinden Mehmet Tiler'i kanlar içerisinde buldu. Yakınları tarafından otomobille Şanlıurfa Eğitim ve Araştırma Hastanesi'ne getirilen Tiler, acil serviste yapılan müdahaleye rağmen yaşamını yitirdi. Tiler'in cesedi morga konulurken, soruşturma başlatan jandarma, cinayetin ardından kayıplara karışan kişiyi yakalamak için çalışma başlattı.

Olayla ilgili soruşturma sürdürülüyor.