'El ilanıyla' kayıp çeyizlerini arıyorlar
Denizli'de bir çift, ev taşırken kamyondan düşen çeyizi otobüs duraklarına astıkları 'el ilanı' ile arıyor.
Ramazan Sönmez, gazetecilere yaptığı açıklamada, 10 gün önce Bağbaşı Mahallesi'ndeki evlerinden Zeytinköy'deki yeni evlerine kamyon kiralayarak taşındıklarını anlattı.

Eşi Dudu Sönmez'in yıllarca işlediği kanaviçe, dantel gibi el emeğiyle yaptığı çeyiz eşyalarının bulunduğu bohçanın taşınma sırasında yola düştüğünü söyleyen Ramazan Sönmez, bohçayı her sokakta aradıklarını ama bulamadıklarını ifade etti.

Çareyi otobüs duraklarına el ilanı asmakta bulduklarını belirten Ramazan Sönmez, 'Biz düşen çeyizi maddi değerinden çok manevi değeri için arıyoruz. Şimdiye kadar bakmadığımız sokak kalmadı. Son olarak otobüs duraklarına yazılar asarak çeyizi gören ya da duyanların haber vermesini istedik. Eğer düşen çeyizimizi gören duyan varsa Allah rızası için bize ulaşsın' dedi.