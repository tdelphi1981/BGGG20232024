Minibüs otomobile çartptı: 1 ölü
ADANA'da meydana gelen trafik kazasında 1 kişi öldü, 9 kişi yaralandı. Kazada yaralananların çalan cep telefonlarına bakıp arayanları sakinleştirmeye çalışan polisler ile sağlık görevlileri, yaralıları kurtarmak için seferber oldu.
Kaza, saat 00.30 sıralarında Yüreğir İlçesi'nde D-400 Karayolu üzerindeki polis okulu kavşağında meydana geldi. Adana'da bir akrabasının düğününe katılan Ali Kavalcı, 58 yaşındaki eşi Feride, kızı Asuman ile oğlu Ali Kavalcı ve yakını Fatih Demir'le birlikte 80 FC 217 plakalı otomobiline binip memleketi Osmaniye'ye gitmek için hareket etti. Ali Kavalcı'nın kullandığı otomobil, Osmaniye yönüne dönmek için polis okulu kavşağına girdi. İddiaya göre, Gaziantep'ten Mersin'e giden Murat Aykın yönetimindeki içinde 6 kişi olduğu saptanan 27 HT 661 plakalı minibüs, hızla girdiği kavşakta otomobile çarptı. Kazada otomobil ve minibüs, refüje çıkarken araçlarındaki yolcular etrafa fırladı. 

POLİSLER, ÇALAN TELEFONLARI AÇTI 

Otomobilden fırlayan Feride Kavalcı olay yerinde yaşamını yitirdi. Otomobil sürücüsü Ali Kavalcı, kızı Asuman ile kendisiyle aynı adı taşıyan oğlu Ali Kavalcı ve yakını Fatih Demir, minibüsteki Mehmet Kılıç, Abdurrahman Özaykın, Naile Özaykın ve isimleri henüz öğrenilemeyen 2 kişi de yaralandı. Kazadan yara almadan kurtulan minibüs sürücüsü Murat Aykın ise gözaltına alındı. Polis Meslek Yüksekokulu ve Adana Emniyet Müdürlüğü Çevik Kuvvet Şube Müdürlüğü binasının yanında meydana gelen kazaya, önce polisler müdahale etti. Yaralılara ilkyardım uygulanırken, üşümemeleri için de üstlerini örttü. Bazı yaralıların çalan cep telefonlarına cevap veren polisler, hem yaralı yakınlarını hem de kazada yaralalanları sakinleştirmeye çalıştı. Olay yerine ambulanslar sevk edilirken, polisler, CAN-KUR ve 112 Acil Servis ekipleri, yaralıları ambulanslara taşıyıp hastanelere kaldırdı. Yaralılar tedaviye alınırken, kazayla ilgili soruşturma başlatıldı.