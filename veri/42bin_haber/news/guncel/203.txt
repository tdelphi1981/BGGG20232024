Son 9 yılda korkutan artış
Zonguldak Cumhuriyet Savcısı Veli San, 'Türk Ceza Kanunu'nun (Cinsel Dokunulmazlığa Karşı Suçlar) 102, 103, 104 ve 105. maddelerine göre işlenen suçlarda 2002'de Türkiye'de dosya sayısı 8 bin 146 iken bu sayı 2011'de 32 bin 988 olmuştur. Yani yüzde 400 civarında bir artış var' dedi.
Savcı San, Bülent Ecevit Üniversitesi Prof. Dr. Arif Amirov Konferans Salonu'nda devam eden '9. Anadolu Adli Tıp Bilimler Kongresi'nde, 'Türkiye ve Batı Karadeniz Ölçeğinde Cinsel Saldırı Suçları ve İstatistiki Bilgeleri' konulu sunum yaptı.

Cinsel dokunulmazlığa karşı suçların 5237 Sayılı Türk Ceza Kanunu'nun 102, 103, 104 ve 105. maddelerinde düzenlendiğini anlatan San, şunları kaydetti:

'Türk Ceza Kanunu'nun 102, 103, 104 ve 105. maddelerine göre işlenen suçlarda 2002'de Türkiye'de dosya sayısı 8 bin 146 iken bu sayı 2011'de 32 bin 988 olmuştur. Yani yüzde 400 civarında bir artış var. Batı Karadeniz'de cinsel saldırı suçları, suç oranı bakımından Türkiye'nin ortalamasına göre yüksektir. Zonguldak'ta 2002'de toplam dosya sayısı 196 iken 2011'de 343 olmuştur. Yani neredeyse ülkemizle başa baş gitmiştir. Sinop'ta 2002'de 40 dosya sayısı, 2011'de 157 dosyaya ulaşmıştır. Karabük'te 2002'de 50 iken 2011'de 155 dosya olmuştur. Bartın'da dosya sayısı 2002'de 22, 2011'de ise 94'tür. Kastamonu'da da 2002'de 74 olan dosya, 2011'de 208'e çıkmıştır. Türkiye ortalamasında cinsel saldırı suçları yüzde 5 iken Batı Karadeniz'i kapsayan illerde bu oran yüzde 10'ların üzerine çıkmaktadır.'

San, bir kimsenin cinsel amaçla veya cinsel arzularını tatmin amacıyla gerçekleştirdiği davranışlara cinsel davranışlar denildiğini ifade ederek, 'Diyelim ki bir minibüste seyahat ediyorsunuz. Bu minibüsün kalabalık olduğunu düşünün. Yanından geçtiğiniz bir bayana vücudunuz temas edebilir. Cinsel arzuları tatmin amacı yoksa bu normal bir temastır. Ancak halk arasındaki deyimle 'fordculuk' olarak tabir edilen bir amaç ve düşünceyle önünüzdeki bayana veya bir baya cinsel amaçları tatmin amacıyla yaklaştığınız an hareketiniz otomatik olarak cinsel bir davranış olur. Bunun da ceza kanununda karşılığı mutlaka vardır' diye konuştu.

Eşe karşı cinsel saldırı

Cumhuriyet Savcısı Veli San, eşlerin birbirlerine yönelik işledikleri cinsel saldırı suçunda kovuşturma ve soruşturmanın şikayete bağlı oluştuğunu vurgulayarak, şöyle devam etti:

'Eşlerin birbirlerine karşı sadakat yükümlülüğü olduğu gibi karşılıklı olarak birbirlerinin cinsel arzularını tatmine yönelik de bir görevleri bulunmaktadır. Ancak eşlerin bu görevleri veya yükümlülükleri sınırsız değildir. Bunun tıbbi ve hukuki sınırları bulunmaktadır. Eşlerin de bu sınırlara hukuken ve tıbbi olarak uymaları gerekmektedir. Bu sınır aşılarak eşe karşı cinsel bir saldırı uygulanması halinde, mağdurun şikayeti üzerine kovuşturma ve soruşturma yapılmaktadır.'