Askeri cezaevinde 'aşk odası' davası
ADANA'da askeri cezaevinde er Murat Polat'ın işkence ile öldürülmesi davasında ömür boyu hapis cezasıyla yargılanıp beraat eden 43 yaşındaki Astsubay Oktay A.'nın, bazı tutukluları eşleriyle yalnız görüştürdüğü cezaevindeki nöbetçi subay odasını 'aşk yuvası'na dönüştürdüğü ve isyan çıkardığı iddiasıyla 6 yıla kadar hapis istemiyle yargılamasına başlandı. Oktay A. ile birlikte diğer tutuksuz 27 sanık hakkında da 3 ile 11 yıl arasında değişen hapis cezası istendi.
Olay, 2005'te Adana 6'ncı Kolordu Komutanlığı 1'inci Sınıf Askeri Cezaevi'nde hırsızlık suçundan yatan ve mahkum elbisesi giymediği için işkence sonucu hayatını kaybeden er Murat Polat'ın ölümüyle ilgili yapılan soruşturmada ortaya çıktı. Adana Cumhuriyet Savcısı'nın cinayetten ayrı olarak 'aşk yuvası' ve 'isyan' iddialarıyla ilgili yaptığı soruşturma sonucunda, dönemin cezaevi infaz kısım komutanı ve halen başka bir görevde olan Astsubay Oktay A. ile 8 infaz koruma memuru ve 19 tutuklu ve hükümlü hakkında, 'Hükümlü veya tutukluların ayaklanması, nitelikli mala zarar verme, infaz kurumuna veya tutuk evine yasak eşya sokmak veya bulundurmak' suçlarından dava açtı.


MAHKUMLARI EŞLERİYLE YALNIZ GÖRÜŞTÜRMÜŞ


Adana 11'inci Asliye Ceza Mahkemesi'ne açılan davanın iddianamesinde, askeri cezaevi ile ilgili şu ifadeler yer aldı:


"Astsubay Oktay A., nöbetçi olduğu günler evli tutuklular Ümit D., Salih D. ve Hüseyin A.'nın eşleri ile nöbetçi subay odasında kapıları kapalı olduğu halde kapı dışına nöbetçi koyarak yalnız görüşmelerine müsaade ettiği, hatta bunlardan Ümit D.'nin cezaevinde bulunduğu süre içinde çocuğunun olduğu belirlenmiştir."


İddianamede ayrıca, astsubayın cezaevine kebap, lahmacun, alkol getirttiği, esrar, cep telefonu sokulmasına göz yumduğu öne sürüldü. Astsubayın tayininin çıkması üzerine cezaevindeki fiili durumunun getirdiği avantajları kaybetmemek için bazı tutuklularla işbirliği yaparak görevine dönmesi amacıyla 31 Temmuz 2006'da cezaevinde kendini rehin aldırttığı ileri sürüldü.


SUÇLAMALARI KABUL ETMEDİLER


İlk kez hakim karşısına çıkan tutuksuz sanıklar, haklarındaki suçlamaları kabul etmedi. Erin ölümüyle ilgili de yargılanıp beraat eden Astsubay A., "İddianamedeki suçlamaların hiçbirini kabul etmiyorum. Cezaevinde esrar yakaladığım için mahkumlar arasında infazıma karar verilmiş. Ayrıca benden sonra gelen yönetim, mahkumlar üzerinde aşırı baskı kurunca isyan çıkmış" dedi.


Sanık Ekrem S. de savunmasında, "Astsubayın tayini çıkınca bazı mahkumlar gitmemesi için dilekçe vermişler. Benim dilekçe olayından sonradan haberim oldu" diye konuştu. Diğer sanıklar da benzer ifadeler vererek, iddiaları reddetti.


Mahkeme hakimi, duruşmaya gelmeyen sanıkların zorla getirilmesine karar vererek davayı erteledi.


CİNAYETTEN BİR ASKERE 25 YIL HAPİS 


Er Murat Polat'ın işkenceyle öldürülmesi davasında yargılanan 30 sanıktan asker Hüseyin Güldaş 25 yıl hapis cezası almış, 12 askere de 500'er lira para cezası verilmişti. Astsubay Oktay A. ile birlikte cezaevi müdürü yarbay, 3 astsubay ve 16 asker ise beraat etmişti.