O PKK'lıya ceza yağdı!
TERÖR örgütü PKK'nın sözde Ağrı Tendürek sorumlusu Zafer Zal, Hakkari'de 29 askerin şehit olduğu Dağlıca, Hantepe, Gediktepe karakollarına saldırılara katılmaktan yargılandığı Erzurum 2'nci Ağır Ceza Mahkemesi'nde ömürboyu ve 117 yıl hapis cezasına çarptırıldı.
Ağrı Emniyet Müdürlüğü, Hamur İlçesinin Yuvacık Köyü Keleşkom mezrasında terör örgütü mensuplarının saklandığı konusunda duyum aldı. Keleşkom Mezrasına 8 Aralık 2011 tarihinde düzenlenen operasyonda 'Serkeş' kod adlı 38 yaşındaki Zafer Zal uyurken yakalandı. Sorguya alınan Zafer Zal, 1995 yılında PKK terör örgütüne katıldığını, Kandil, Haftanin kamplarından sonra Tendürek Aladağlar bölgesine geldiğini ve örgüt içerisinde tim komutanı olduğunu anlattı. Gündüzleri köyde televizyon izlediğini belirten PKK'lı Zal, itirafları ile örgüte ait sığınakları ortaya çıkardı.

Kaleşkom mezrasında gösterdiği sığınakta uzun namlulu silah, el bombası, telsize bağlanmış şekilde hazırlanmış uzaktan kumandalı bomba anahtar sistemi, telsiz, kıyafetler ele geçirildi. Yukarı Mollahasan köyü çıkışındaki üzeri ağaçlarla kapalı sığınakta ise gıda malzemesi, dünya klasiklerinin de aralarında bulunduğu 28 kitap bulundu.

9 KİŞİ TUTUKLANDI

Zal'ın gösterdiği iki mağarada ise piknik tüp içerisinde, TNT ele geçirildi. Zafer Zal'ın itirafı üzerine Ağrı'ya eylem yapmak için gelen 'Fırat' kod adlı İbrahim Tikan Ağrı merkez Murat Mahallesinde, PKK'lılara yardım ve yataklık eden 12 köylü de gözaltına alındı.

Geçtiğimiz yıl Türkiye'ye giriş yaptığını anlatan Zal, Şemdinli'de korucu Hurşit Erk'i şehit ettiklerini, 21 Kasım 2007'de 12 şehidin verildiği Dağlıca, 20 Temmuz 2010'da 6 şehidin olduğu Çukurca Hantepe karakol baskınları ile 19 Haziran 2010'da 11 şehidin bulunduğu Şemdinli Gediktepe baskınlarına katıldığını itiraf etti.

Zafer Zal ile birlikte grubunda bulunan İbrahim Tikan, Mehmet Acar ile köylerde yardım ve yataklık eden Mehmet Sait Uğurlu, Cesim Marhan, Zilfekar Oğul, Harun Uzun, Abdulmenaf Başkan, Abdullah Marhan tutuklandı. 

EYLEMLERE KATILANLAR AĞIR CEZA

Erzurum 2'nci Ağır Ceza Mahkemesi'nde dün yapılan karar duruşmasında tutuklu olarak yargılanan Zafer Zal, İbrahim Tikan, Mehmet Acar, Mehmet Sait Uğurlu, Cesim Marhan, Zilfekar Oğul, Harun Uzun, Abdulmenaf Başkan, Abdullah Mahran ile avukatlar ve yakınları hazır bulundu.

Mahkeme heyeti, 'Devletin birliğini ve bütünlüğünü bozmak, kamu görevlisini öldürmek, cebir ve tehdit ile kişiyi hürriyetinden yoksun bırakmak, ' suçlarından sanık Zafer Zal'ı ömürboyu ile 117 yıl 3 ay, İbrahim Tikan'ı ağırlaştırılmış ömür boyu ve 104 yıl 6 ay, Mehmet Acar'ı da ömürboyu ve 68 yıl hapis cezasına mahkum etti. Acar yargılama sırasında ifadesinde, "PKK'nın Kuzey Irak'ta Hakurk kampı yakınında elektrik enerjisi üretilen barajı var" demişti.

Diğer 6 tutuklu sanık ise 2 ila 7.5 yıl arasında değişen hapis cezalarına çarptırıldı. Heyet, hükümle birlikte tutuklulardan Zilfekar Oğul, Harun Uzun, Abdullan Marhan ve Abdulmenaf Başkan'ın tahliyesine karar verdi.