Eşini bıçaklayan adamdan şok ifade
Elazığ'dan Kocaeli'ne gelen bir kişi, tartıştığı eşini bıçakladığı iddiasıyla gözaltına alındı. Adliyeye sevk edilen şahıs, "Hak etmişti cezasını verdim" diye bağırdı.
 İddiaya göre, M. D. (36), şiddetli geçimsizlik yaşadığı eşi Z. D.'den yaklaşık 2 yıl önce ayrılma kararı aldı. 2 çocuğunu da yanına alarak Elazığ'a giden koca, Kocaeli'nde bazı yakınlarının, eşinin bir başkası ile ilişkisi olduğunu söylemesi üzerine Kocaeli'ne geldi. Öfkelenen M.D., iddiaya göre, öğlen saatlerinde eşinin ikamet ettiği evin önüne giderek gece geç saatlere kadar bekledi. Bir lokantada bulaşıkçılık yapan Z.D., arkadaşı Ö.S. ile evin önüne geldi. Kapı önünde bekleyen M.D., bir anda ortaya çıkıp "Sen hiç utanmıyor musun? Namusumuzu ayaklar altına alıyorsun." diye bağırdı.

 Eşi Z.D. ise bir anda kocasını karşısında görünce şaşkına döndü ve "Ben namusumla çalışıyorum. Bulaşıkçılık yapıyorum. Evden işe işimden eve gidiyorum" dedi. Tartışma büyünce M.D. üzerinde taşıdığı bıçağı çıkartarak eşini bacağından yaraladı. Olay sonrası hastaneye kaldırılan Z.D. taburcu edilirken, gözaltına alınan öfkeli koca adliyeye sevk edildi. 

 Basın mensuplarını gören koca, "Hak etmişti cezasını verdim." diye bağırdı.