İstanbulun riskli binaları dönüşüm için sıraya girdi
Kentsel Dönüşümde Çevre ve Şehircilik Bakanlığına yapılan riskli bina başvurusunda İstanbul açık ara önde. İlçeler arasında 76 taleple Kadıköy başı çekerken, onu 18 binayla Bağcılar izliyor. Bakırköy ve Şişliden de 12şer bina var.

KENTSEL Dönüşüm’de Çevre ve Şehircilik Bakanlığı’na ülke genelinde yapılan 232 başvuruya karşı İstanbul 192 taleple açık ara önde. İstanbul’daki riskli bina ilan edilerek, dönüşüm uygulanması için gelen yıkım talebinde Kadıköy Belediyesi başı çekerken, Kadıköy’ü 18 taleple Bağcılar izliyor. Adalar, Arnavutköy, Ataşehir 3, Avcılar 1,  Bahçelievler 3, Bakırköy 12, Beşiktaş 4, Beylikdüzü 3, Beyoğlu 2, Büyükçekmece 1, Esenler 1, Eyüp 1, Fatih 2, Güngören 5, Kadıköy 76, Kağıthane 1, Kartal 4, Küçükçekmece 3, Maltepe 1, Sarıyer 1, Silivri 1, Sultangazi 1, Şişli 12, Üsküdar 6, Ümraniye 6, Zeytinburnu 2 olarak gerçekleşti. Kentsel Dönüşüm yasasıyla birlikte ‘riskli yapıları’ belirlemede yetkilendirilmiş sayılan İl Özel İdareler, büyükşehir belediyeleri, ilçe belediyelerin yanı sıra özel lisanslandırılan 128 özel kuruluş da var. Sayısı her geçen gün artan bu kuruluşlar ülke genelinde 6 ayda sadece 232 binayı tespit ederek yıkılmasına karar verdi. Altyapı ve Kentsel Dönüşüm Hizmetleri Genel Müdürü Vedad Gürgen, “İlk riskli yapı tespiti Temmuz ayında geldi. 6 aylık bir süre zarfında bu sayı 232’ye ulaştı. Ancak talebin yeterli ve istenen düzeyde olduğunu söylemek için biraz süreye ihtiyacımız var” dedi. 
Esenler’de iki mahallede 1579 konut sisteme girdi 
Kentsel Dönüşüm Hizmetleri Genel Müdürü Vedad Gürgen, ‘Riskli yapılar’ ekseninde sayının düşük olmasına karşın, ‘riskli alanlar’ dikkate alındığında sadece Esenler’in 2 mahallesinde 331 bağımsız yapıdan 1579’u konut sisteme girdiğini ifade etti. Kadıköy’de oranın yüksek olmasının halkın deprem konusunda bilinçli olmasından kaynaklandığına dikkat çeken Kadıköy Belediye Başkanı Selami Öztürk ise “Önümüzdeki süreçte bu sayı daha da artacak” diye konuştu. 
6 KATLI BİNA 25 DAKİKADA YIKILIYOR 
Esenler Belediye Başkanı Mehmet Tevfik Göksu, Havaalanı Mahallesi’nde başlayan kentsel dönüşüm çalışmaları kapsamında yıkılacak alanın yüzde 50’ye vardığını ifade etti.  Başkan Göksu, “Burada o kadar vahim bir durum var ki 6 katlı bir binayı 25 dakikada yıkıyoruz. Kepçeyi vurduğunuz an bina gidiyor. Normal şartlarda 6 katlı bir bina 1 günde ancak yıkılır diye konuştu.