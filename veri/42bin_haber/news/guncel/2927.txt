Kamyon hırsızlık çetesi çökertildi
Diyarbakır Emniyet Müdürlüğü; Diyarbakır, İstanbul, Burdur ve Bitlis'te birçok aracı, kelebek camlarını kırarak çalan çeteye operasyon düzenledi. 16 adrese eş zamanlı düzenlenen operasyonda 13 kişi gözaltına alındı, 10 kamyon, 1 kilo 100 gram altın ile bir tabanca ele geçirildi. Kamyonlar, Emniyet Müdürlüğü bahçesinde sahiplerine teslim edildi.
Diyarbakır Emniyet Müdürlüğü Asayiş Şube Müdürlüğü, başta Diyarbakır olmak üzere çevre illerde hırsızlık olaylarını gerçekleştirenlere yönelik operasyon düzenledi. Hırsızlık ve Oto Hırsızlık Büro Amirliği görevlilerince yapılan operasyona Özel Harekât polisi de destek verdi. Asayiş ekiplerinin araçlarla takip ederek adreslerini belirlediği hırsızlara, Özel Harekat polisi desteğiyle operasyon yapıldı. 

Diyarbakır Emniyet Müdürü Recep Güven, Asayiş Şube Müdürlüğü'nde düzenlediği basın toplantısında operasyon hakkında bilgi verdi. Zanlıların; Diyarbakır, Van, İstanbul ve Burdur illerinde ikamet ettiklerini belirten Güven, 16 ayrı adrese eş zamanlı operasyon düzenlediklerini belirtti. Güven, 13 kişinin 'Örgüt faaliyetleri çerçevesinde; motorlu taşıt hırsızlığı yapmak, eş yerinden hırsızlık yapmak, resmi belgede sahtecilik yapmak, mühürde sahtecilik yapmak, hırsızlık malı satın almak, mala zarar vermek, iş yeri dokunulmazlığını ihlal etmek' suçlarından yakalandığını belirtti. Güven, bu örgüte yönelik değişik tarihlerde yapılan ara yakalamalar sonucunda ise 8 kişinin tutuklanarak cezaevine gönderildiğini kaydetti. 

Yakalanan zanlıların; Diyarbakır 6, Batman'da 1, Bitlis'te 1, Mardin'de 1, Ergani, Silvan ve Bismil ilçelerinden 1'er olmak üzere, 12 motorlu taşıt hırsızlığı yaptıkları belirlendi. Çetenin Diyarbakır'da 4, Ergani'de 3 ve Bitlis'te ise bir olmak üzere 8 motorlu taşıt hırsızlığına teşebbüs ettiği; Diyarbakır Silvan ilçesinden bir, Van'dan bir olmak üzere toplam 22 ayrı olayı gerçekleştirdikleri tespit edildiği kaydedildi. Çetenin çaldığı 10 adet Ford marka kamyon, bir kilo 100 gram altın ile bir tane ruhsatsız tabanca ele geçirildi. 

"GEÇEN YIL 149 ÇALINTI ARACI BULDUK" 

Geçen yıl hırsızlığa karşı yürüttükleri çalışmalara da değinen Güven, ev ve iş yerinden hırsızlık oranının bir önceki yıla göre yüzde 6, otodan hırsızlık olayında yüzde 16 ve toplam hırsızlıklarda ise yüzde 10 düşüş meydana geldiğini söylediği. Güven, "Yankesicilik olaylarında yüzde 9, kap-kaç olaylarında yüzde 31 azalma meydana gelmiş. 2012'de Diyarbakır'dan çalınan 120 araç, diğer illerden çalışan 29 araç olmak üzere, toplam 149 araç bulunmuştur." dedi. Hırsızlıkla mücadelede, arkadaşlarının elinden geleni yaptığını anlatan Güven, hırsızlığın, sadece polisiye tedbirlerle engellenemeyecek kadar organize ve sosyal bir suç olduğunun altını çizdi. Güven, hırsızlığa karşı sürekli bilgilendirdiklerini belirterek, suçların toplum ve vatandaş desteğiyle azalabildiğini kaydetti. Güven, 155'e yapılan ihbarlarda da büyük artış yaşandığını belirterek, kendilerine destek olan Diyarbakır halkına teşekkür etti. 

Diyarbakır Emniyet Müdürlüğü Asayiş Şube Müdürü Emin Tığlı ise çetenin araçları nasıl bir yöntemle çaldıklarını fotoğraflar üzerinden gazetecilere gösterdi. Tığlı, hırsızların kelebek camı kırdıktan sonra aracın içine girdiklerini ve tornavidayla kilit blokunu koparttıktan sonra aracı çalıştırdıklarını kaydetti. Bu arada, kamyonlarına kavuşan vatandaşlar polise teşekkür etti.