Arnavutlukun AK Parti'den ilginç talebi
Arnavutluk Başbakanı Sali Berişa, AK Parti İzmir Milletvekili ve Arnavutluk Dostluk Grubu Başkanı Rıfat Sait'ten Ali Sami Yen'in babası Şemsettin Sami'nin mezarı ve Osmanlı döneminde başı kesilerek idam edilen Tepedelenli Ali Paşa'nın kafasının Arnavutluk'a naklini istedi. Bu ilginç talep, resmi ziyaret esnasında ikili görüşmelerde resmen dile getirildi.
Balkan temasları kapsamında Arnavutluk ve Kosova'ya giden Milli Savunma Bakanı İsmet Yılmaz ve Türkiye Arnavutluk Dostluk Gurubu Başkanı AK Parti İzmir Milletvekili Rıfat Sait, Arnavutluk temasları çerçevesinde Başbakan Sali Berişa ve Cumhurbaşkanı Buyar Nişanı, Kosova temaslarında Kosova Başbakanı Haşim Taçi ve Meclis Başkanı Yakup Krasniçi ile bir araya geldi.

 Temaslar kapsamında Arnavutluk Başbakanı Sali Berişa, İzmir Milletvekili Sait'ten Arnavut asıllı Ali Sami Yen'in babası ve ilk Türkçe sözlüğün yazarı olan Şemsettin Sami'nin (Sami Fraşeri) mezarını Arnavutluk'a getirilmesini istedi. Başbakan Berişa ayrıca Osmanlı döneminde kafası kesilerek idam edilen ve kesik başı bir tepside İstanbul'a getirilen Arnavut asıllı Tepe delenli Ali Paşa'nın kafasının da Arnavutluk'a getirilmesini istedi. 1822 yılında II. Mahmut tarafından idam edilen ve Vücudu Arnavutluk'ta olan Tepe delenli Ali Paşa'nın kesilen başından ayrı olarak mezarında duruyor. Paşanın kafası Arnavutluk'a giderse 191 yıl sonra vücuduyla bir araya gelecek. Şemsettin Sami ve Tepe Delenli Ali Paşa'nın mezarlarının naklini isteyen Başbakan Berişa, yaklaşan seçimler öncesi milliyetçi Arnavutların oylarına talip görünüyor.

"RESMİ YAZI DA BİR NOTA ŞEKLİNDE ÜLKEMİZE GÖNDERİLDİ"

Konuyla ilgili konuşan AK Parti İzmir Milletvekili ve Türkiye Arnavutluk Dostluk Gurubu Başkanı Rifat Sait, "Kosova Başbakanı Haşim Taçi, Kosova meclis Başkanı Yakup Krasniçi, Arnavutluk Başbakan Sali Berişa ve Cumhurbaşkanı Buyar Nişanı ile görüşmelerimiz oldu. Dört günlük Balkan ziyaretimizde Türkiye Arnavutluk Dostluk Gurubu Başkanı olarak Milli Savunma Bakanımız Sayın İsmet Yılmaz'a eşlik ettik. Arnavutluk'ta çok enteresan bir olayla karşılaştık. Arnavutluk Başbakanı Salih Berişa, ilk Türkçe sözlüğümüzün yazarı olan Arnavut asıllı Şemsettin Sami, aynı zamanda Galatasaray Spor Kulübü'nün kurucusu Ali Sami'nin babası Sami Fraşeri'nin (Şemsettin Sami) mezarının Arnavutluk'a nakledilmesi talep etti bizden. Ayrıca Osmanlı'da başı kesilerek idam edilen Tepe Delenli Ali Paşa'nın kellesini de istediler. Çok ilginç bir talep bu. Şemsettin Sami'nin mezarının Arnavutluk'a devir tesliminin ve naklinin istenmesi karşısında bizde bunu not aldık. Bu konuda Arnavutluk tarafının resmi yazısı da bir nota şeklinde ülkemize gönderildi diye biliyorum. Kararı yetkili merciler verecektir, ancak Sami Fraşeri olarak bilinen ve Ali Sami Yen'in babası olan Şemsettin Sami'nin mezarının nakli sağ kalan aile efradının ne düşündüğü de çok önemli, muhtemelen onlara da sorulacaktır." dedi. 

 Şemşettin Sami'nin Arnavutluk tarihinde önemli yer tutan kardeşleri Naim ve Abdül Fraşeri'nin mezarları Arnavutluk'ta bulunuyor.