Emekli pilot üsteğmenin akılalmaz intiharı
İZMİR İzmir'in Konak İlçesi'nde, pilot üsteğmen rütbesindeyken psikolojik sorunları nedeniyle malulen emekli olan 35 yaşındaki Asım Umut Metin, yatalak annesi ile beraber yaşadığı evin koridorunda kendini yakarak intihar etti.
Olay, Konak İlçesi Barbaros Mahallesi Mithatpaşa Caddesi numara 79'da meydana geldi. Apartmanın 3'üncü katındaki daireden gece saat 01.00 sırlarında duman çıktığını gören apartman sakinleri, polis ve itfaiyeye haber verdi. Polis ekipleri olay yerine gelerek duman çıkan daireye girmeye çalıştı. Olay yerine gelen AKS 110'a bağlı ekipler kapıyı kırarak açtı.

İtfaiye ekipleri, kapının arkasında yanmış bir erkek cesedinin olduğunu gördü. Polisin yaptığı incelemede yanmış cesedin Hava Kuvvetleri Komutanlığı'ndan 25 yaşında psikolojik sorunları nedeniyle pilot üsteğmen rütbesindeyken emekli olan Asım Umut Metin'in olduğunu belirledi. Evde inceleme yapan ekipler, odada Metin'in yatalak olan annesi Sevim Metin ile karşılaştı. Çıkan dumandan etkilenen anne Sevim Metin, sağlık görevlileri tarafından ambulansla Katip Çelebi Üniversitesi Atatürk Eğitim ve Araştırma Hastanesi'ne kaldırıldı.

Asım Umut Metin'in komşuları, onun bir süredir psikolojik sorunları olduğunu, iki gündür ise evden bazı gürültülerin geldiğini ama anlam veremediklerini; son zamanlarda ise hiç kimseyle konuşmadığını ve kapıyı kimseye açmadığını söyledi. Evde inceleme yapılan incelemede yanıcı bir madde ile kendini yakarak intihar ettiği belirlendi. Metin'in yanmış cesedi, yapılan incelemenin ardından İzmir Adli Tıp Kurumu'na kaldırıldı.

İNTERNET SİTESİ KURMUŞ

Emekli Pilot Asim Umut Metin'in odasında yapılan incelemede, duvarda dini terimler bulundu. Metin'in, takma isimle bir internet sitesi kurduğu burada, 'Haniflik' adı altında tarikat oluşturup, bu konuda açıklamalarda bulunduğu ileri sürüldü. 

Metin'in, 74 yaşındaki babası Yaşar Metin'in 1,5 yıl önce vefat ettiği, annesi Sevim Yaşar'ın ise 7 ay önce felç geçirerek yatalak olduğu öğrenildi.

Olayla ilgili soruşturma başlatıldı.