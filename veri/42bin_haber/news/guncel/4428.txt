Modifiyeli araçlara ceza şoku
Uşak'ta modifiye edilmiş, eksozu değiştirilmiş, camları filmlenmiş araç kullanan sürücülere trafik cezası uygulandı.
Uşak Emniyet Müdürlüğü Trafik Denetleme Şube Müdürlüğü ekipleri, tehlikeli araç kullanan ve trafiği tehlikeye sokan araç sürücülerine yönelik uygulama yaptı. Vatandaşlar tarafından telefonla yapılan ihbar üzerine Uşak-İzmir karayolundan Uşak istikametine konvoy halinde gelen 12 modifiye aracı takibe alan trafik ekipleri, Dörtyol mevkiinde kontrol noktası oluşturdu. Polis, kendilerini 'doğancılar' olarak nitelendiren araçları kontrollü bir şekilde Dörtyol'daki Şehit Asteğmen Mehmet Bozkuş Köprüsü'nün altındaki eski otopark alanına aldı. 

Uşak Trafik Denetleme Şube Müdürlüğü'nde görevli trafik polisleri tarafından, araçların evraklarında ve araçlardaki film ve abart egzozlar üzerinde inceleme yapıldı. Polis tarafından araç sürücülerine camlardaki filmleri söktürerek, egzozları orijinal hale getirmeleri konusunda uyarıda bulunuldu. 12 araç sürücüsüne araç üzerinde teknik değişiklik yapmak, modifiye, cam filmi ve abart egzoz kullanmaları ve trafik akışını tehlikeye düşürmeleri nedeniyle Karayolları Trafik Kanunu'na göre cezai işlem uygulandı. Cezai işleme maruz kalan sürücüler kesilen trafik cezalarına tepki gösterdi. 

Uygulamaların devam edileceği öğrenildi.