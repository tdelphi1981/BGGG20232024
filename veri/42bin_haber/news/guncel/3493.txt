Türkiye'ye bakın nasıl getiriyorlar?
Antalya'da düzenlenen operasyon kapsamında suç örgütü kurarak fuhuş yaptırdıkları iddia edilen 8 kişi gözaltına alındı.
AA muhabirinin edindiği bilgiye göre, Antalya Kaçakçılık ve Organize Suçlarla Mücadele Şube Müdürlüğü Organize Suçlar Büro Amirliği ekipleri 6 aylık teknik ve fiziki takibin ardından bir suç örgütüne yönelik Antalya, İstanbul, Eskişehir ve Alanya'da operasyon düzenledi. Operasyonlar kapsamında örgüt lideri O.K.Ş. ile M.A, Ö.D, T.A, Ö.Ş, E.A. ve Moldova uyruklu kadınlar A.A ile N.G. gözaltına alındı. Örgüt üyesi E.A'nın Antalya'daki bir dershanenin sahibi olduğu belirtildi. 12 kişinin de ifadesine başvurulduktan sonra serbest bırakıldığı bildirilen operasyonda 10 mağdur yabancı kadın ifadelerinin ardından ülkelerine gönderildi.

'VİP' olarak nitelendirilen işadamı, bürokrat ve futbolcularla temas halinde olduğu öne sürülen örgütün devre arası kampı için Antalya'ya gelen Akhisar Belediyesporlu 3 futbolcuyla da Faslı kadınlar aracılığı ile temas kurdukları belirlendi. Örgütün müşterileri arasında vergi rekortmeni ve oteller zinciri sahibi bir işadamının da bulunduğu ifade edildi.

-'Bakıcılık' vaadiyle Türkiye'ye getiriyorlar-

Örgüt üyelerinin Rusya'da bir internet sitesine 'Türkiye'de bakıcılık ve rehberlik yapmak isteyen kadınlar aranıyor' şeklinde ilan verdiği ve kendilerine başvuran kadınları Türkiye'ye getirerek fuhşa zorladığı öne sürüldü. Örgütlü fuhuşun şifresinin 'araba' olduğu ve müşterilerle 'Araba istiyor musun?, Arabanız geliyor?' şeklinde konuştuğu iddia edildi.

Örgüt lideri O.K.Ş'nin müşterilerinin ajandasını tuttuğu ve özel günlerde mesaj attığı öne sürüldü.

Zanlılar, sorgularının ardından 'Çıkar amaçlı suç örgütü kurmak ve örgüt faaliyetleri kapsamında fuhuş yaptırmak' suçlamasıyla adliyeye sevk edildi.