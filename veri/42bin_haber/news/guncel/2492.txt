Bir gecede 200 aracın lastiğini patlattılar
Eyüp'te bir gecede 200 aracın kimliği belirsiz kişi ya da kişilerce lastiği patlatıldı. Sabah araçlarının lastiklerinin patlak olduğunu fark edene sahipleri, durumu polise bildirdi.
İddiaya göre, Alibeyköy Akşemsettin Mahallesi Cengiz Topel Caddesi üzerinde bulunan İETT Blokları'na gelen kimliği belirsiz kişi yada kişiler 200 aracın lastiğini patlattı. Sabah işe gitmek için hazırlanan vatandaşlar, araçlarının kontrol edince gördüklerine inanamadı. Sitede bulunan bütün araçların lastiklerinin patlatıldığını gören vatandaşlar polise haber verdi. Olay yerine gelen emniyet güçleri araçlar üzerinde inceleme yaptı.

Aracının lastiği patlatılan Cemal Yargıç, " Bu tek kişi işi değil. En az 200 aracın lastiklerini patlattılar. Caddenin başından başlamışlar sonuna kadar lastikleri patlatarak gitmişler. Emniyet yetkilileri kamera takmamızı önerdiler." dedi. 

Ahmet Yerli ise misafir olarak geldiğini, sabah kalktığında gördüğü manzaraya inanamadığını söyledi. Yerli sözlerine şöyle devam etti: " Sabah uyandık. Arabamızın yanına geldik. Bir baktık ki araçlarımızın lastikleri patlatılmış. Ben misafir olarak gelmiştim. Sabah kalktım ki manzara çok kötü." 

Polisin olayla ilgili araştırması sürüyor.