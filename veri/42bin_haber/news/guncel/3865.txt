Demiryolu ulaşımında mesai alarmı!
Devlet Demiryolları Genel Müdürlüğü personelinin mesaileri bütçeden geçmeyince tren seferleri durma noktasına geldi. Sıkıntının yolculara yansıtılmaması için yük tren seferlerinin büyük çoğunluğu iptal edilirken, sorunun aşılması için çalışmalar sürüyor.
Maliye Bakanlığı'nın 31.12.2012 tarihli 28530 sayılı Resmi Gazete'de yayınlanıp yürürlüğe giren Merkezi Yönetim Bütçe Kanunu'nun K cetvelinde yer alan fazla çalışma ücreti başlıklı bölümünde KİT'ler hariç tutulunca durumdan en çok 24 saat usulü iş yapan kurumlar etkilendi. Hizmetin 24 saat aksatılmadan yürütülmesi gereken kurumlardaki çalışanlara mesai uygulamasının kaldırılması problemlere neden. Bu kurumlardan biri de Devlet Demiryolları (TCDD) Genel Müdürlüğü. Tren seferlerinin 30-35 saat sürdüğü durumlarda personele mesai verilmesinin şart olduğu kurumda, mesailerin kaldırılması nedeniyle fazla mesaisi olan personel izin kullanmaya başladı. Bu durum sonucu çalışan personel sayısının düştüğü kurumda, sorunun yolculara yansıtılmaması için ilk aşamada yük trenlerinin büyük çoğunluğunun iptal edildiği öğrenildi. Gelirinin büyük çoğunluğunu yük taşımacılığından kazanan TCDD, bu durum karşısında büyük oranda zarar ederken, sorun da her geçen gün büyüyor.

Makinist, kondüktör, hareket memuru gibi kadrolarda çalışan memurların mesailer verilmemesi nedeniyle izne ayrılması sonucu ulaştırmada sorunlar büyüyerek devam ediyor. 

Ulaştırma Memur-Sen Genel Başkanı Can Cankesen, tam zamanlı çalışmanın yürütüldüğü kurumlarda mesai uygulaması kaldırmanın büyük bir yanlış olduğunu ifade ederek, sorun çözümü için çalışmaların sürdüğünü belirtti. Demiryollarının az personelle büyük bir yükün altında olduğunun altını çizen Cankesen, "Bir de mesai uygulaması kalkarsa sorun iyice artar. Mesaiyi kaldırmak istiyorlarsa acilen kuruma 10 bin yeni personel alınmalı. Bu yapılmayacaksa mesai devam etmeli. Ancak şunu ifade etmeliyim ki; insan onuruna uygun olmayan 1.45 olan mesai saat ücretinin de bir an evvel en azından 10 TL'ye yükseltilmesi lazım." ifadelerini kullandı.

 Türk Ulaşım Sen Genel Başkanı Nazmi Güzel de iki merkez arasında çalışan tren üzerindeki personele 8 saatlik bir kısıtlama getirmenin mümkün olmadığını belirtti. İki merkez arasında aracı ulaştırmak için görevli personelin mesai bittiğinde 'Benim mesaim bitti' diyerek dağ başında treni bırakamayacağının altını çizen Güzel, "Zorunlu olarak mesai yapıyorlar. Birçok bölgede arkadaşlarımız 8 saatin üzerinde çalışmak istemiyor. 7 tane tarihi ekspres ve bunlara bağlı trenler kaldırıldı. Mesai verilmezse ve izin kullandırılmazsa tren seferleri durma noktasına gelir. 26 Ocak günü ülke genelinde 18 yük treni iptal edildiğini duyduk." diye sözlerini tamamladı. TCDD Genel Müdür Yardımcısı Mustafa Çavuşoğlu ise mesainin kaldırılması nedeniyle Devlet Hava Meydanları, PTT, TİGEM gibi kuruluşların da kendileriyle aynı sorunu yaşadıklarını söyledi. Sorunun çözümü için bakanlıkla görüşmelerinin sürdüğünü ifade eden Çavuşoğlu, "Girişimlerimiz sonucu bir kanun taslağı hazırlandı, inşallah konu çözüm aşamasına gelecek. Kanun taslağı hazırlandı, meclise sevk edilmek üzere çalışma devam ediyor." diye konuştu.