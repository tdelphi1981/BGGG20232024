Hakim çeteden torpil istedi
Yargı kararlarını etkilemeye çalışan 39 kişilik çete ortaya çıkarıldı. İzmir'de görev yapan bir savcının, avukat olan eşinin hakim yapılması için çeteden yardım istemesi de dinlemeye takıldı.
İstanbul organize polisi yaklaşık 2 yıl süren teknik ve fiziki takibin ardından yargı kararlarını etkilemeye çalışan, hatta Yargıtay'a kadar uzanan bir mafya gurubuna operasyon düzenledi. Yapılan operasyonda 39 kişi gözaltına alındı. Operasyonda 3 ruhsatsız tabanca ile 1 adet Uzi marka suikast silahı ile çok sayıda çek senet ele geçirildi. Gözaltına alınan 39 kişiden içlerinde Çağlayan'daki İstanbul Adliyesi'nde görevli katip Ali K'nın da bulunduğu 14 kişi savcılık sorgularının ardından serbest bırakıldı. Örgüt liderleri Hasan T. Ç. ve Suat Ç'nin aralarında bulunduğu 19 kişi ise savcılık sorgularının ardından çıkarıldıkları mahkemece tutuklandı. 6 kişi hakkında ise adli kontrol kararı verildi. 

Yargıtay'a kadar uzanmışlar

Şebekenin Eyüp, Gaziosmanpaşa, Şişli, Kağıthane ve Maltepe ilçelerinde zorla çek senet tahsilatı yaptığı, isteklerine karşı çıkan vatandaşları darp ederek ağır şekilde yaraladığı iddia edildi. 2010, 2011 ve 2012 yıllarında 1 adam öldürme, 36 kişinin yaralanması ve 65 vatandaşın iş yerlerini yağmalama olayı aydınlatıldı. Hakkında adli kontrol kararı verildikten sonra serbest bırakılan Milli Emlak Genel Müdürlüğü'nden emekli İbrahim C'nin örgüt adına adliyedeki dosyaları etkilemeye çalıştığı iddia edildi. İbrahim Ç'nin örgüt liderleri Hasan T. Ç ve Suat Ç'nin dosyaları ile ilgili savcı ve hakimlerle görüşerek ceza almamalarını yada dosyaların etlenmesini sağladığı öne sürüldü. İbrahim Ç'nin çete ile ilgili Yargıtay'da bulunan bir dosyayı da yönlendirmeye çalıştığı öğrenildi. Polis tarafından telefonları dinlenen İbrahim Ç'nin adliye personeli ile yaptığı konuşmalar dosyaya girdi. İzmir'de görev yapan bir savcı da dinlemeye takıldı. Savcının, avukat olan eşinin hakim olabilmesi için İbrahim C'den yardım istemesi kayıt altına alındı..Çetenin Yargıtay ve adliyelerdeki bağlantılarının bunlarla sınırlı kalmadığı, operasyon kapsamında gözaltına alınan Çağlayan Adliyesi'nde görevli katip Ali K'nın UYAP sisteminden gizli bilgileri menfaat karşılığında örgüte aktardığı öğrenildi.