Kadın pilotun müthiş öyküsü
ÇOCUKLUK döneminde 'büyüyünce ne olacaksın' diye soranlara 'ev hanımı olacağım' diyen Ülkü Erk, liseyi yarım bıraktı, evlendi- boşandı, yarım kalan lise eğitimini tamamlayıp üniversiteyi okuduktan sonra hostesliğe başladı. Ülkü Erk, büyük bir azimle başladığı pilotluk okulunu tamamladıktan sonra bugün Türkiye'nin ender sayıdaki kadın pilotları arasına adını yazdırdı.
Antalya'da 38 yaşındaki Ülkü Erk, Pegasus Havayolları'nda yaklaşık bir yılı aşkın süredir ikinci pilot olarak görev yapıyor. Çocukluğunda 'ileride ne olacaksın?' diye soranlara 'ev hanımı, anne olacağım' diyen Ülkü Erk, liseyi yarım bırakarak, mağazalarda tezgahtarlık yaparak iş hayatına atıldı. Uzun bir dönem tezgahtar olarak çalışan Erk, daha sonra kendi işini kurmaya karar verdi. Bir arkadaşının da desteği ve ortaklığı ile inşaat malzemeleri üzerine kendi işyerini açan Erk, liseyi dışarıdan bitirdikten sonra Anadolu Üniversitesi Açık Öğretim Fakültesi İşletme Bölümü'nden mezun oldu.

YENİ HAYATIN KAPILARI

Bir süre sonra işlerin ters gitmeye başlamasıyla verdiği çekler yüzünden hapis cezası alan Ülkü Erk, kısa süre cezaevinde kaldı. Maddi yönden çıkmazlar içinde olan genç kadın bu çok zor dönemde evlenmeye karar verdi. Düğünden sonra yurtdışında yaşamaya başlayan Erk, mutsuzluğu ve sorunları devam edince boşanmaya karar verdi ve yurda geri döndü. Yine işsiz ve mutsuz yeni bir hayata başlayan Ülkü Erk, o yıllarda Pegasus Havayolları'nın uçuş hostesliği sınavına girdi. Hiç beklemezken hosteslik sınavını kazanan Ülkü Erk için yeni bir hayatın kapıları böylelikle aralandı.

'PİLOT OLACAĞIM ANNE'

Çocukken iyi bir ev kadını ve anne olmayı isteyen Erk, hostesliğe başladıktan sonra göklerde görev yapmanın verdiği mutlulukla yeni hayal ve hedeflere yöneldi. Hosteslik yaptığı dönemde gökyüzüne aşık olduğunu hisseden Ülkü Erk, bir gün annesine "Pilot olacağım anne" dedi. Annesi bu sözler karşısında şaşkınlıkla hayal görmeye başladığını söylese de ne kadar kararlı olduğunu hissettirdi. 

İLK EĞİTİM ADANA'DA

Annesi ve ablasının, çalıştığı firma ve pilot arkadaşlarının desteği ile Ülkü Erk, Adana'da bu konuda eğitim veren özel bir okula kayıt yaptırdı. O dönemde biriktirdiği para ile eğitimin ilk aşaması olan PPL lisansı alabilen Ülkü Erk, 10 Kasım günü sabah 09.00'da ise ilk tecrübe uçuşuna başladı. Ulu Önder'in hayata gözlerini kapadığı saatlerde kendisinin hayata ikinci kez gözlerini açtığını belirten Ülkü Erk, o sabah "Sana söz veriyorum başaracağım Atam" diye kendi kendine söz verdi ve mutluluk gözyaşlarına hakim olamadı. 

'SEN ARTIK PİLOTSUN'

Eğitime başladıktan bir süre sonra hocasının elinde bir çanta ile yanına gelerek, çantadan çıkarttığı yeşil bir tulumu uzatarak, 'Bundan sonra bu üniformayı giymeni istiyorum. Sen artık bir pilotsun" dediğini anlatan Ülkü Erk, birkaç gün sonra eğitimin bir parçası olan yalnız uçuşunu da bu tulumla gerçekleştirdi. Erk, "Artık Türkiye'nin 5 bin 448'inci pilotuydum" diye anlattı.

KÜÇÜK UÇAKLARLA UÇTU

Eğitimin ilk aşamasını tamamladıktan sonra küçük pervaneli uçaklarda pilotluk yapan Erk, bu aşamada çalıştığı Pegasus Havayolları'ndan aldığı büyük destekle eğitimine Ankara'da devam etti. Burada ticari uçak pilot lisansı da alan Erk'in boşanma işlemleri de tam bu dönemde tamamlandı. Yorgun ama mutlu ve özgür olan Ülkü Erk, iki yıllık eğitim sonunda sınavlarında başarılı olarak ticari pilot lisansını da aldı.

KOKPİTTE KADIN PİLOT

Hostes olarak göklere tanışmasına vesile olan firması Pegasus Havayolları'nda bugün ikinci pilot olarak görevini sürdüren ve Boeing 737- 800 kullanan Ülkü Erk, çok büyük zorluklar içinde, her insan gibi inişli- çıkışlı bir yaşantısı olduğunu belirterek, şunları söyledi:

"Hayatın 'bitti' dediği noktada, birşeyleri geride bırakıp tekrar başlamıştı benimkisi. İşsizlikle mücadele, kötü bir evlilik geçirmişken hostes olarak havayollarına başladım. Yurtdışında yaşamanın verdiği Fransızca ve İngilizce öğrenmek gibi kolaylıklar vardı. Daha sonra hosteslik yaparken pilot olmaya karar verdim. Yılmadan yoluma devam ettim ve yaklaşık bir yıldır Pegasus'ta ikinci pilot olarak görev alıyorum. İnşallah uzunca yıllar da bu işimi sürdürmek istiyorum. Pegasus Havayolları'nda eğitmenlerimiz, hocalarımızın çok büyük desteğini gördüm. Birçok firma bayan pilota çok sıcak bakmazken şirketimiz bize sahip çıktı. Çok memnun ve mutluyum."

KADINLARA TAVSİYESİ

Ülkü Erk, kadınların kendi ayakları üzerinde durmaları için gerçekten çaba sarf etmeleri gerektiğini belirtti. Erk, "Eşleriniz çalışıyor olabilir fakat hayat insana neler getirir bilemiyorsunuz. O yüzden en büyük tavsiyem her ne olursa olsun bir meslek edinsinler, güçlü olsunlar. Her şey çok güzel giderken birden bire çok farklı bir noktaya da gidebilir. Bir şey istedikten sonra kesinlikle oluyor" diye konuştu.