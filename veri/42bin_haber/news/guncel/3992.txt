Bir 'ayıp' daha siliniyor
Engellilerin hayatını kolaylaştırmak için adımlar atılırken, bir yandan da 85 yasa ve 9 kanun hükmündeki kararnamedeki engellileri küçük düşüren ifadeler siliniyor.
BAZI kanun ve KHK'larda yer alan 'sakat', 'özürlü' ve 'çürük' gibi ibarelerin, uluslararası hukuki metinlere ve literatüre uyum amacıyla 'engelli' ibaresi ve türevleriyle değiştirilmesini öngören yasa tasarısı TBMM Başkanlığı'na sunuldu. Artık askerlik yapamayacak durumda olan engellilere 'çürük' değil 'askerliğe elverişli değil' denilecek.

Askere 'çürük' verilemeyecek

Tasarının genel gerekçesinde, Türkiye'deki mevzuatta kullanılan 'özürlü, 'sakat' ve 'çürük' ifadelerinin toplum nezdinde ağırlıklı olarak negatif algılandığı kaydedildi. Sunulan değişiklik teklifine göre , Askerlik Kanunu'ndaki 'çürük' ifadesi 'askerliğe elverişli olmama' şeklinde değiştiriliyor. Yasanın geçici 46. maddesindeki 'özürlüler' ibaresi ise 'engelliler' olarak düzenleniyor.

85 kanun ve 9 KHK'da var

Tasarı Medeni Kanun, Terörle Mücadele Kanunu, Emekli Sandığı Kanunu, Devlet Memurları Kanunu, Sosyal Hizmetler Kanunu, Türkiye Emekli Subaylar, Emekli Astsubaylar, Harp Malulü Gaziler, Şehit Dul ve Yetimleri ile Muharip Gaziler Dernekleri Hakkında Kanun, Karayolları Trafik Kanunu, Türk Ceza Kanunu, Dernekler Kanunu, Özürlüler ve Bazı Kanun ve Kanun Hükmünde Kararnamelerde Değişiklik Yapılması Hakkında Kanun, Sosyal Sigortalar ve Genel Sağlık Sigortası Kanunu'nun da aralarında bulunduğu 85 yasadaki 'özürlü', 'sakat' ve 'çürük' gibi ifadelerin değiştirilmesini kapsıyor. Tasarıyla 9 kanun hükmünde kararnamede de aynı nitelikte değişiklik öngörülüyor.