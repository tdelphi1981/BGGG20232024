Büyükanıt çiftinin tazminat davası reddedildi
Eski Genelkurmay Başkanı Büyükanıt ile eşi Filiz Büyükanıt'ın köşe yazısı nedeniyle gazeteye ve Fikri Sağlar'a açtığı tazminat davası reddedildi.
 Eski Genelkurmay Başkanı emekli Orgeneral Yaşar Büyükanıt ile eşi Filiz Büyükanıt'ın, ''Büyükanıt'a dosya verildi mi'' başlıklı Birgün gazetesindeki köşe yazısında ''kişilik haklarına saldırıda bulunulduğu'' gerekçesiyle Birgün gazetesi ve Fikri Sağlar'a açtığı manevi tazminat davası reddedildi.
 Ankara 1. Asliye Hukuk Mahkemesi'nde yeniden görülen duruşmada söz alan Büyükanıt çiftinin avukatı Levent Koçer, Yaşar Büyükanıt aleyhine, gerçekle ilgisi olmayan birçok yayın yapıldığını anlattı.
 Koçer, ''Söz konusu yazı nedeniyle müvekkillerimin şahsi hakları zarar görmüştür. Davanın kabulünü istiyoruz'' diye konuştu.
 Sağlar'ın avukatı Türkay Asma ise Avrupa İnsan Hakları Mahkemesi (AİHM) ve Yargıtay Hukuk Genel Kurulu içtihatlarına göre, kişilik haklarıyla basın özgürlüğünün çatıştığı noktalarda, basın özgürlüğünün öncelikle dikkate alındığını ileri sürdü.
 Müvekkilinin yazısında hakaret kastı taşımadığını vurgulayan Asma, ''dosyaya giren CD'ye göre Büyükanıt'ın bütün özel hayatının dosyalandığını'' iddia etti ve davanın reddini istedi.
 Birer kez daha söz alan avukatların son beyanlarını dinleyen Hakim Yıldıray Sarıkaya, davanın reddedildiğini açıkladı.
 AA