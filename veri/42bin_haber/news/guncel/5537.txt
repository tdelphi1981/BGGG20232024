Öğrencilere kötü, velilere iyi haber
Kırıkkale'de hayata geçirilen Veli Bilgilendirme Sistemi Servisi sayesinde veliler, e-okul yönetim sisteminde yer alan öğrenci bilgilerine, tüm GSM operatörlerinden öğrencinin kimlik numarasını mesaj göndererek ulaşabilecek. Velilerin istediği bilgiye ulaşması için öğrencilerinin kimlik numarasını 8383'e mesaj atması yeterli olacak.
Sistem sayesinde devamsızlık bilgisi 1 saat, sınav sonuç bilgileri ise 3 saat içerisinde sisteme kayıtlı veliye mesaj olarak iletilecek. Velilere gönderilecek olan mesaj içerikleri bakanlık sistemlerine girilen e-okul, Açıköğretim Kurumları Sistemleri, MEBBİS'ten oluşacak. Sisteme girilen bilgi, gönderilecek olan SMS bilgisine göre aynı gün içerisinde belirli zaman aralıklarında kısa mesaja dönüştürülerek GSM operatörleri kanalıyla üyelere iletilecek. 

Konu hakkında açıklamalarda bulunan Kırıkkale Milli Eğitim Müdürü Hacı Ali Okur, "Bu kapsamda resmi ve özel tüm öğrenci ve öğrenci velilerine e-okul sisteminde üretilen devamsızlık, sınav tarihi, sınav yeri, kazanılan okul, alınan not, haftalık ders çizelgesi, seçilen ders, nakil ve okul kaydına ait bilgileri tek bir mesajla veliye iletilebilecek. Mesajla aktarmak için kurulan 8383 Mobil Bilgi Servisi'nden yararlanmak isteyen kişilere bakanlıkça davet mesajı gönderiliyor. Sistemden yararlanmak isteyenler servise üye yapılacak." dedi.

Okul yönetimini, öğretmenleri ve velileri bu konu hakkında bilgilendireceklerini dile getiren Müdür Okur, "Mobil bilgilendirme işlemi bakanlıkça merkezi olarak yapıldığı için, bundan böyle kurum müdürlüklerince SMS gönderim anlaşması yapılmayacak. Servisin sürekli geliştirileceği de göz önünde bulundurularak, MEB Mobil Bilgi Servisinde yer alması istenen içerikler Bilgi İşlem Grup Başkanlığı'na bildirilecek. Sistemlere bilgiler zamanında ve doğru olarak girilecek, tüm bilgiler güncel tutulacak, hatalı mesaj göndermenin önüne geçilecek." ifadesinde bulundu.

Servis kapsamında tüm kullanıcılar yapacakları her sorgulama için cüzi bir miktar ücret ödeyeceklerini belirten Okur, "Servise üye olanlar; devamsızlık bilgileri, sınav sonuç bilgileri, sınav tarihleri, karne notları, diploma notları, proje bilgileri, kayıt alınma ve silinme bilgileri, nakil bilgisi ve yararlı bilgileri öğrenebilecek. Yaygın Öğretim SMS Servisi'ne üye olan Açıköğretim Ortaokulu öğrenci ve velileri ise, sınav sonuç bilgisi, sınav yeri ve tarihi bilgisi, ders seçimi bilgisi, sınav merkezi değişiklik bilgisi, mezuniyet ve diploma notu bilgisi, yeni sistem kullanıcı bilgisi, bağlı olduğu okul değişikliği ya da atama bilgisine ulaşabilecek." dedi.