Alkollü sürücü ortalığı savaş alanına çevirdi
MUĞLA'nın Bodrum İlçesi'nde, alkol alıp direksiyon başına geçen 38 yaşındaki Ercan Özdemir'in otomobili kontrolden çıkıp yol kenarındaki 2 restorana girdi. Ortalığın savaş alanına döndüğü kaza bir işyerinin güvenlik kamerası tarafından da görünütülenirken, 2.48 promil alkollü çıkan sürücü Özdemir hafif yaralandı.
Kaza, Bodrum İlçesi Neyzen Tevfik Caddesi'nde bugün saat 04.00 sıralarında meydana geldi. Evli ve iki çocuk babası 38 yaşındaki Ercan Özdemir, geç saatlere kadar arkadaşlarıyla alkol alıp eğlendi. Ardından 48 VZ 773 plakalı otomobilinin direksiyonuna geçen Özdemir, evine gitmek üzere yola çıktı. Restoranların bulunduu bölgeden geçen Özdemir, direksiyon kontrolünü yitirdi. Savrulan otomobil, yol kenarındaki iki restorana girdi. Ortalığın savaş alınına döndüğü kazada, iki restoranın, camları, masa ve sandalyeleri kırıldı. 


Kazayı hafif sıyrıklarla atlatan Özdemir, olay yerine gelen sağlık görevlileri tarafından ambulansla Bodrum Devlet Hastanesi'ne kaldırıldı. Kan testinde 2.48 promil alkollü olduğu ortaya çıkan Özdemir, taburcu edildikten sonra polis tarafından gözaltına alındı. Bu arada kaza anı bir işyerinin güvenlik kamerası tarafından da görüntülendi. Polis kazayla ilgili soruşturma başlattı.