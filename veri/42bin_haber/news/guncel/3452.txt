Hain saldırıda ölü sayısı 14'e çıktı
İçişleri Bakanı Muammer Güler, Cilvegözü Sınır Kapısı'ndaki patlamada ölenlerin sayısının 14'e çıktığını bildirdi.
 Bu arada Hatay'ın Reyhanlı ilçesindeki Cilvegözü Sınır Kapısı'nda meydana gelen patlamada hayatını kaybeden 4 Türk vatandaşı, ilçede toprağa verildi. 
 
 Patlamada hayatını kaybeden Hasan Dağ'ın (18) cenazesi yakınları tarafından Reyhanlı Devlet Hastanesi morgundan alınarak helallik alınması için Esentepe Mahallesi'ndeki evine getirildi. Burada ailesi ve komşularından helallik alınmasının ardından Dağ'ın cenazesi Esentepe Camisi'nde kılınan namazın ardından Reyhanlı Asri Mezarlığı'nda toprağa verildi. 
 
 Ahmet Taş'ın (35) cenazesi de Değirmenkaşı Mahallesi'ndeki evine getirildikten sonra, aynı mezarlıkta defnedildi. 
 
 Olayda hayatını kaybedenlerden İbrahim Yalçınkaya (15) ile Ali Sille'nin cenazesi (29) de Değirmenkaşı Mahallesi'ndeki evlerine götürüldü. Cenazeler burada helallik alınmasının ardından, mahalle camisine getirildi. 
 
 Sille'nin cenazesi kılınan namazın ardından Reyhanlı Asri Mezarlığı'nda, Yalçınkaya'nın cenazesi de ilçeye bağlı Nergizli köyünde toprağa verildi. 
 
 Cenaze törenleri sırasında olayda hayatını kaybedenlerin yakınlarının sinir krizi geçirdiği görüldü.
 
 Patlamada ölen Suriyelilerin cenaze işlemlerinin ise savcılığın çalışmalarının ardından tamamlanacağı öğrenildi.