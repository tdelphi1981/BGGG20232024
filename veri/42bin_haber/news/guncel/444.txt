PKK yandaşları 6 aracı ateşe verdi
Kağıthane'de terör örgütü yandaşları, park halindeki 6 araca molotof bombası attı. Bir anda alev topuna dönen araçları, olay yerine gelen itfaiye ekipleri söndürdü.
 Olay saat 02,30 sıralarında Mehmet Akif Ersoy Mahallesi Aydıncık Sokak'ta meydana geldi. Görgü tanıklarının ifadesine göre, yüzleri maskeli 3 kişi ellerindeki molotof bombalarını park halindeki araçlara attı. Araçlarının alev topuna döndüğünü gören vatandaşlar, yangına müdahale etti. İhbar  üzerine olay yerine çağrılan itfaiye ekipleri, yangını büyümeden söndürdü. Park halindeki 6 otomobilde büyük çapta maddi hasar meydana geldi.
 Araç sahipleri aynı kundaklama olayının daha önce de meydana geldiğini belirterek, sokağa mobese kamerası yerleştirilmesini istedi. Polis ekipleri olayla ilgili geniş çaplı soruşma başlattı. Araçları yakan zanlıların yakalanması için çalışma başlatıldı.
 CİHAN