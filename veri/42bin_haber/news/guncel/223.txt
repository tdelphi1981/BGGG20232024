PKK hainliğine yine 'yerel birim' dedi
Terör örgütü PKK, Hakkari'nin Şemdinli ilçesinde düzenlediği bombalı saldırıda 11 yaşındaki Faris Demircan'ın katlettiğini kabul ederek, sivillere yönelik her saldırıda olduğu gibi bu eylemi de 'yerel birimlerine' yıktı.
Terör örgütü PKK tarafından Şemdinli ilçesinde düzenlenen bombalı saldırıda zihinsel engelli 11 yaşındaki Faris Demircan hayatını kaybetmiş, 18 vatandaş ise yaralanmıştı. Saldırıdan sonra taziye için Şemdinli'ye giden BDP heyetini kovan Demircan ailesi, terör örgütüne sert tepki göstermişti. Şemdinli esnafı ise terör örgütüne tepki amaçlı kepenkleri açmamıştı. 

Terör örgütü bugün kendisine yakın internet sitelerine olayla ilgili bir açıklama yaptı. Açıklamada, sivillere yönelik gerçekleştirdiği bütün saldırılardan sonra yaptığı gibi örgüt olayı yine 'yerel birim'e yıktı. Terör örgütü sivil yerleşim yerlerinde bu tür eylemlerin yapılmasını yasakladıklarını iddia ederek, olayı yapan teröristlere gerekli cezai yaptırımlara gidileceğini öne sürdü. Açıklamada, "Sivil yerleşim yerlerinde patlayıcı yüklü araçla eylem yapılmasını yasaklamış olmamıza rağmen yerel bir birimimizin askeri aracı hedefleme maksadıyla bu patlamayı gerçekleştirdiğini netleştirmiş bulunuyoruz." denildi.

Terör örgütü PKK, Diyarbakır'da 2008 yılında düzenlediği saldırıda 6'sı öğrenci 7 kişinin öldüğü saldırı başta olmak bir çok eylemi 'yerel birimlere' yıkmıştı.