Müslüm Gürses son yolculuğuna uğurlandı
Arabesk müziğin ünlü isimlerinden Müslüm Gürses içn Teşvikiye Camii'nde cenaze namazı kılındı. Namaza, siyaset, sanat ve iş camiasından çok sayıda isim katıldı. Duaların okunduğu, tekbirlerin getirildiği namazın ardından Gürses son yolculuğuna uğurlandı.
Tedavi gördüğü hastanede dün hayatını kaybeden Müslüm Gürses'in cenazesi, Cemal Reşit Rey Konser Salonu'nda düzenlenen törenin ardından Teşvikiye Camii'ne getirildi. Gürses'in sanatçı arkadaşları ve sevenleri cami avlusunu tıklım tıklım doldurdu. Cenaze namazına Kültür ve Turizm Bakanı Ömer Çelik, CHP Genel Başkanı Kemal Kılıçdaroğlu, İstanbul Valisi Hüseyin Avni Mutlu, İstanbul Büşükşehir Belediye Başkanı Kadir Topbaş'ın yanı sıra Orhan Gencebay, Adnan Şenses, Nuri Sesigüzel, Ajda Pekkan, Yunus Bülbül, Ferdi Tayfur, Kubat, Ahmet Selçuk İlkan, Şahin Özer gibi çok sayıda ünlü isim de katıldı. Ayrıca Gürses sevenleri de cami avlusunu ve çevredeki sokakları doldurdu. 



Cenaze namazı öncesi Kur'an-ı Kerim okundu, tekbirler getirildi. Bazı sevenlerinin gözyaşları döktüğü görüldü. Ünlü sanatçının eşi Muhterem Nur da tabutun başına gelerek dua etti. 

Öğle namazından sonra cenaze namazına geçildi. Namaza gelenler saflarla yer bulamayınca imam sık sık uyarılarda bulundu. Namazın ardından tabut omuzlara alınarak cenaze aracına taşındı. Ünlü sanatçının naaşı toprağa verilmek üzere Zincirlikuyu Mezarlığı'na götürüldü.