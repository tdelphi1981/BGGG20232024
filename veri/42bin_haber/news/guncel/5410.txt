Ankarada korkutan yangın
Başkentte, mekansız ve kimsesiz yaşlıların kaldığı Ankara Valiliğine bağlı Kimsesizler Oteli'nin bitişiğindeki gecekonduda yangın çıktı.
Alevler göğe yükselirken otelde kalan 100 civarındaki yaşlı ekipler tarafından tahliye edildi.

 Olay, saat 02.00 sıralarında Ulus'ta, sobacılar çarşısında bulunan otelin yanıbaşındaki gecekonduda henüz bilinmeyen bir nedenden ötürü çıktı. Alevlerin gecekondunun yanındaki soba imalathanesine sıçramasıyla yangın büyüdü. 

 Olay yerine çok sayıda itfaiye, polis ve sağlık ekibi sevk edildi. İtfaiye ekipleri yangına kısa sürede müdahale etti. İmalathanedeki yanıcı maddelerin tutuşması ekiplere zor anlar yaşattı. Yoğun duman ise otelin bulunduğu alanı tümüyle kapladı.Oteldeki kimsesiz yaşlılar kısa sürede tahliye edildi. Otelin önündeki ara sokağa inen yaşlılar buradan caddeye çıkarıldı. Herhangi bir olumsuzluk yaşanmaması için sağlık ekipleri olay yerinde hazır bekletildi. 

 Yangın 2 saatlik çalışmanın ardından söndürüldü. Yaşlılar, odalarının kontrol edilmesinin ardından tekrar otele yerleştirildi. Yaşlılardan bazıları yangının neden çıktığını bilmediklerini, yoğun duman nedeniyle polis ekiplerinin kendilerini otelden çıkardıklarını söyledi. Olayla ilgili soruşturma başlatıldı.