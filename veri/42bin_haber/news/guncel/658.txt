Dünyanın en büyük parkı İstanbul'da yapılıyor
Maltepe sahili doldurularak oluşturulacak yaklaşık 171 futbol sahası büyüklüğündeki alana içinde su sporları alanı, voleybol, basketbol, tenis ve golf sahaları, hayvanat bahçesi, oyun parkı, lunapark, miting meydanı, plaj, konser salonu, cami ve otoparkın yer alacağı dünyanın en büyük parkı yapılıyor. Maltepe'de yeni bir yaşam merkezi oluşturacak projenin, 2013 yılı içinde bitirilmesi hedefleniyor.
İstanbul Büyükşehir Belediyesi tarafından gerçekleştirilen Maltepe Anroşman ve Sahil Düzenleme İnşaatı Projesini hayata geçiren Özka İnşaat'ın Proje Müdürü Arif Holoğlu bilgi verdi.
Projenin toplam alanının 120 hektar olduğunu, bunun 3,5 hektarını meydan ve 3,8 hektarını çayır alanının oluşturduğunu belirten Holoğlu, alanda, 2700 araç kapasitesine sahip otopark da bulunacağını bildirdi.
Holoğlu, proje alanının 19 hektarının mevcut dolgu alanı olduğunu, 101 hektarlık alanın ise doldurulacağını ifade ederk, projenin iki etaptan oluştuğunu söyledi.
Projenin, dünyadaki en büyük yeşil alan projesi olarak yapıldığını vurgulayan Holoğlu, projenin yüzde 55'lik bölümü tamamlanan birinci etabı anroşman ve kıyı takibatının 2013 yılı nisan ayında tamamlanacağını, ikinci etapta ise 1 milyon 200 metrekarelik yeşil alanın yapılacağını kaydetti. 
ÇALIŞMALAR SÜRÜYOR. PARK 2013'TE BİTECEK / Foto Galeri

Emlak piyasası da canlanacak

Maltepe'deki yeni yaşam alanı içinde 87 bin ağaç ve bitkinin de yer alacağını belirten Holoğlu, projenin, dünyada ilk olması açısından önemli olduğunu vurguladı. Holoğlu, proje tamamlandığında emlak piyasasını da canlanacağını ifade etti.
Projenin kara tarafı olarak belirtilen, nitelikli iç dolgu imalatlarını İstanbul Büyükşehir Belediyesi'nin iştiraki İSTAÇ'ın yaptığını belirten Holoğlu, 
çalışmaların hızla devam ettiğini söyledi.
Projenin tamamlanması için bölgeye kum taşıyan kamyonlar, Maltepe sahiline yoğun bir çalışma sürdürüyor.

7 adada neler var?

Holoğlu, proje çerçevesinde yapılacak adaların 7 grupta toplandığını belirtti.
Adalar ve özellikleri şöyle:
- Su sporları adası: Yelken kulübü, kano kapalı alanı, ofisler, tamirhaneler, yüzme ve fitness kulübü, basketbol ve tenis sahası, bisiklet yolu.
- Spor adası 1: Futbol sahası, basketbol, voleybol, tenis, kondisyon istasyonları, seyir mekanları, soyunma birimleri, kafeteryalar, büfeler, yüzme yarış alanı, kumsal, bisiklet yolu. 
- Spor adası 2: Spor alanları, basketbol, mini golf, tenis, voleybol ve futbol sahası, kafeteryalar, kondisyon alanları, büfe ve çay bahçesi, yürüyüş yolu, bisiklet yolu, kumsal.
- Hobi adası: Mini golf sahası, model araç pisti, model gemi havuzu model helikopter uçurtma pisti, model sporları kafeteryası, güneş platformları, kondisyon alanları ve oturma alanları.
- Spor, bitki ve rekreasyon adası: Kaykay platformları, büfe, bitki gösteri, yürüyüş parkurları, kafeteryalar, soğuk bitki alanları, çay bahçeleri, çocuk oyun alanları, uçurtma tepeleri, bisiklet yolu.
- Çocuk dünyası adası: Çocuk macera parkı, deneysel eğlence alanları, çocuk arkeoloji parkı, çocuk müzik oyun alanı, midilli parkuru, büfe ve vitamin kafe, hayvanat bahçesi, boyama etkinliği platformları, müzik dinleme köşeleri, yap-boz, lego, açık çocuk müzesi, seyir platformları, çay bahçesi, kumsal, bisiklet yolu.
- Eğlence adası: Lunapark, kafe ve restoran, dinlenme mekanları, çocuk lunaparkı, aktivite adaları, yürüyüş parkurları ve bisiklet yolu
- Çayır ve gösteri adası: Çayır alanı, çiçeklikler, cami, büfeler, bisiklet yolu, sahne, lale bahçesi.