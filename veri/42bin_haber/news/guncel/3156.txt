Kandırılan İngiliz sünnet bile olmuş
Muğla'nın Marmaris ilçesinde tanıştığı 22 yaşındaki kuaför G.K. tarafından evlenme vaadiyle dolandırıldığını iddia eden İngiliz işadamı 51 yaşındaki Cristofer Skillern, önce polise şikayetçi oldu, sonra tuttuğu avukat aracılığıyla tazminat davası açtı.
İngiliz işadamının iddiasına göre olay, geçen yıl Mayıs ayında yaşandı. İngiltere'nin başkenti Londra'da gayrimenkul zengini olan 51 yaşındaki Cristofer Skillern, on gün tatil için Marmaris'e geldi. Tatilin üçüncü günü kaldığı otelde katıldığı bir Türk gecesinde kuaförlük yapan G.K. (22) ile tanıştı. 10 günlük tatili boyunca G.K. ile görüşen, restoran ve eğlence merkezlerine giden Skillern, tatilini uzatma kararı aldı. G.K. ile dostluğu aşka dönüşen İngiliz işadamı, evlenmek istediğini söyleyerek, genç kızın ailesiyle tanışmak istedi.

Sünnet oldu

İddiaya göre G.K.'nın ailesi Skillern'den sünnet olmasını istedi. Marmaris'te özel bir hastanede sünnet olan İngiliz daha sonra kızın ailesinin evinde nişan yaptı. G.K. ve ailesiyle mavi tur, restoran ve eğlence merkezlerine beraber giden işadamı İngiltere'de 8 dükkan, üç daire ve arsalarını satarak Marmaris'e yerleşme kararı aldı. İngiliz işadamı, ülkesine dönüp ve tüm malvarlıkların satıp Marmaris'e döndüğünde ortada kaldı.

"15 bin sterlin harcadım"

Cristofer Skillern yaşanan süreci şöyle anlattı: "Marmaris'e tatile geldiğimde tanıştık. Mutluluğu yaşadığım güzel aylarda 15 bin sterlin para harcadım. G.K., ailesinden ayrı kalmasın diyerek İngiltere'deki gayrimenkullerimi sattım Marmaris'e yerleşmek istedim. Evlendikten sonra ona dükkan alıp kuaförlük mesleğini kendi işinde yapmasını sağlayacaktım. Hatta İstanbul'dan onun çok sevdiği bir otomobilin siparişini vermiştim. Düğün hediyesi olarak bir otomobil ve bir ev alacaktım. Dalaman Havalimanı'na geldiğimde ne nişanlım ne de akrabaları beni karşıladı. Kendisiyle görüşmeye çalışmama rağmen telefonlara çıkmadı ve benim geldiğimi bildiği için iş yerinden izne ayrıldığını öğrendim.

Ailesinin evine gittiğimde beni istemediler. G.K. ile en sonunda görüştüm ve beni istemediğini başka bir erkek arkadaşının olduğunu söyledi. Yaptığım araştırmada daha önce de iki defa nişanlanıp ayrıldığını öğrendim. Bunu söyleyince kandırıldığımı hissettim ve polise şikayete geldim. Avukatım aracılığıyla kendisine dava açtım. Umarım benim düştüğüm bu duruma başka bir yabancı düşmez." Bir erkek-bayan kuaför salonunda çalışan G.K.'nın ise Marmaris'ten ayrılarak başka bir şehirde bulunan akrabalarının yanına gittiği ileri sürüldü.