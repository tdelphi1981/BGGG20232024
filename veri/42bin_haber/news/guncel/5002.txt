Yağmur altında ambulans teslim töreni
TOKAT'a Sağlık Bakanlığı tarafından gönderilen 4 ambulans, yağmur altında düzenlenen törenle Sağlık İl Müdürlüğü'ne teslim edildi.
Sağlık Bakanlığı tarafından kente gönderilen biri obezite hastaları için kullanılacak 4 ambulansın teslimi için Cumhuriyet Meydanı'nda tören düzenlendi. Tokat Valisi Mustafa Taşkesen'in de katıldığı tören öncesinde Sağlık İl Müdürlüğü personeli törenin yapılacağı alana geldi. Törenin başlamasını bekleyen yaklaşık 50 personel bu sırada başlayan yağmurdan şemsiye ile korunmaya çalıştı. Ardından Vali Mustafa Taşkesen'in alana gelmesi ile birlikte tören başladı. Kentte ambulans sıkıntısı yaşadıklarını söyleyen İl Sağlık Müdürü Sadettin Yazı, "Bu anlamda Bakanlığımız tarafından 4 tane ambulans ilimize gönderildi. Bunları bugün hizmete sokuyoruz. Bunlarla beraber aktif ambulans sayımız 25'e çıkıyor. Hedefimiz 30 ambulansa ulaşmak. Ambulansların bir tanesi obez hastalar için. İlk defa ilimize geliyor bu ambulansımız. 200, 300 kilo hastalar oluyor. Bunları taşımakta zorluk çekiyoruz. Bu anlamda çok işimize yarayacak" dedi.Vali Taşkesen ise yapmış oldukları çağrıların ilk semerisini verdiğini belirterek, "İlk etapta Bakanlıktan aldık. Daha sonra yaptığımız kampanya çerçevesinde bazı iş adamlarımızdan taahhüt aldık. Yine İl Özel İdaremiz de bir tane ambulansı kısa zamanda kazandıracak. İnşallah kullanmak az nasip olur. Ama ihtiyaç olduğunda da arkadaşlar hazır. Bu ambulanslarla daha da iyi hizmet verecekler" diye konuştu.