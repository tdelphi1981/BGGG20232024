Uyuşturucu çetesinden 'Pitbul'lu işkence
İstanbul'da, alacak verecek sebebiyle alıkoydukları arkadaşlarına işkence yapıp Pitbull'la aynı odaya kapattıkları öne sürülen 9 kişi, polis operasyonuyla gözaltına alındı. Uyuşturucu satışından kaynaklı borcunu ödemediği için alıkonulduğu öne sürülen Mahmut Ali Ç. (28) ve 9 şüpheli, tutuklanıp cezaevine gönderildi.
Alacaklı oldukları iddia edilen Mahmut Ali Ç.'yi kaçıran çete üyeleri, telefonla irtibat kurdukları Ç.'nin ailesinden 50 bin lira istedi. Ailenin olayı polise bildirmesiyle harekete geçen ekipler, şüphelilerin Yenibosna'da kaldıkları eve operasyon düzenledi. İşkence yapılan ve kolu kırılan Mahmut Ali Ç., Pitbull'la birlikte kapatıldığı odadan kurtarıldı. Evde yapıan aramalarda bir kilo esrar ve çok sayıda ecstasy hap ele geçirdi. 

Asayiş Şube Müdürlüğü Gasp Büro Amirliği'nde sorgulanan şüpheliler, 2011 yılından kalan 50 bin liralık borcu için Mahmut Ali Ç.'yi kaçırdıklarını söyledikleri öğrenildi. 

Emniyetteki işlemlerinin ardından adliyeye sevk edilen 10 kişi, mahkemece tutuklanıp cezaevine gönderildi.