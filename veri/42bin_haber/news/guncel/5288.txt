Fransa'da Kadınlar Günü'nün sembolü Pınar Selek oldu
Müebbet hapis cezasına çarptırılan "Mısır Çarşısı" sanığı sosyolog Pınar Selek, Strasbourg Belediyesi tarafından organize edilen 8 Mart Dünya Emekçi Kadınlar Günü'nde dünya feminist hareketin önderleriyle anıldı.(DHA) -- Fransız kadın hakları savunucusu Olympe de Gouges, feminist, yazar, filozof Simone de Beauvoir, sosyolog, feminist Hubertine Auclert, Alman barış aktivisti, siyasetçi Clara Zetkin gibi dünyada kadın harekatın önderleriyle Pınar Selek'in dev pano ve tanıtım broşürleriyle salon dekore edildi.

Yaklaşık 400 kişinin katıldığı Dünya Emekçi Kadınlar Günü programına çok sayıda siyasi temsilciler, sivil toplum örgütleri, Strasbourg Belediye Başkanı Roland Ries, Sosyalist Parti Milletvekili Philippe Bies, belediye encümenleriyle 50'ye yakın Türk vatandaşı katıldı.

Sosyalist Partisi Strasbourg Belediye encümeni Mine Günbay, konuşmasında Pınar Selek ve İstanbul'da yaşanan hukuk sürecini anlattı.

Strasbourg Belediye Başkanı Roland Ries, "Fransa politikasında kadınlara daha çok eşitlik verilmesini istedi. Eşitlik için daha çok çalışmalıyız, çalışmalar halen yeterli değil. 8 Mart bir gün değil, bütün yıl olmalı" diye konuştu.

Pınar Selek konuşmasında, "Ben kahraman olmak istemiyorum. Bana yapılan işkenceden sonra kadınların eşitlik, adalet için dayanışması hepimizi daha'da güçlendirdi. Dayanışmanın ne kadar önemli olduğunu gördük" dedi.

 "Saçmalıklara yorum yapmak istemiyorum"

Dünya feminist hareketin önder sembolleriyle beraber anılmaktan onur ve güç duyduğunu belirten Selek, "8 Mart benim için sadece bir mücadele günü değil. Bizim için hergün mücadele günü. Özgürlüğe dair yapılacak çok şey var. Arada bir böyle sembolik günlere ihtiyaç var. Türkiye'de olanlar artık beni ilgilendirmiyor. Ben burada çalışmalarıma devam ediyorum. Türkiyede çıkan kararlar beni ilgilendirmiyor. Türkiye'de yapılanlar tüm insanlara bir hakarettir. Saçmalıklara yorum yapmak istemiyorum. Ben mücadeleme devam edeceğim başka söyleyecek hiçbir şey yok" diye konuştu.