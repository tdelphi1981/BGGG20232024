Kosovalılardan sürece destek
Türkiye 3 Ocak'ta İmralı Adası'nda gerçekleşen görüşmeden bu yana aynı konuya odaklandı: Çözüm süreci.M. Serdar Korucu / CNN TÜRK / Mitrovitza-Priştine   İkincisi ne zaman gerçekleşecek, heyette kimler yer alacak derken 23 Şubat'taki ziyaretin ardından bu kez adadan gelen mesajlar, Öcalan'ın mektuplarının satır araları gündemin başını çekiyor.

Bu süreç sadece Türkiye'yi değil, dünya konjonktürünü de ilgilendiriyor aslında. Her ne kadar Ankara'dan bakıldığında Erbil, Washington ve Brüksel'in duruşu ön plana çıksa da bölgede sorunlu alana uzak ülkelerde bile konu dikkatle takip ediliyor. Bunlardan biri de 17 Şubat'ta bağımsızlığının 5. yıldönümünü kutlayan Kosova…

Kosovalı Arnavutlar için Türkiye sadece 500 yıldan fazla onları yöneten Osmanlı'nın varisi değil. Yol gösterici, hami bir ülke. Gençlerin gözü İstanbul'da. Hepsinin hayalini Türkiye'de çalışmak süslüyor. Tek dertleri hayat şartlarının Kosova'dan daha pahalı olması. Ama kazanacakları para da kat be kat fazla…

Türkiye'ye ilgi, Kosova'nın kuzeyinde bulunan, bölgenin en gergin kenti Mitrovitza'da had safhada. Berlin duvarının yıkılmasının ardından kıta Avrupası üzerinde ikiye bölünmüş tek şehir onlarınki ne de olsa. İki halkı birbirinden ayıran İbre Nehri köprüsü iki yıldır çakıl ve beton parçalarıyla kapatılmış durumda. Sırpların denetimi altındaki kuzey bölgesinde Kosova hükümeti de, belediye de tanınmıyor. Bu tutumlarını hala Kosova'yı tanımayan Belgrad yönetimi de destekliyor. Bu nedenle İbre Nehri'nden BM ve AB askerlerinin eşliğinde geçilebiliyor. Etraftaki bayraklar değişiyor önce. Ardındansa bayraklar ve yüzler… 

Tansiyonun her an yüksek olduğu şehirdeki bir Arnavut genci, Erdit Zhuri bölgedeki Türkiye'ye olan ilgiyi anlatıyor heyecanla. İlk olarak CNN Türk'te yayınlanan Balkanlar belgeselinden uzun uzadıya bahsediyor. Kosova'daki yankısını anlatıyor. Ardındansa Türk hükümetinin icraatlerini saymaya başlıyor. Örnek verdiği ilk yer Arnavut kökenli İstiklal Marşı şairi Mehmet Akif Ersoy'un adını taşıyan bölgede açılan okul. Ülkede bahsettiği en önemli etkinlikse derneklerin halka Türk folklörünü öğretmeye başlaması. Onun deyimine göre bu bir "geri dönüş". Son olarak söz elbette çözüm sürecine geliyor. Bütün Arnavutlar gibi Zhuri de iyi biliyor Türkiye'den gelen çatışma haberlerini. Ankara'nın sorunlarını çözmesini tüm Arnavutların beklentisi olduğunu anlatıyor ve ekliyor: Güçlü Türkiye bizim de varlığımızın garantisi.

Ülkenin başkenti Priştine'de de benzer bir hava hakim. Bu ilgilerini ülkelerinin 5. doğum gününü kutladıkları 17 Şubat günü "Newborn" yani "Yenidoğan" anıtında yer alan Kosova'yı tanıyan ülkeler arasında bulunan Türkiye bayrağına olan yakınlıklarıyla da kendini hissettiriyorlar.

Sokaklarda öncelikse ABD bayrağında. Ne de olsa Sırpların işgalinden Washington yönetiminin kararıyla kurtulduklarına inanıyorlar. AB'ye ise kırgınlar. Bunun nedeni ise birliğin siyasi konularda ortak hareket etmesi beklenirken Kosova konusunda ikiye bölünmesi. Yunanistan, Romanya, Slovakya, İspanya ve Kıbrıs Cumhuriyeti Kosova'nın bağımsızlığını tanımama kararlarında ısrarcı. Nedeni de tahmin edilebileceği gibi Moskova'nın güçlü etkisi ve ayrılıkçı hareketlere cesaret vermemek.. 

Kosova'nın popüler kültüründe en güçlü iz Türkiye'ye ait. Otobüs garlarında kumandalar bir Türk dizisi bulana kadar kanalları tarıyor. Türk politikası da gündemlerinde tabi ki. Herkes Recep Tayyip Erdoğan'ı tanıyor. TİKA'nın yaptığı bölgedeki restorasyonları anlatıyor gururla. Onlardan biri de Arnavut genci Agon Çeliku. Çeliku'ya göre Türkiye halihazırda ABD ve Rusya'dan sonra Balkanlar'da en büyük söze sahip ülke. Hele de iç sorunlarını çözer ve artık çatışma haberleri gelmezse kendi içinden, Balkanlar'da da kan dökülmesinin önüne geçebileceğini düşünüyor. 

Kosova'nın tek umudu daha iyi bir gelecek. Avrupa'nın en genç devletinin ortalama yaşı 25 olsa da işsizlik yüzde 50 civarında olduğu için bu dinamizminin karşılığını göremiyor. Şu an ellerindeki tek şey bağımsızlık ve onu da kaybetmek istemiyorlar. 

Kosovalıların Ankara'dan beklentisi büyük. 90 yıllık Kürt sorunun bitmesi, onlar için Sırplarla olan problemleri de çözebilecek bir Türkiye anlamına geliyor. Geleceğin neler getireceğiniyse yalnızca zaman gösterecek…