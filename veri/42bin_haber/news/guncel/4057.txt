Öğrenci servisi kurşunlandı!
Sakarya'nın Akyazı ilçesi Dokurcun beldesinde içinde öğrencilerin bulunduğu okul servisi ile kooperatife ait büro kurşunlandı. Bir kişi de sopayla darp edildi. Darp olayı güvenlik kamerasınca görüntülendi.
Akyazı Orman İşletme Şefliği'ne gelen Y.K.(24), kimlikleri henüz tespit edilemeyen 4 kişinin saldırısına uğradı. Sopayla vurulan ve darp edilen Y.K. yaralandı. Saldırganlar ise bir otomobille olay yerinden kaçtı. Yaralı genç, ambulansla Akyazı Devlet Hastanesi'ne kaldırıldı. Saldırı güvenlik kamerasınca görüntülendi. Darp olayından bir süre sonra konuyla bağlantılı olduğu ileri sürülen iki silahlı saldırı olayı meydana geldi. Dokurcun Otobüsçüler ve Minibüsçüler Kooperatifi'nin bürosu kimliği belirsiz kişi ya da kişilerce kurşunlandı. Dokurcun'dan Haydarlar köyüne öğrenci götüren M.Y.'ye ait bir okul servisinin lastikleri kurşunlandı. Saldırıda araçta bulundukları öne sürülen 18 öğrenciden yaralanan olmadı.
Jandarmanın yaptığı incelemede kooperatif bürosuna çok sayıda kurşunun isabet ettiği tespit edildi. Olayların, okul servisi ihalesi nedeniyle oluşan husumetten kaynaklandığı iddia edildi. Akyazı Cumhuriyet Başsavcılığı, olaylarla ilgili soruşturma başlattı.