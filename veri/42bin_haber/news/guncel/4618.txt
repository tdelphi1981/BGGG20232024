Hurdalıktan çıkan tekne korumaya alındı!
SİNOP'un Ayancık İlçesi'nde bir kereste fabrikasının kapanmasının ardından hurdalıkta duran yük ve yolcu taşımada kulanılan 100 yıllık tekne, Kültür ve Turizm Müdürlüğü tarafından koruma altına alındı.
Hurdalıktan vinçle alınıp tarihi Sinop Cezaevi bahçesine konulan geminin restore edilmesi için İl Kültür ve Turizm müdürlüğü harekete geçti. İstanbul Restorasyon ve Konservasyon Merkez Labaratuvarı Müdürlüğü uzmanı restoratör Uğur Genç ve tarihi gemi ve tekne araştırmacısı Korhan Bircan, Sinop'a gelerek gemiyle ilgili incelemelerde bulundu. Restorasyonu için yapılan ilk incelemede geminin 100 yıl önce yapıldığı belirtildi. Korhan Bircan, 11.5 metre boyunda 4 metre enindeki gemide yapılacak detaylı inceleme ile gerçek yaşının tespit edileceğini söyledi. Bircan, "Bu teknenin Osmanlı İmparatorluğu'nun son dönemlerinde yapıldığını tahmin ediyoruz. Teknenin tarihsel araştırması gerçekleştirilecek. Ancak 100 yaşından fazla olduğunu söyleyebiliriz. Yaptığımız fotoğraf incelemelerinde bu teknenin 1907 yılına kadar kullanıldığına dair Samsun'da çekilmiş bir fotoğraf var. Bu tekne yük taşımanın yanında büyük gemilerden inen yolcuları da kıyılara ulaştırmada kullanılmış" diye konuştu.