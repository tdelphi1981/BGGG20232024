Sevgilisini ve kendi ağabeyini bıçakladı
İzmir'de, birlikte yaşadığı kadın ile kendi ağabeyini, iddiaya göre, aralarındaki ilişki nedeniyle bıçakla yaralayan 29 yaşındaki Erdal K. tutuklandı.
Altındağ Semti'nde oturan Erdal K., dün birlikte yaşadığı bir tekstil atölyesinde çalışan Handan D.'nin (30) telefonuna gelen mesajı gördü. Handan D. ile kendi ağabeyi Doğan K'nın, iddiaya göre, samimi mesajlarını okuyan Erdal K., çılgına döndü. Mutfaktan aldığı bıçakla birlikte yaşadığı Handan D.'yi 6 yerinde bıçakla yaralayan Erdal K., evden uzaklaşarak Çamkule Semti'nde oturan ağabeyi Doğan K.'nın yanına gitti. Ağabeyi Doğan K.'yı da 3 yerinden bıçakla yaralayan Erdal K., kaçtı. Yaralı Handan D. ve Doğan K., Tepecik Eğitim ve Araştırma Hastanesi'ne kaldırıldı. Tedaviye alınan yaralıların hayati tehlikelerinin bulunduğu bildirildi. 

Bergama İlçesi'nde bir akrabasının yanında yakalanan Erdal K., gözaltına alındı. Götürüldüğü Altındağ Polis Merkezi'nde işlemleri tamamlanan Erdal K., sevk edildiği mahkemece tutuklandı.