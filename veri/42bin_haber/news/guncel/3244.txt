Go-kart pistinde hayatını kaybeden Tuğba'nın ailesinin acı kaderi
SAKARYA'da arkadaşlarıyla gittiği go-kart pistinde yaptığı kazada başı koparak hayatını kaybeden Tuğba Erdoğan'ın (24) cenazesi babası tarafından alınarak memleketine götürüldü. Erdoğan ailesinin 1995 yılında bir kızlarını da lösemi hastalığından kaybettiği ortaya çıktı.
Sakarya Üniversitesi Çevre Mühendisliği Bölümü Son Sınıf Öğrencisi Tuğba Erdoğan, dün bir alışveriş merkezinde bulunan go-kart pistinde geçirdiği kazada hayatını kaybetmişti. Başı kopan Tuğba'nın cenazesi dün gece Sakarya Eğitim ve Araştırma Hastanesi'nin morgundan alınarak Sakarya Büyükşehir Belediyesi'ne ait araçla İstanbul Adli Tıp Kurumu'nun morguna getirildi. Burada otopsi yapılan genç kızın cenazesini almak için Kütahya'da yaşayan Milli Eğitim Müdürlüğü'nden emekli babası Süleyman Erdoğan, 11 yaşındaki kardeşi Murat ve akrabaları geldi.

Yıllar önce de bir kızını hastalıktan kaybettiğini belirten baba Süleyman Erdoğan, "3 kız bir erkek çocuğu babasıyım. 1995 yılında 9 yaşındaki kızım Merve lösemi hastalığından hayatını kaybetti. Merve öldüğünde Kızım Tuğba 6 yaşındaydı. Kızımın kullandığı go kart aracının arkasında koruyucu yumuşak kafalık yok. Başında kask bulunmuyor. Geçen yıl da burada bir kızın uzun saçları aynı şekilde sıkışmış ama saçları koparak kurtulmuş. Kamu davası zaten açıldı. Ben de dün ifademi verdim ve şikayetçi oldum. Ben bu işin peşini bırakmam ve bırakmayacağım da. Böyle eğlence yerlerinin iyi kontrol edilmesi gerekiyor. Benim çocuğum genç yaşında öldü. Başka insanların çocukları ölmesin. Kızım bir an önce mezun olup ekmeğini kazanmak istiyordu. Allah'tan geldik yine ona gideceğiz. Ayakta durmak zorundayız" dedi.

Adli Tıp Kurumu'ndan kızının cenazesini alarak Kozlu Mezarlık Müdürlüğü'nde yıkama işlemlerini yapan baba daha sonra cenazeyi toprağa vermek üzere memleketi Kütahya'ya götürdü. Cenaze yarın Gediz İlçesi'ndeki Ulucami'de öğlen namazının ardından kılınacak cenaze namazından sonra toprağa verilecek.