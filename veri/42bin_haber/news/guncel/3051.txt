Ekstrem heyecanı şehrin merkezine taşındı!
Aksiyon ve macera sporları tutkunu Karadenizli işletmeci, ekstrem sporlarına gitmeye vakit bulamayınca, aksiyon heyecanını şehrin merkezine taşıdı. Ekstrem tutkunu işletmeci, 2 dönüm arazi üzerinde bulunan cafe  restoranının bir bölümünü doğa sporları için tahsis etti.
Tekirdağ'da cafe ve restoran işletmecisi Serkan Kamacı, iki dönüm arazi üzerinde bulunan işletmesinin bir bölümünü ekstrem sporcuları için uygun hale getirdi. 
 
Kentin sahil kesiminde, denizden yaklaşık 50 metre yüksekte bulunan işletmesinin yanındaki boş alanı aksiyon sporu tutkunları için tahsis eden Kamacı, "Yaz sezonunda yemekli etkinlik ve düğünler için kullandığımız alanı, kış sezonunda da yamaç paraşütü başta olmak üzere atlama sporlarına uygun hale getirdik. Adrenalin tutkunlarının artık şehir dışında arazi aramasına gerek kalmadı. Ekstrem tutkunu biri olarak tüm adrenalin tutkunlarını (Molino'ya) bekliyoruz" dedi.
 
Kış aylarında İstanbul'dan gelen çok sayıda Off-Road sporcusunu burada ağırladıklarını ifade eden Kamacı, Tekirdağ'da yamaç paraşütü yapmak içinse en yakın merkezin Şarköy'e bağlı Uçmakdere köyü'nde bulunduğunu anımsattı.
 
İşletmecisi olduğu cafe & restoranda Harley-Dawidson tutkunlarının da yeni sezonun başında ziyarete geleceğini bildiren Kamacı, "Ekstrem sporlarının heyecanı artık şehrin ortasında yaşanacak" dedi.
 
Kentin merkezindeki alanda yamaç paraşütü ile atlayan Kadir Aksoy ise Tekirdağ şehir merkezinde atlayışa uygun bir platform bulmalarından ötürü mutlu olduklarını söyledi.
 
Paraşütüyle kıyı şeridinde yaklaşık bir saat tur atan Aksoy, "Bu bölge atlayış için çok uygun. Saatlerce havada kalabileceğimiz bir rüzgar akımı söz konusu. Böylelikle kıyı şeridini kuş bakışı olarak da kameramıza kaydedebiliyoruz" dedi.
 
Şehrin merkezinde yapılan yamaç paraşütü atlayışını Tekirdağ Vali Yardımcısı Mustafa Masatlı da izledi.