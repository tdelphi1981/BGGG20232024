Engelli istismarına üç aşamalı engelleme
Hürriyetin özel engelli merkezlerine yönelik şikâyetler üzerine duyurduğu yeni sistem çalışmasının ayrıntıları belli oldu.
Bu merkezlerin devletin özürlülere verdiği, İki asgari ücret tutarındaki yardım parasından yararlanmak için evlerden özürlü topladığı ve buna karşılık, yeterli hizmet vermediği iddiaları tartışma yaratmıştı. 
Devletin, 2006dan bu yana, özürlüsü olan ailelere evde bakım için bir asgari ücret, rehabilitasyon merkezleri için ise iki asgari ücret tutarında yardım yapmaya başlamasıyla birlikte özürlü rehabilitasyon sektörü oluştu. Engellilerin bu merkezler tarafından, ticari meta olarak kullanıldığı iddiaları gündeme geldi. 
Özürlüleri ailelerden, pazarlıkla alan simsarların ortaya çıktığı, ölen engellilerin yardım paralarının alınmaya devam edildiği, kimsesiz engellilerin vasiliklerinin bu kişiler üzerine geçirildiği, dayak ve istismar görüntülerinin yeraldığı iddiaları üzerine Aile ve Sosyal Politikalar Bakanlığı sistemi değiştirme kararı aldı. Hazırlanan yeni yönetmelikle, özürlü bakımı, üç aşamalı yürütülecek. Birinci basamak, özürlüyü ailenin yanında rehabilite etmek olacak. Bu sağlanamazsa, ikinci aşamada kamu kurumlarından hizmet alınacak. Resmi ve özel kuruluşlarda sadece 24 saat bakıma muhtaç ve daha çok ağır zihinsel ve bedensel engelliler faydalanacak. 

VİLLA TİPİ MERKEZ

Özel kuruluşlara yatışa ancak belirli bir süre resmi kuruluşta kaldıktan sonra, engellinin rehabilitasyonu açısından daha iyi olacağı düşünüldüğünde izin verilecek. Toplum Temelli Model adı verilen yeni sisteme göre, resmi ve özel bakım kuruluşları aynı standartta hizmet verecek. Özel bakım kuruluşlarından yüksek katlı ve toplumdan izole binaları kapatılacak. Sosyal yaşamın ve toplumun içinde 1-2 katlı, düşük kapasiteli yeni bir mimari modelde yeni yerlerin açılması teşvik edilecek. Her ilin ihtiyacına göre merkez açma sınırı getirilecek. Aynı yerleşim yerinde ihtiyaçtan fazla merkez açma talepleri karşılanmayacak. Zaman içerisinde özel bakım kuruluşlar, yerel yönetimler, STKlar ve vakıflara devredilecek. Bu süreçte, sağlık bakanlığı bünyesinde açılan Toplum Ruh Sağlığı Merkezleri ile koordineli çalışılacak. Ağır engellilerin sosyal yaşama  kazandırılmaları için bakanlık denetiminde çalışmalar yapılacak.