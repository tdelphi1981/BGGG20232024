Bayat ekmekten 30 çeşit yiyecek
ANTALYA'da 'Bayat Ekmekte Geri Dönüşüm Projesi' kapsamında, bayat ekmekten neler yapılabileceği anlatıldı. Bayat ekmekten hazırlanan mantı, içli köfte, mercimek köftesi ve pizza gibi yiyecekler tadanlardan tam not aldı.
Başbakan Recep Tayyip Erdoğan'ın talimatıyla Gıda Tarım ve Hayvancılık Bakanlığı'nca Türkiye'nin 81 ilinde uygulanmaya başlayan 'Ekmek İsrafını Önleme Kampanyası' kapsamında 'Bayat Ekmekte Geri Dönüşüm Projesi'nin Antalya'daki ayağı, Vali Ahmet Altıparmak'ın katılımıyla tanıtıldı.


Dedeman Otel'de gerçekleşen toplantıda, bayat ekmekten üretilen 30'dan fazla yiyecek sergilendi. Bayat ekmekten sağlanacak geri dönüşümle neler yapılabileceği anlatılmaya çalışılırken, evde kısa sürede hazırlanabilecek yiyeceklerle bayat ekmek israfının önüne geçilebileceği aktarıldı.


TADANLAR TAM NOT VERDİ


Dedeman Otel'in Aşçıbaşısı Ali Doğan ve ekibi tarafından hazırlanan yemekleri tek tek inceleyen Vali Altıparmak, özellikle kadın gazetecilere yemekleri tattırarak lezzetlerinin nasıl olduğunu sordu. Bayat ekmekten yapılan mantı, içli köfte, pizza gibi yemekler ile çeşitli tatlılar tadanlardan tam not aldı.


BAYAT EKMEK KÜFLENMEDEN KULLANILMALI


Aşçıbaşı Ali Doğan, bir de tatlı tarifi verdi. Bayat ekmeklerin nasıl değerlendirileceği hakkında da bilgiler veren Aşçıbaşı Doğan, ekmeklerin küflenmeden ve fırında kurutularak kullanılması gerektiğini anlattı.


Vali Altıparmak ise kampanyanın önemine dikkati çekerken, Türkiye'de ekmek tüketim alışkanlığının azalması nedeniyle evlerdeki bayat ekmek miktarının arttığını vurguladı. Buğdayı da ithal eden bir ülke olarak artık küçük ekmekler üretilerek israfın önüne geçilmesi ve artan ekmeklerin de geri dönüştürülmesi gerektiğini aktaran Vali Altıparmak, bayat ekmeklerin geri dönüştürülmesi konusunda annelerin daha duyarlı davrandığını, kendisinin de gençliğinde bayat ekmekten tatlı yaptığını kaydetti.


İNANÇLI TOPLUMA İSRAF YAKIŞMIYOR


Projenin başarılı olması ve toplumda farkındalık yaratmasını beklediklerini vurgulayan Vali Altıparmak, "Dünyanın birçok yerinde bir lokma ekmeğe ihtiyaç varken, açlık çekilirken bizim tonlarca ekmeği çöpe göndermemiz, inançlı bir toplum olarak bize yakışmayan bir harekettir diye düşünüyorum" dedi.