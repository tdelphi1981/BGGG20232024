Öğretmenler için atama başvuruları başlıyor
Milli Eğitim Bakanlığı (MEB), özür durumundan yer değiştirmelere ilişkin talepleri yarın almaya başlayacak.
Milli Eğitim Bakanı Nabi Avcı imzalı bakanlık emrine göre, bakanlığa bağlı okullarda görevli öğretmenlerin iller arası eş durumu, sağlık durumu ve genel ve özel hayatı etkileyen nedenlere bağlı yer değişiklileri Milli Eğitim Bakanlığı Öğretmenlerinin Atama ve Yer Değiştirme Yönetmeliği hükümleri çerçevesinde yapılacak.

Başvurular, İnsan Kaynakları Genel Müdürlüğü'nün internet sitesinde yapılan açıklamalar çerçevesinde 31 Ocak-06 Şubat tarihleri arasında iki aşamada elektronik ortamda alınacak. Birinci aşamada öğretmenlerin mazeretlerine dayalı talepleri, ikinci aşamada ise okul tercihleri alınacak.

Atama yapılmak üzere halk eğitim merkezleri ve olgunlaşma enstitüleri hariç, milli eğitim müdürlüklerince il genelinde norm kadro açığı bulunan okulların tamamı belirlenerek kontenjan modülüne yansıtılacak, norm kadro açığı bulunan okullar ile başvuru ve atamalara ilişkin kurallar ve takvim Bakanlığın http://ikgm.meb.gov.tr internet adresinde ilan edilecek.

Yer değiştirme başvurusunda bulunacaklarda, başvuru tarihi itibarıyla öğretmenlik ve devlet memurluğunun her ikisinde de adaylıklarının kaldırılmış veya Şubat ayı sonu itibarıyla kaldırılabilecek durumda olmaları şartı aranacak.

2012 yılında özür durumundan yer değişikliği yapılamaması sebebiyle memur kadrosuna atanan öğretmenler ile aynı kapsamda aylıksız izne ayrılan öğretmenler de başvuruda bulunabilecek. Diğer sebeplerden dolayı aylıksız izne aynlan öğretmenler ise başvuru tarihinin son gününe kadar göreve başlamaları kaydıyla başvuruda bulunabilecek.