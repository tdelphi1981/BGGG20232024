Sierra'nın katilini yastıktaki kıl ele verdi
Cinayetin baş şüphelisi'Laz Ziya'nın Karabük'teki evinde yastığında bulunan kıl örneği ile Sarai'nin tırnak arasından alınan doku ve tişörtündeki kan damlasındaki DNA'nın uyuştuğu iddia edildi.
İstanbul'da öldürülen Amerikalı turist Sarai Sierra cinayetinin baş şüphelisi olduğu belirtilen 'Laz Ziya' lakaplı Ziya T.'nın, Karabük'teki evinde yapılan aramada yastığında bulunan kıl örneği ile Sarai'nin tırnak arasından alınan doku ve tişörtündeki kan damlasındaki DNA'nın uyuştuğu iddia ediliyor. Polis, Ziya T.'nın Hatay'a geçtiğini ve Suriye'ye kaçmaya çalıştığını belirledi.

8 ŞÜPHELİ ARANIYOR
2 Şubat'ta Cankurtaran'daki tarihi surlarda cesedi bulunan Sarai Sierra'nın Adli Tıp Kurumu'nda yapılan incelemesinde tırnaklarının arasında doku örnekleri ve tişörtünde kan damlası tespit edildi. Polis daha sonra çoğu bimekan yaklaşık 60 kişinin kan örneklerini alarak Sierra'nın DNA'sı ile karşılaştırmaya başladı. Yapılan gözaltılar sonrası polis, Ziya T ile birlikte bölgede yaşayan 8 kişinin kayıp olduğunu tespit etti. Gözaltına alınan evsizlerden Mahmut G. polise verdiği ifadesinde, olay günü Ziya T.'yı gördüğünü, "yüzünün iki yanında da tırnak izlerine benzer izler vardı. Ne olduğunu sorduğumda çalılıkların içerisine düştüğünü ve yüzünün çizildiğini söyledi" dedi. Bir başka evsiz Hasan B ise, "Sierra surlarda fotoğraf çekiyordu. Bizi de çekti. 10 dakika sonra surları inleten bir çığlık duyduk" dedi. Polis, kayıp 8 kişiyi arama çalışmalarını sürdürürken cinayetin baş şüphelisi konumundaki Ziya T.'nın olayın ardından surlardan ayrıldığını ve memleketi Karabük'e gittiğini belirledi. 

YASTIĞINDAKİ KIL EŞLEŞTİ
İstanbul'dan bir özel ekip Karabük'e giderek Ziya T.'nin ağabeyi ve Yenice, Karabük ve Safranbolu'da bulunan akrabalarının evinde incemeler yaptı. Ziya T.'nin abisi ve akrabalarından kan örneği alındı ve Ziya T.'nin kaldığı odada yastığında kıl örneği bulundu. Kriminal Laboratuvar, kıl ve kan örneklerinin DNA'sını çıkardı. Ziya T.'nın evde yattığı yastığında bulunan kıl örneğinden çıkarılan DNA ile Sierra'nın tırnak arasında bulunan dokuların ve tişörtündeki kan damlasından çıkarılan DNA birebir uyuştuğu belirtildi. Kriminal Laboratuvar'ın henüz resmi bir rapor hazırlamadığı fakat soruşturmayı yürüten Asayiş Şube Müdürlüğü yetkililerine bu bilgiyi ulaştırdığı öğrenildi. Polisin incelediği terminal güvenlik kamera görüntülerine göre Ziya T.'nın Hatay'da olduğu belirlendi. Hatay'da bulunabileceği bazı yerler basıldı fakat kendisine ulaşılamadı. Ziya T.'nın, Suriye'ye geçmeye çalıştığı tespit edildi. T.'nın Suriye'ye kaçmasını engellemek ve yakalamak için takibin sürdüğü bildirildi.