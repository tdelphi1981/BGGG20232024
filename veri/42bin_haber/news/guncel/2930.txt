Viranşehir karıştı
ŞANLIURFAnın Viranşehir İlçesinde, iç savaşın sürdüğü Suriyedeki Kürtlere destek vermek amacıyla BDP tarafından düzenlenen etkinlikte olaylar çıktı.
BDP Milletvekillerinin de katıldığı etkinlikte; PKK ve Abdullah Öcalan lehine slogan atan bazı kişilerin polise taşla saldırması üzerine gerginlik çıktı. Polisin biber gazı ve basınçlı suyla müdahale ettiği olaylarda bazı kişiler hafif yaralanırken, 5 kişi gözaltına alındı.

Şanlıurfanın Ceylanpınar İlçesi karşısında bulunan Suriyenin Haseki kentine bağlı Rasulayn İlçesinde, muhalifler ile PKKnın bu ülkedeki kolu PYD güçleri arasında son günlerde şiddetini azaltmasına rağmen çatışmalar devam ediyor. Muhalifler ile PYD güçlerinin şiddetli çatıştığı dönemde hükümetin Suriyeye Kürt karşıtı politika izlediğini ileri süren BDP; Suriyedeki Kürtlere destek amacıyla çatışmalara 50 kilometre uzaklıktaki Viranşehirde miting düzenleme kararı aldı. Viranşehir Kaymakamlığına başvuran BDPlilere, ilçede 20 Şubata kadar tüm etkinliklerin güvenlik gerekçesiyle iptal edildiği bildirilerek izin verilmedi. Bunun üzerine BDP heyeti ile yetkililerinin görüşmesi ardından, ilçede miting yerine Kadın Buluşması adı altında etkinlik yapılması yönünde mutabakata varıldı.
 

Kışla Mahallesinde bulunan Viranşehir Belediyesi amfi tiyatroda düzenlenen; Amaradan (Abdullah Öcalanın doğduğu Halfeti İlçesine bağlı Ömerli Köyü) doğan güneş, Rojavayı (Suriyenin Kamışlı kenti) özgürleştirecek adıyla düzenlenen Kadın Buluşması etkinliği öğle saatlerinde başladı. Suriyedeki Kürtlere destek amacıyla düzenlenen etkinliğe aralarında BDP Genel Başkan Yardımcısı Gülten Kışanak, Grup Başkanvekili Pervin Buldan, Şanlıurfa Milletvekili İbrahim Binici, Kars Milletvekili Mülkiye Birtane, Diyarbakır Milletvekili Nursel Aydoğanın da aralarında bulunduğu yaklaşık 2 bin kişi katıldı. Polisin yoğun güvenlik önlemi aldığı ve Kürtçe müziklerin çalındığı etkinlikte; kalabalıkta bulunan bazı kişiler PKK ve Öcalan lehine slogan atmaya başladı.

BDP Kars Milletvekili Mülkiye Birtanenin platformda konuşma yaptığı sırada slogan atmayı sürdüren grup, polis tarafından uyarıldı. Grupta bulunan bazı kişiler bunun üzerine polise taş atmaya başladı. Uyarıya rağmen taş atmayı sürdüren gruba polis biber gazı ve basınçlı suyla müdahale etti. Gerginlik üzerine çok sayıda kişi polise taş atarak ara sokaklara dağıldı. Polisin peşine düştüğü göstericiler, çöp konteynerlerini devirerek oluşturdukları barikatları ateşe verdi. Yaklaşık 1 saat süren olaylar sırasında polis, taş attığı saptanan 5 kişiyi gözaltına aldı. Polisin müdahalesi sırasında gazdan etkilenen bazı kişiler de hastaneye götürülerek tedavi edildi.

Gerginliğin ardından BDPli milletvekilleri Viranşehir Belediyesine giderek durum değerlendirmesi yaparken, ilçede güvenlik önlemleri de artırıldı.