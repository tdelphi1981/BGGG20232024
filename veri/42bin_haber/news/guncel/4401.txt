Kimse Yok Mu Evi yanan aileye sahip çıktı
Aksarayda soba bacasının düşmesi ile çıkan yangında evleri kül olan Kılıç ailesine Kimse Yok Mu Derneği sahip çıktı.
Ailenin asgari ücret dışında bir geliri olmadığını tespit eden dernek yetkilileri, ailenin yeni kiraladığı eve gerekli tüm eşyaları aldı. 

Olay geçtiğimiz Pazartesi gecesi Aksarayın merkeze bağlı Pınar Mahallesi 4015 Sokak'ta meydana gelmişti. Akşam saatlerinde oturma odasındaki sobayı yakan Songül Kılıç (26), 4 yaşındaki oğlu Hakan Kılıçı uyutmak istediği sırada sobanın borularının bağlı olduğu telin kopması sonucu borular odaya devrilmiş ve yangın çıkmıştı.

Yangın sonrası ev ve içinde bulunan tüm eşyalar kül olurken, asgari ücretle çalışan baba Ahmet Kılıç, eşi Songül Kılıç ve 4 yaşındaki oğlu Hakan Kılıç dışarıda kalmışlardı. 

Günlerdir bir yakınlarında kalan aileye Kimse Yok Mu Derneği sahip çıktı. Aileyle görüşen dernek yöneticileri, ailenin yeni bir ev kiralaması halinde tüm eşyaları vereceklerini söyledi.

Bunun üzerine baba Ahmet Kılıç yanan evinin yakınlarında yeni bir ev kiraladı ve dernek yöneticileri evin tüm eşyalarını aldı. Dernek elemanları kiralanan eve gelerek eşyaları eve yerleştirdi. Derneğe teşekkür eden baba Ahmet Kılıç çok mutlu olduklarını söyledi.

CİHAN