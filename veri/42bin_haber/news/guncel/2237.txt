G.Koreliler Türkiye'deki bu madenin peşine düştü
KAYSERİ'nin Develi ilçesi Çataloluk köyü çevresinde çıkan ve tarım sektöründe gübre olması yanında birçok alanda kullanılan 'Leonardit', yerli ve yabancı madencilerin ilgisini çekti.
Develi'nin Çataloluk köyüne gelen Güney Koreli heyet, Leonardit maden yatakları ve rezerv konusunda incelemede bulundu. Güney Kore heyet başkanı Kwangcha Ilter, Prof. Dr. Martha Youn Jung So, Jeoloji Mühendisi Min Yang Su, Samsung Firması Güney Kore temsilcisi Choı Hyung Kyu, Prof. Dr. Chong Hung-Ho, So Koun Jung ile birlikte yaptıkları inceleme gezisinden sonra termik santral için finansman ve rezerv konularında yapılacak araştırmalar sonrasında yatırım kararı alacaklarını söyledi.

Ayrıca, Güney Kore ekibinin ilçede bulunan manganez ve diğer maden sahaları ile ilgili de ortak girişim başlatacakları öğrenildi.

LEONARDİT NEDİR ?

Leonardit, yüksek oranda Humik Asitler ile karbon, makro ve mikro besin elementleri içeren,kömür düzeyine ulaşmamış tamamen doğal organik maddedir.Oluşumu milyonlarca yıl öncesi bitki ve hayvan kalıntılarının sıcaklık, nem, basınç, oksidasyon ve çok özel jeolojik şartlar gerektirdiğinden tabiatta nadir olarak bulunur ve kalitesi bölgeden bölgeye değişiklik gösterir. İçerdiği yüksek oranda humik asitlerden dolayı önemli bir ekonomik değere sahiptir. İlk defa ABD-Kuzey Dakota Eyaletinde Dr. Leonard tarafından bulunmuş olmasından dolayı bu adı almıştır.

Leonardit'in yaygın olarak kullanıldığı başlıca alanlar şunlardır:

"Tarımda, organik toprak kondisyonlaşıcısı olarak. Humik asit konsantresi (humat) üretiminde ana hammadde olarak. Derin sondajlarda, sondaj çamuru katkı maddesi olarak. Toprağın ıslah edilmesinde. Sanayi artıklarının kirlettiği toprağın ve bunların oluşturduğu bataklıkların tümüyle temizlenmesinde. Buralardaki kötü kokuların giderilmesinde. Zengin organik kolloidal mineraller içermesi nedeniyle, hayvan yemi katkı maddesi olarak. Hava ve su filtre sistemlerinde." 

Bunların dışında, Leonardit'in denizlerdeki petrol kirlenmeleri ile sulardaki radyoaktif kirlenmelerin temizlenmesinde ve insanlar için hazırlanan vitamin hapları ile ilaçlarda kullanılmasına yönelik çalışmalar sürdürülmektedir