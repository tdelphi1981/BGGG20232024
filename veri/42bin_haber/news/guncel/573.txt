Çanakkale Belediyesi'ne dava şoku!
ÇANAKKALE'de, Belediye Başkanı CHP'li Ülgür Gökhan ile aralarında eski ve yeni belediye meclis üyelerinin de bulunduğu 39 kişi hakkında 'görevi kötüye kullanma' iddiasıyla açılan dava, şok etkisi yarattı.
  Başkan Ülgür Gökhan, "Türkiye'de belediye meclisinde görevli birçok üye hakkında bu tür benzer davalar sık sık açılıyor" dedi.
 Çanakkale Cumhuriyet Başsavcılığı'nın hazırladığı iddianame ile 2. Sulh Ceza Mahkemesi'nde açılan davanın ilk duruşması Şubat ayı sonunda yapılacak. Kabul edilen iddianamenin delilleri arasında Mülkiye müfettişleri tarafından hazırlanan raporlar, Danıştay'ın daha önce verdiği karar ve ifade tutanakları gösterildi. Belediye Başkanı Ülgür Gökhan ile aralarında AK Parti'li ve MHP'linin de bulunduğu eski ve yeni belediye meclis üyeleri için hazırlanan iddianamede, imar mevzuatına aykırı işlemlerin mercek altına alındığı belirtildi.
 İçişleri Bakanlığı Müfettişleri tarafından yapılan incelemeler sonunda, 16 Eylül 2011 tarihinde ön rapor hazırlandığı belirtilen iddianamede, 5 ayrı işlemde mevzuata aykırılık tespit edildiğine yer verildi. İçişleri Bakanlığı'nın bu incelemelerin ardından 21 Eylül 2011 tarihinde soruşturma izni verdiği hatırlatılan iddianamede, "Şüphelilerin bahsi geçen belediye meclis kararları ile açıkça imar mevzuatına aykırı imar planı tadilatının yapılmasını sağlamak suretiyle görevi kötüye kullanmak suçunu işledikleri, suçun birden fazla işlendiğinin kabul edilmesi gerektiği anlaşılmaktadır" denildi.
 DOKUZ YIL HAPİS TALEBİ
 İddianamede bazı sanıkların görevi kötüye kullanmak suçunu birkaç kez işlediği belirtilerek, Belediye Başkanı Gökhan'ın bu suçtan 3 kez cezalandırılması ve 3 yıldan 9 yıla kadar hapsi istendi. Ayrıca aynı suçlardan bazı belediye meclis üyelerine 4 yıldan 12 yıla kadar hapis cezası verilmesi ve tüm sanıkların kamu görevlerinden men edilmesi talep edildi.
 'ADAM FALAN ÖLDÜRMEDİK'
 CHP'li Belediye Meclis üyesi avukat Muharrem Erkek, bu davaya ilişkin 6 ay ile 1 yıl hapis istemi bulunduğunu, 3 ile 9 yıl gibi talebin karşılığının davayı kapsayan kanunla örtüşmediğini savundu. Erkek, "Önemle takip edilmesi ve basının atlamaması gereken bir dava olacak. Bazı meclis kararlarında, başkan ve meclis üyelerinin görevi kötüye kullandığı iddia ediliyor. Ancak bunun karşılığında hapis cezası çıkacak bir karar değil. 9 yıldan başlayıp 12 yıla kadar hapis cezası istemi yanlış. Biz adam falan öldürmedik" dedi.
 RUTİN BİR YARGILAMA SÜRECİ
 Belediye Başkanı Ülgür Gökhan, konuyla ilgili olarak yaptığı açıklamada, Çanakkale Belediyesi'nde her ay onlarca dosyanın imar tadilatından geçtiğini belirtti. Gökhan, şunları söyledi:
 "Denete gelen mülkiye müfettişinin bir tanesi aldığımız kararları uygun görmemiş. Mecliste sürekli çekimser kalan MHP'li meclis üyelerinin hayatlarında ilk defa verdiği 'Evet' oyu da dava konusu dosyaların arasında yer alıyor. Yani MHP'li meclis üyesi arkadaşlarımızın sürekli çekimser kaldıkları dosyalar dışında makul görüp 'Evet' dedikleri birkaç imar tadilatı dosyası bu dava ile onları da hakim karşısına çıkaracak. Bu davada ben üç dosyadan yargılanacağım. Bazı arkadaşlarımız 4, 5 hatta daha fazla dosyayla ilgili yargılanacak. Meclis toplantılarında çekimser kalanlar işi yırttı. Türkiye'de belediye meclisinde görevli birçok üye hakkında bu tür benzer davalar sık sık açılıyor. Bu olay her belediye meclisinin başına gelebilecek bir konu. Rutin bir yargılama süreci. Bir yıl içinde yüze yakın imar tadilatı dosyası belediye meclisimizden geçiyor. Belediye meclisi ihtiyaca cevap verecek kararları alıyor ve maalesef yargılanma süreci yaşanıyor."
 DHA