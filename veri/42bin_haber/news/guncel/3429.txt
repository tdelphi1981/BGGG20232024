Kadın doktorun inanılmaz intikamı
Metris Cezaevi’nde görev yapan ünlülerin doktoru Dr. A.B.B.’nın erkek arkadaşı Nuh Küçük’ü, dövdürttüğü iddia edildi.
 Sağ diz kapağında kırık, sağ gözünde de kapanma olan Nuh Küçük, olaydan derin üzüntü duyduğunu belirtti.
 
 Gaziosmanpaşa Beşyüzevler 1453 Sokak üzerinde dün gece meydana gelen olay iddialara göre şöyle gelişti:
 
 Sağlık Bakanlığı’ndan emekli olan Nuh Küçük, kız arkadaşı A.B.B ile birlikte oturduğu daireye girdiği sırada kimliği belirsiz kişilerin saldırısına uğradı. Nuh Küçük bu kişiler tarafından öldüresiye dövülürken, gürültüyü duyan vatandaşlar polis ekiplerine haber verdi. İhbar üzerine adrese gelen polis, yaralıyı ekip otomobiliyle polis merkezine götürdü. Buradaki ilk ifadesinin ardından yaralı ambulansla İstanbul Eğitim ve Araştırma Hastanesi’ne gönderildi. Burada tedaviye alınan Nuh Küçük’ün sağ dizinde kırık olduğu belirlendi. Kırık dışında sağ gözünde darbeye bağlı kanama, burnunun üzerinde yara ve kafatasında şişler olduğu ortaya çıktı.
 
 "İKİ YILDIR AŞK YAŞIYORDUK"
 
 Sağlık Bakanlığı’ndan emekli olduğunu, sendikacılık faaliyetleri sırasında Dr. A.B.B. ile tanıştığını anlatan Nuh Küçük, "İki yıldır aşk hayatı yaşadığım bir insan bana bunu yaptı. Beraber yaşıyorduk. İş evlenme durumuna gelince evlenmek istemedi" dedi.
 
 Dr. A.B.B.’nın kendisiyle evlenmemek için çeşitli mazeretler ürettiğini iddia eden Nuh Küçük, yılın çeşitli bölümlerinde Ankara’da ve İstanbul’da kaldığını söyledi.
 
 Olayın meydana geldiği dün gece birlikte kiraladıkları eve gittiğini öne süren Nuh Küçük, olayı şöyle anlattı:
 
 "Dün gece eve gittiğimde evde annesi babası varmış. Babası evlenmemize karşı çıkmıştı. Daha sonra kendisi de karşı çıkmaya başladı. Bu yüzden aramızda sık sık tartışmalar oluyordu. Küsüp tekrar barışıyorduk. Eve girdiğimde iki kişi birden arkamdan çullandı. Neye uğradığımı şaşırdım. Dizim kırılmış, kafam patlamış. Bu ev benim kaldığım ev. Metris Cezaevi’nde hekim olarak görev yapan A.B.B. ile birlikte yaşıyorduk. Kendisiyle aşk hayatımız iki yıl önce başladı. Sendikal faaliyetler çerçevesinde onunla tanıştım. Neden böyle davrandığını bilemiyorum. Kendisiyle evlenmek üzere hazırlıklar yapıyordum. Eşimden de ayrılmıştım. İş ciddi boyuta gelince çark etti."
 
 "EVLİLİKTEN BAŞKA BİR NİYETİM YOKTU"
 
 A.B.B. ile evlenmekten başka bir şeyi düşünmediğini kaydeden Nuh Küçük, "Amacım sadece evlenip mutlu bir yuva kurmaktı. Ama ne maksatla benimle beraberliği bitirmeye çalıştı anlayamadım" dedi.
 
 Kendisini döven kişileri tanımadığını vurgulayan Nuh Küçük sözlerine şöyle devam etti:
 
 "Beni döven kişileri tanımıyorum. Evdeydiler. Daha önce bu kişileri görmedim. Önceden bana bir pusu hazırlanmış gibi. Sanki benim eve gelmemi bekliyorlardı. Dr. A.B.B. kızkardeşi de evdeydi. İçeride odadan sesler geliyordu, yıkın, vurun, fazla darp etmeyin diye. Pusu kurulmuş. Benimle evlenmek istemediğini söyledi. Ben de doğal karşıladım. Ama en azından bunun nedenini öğrenmek isterdim."
 
 Olayla ilgili ifade verdiğini ve kendisini dövenlerden şikayetçi olduğunu söyleyen Nuh Küçük’ün sağ diz kapağından ameliyat olacağı öğrenildi.
 
 CEZAEVİNDEKİ ÜNLÜLERİN DOKTORU
 
 Dr. A.B.B.’nın Metris Cezaevi’nde görev yaptığı, ünlü tutukluların sağlık durumu hakkında gazetelere beyanatlar verdiği ortaya çıktı.
 
  