Doktora darp güvenlik kamerasında
Bayrampaşa Devlet Hastanesi'nde doktorlar, görevli doktorun hasta yakınları tarafından darp edildiği gerekçesiyle olayı protesto etti. Doktorlar, acil servis ve ameliyat dışında sağlık hizmeti vermedi. Olay, hastanenin güvenlik kameralarına da yansıdı.
İddiaya göre, Bayrampaşa Devlet Hastanesi'nde görevli Genel Cerrahi Uzmanı Ahmet Korkut Belli, tartıştığı hasta yakınları tarafından darp edildi. Yaşanan olayın ardından hastaneye çağırılan polis 2 şüpheliyi gözaltına alarak emniyete götürdü. Vücudunda ve yüzünde darp izleri olan Dr. Ahmet Korkut Belli, saldırganlardan şikayetçi oldu. Bunun üzerine hastanenin güvenlik kameraları incelendi. Kamera görüntülerinde Dr. Belli'nin, hastanın babası S.G, amcası A.G, dedesi H.G. ve bir grup tarafından darp edildiği görüldü.

Meslektaşlarının hasta yakınları tarafından darp edilmesini protesto eden doktorlar acil servis dışında hasta bakmayacaklarını belirterek iş bıraktı. Hastaneye gelen randevulu vatandaşlar, hastane binaları ile başhekimlik önünde toplandı. Kendisine bakacak doktor bulamadığını belirten bir hasta, "Yaşanan olay gerçekten insanını içini acıtıyor. Ancak, birkaç serserinin işlediği suçtan dolayı tüm hastalar cezalandırılıyor. Bize yazık değil mi?" dedi. Doktorların hastalara bakmama kararından şikayetçi olan bazı vatandaşlar, hastanenin başhekimi Op. Dr. Fahrettin Özkan'ı eleştirdi.

Konuyla ilgili basın açıklaması yapan Bayrampaşa Devlet Hastanesi Başhekimi Op. Dr. Fahrettin Özkan, hastalara bakmama kararını doktorların aldığını söyledi. Darp olayını anlatan Başhekim Özkan, şöyle konuştu: "Sünnet ameliyatı olan hasta ameliyathaneden çıkarılmış. Odaya alınabilmesi için bir süre asansörün önünde beklemiş. Bu sırada Genel Cerrahi Uzmanı Dr. Ahmet Korkut Belli ile hasta yakınları arasında kısa süreli bir konuşma olduğu incelediğimiz kamera görüntülerinden anlaşılıyor. Sonra hasta yakınları arkadaşımızı dövmeye başlıyor. Yere yatırıyor, tekmeliyor."

Doktorların aldığı kararı eleştiren hastalar ve yakınları ise uzun süre bina önünden ayrılmadı. Bayrampaşa Devlet Hastanesi İdari Birimleri Binası önünde toplanan kalabalığa aynı binanın üçüncü katında bulunan odasından seslenen Başhekim Op. Dr. Fahrettin Özkan, topluluğu ikna edemeyince pencereyi kapatarak odasına girdi.

Olaya karıştığı iddia edilen ve torununu sünnet ettirmek için hastaneye getirdiklerini vurgulayan dede H. G., Dr. Ahmet Korkut Belli'nin kendisine hakaret ettiğini öne sürdü. H. G., olayı şöyle anlattı: "Ameliyatın ardından içeriden sedyeyle çıktılar. Asansörün oradaki araya getirdiler. Hemşireye seslendim. Hastayı alacaklarını söylediler. Yukarı çıktık. 15 dakika geçti. Torunumu getirmediler. Tekrar aşağıya indik. Durumu hatırlattığımda doktor olan çoban bana 'Sen kimsin lan' dedi. Bir kargaşa oldu. Doktor beni dövdüler diye şikayetçi oldu. İki oğlum karakolda. Ben kimseyi dövmedim."

Öte yandan, Kamu Hastaneleri Birliği Fatih Bölgesi Genel Sekreteri Prof. Dr. Muhammet Hamza Müslümanoğlu ise yazılı bir açıklama ile olayı kınadı. Müslümanoğlu açıklamasında, "Genel Cerrahi Uzmanı Dr. Ahmet Korkut Belli ameliyat ettiği bir hastanın yakınları tarafından darp edilmiştir. Çalışma arkadaşımıza yönelik bu kabul edilemez durumu şiddetle kınıyorum." ifadelerini kullandı.