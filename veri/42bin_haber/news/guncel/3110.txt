Annesinin kilitlediği evden polis kurtardı
ANTALYA'da tartışma sonrası birlikte yaşadığı Z.P. tarafından annesinin evine götürülen 20 yaşındaki Kübra E., eve kilitlenince polisten yardım istedi. Kübra E., 3 çocuğuyla birlikte itfaiye tarafından balkondan indirildi.
Mersin'de oturan E.K.'den boşanan Kübra E., 3 yaşındaki kızıyla Antalya'daki ailesinin yanına taşındı. Kübra E., daha sonra da Z.P. ile yaşamaya başladı. Bu birliktelikten iki çocuğu olan Kübra E., bugün sabah saatlerinde Z.P. ile tartıştı. İddiaya göre 5 gün önce doğan erkek bebeği istemeyen Z.P., Kübra E.'yi çocuklarıyla birlikte Karşıyaka Mahallesi 1229'uncu Sokak'ta oturan annesi Ş.E.'nin evine bıraktı. 

ANNE EVE KİLİTLEDİ

Evine dönmek istediğini söyleyen Kübra E., olumsuz yanıt alınca annesiyle tartıştı. Annesi tarafından eve kilitlenen Kübra E., komşulardan yardım istedi. Olay yerine gelen polis, 3'üncü kattaki daireye giremedi. Polisin durumu bildirmesi üzerine gelen itfaiye ekipleri, yangın merdiveniyle evin balkonuna çıktı. İlk önce 3 ve 1.5 yaşındaki çocukları indiren ekipler, ardından 5 günlük erkek bebek ve annesini balkondan alıp indirdi.

"Birlikte yaşadığım Z.P. ile tartıştık, buraya getirdi. Eve dönmek isteyince annem kapıyı kilitleyip gitti" diyen Kübra E., ekip aracıyla polis merkezine götürüldü. Polis olayla ilgili soruşturma başlattı.