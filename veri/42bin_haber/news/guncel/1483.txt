BDP'li Akın Birdal'a kafa atan sanığa 2 yıl 6 ay hapis
BURSA'da 2010 yılının Eylül ayında düzenlenen mitingde BDP Milletvekili Akın Birdal'a kürsüde konuşma yaptığı sırada kafa atan 29 yaşındaki Bilgehan Şimşek, yargılandığı mahkemece 2 yıl 6 ay hapis cezasına çarptırıldı. Mahkeme, olayın ardından Şimşek'i dövdükleri iddia edilen 13 sanığa ise 1'er yıl 6'şar ay hapis cezası verdi. Tüm sanıkların cezası ertelendi.
BDP'nin 10 Eylül 2010 tarihinde Gökdere Meydanı'nda düzenlediği Bursa mitinginde konuşma yapan Millitvekili Akın Birdal'a, kürsüye çıkan Bilgehan Şimşek kafa attı. Bunun üzerine miting alanında bulunan kalabalık da Bilgehan Şimşek'e saldırdı. Olay yerinde görevli çevik kuvvet ekipleri, biber gazı kullanıp saldırganı kalabalığın arasından alarak alandan uzaklaştırdı. Şevket Yılmaz Devlet Hastanesi'ne kaldırılan Şimşek geçirdiği ameliyatın ardından hayati tehlikeyi atlattı. Hastanede süren bir haftalık tedavinin ardından mahkemeye sevk edilen Şimşek, tutuklanarak cezaevine gönderildikten sonra 2011 yılının Ocak ayında görülen ilk duruşmada tahliye edildi. 

5. Asliye Ceza Mahkemesi'nde 'halk arasında korku ve panik oluşturacak şekilde tehdit' ve 'basit yaralama' suçundan 7 yıla kadar hapsi istenen Bilgehan Şimşek, karar duruşmasına katılmazken saldırının ardından Şimşek'i dövdükleri iddiasıyla tutuksuz yargılanan 13 sanık ise son kez hakim karşısına çıktı. 

REFLEKSLE GERÇEKLEŞTİRDİ

Sanık Bilgehan Şimşek'in avukatı Mutlu Engin son savunmasında müvekkilinin içinde bulunduğu ruh hali ve ani bir refleksle eylemi gerçekleştirdiğini söyleyerek beraatini talep etti. Şimşek'i dövdükleri iddia edilen diğer 13 sanığın avukatı Mustafa Yağcı ise müvekkillerinin suçsuz olduklarını ifade etti. 

Mahkeme, sanık Bilgehan Şimşek'e, 'halk arasında korku ve panik yaratacak şekilde tehdit' suçundan 2 yıl, 'basit yaralama' suçundan ise 6 ay hapis cezası verdi. Şimşek'in bir daha suç işlemeyeceği kanaatine varan mahkeme cezayı erteleyerek cezanın bitimine kadar sanığın denetime tabi tutulmasını hükmetti.

Olayın ardından Bilgehan Şimşek'e saldırdıkları iddia edilen Ayhan Işık, Abdulaziz Amak, Nadir Kırlılar, Selahattin Akyüz, Tayfun Camkıran, Ömer Öner, Ayla Yıldırım, Müslüm Dündar, Nizamettin Aydoğan, Serhat Aydoğan, Teoman Kan Kılıç, Ulaş Doğan ve Neşe Yıldıran ise 'müessir fiil' suçundan 1'er yıl 6'şar ay hapis cezasına çarptırıldı. Bu sanıkların da bir daha suç işlemeyecekleri kanaatinin oluştuğu mahkeme 13 sanığın cezasını erteleyerek sanıkların cezasının bitimine kadar denetime tabii tutulmalarına karar verdi.

Bu arada 13 sanığın avukatı Mustafa Yağcı müvekkillerinden Ömer Öner'in doğuştan engelli olmasına rağmen müvekkilline ceza verildiğini ve diğer müvekkillerinin de suçsuz olduğunu belirterek kararı temyiz edeceklerini söyledi.