25 yeni AVM 20 bin kişiye iş kapısı olacak
Alışveriş Merkezi Yatırımcıları Derneği (AYD) Başkanı Hulusi Belgü, bu yıl sonuna kadar Türkiye genelinde 25 yeni AVM açılacağını ve 20 bin istihdam yaratılacağını söyledi.
Sektörün 2012 değerlendirmesi ve 2013 yılı beklentilerine yönelik toplantıda Belgü, hem derneğin yeni yönetimi hakkında bilgi verdi, hem de sektörün 2009 ile 2013 yılı başı rakamlarını karşılaştırdı. AVM sektörünün 2009'da 25 milyar dolarlık yatırım yaparken, bu rakamın yüzde 60'lık bir büyüme ile 2013 başı itibariyle 40 milyar dolara ulaştığı bilgisini veren Belgü, bu yatırımın 2009 yılında 9 milyar doları yabancı sermaye iken, 4 yıl sonra 12 milyar dolara yükseldiğini söyledi. Sektör 2009'da 275 bin kişiyi istihdam ederken, bu rakamın 2013 ocak başı itibariyle 360 bin kişiye çıktığını anlatan Belgü, bu yıl açılması beklenen 25 AVM ile istihdama 20 bin kişinin daha katılmasının beklendiğini dile getirdi. AVM yatırımlarında Türk yatırımcıların ciddi bir hamle yaptığını aktaran Belgü Bu açıkçası yabancı şirketlerin Türkiye'ye olan iştahının azalmasından değil, Türk yatırımcısının bu konuda daha girişken, daha hızlı olmasından kaynaklandı dedi.
 
Toplam 3 milyar dolar yatırım yapılacak 

Sektördeki 4,9 milyon metre karelik kiralanabilir alanın, 2013 başı itibariyle 8,3 milyon metre kareye çıktığı bilgisini veren Belgü, şu anda 53 ilde toplam 310 AVM olduğunun altını çizerek, sözlerine şöyle devam etti: Bu, yabancı yatırımcının bir hayli dikkatini çeken bir büyüme. Bin kişiye düşen AVM miktarı 106 metre kareye çıktı. Metre kareye düşen cirolarda da yaklaşık yüzde 61'lik artış var. Hem alışveriş merkezleri yapılmaya devam ediyor, hem metrekareler büyüyor, hem de metrekarede yapılan alışveriş miktarı yüzde 61'lik bir büyüme ile 647 liraya ulaşıyor. Bu da Türkiye'de işlerin iyi gittiğine, ekonominin iyiye gittiğine, insanların son 4 yılda ciddi harcama yaptığının önemli verilerinden bir tanesi. Alışveriş merkezlerinin cirosu ise yüzde 163'lük bir artışla 2012'de 50 milyar liraya ulaşmış. 1,6 milyar kişi de AVM'leri ziyaret edecek 2013 itibariyle... 2013'te 1 milyar dolarlık daha yabancı sermaye girer sektöre, toplamda 3 milyar dolarlık daha yatırım yapılmış olur.'
 
Yabancı fonların gözü Türkiye üzerinde

Dünyada şu anda parlayan 2 ülke olduğunu belirten Belgü, bu ülkelerin Türkiye ile Brezilya olduğunu söyledi. Yurt dışındaki herkesin Türkiye'ye yatırım yapma olanaklarına baktığını kaydeden Belgü, Türkiye'nin not artışının da bundan kaynaklandığını dile getirerek, şunları söyledi: Dolayısıyla yabancı yatırımcı kendi yaptığı yatırımın ötesinde, mevcut AVM'leri de alma arzusunda. Buna fonları da sayabiliriz. Bizim şirketimiz bir geliştirme şirketi. Geliriz, yer alırız, geliştiririz, sonra satarız. Mesela emeklilik fonları var. Kendilerini rahat hissedecekleri, kesin geliri olan yerleri satın almak istiyorlar. Gözlerini Türkiye'ye çevirmiş durumdalar, Türkiye'ye yatırım yapmalarını bekliyoruz. Ve tekrar söylüyorum, Türkiye gerçekten yurt dışındaki yatırımcılar için yatırım yapılacak ideal noktalardan birisi olmuştur. Eylül'de Uzakdoğu'dan yaklaşık 2 bin tane perakendeci gelecek Türkiye'ye.'