Gazi polisten CHP'li Aygün'e dava
BURSA Barosu avukatlarından Saygun Çelebi, Balıkesir'de görev yapan ve 8 yıl önce terör saldırısında yaralanan ağabeyi Çetin Çelebi adına, CHP Milletvekili Hüseyin Aygün hakkında, polislere hakaret ettiği iddiasıyla 10 bin TL'lik manevi tazminat davası açtı.
Avukat Çelebi, "Sözleriyle polisleri hiçbir işe yaramaz, eşekten daha değersiz olarak nitelendiren vekil hakkında gerekli müracaatımızı yaptık" dedi. 

Ağrı'nın Doğubeyazıt İlçesi'nde 8 yıl önce terör örgütü PKK'nın bombalı ve silahlı saldırısı sonucu yaralanan polis memuru 2 çocuk babası Çetin Çelebi (42) CHP Milletvekili Hüseyin Aygün hakkında, Avukat olan kardeşi Saygun Çelebi aracılığıyla Susurluk Asliye Hukuk Mahkemesi'nde tazminat davası açtı. Balıkesir'in Susurluk İlçesi'nde görev yapan 18 yıllık polis memuru Çetin Çelebi, milletvekili Aygün'den 10 bin TL'lik manevi tazminat talebinde bulundu. 

'MÜVEKKİLİM CANINI TEHLİYEYE ATTI'

Avukat Saygun Çelebi, müvekkili Çetin Çelebi'nin vazifeye başladığı ilk günden beri polislik mesleğinin gerektirdiği tüm sorumlulukları yerine getirip, toplumun güvenliği için canını tehlikeye atmaktan geri durmadığını, bu uğurda uğradığı silahlı saldırı sonucu ölümden döndüğünü söyledi.

TBMM İnsan Hakları İnceleme Komisyonu'nda 30 Ocak günü konuşan Milletvekili Aygün'ün tüm polis teşkilatı ve polisleri ağır şekilde rencide eden ifadeler kullandığını öne süren Avukat Çelebi, "Aygün bu açıklamanın ardından birçok kesimden tepki görmüş, buna rağmen en ufak bir nedamet dahi göstermemiştir. Davalı vekil, polis mesleğine mensup kişiler hakkında basına açık komisyon toplantısında tüm polislere ağır bir şekilde hakaret etmiştir" diye konuştu.

'EŞYA' SÖZÜ, 'EŞEK' OLARAK ANLAŞILINCA

Terör raporunun görüşüldüğü Meclis İnsan Hakları Komisyonu'nda 1 Şubat günü CHP Tunceli Milletvekili Hüseyin Aygün, "Sivil polisler insandan çok eşyaya benziyorlar" demişti. Ancak cümledeki 'eşya' sözü komisyondakilerce 'eşek' olarak anlaşılınca Aygün, "Hayır eşek demedim eşya dedim. Eşek en azından işe yarıyor" diye konuşmuştu.