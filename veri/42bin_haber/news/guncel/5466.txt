Çatıdan uçan su deposu iki öğrenciyi hastanelik etti!
MUĞLA'nın Bodrum İlçesi'nde bu sabah başlayan şiddetli lodosta bir ilköğretim okulunun çatısından uçan boş su deposu, iki kız öğrencinin üzerine düştü. Öğrencilerden biri beyin ameliyatına alındı, hayati tehlikeyi atlatamadı.
Yalıkavak Beldesi'ndeki Neşe Doğan İlköğretim Okulu'nda bu sabah saat 10.00 sıralarında saatteki hızı 60 kilometreyi aşan lodos fırtınasının etkisiyle çatıdan kopan su deposu felakete neden oldu. Okulun iki katlı çatısından uçan yaklaşık 14 kg. ağırlığında 1 ton kapasiteli fiberglas boş su deposu bahçede oynayan 4/A sınıfı öğrencilerinden 10 yaşındaki Pınar Sagıt ile sınıf arkadaşı 10 yaşındaki Nazlı Altun'un üzerine düştü. Yanlarındaki arkadaşları ise olay anında yana kaçarak deponun altında kalmaktan son anda kurtuldu. Deponun üzerine düşmesi ile kanlar içinde kalan iki öğrenci öğretmenlerinin çağırdığı ambulans ile Bodrum Devlet Hastanesi'ne kaldırılırken, okuldaki olayı duyan veliler okula akın ederek çocukları hakkında bilgi almaya çalıştı.

Öğrenciler, sınıf arkadaşlarının bir anda üzerine düşen depo nedeniyle yerde kaldıklarını söyledi. Öğrenciler, "Çok rüzgar vardı. Depo birden uçarak üzerimize geldi. Biz kaçıştık. İki arkadaşımız başlarına isabet eden depo nedeniyle yere düştü, çok korktuk" dedi.

Olaydan sonra beyin kanaması geçirdiği tespit edilen Pınar Sagıt ameliyata alınırken, Nazlı Altun'un tomografisi çekildi, sağlık durumunun iyi olduğu, hayati tehlikesinin bulunmadığı, ancak kontrol altında tutulduğu belirtildi. İki öğrencinin anne ve babaları gözyaşları içerisinde hastaneye koşarken Yalıkavak Belediye Başkanı CHP'li Mustafa Saruhan, Kaymakam Mehmet Gödekmerdan ve İlçe Milli Eğitim Müdürü Mustafa Özcan hastaneye gelerek doktor, veli ve öğrencilerle görüşüp bilgi aldı.

KÜÇÜK KIZ ÖĞRENCİ BEYİN AMELİYATINA ALINDI

Kaymakam Gödekmerdan, yaptığı açıklamada sorumsuzluk nedeniyle okulun çatısındaki boş su deposunun uçarak çocukların üzerine düştüğünü belirtti. Gödekmerdan, "Çocuklarımızdan birinin durumu ağır, beyin ameliyatına alındı. Diğeri ise çok şükür iyi, olayla ilgili hemen okul müdürü ve idareciler hakkında soruşturma açtık. Böyle bir ihmal söz konusu ise gereken yapılır, ancak önceliğimiz çocuklarımızın sağlığına kavuşması" dedi.

Polis okula gelerek olay yerinde incelemelerde bulundu. Okul müdürü M.Ç. ve 4 öğretmenin ifadesine başvurarak soruşturma başlattı.