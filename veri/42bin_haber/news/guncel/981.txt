Suriye’ye 50 bin ton buğday yardımı
Türkiye, Beşşar Esed güçlerinin saldırılarını artırdığı Suriye halkına buğday yardımı yapıyor.
 Başbakan Yardımcısı ve Hükümet Sözcüsü Bülent Arınç, Suriye halkına yaklaşık 37 bin ton una tekabül edecek 50 bin ton buğday yardımında bulunacaklarını açıkladı. Yardımı, Türk Kızılay’ı organize edecek ve dağıtımı yine Türk Kızılay’ı yapacak.
 Başbakanlık Merkez Bina’da, Başbakan Recep Tayyip Erdoğan başkanlığında gerçekleştirilen Bakanlar Kurulu toplantısı sona erdi. Toplantının ardından Hükümet Sözcüsü Bülent Arınç, basın toplantısı düzenledi.
 Arınç, Bakanlar Kurulu’nda, Gümrük ve Ticaret Bakanı Hayati Yazıcı ile Orman ve Su İşleri Bakanı Veysel Eroğlu’nun, kanun tasarıları hakkında sunum yaptıklarını anlattı. Arınç, Hayati Yazıcı’nın, gümrük kanunu ve bazı kanunlarda değişiklik yapılması ve akaryakıt kaçakçılığının önlenmesi ve kaçakçılık suç ve cezalarına ilişkin değişiklik önerilerinin kabul gördüğünü ve imzalandığını kaydetti. Eroğlu’nun, orman kanunu ve ormanların korunması ile DSİ’ye ilişkin önerilerinin bazı çalışmalar ve yapılacak değişikliklerden sonra imzalanacağını dile getirdi.
 AB SÜRECİ İRLANDA İLE HIZLANACAK
 Arınç, ayrıca, Avrupa Birliği (AB) Bakanı Egemen Bağış’ın, AB’ye katılım müzakereleri konusunda açıklamalar yaptığını kaydetti. AB’de dönem başkanlığının Ocak ayı itibariyle İrlanda’ya geçeceğini anlatan Arınç, “İrlanda başkanlığında geçmişe yönelik sürecin hızlanmasını öngörüyoruz.” dedi.
 Toplantıda konuşulan bir diğer konunun ise Suriye olduğunu belirten Başbakan Yardımcısı Arınç, “Suriye’de vahşet giderek arttı, bu insanlık trajedisi milletimizi üzdü. En son fırın önünde kuyruğa bomba atılması sonucu birçok insan öldü. Uçaklarla bazı şehirlerin bombalandığını biliyoruz.” diye ifade etti.
 SURİYE'YE UN YARDIMINI KIZILAY DAĞITACAK
 Arınç, toplantıda, Türkiye’nin Suriye’ye, dönüştürüldüğünde 37 bin ton una tekabül edecek 50 bin ton buğday hibe etme konusunda kararname imzalandığını ve bu konuda Toprak Mahsulleri Ofisi’nde yetki verildiğini söyledi. Yardımı, Türk Kızılayı'nın takip edeceğini belirten Arınç, dağıtımı da yine Türk Kızılayı'nın gerçekleştireceğini dile getirdi.
 Arınç, toplantıda ayrıca, 2012’nin her alanda değerlendirmesinin yapıldığını ve 2013 takviminin konuşulduğunu aktardı.
 "BÖCEK İLE İLGİLİ ANKARA SAVCILIĞINDA AÇILMIŞ SORUŞTURMA VAR"
 Basın toplantısında Arınç’a, Başbakan Erdoğan’ın, ofisinde bulunduğunu açıkladığı dinleme cihazı (böcek) de soruldu. Bu konunun Bakanlar Kurulu gündeminde olmadığını belirten Başbakan Yardımcısı Arınç, “Bakanlarımızdan birisi de açıklama yaptı. Ankara Başsavcılığı’na geçmişte bir müracaat olduğu ve soruşturma olduğu bilgisi aldım. Cumhuriyet Başsavcılığı, teknik bilgileri yeri, zamanı geldiğinde açıklar.” dedi.
 Arınç, bir başka soru üzerine ise 4. Yargı Paketi’nin gündemde yer almadığını vurgulayarak, “Sonuçlanmış ve Meclis’e sevk için hazır hale gelmiş bir yargı paketi yok.” şeklinde konuştu.
 CİHAN
  