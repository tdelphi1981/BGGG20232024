MHP lideri Bahçeli, bayram mesajı yayımladı
MHP Genel Başkanı Devlet Bahçeli, Kurban Bayramı'na sorun ve sıkıntılar içerisinde girildiğini, Türk milletinin hasretle beklediği huzur ve sükun için bir başlangıç olmasını diledi.
 Bahçeli, Kurban Bayramı dolayısıyla kutlama mesajı yayımladı.
 Bahçeli, mesajında, bayram günlerinde gösterilen birlik ruhunun ve beraberlik bilincinin hayatın her alanına taşınmasının bölücü fitnenin mağlup olmasını ve ekilmeye çalışılan nifak tohumlarının çürütülmesinin kaçınılmaz olacağını belirtti.
 Dostluğun pekişmesi, kardeşliğin ve arkadaşlığın perçinlenmesi, bağlılıkların güçlenmesinin bayram günlerinde kalıcı olmasının gerektiğini vurgulayan Bahçeli, şunları kaydetti:
  
 ''Acılarımızdan memnun olanlara, kayıplarımızdan sevinç duyanlara, bölünmemizi umutla bekleyenlere aradıkları ortamı ve özledikleri karanlık günleri göstermemek için bayram günlerindeki müşterek hissiyatımızla karşı durmalı, milli, ahlaki, vicdani ve kalbi değerlerle aşılmaz burç olmalıyız.
 Bin yıllık kardeşlik hukukuna kurulan komploların, vatan ve millet varlığına düzenlenen saldırıların, Türkiye'nin geleceğine gösterilen tahammülsüzlüklerin etkisiz kalabilmesi için başkaca bir seçeneğimiz olmadığı aşikardır.
 Bu duygularla tüm vatandaşlarımızın Kurban Bayramı'nı kutluyor, hepsine Cenab-ı Allah'tan selamet, sağlık ve saadet dolu yıllar diliyorum.
 Kaos ve isyanlarla boğuşan Müslüman aleminin istikrar, adalet ve güvene bir an önce ulaşmasını niyaz ediyor, Türk- İslam coğrafyasında yaşayan kardeşlerimizin mübarek bayramını dualarımla birlikte tebrik ediyorum.''