Müebbet hapse çarptırılan liseli Koça bir dava daha açıldı
Bingöl'de, 2011 yılında polis aracına düzenlenen saldırının faili olduğu gerekçesiyle hem müebbet hem 26 yıl 8 ay hapis cezasına çarptırılan lise öğrencisi Gülsüm Koç'a bir dava daha açıldı. Koç'un, mahkemenin duruşma salonunda 'Biji Serok Apo' diye slogan attığı belirtilerek, örgüt propagandası suçundan cezalandırılması istendi.
Bingöl'de 15 Mayıs 2011 günü, polis aracına düzenlenen silahlı saldırıda, polis memuru Hasan Hüseyin Korkut ayağından yaralandı. Saldırıdan 2 saat 25 dakika sonra polisi arayan 'Avcı' kod adlı bir gizli tanık, olaya Gülsüm Koç'un da karıştığını ileri sürdü. Diyarbakır Cumhuriyet Başsavcılığı'nca hazırlanan iddianamede, gizli tanık ifadelerine yer verilerek, Gülsüm Koç'un, 'Devletin birliğini ve ülke bütünlüğünü bozmak', 'Adam öldürmeye teşebbüs', 'Kamu malına zarar vermek' ve 'Ateşli silahlar kanununa muhalefet' etmek suçlarından ağırlaştırılmış ömür boyu hapis cezasıyla cezalandırılması istendi. Diyarbakır 4'üncü Ağır Ceza Mahkemesi'nde yargılanan Koç, müebbet ve 26 yıl 8 ay hapis cezasını çarptırıldı. 

Mahkeme tarafından açıklanan gerekçeli kararda, sanık Koç'un savunmasında, olayla hiçbir ilgisi olmadığını, eylem günü arkadaşının evinde bulunduğunu ve buna ilişkin iki tanığı olduğunu belirttiği, ancak tanık beyanlarının, sanığın savunmasıyla örtüşmediği vurgulandı. Tanıklardan hiç birinin olay saati olan 21.20 sıralarında sanık Koç'un yanlarında olduğuna dair net bir beyanda bulunmadıkları kaydedildi. Söz konusu eylemi 'Çektar Çevlik' ve 'Tolhildan İntikam' kod adlı örgüt mensuplarının gerçekleştirdiği belirtilen kararda, saldırganların, olaydan önce kaldıkları kafede yapılan aramada, sanık Gülsüm Koç'a ait parmak izlerine rastlandığı, böylelikle sanığın, saldırganlarla aynı tarihte aynı yerde olduğunun anlaşıldığı bildirildi. 

Diyarbakır Cumhuriyet Başsavcılığı, Siirt E Tipi Kapalı Cezaevi'nde tutuklu bulunan Gülsüm Koç hakkında terör örgütü propagandası yapmak suçundan ikinci bir dava daha açtı. Başsavcılık tarafından hazırlanan iddianamede, Koç'un, yargılandığı Diyarbakır 4. Ağır Ceza Mahkemesi'nde kararın açıklanmasının ardından, 'Biji Serok Apo' şeklinde bağırarak slogan attığı belirtildi. İddianamade, "Şüpheli Koç'un duruşma salonunda defalarca 'Biji Serok Apo'(Yaşasın başkan Apo) şeklinde slogan attığı, bu durumun mahkeme heyeti tarafından tutanakla tespit edildiği, şüphelinin duruşma salonundaki mezkur eylemiyle, esasen mensubu bulunduğu terör örgütünün sözde liderine ve örgüte bağlılığını teyit ettiği gibi örgüt elebaşısı Abdullan Öcalan'a başkan sıfatı verip, bu şekilde terör örgütünün propagandasını yaptığı, böylece üzerine atılı suçu işlediği tüm dosya kapsamında anlaşılmaktadır." denildi. İddianamede, şüpheli Koç'ön örgüt propagandası yapmak suçundan cezalandırılması talep edildi.