"Öcalan söylemeden sınır dışına çekilmeyiz"
PKK'nın Avrupa sorumlularından kapatılan eski DEP Milletvekili Zübeyir Aydar, BDP heyetinin İmralı adasına gidip Abdullah Öcalan ile görüşmesinin önemli ve olumlu olduğunu belirtti. Ancak BDP'nin yapacağı şeylerin yanı sıra yapamayacağı şeylerin de olduğunu kaydeden Aydar, "Öcalan söylemeden ve kendisi istemeden biz silahlı güçleri sınır dışına çıkaramayız. Bu konuda sayın Öcalan'ın rolünü oynaması için önü açılmalıdır" dedi.
Avrupa'daki PKK sorumlularından biri olan Milletvekili Zübeyir Aydar, Avrupa'da Kürtçe yayımlanan 'Rudaw' gazetesine İmralı'da başlatılan süreç ile ilgili değerlendirmelerde bulundu. Kendilerinin her zaman Kürt sorununun çözümünde muhatabın Abdullah Öcalan olduğunu söylediklerini vurgulayan Aydar şu görüşleri dile getirdi:

"Abdullah Öcalan bizimle görüşmeden bir şey yapmaz. İmralı'da diyalog ve görüşmelerin yapılması bizim talebimizdi. Türkiye medyasında PKK'nın içerisinde farklı kanatlar olduğu söyleniyor. Bu doğru değil. PKK'da ayrı ayrı gruplar yoktur. Biz İmralı'da yürütülen görüşmelerin devam etmesinden yanayız. Öcalan cezaevinde olmasına rağmen siyasi konularda her şeye hakimdir. Bu konuda müzakere yapabilir, bunu yürütebilir. Ama, bu sadece yazılı ve mektuplarla olmaz. BDP heyetinin gidip gelmesiyle de olmaz. Öcalan'n PKK liderleri ile konuşması lazımdır. Ahmet Türk Öcalan'ı ziyaret etti. Öcalan'ın sorduğu her soruya Ahmet Türk cevap veremez. 'PKK'da ne oluyor, HPG'nin durumu nasıl, askerlerin durumu nasıldır, PKK liderleri ne diyor, ne düşünüyor.' Sayın Türk bunları bilmez. O Ankara'da siyaset yapıyor. BDP bazı şeyler yapabilir ama bazı şeyler yapamaz."


'AYDINLAR VE GAZETECİLER ADAYA GİDİP- GELSİN'


BDP heyetinin, Türk aydınlarının ve gazetecilerin adaya gidip gelmelerini ve Öcalan ile görüşmelerini istediklerini kaydeden Aydar, "Bunun için devletten yol açmasını istiyoruz. Şimdi silahlı güçlerin Türkiye sınırlarının dışına çıkılması konuşuluyor. Öcalan söylemeden ve kendisi istemeden biz silahlı güçleri sınır dışına çıkaramayız" dedi.