Üniversite öğrencilerinden eşekli eylem
HATAY Mustafa Kemal Üniversitesi'nde (MKÜ) eğitim gören bir grup öğrenci, kampüslerine giden toplu taşıma araçlarının güzergahlarının yetersiz olduğunu iddia ederek eşekli eylem yaptı.
Antakya Şükrü Balcı Caddesi'nde toplanan öğrenciler, 'Ulaşım sorununu çözdük, Antakya Büyükşehir olma yolunda' yazılı pankartlar açtı. Ardından halay çekerek MKÜ kampüsüne giden toplu taşıma araçlarının güzergahının yetersiz olduğunu iddia edip protesto etti. Öğrenciler adına açıklama yapan Eğitim Fakültesi 4'üncü sınıf öğrencisi Ali Kamalak, amaçlarının yaşadıkları kente zarar vermek olmadığını, problemin çözümü için yetkilileri göreve çağırmaya çalıştıklarını söyledi. Şehrin yaklaşık 20 kilometre dışında olan üniversiteye ulaşmanın çileye döndüğünü belirten Kamalak, "Yağmurda ve soğukta bu çileli yol bitmek bilmeyen bir işkenceye dönüşüyor. Öğrenciler ve üniversite personelinin de aralarında bulunduğu 20 bin civarında insan mağdur. Araştırma Hastanesine gitmek için 2 dolmuş değiştirmek zorunda kalan vatandaşlarımız da hesap edilirse sorunun boyutu daha da genişlemekte. Bizler, modern çağda ilkel yollara başvurmak zorunda kaldık. Üniversiteye ulaşım için sadece bir güzergahtan dolmuş hattının olması öğrencileri ve vatandaşları mağdur etmektedir"dedi.

Açıklamanın ardından slogan atan öğrenciler beraberlerinde getirdikleri 2 eşekle caddede bir süre yürüdü. Vatandaşların şaşkınlıkla izlediği eylem olaysız son buldu.