Siber komutanlık önerisi
İnternet Araştırma Komisyonunun dün Meclis Başkanlığına sunulan raporunda, siber komutanlık oluşturulması önerildi. Raporda, savaş halinde düşman ülke bilgi sistemlerini hedef alacak siber saldırıların silahlı kuvvetler bünyesinde oluşturulacak siber komutanlık birimlerince yapılması, bu amaçla gereken altyapının kurulması istendi.
TSK VE MİTE SİBER GÖREV  
Emniyet Genel Müdürlüğü başta olmak üzere, bilişim suçlarıyla doğrudan mücadele eden kolluk güçlerinin, uluslararası standartlara göre yapılandırılması da istenen raporda, ulusal siber istihbarat altyapısı oluşturulması; bunan da TSK, MİT ve Kamu Güvenliği Müsteşarlığının görev tanımı içerisine alınması önerildi. Acilen ulusal siber güvenlik ve ulusal bilgi güvenliği stratejileri ve eylem planları oluşturulması gerektiği de belirtilen raporda şu öneriler de yer aldı:  
SİBER MAHKEMELER 
Bilişim, elektronik haberleşme ve siber suçlar alanında ihtisas sahibi hakim ve savcıların yetiştirilmesinin sağlanması ve bu alanlarda ihtisas mahkemelerinin kurulması.  
Çağrı merkezleri ve rehberlik gibi hizmetlerin, bilişim alanındaki istihdamın artırılmasına, evofis gibi alternatif çalışma yöntemleriyle engellilerin, öğrencilerin, ev hanımlarının, emeklilerin ve diğer sosyal kesimlerin işgücü piyasasına kazandırılmasına yönelik birer fırsat olarak değerlendirilmeli ve bu alandaki yatırımlar desteklenmeli, eğitim ve sertifika programları verilmeli. 
ÖTV KALDIRILSIN 
Özel iletişim vergisinde mobil ve sabit ayrımı kaldırılsın, kademeli olarak indirime gidilerek tamamen kaldırılsın. Sadece Türk Telekomun yükümlüsü olduğu haberleşme vergisi ya tamamen kaldırılsın ya da aynı veya benzeri hizmeti sunan işletmecileri de kapsar şekilde genişletilsin.  
Yerli ve Türkçe içerikli oyun üretiminin niceliksel ve niteliksel olarak geliştirilip, yurt dışı kaynaklı oyunlarla rekabet gücünün artırılması için ilgili eğitim kurumlarında oyun programlama ve tasarım eğitimlerinin verilmesi, bu alanda yükseköğrenim kurumlarında bölümler açılması.  
SİBER ZORBALIKLA MÜCADELE 
Başta çocuk ve ergen sağlığını riske atan siber zorbalık, akran istismarı, çocuk pornografisi, cinsel istismar, madde kullanımı, zararlı içerik, bilgi kirliliği ve benzeri suç ve problemlerle mücadele edilmeli. Siber zorbalık, akran istismarı, çocuk pornografisi, cinsel istismar gibi suçlar ve internette kişilik haklarına saldırılarla mücadeleye ve bu suç ve eylemlerden zarar görenleri korumaya yönelik hukuki altyapının güçlendirilmesi, bu suçlardan zarar gören çocukların rehabilite edilmesinde çocuk izleme merkezlerinden yararlanılması ve bu merkezlerin mağdurlara internet üzerinden destek verebilmesinin sağlanması. 
İnternet üzerinden işlenen suçlarda verilecek cezaların ağırlaştırılması, kişilik haklarının korunmasına yönelik tedbirlerin artırılması ve konusu suç teşkil eden veya kişilik haklarına saldırı teşkil eden içeriğe karşı caydırıcılığın sağlanması. 
 