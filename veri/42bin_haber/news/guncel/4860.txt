Şen: "Refiye için herşey tamam, ancak ..."
Tekirdağ Sağlık İl Müdürü Dr. Mehtap Şen, Refiye Yılmaz için sosyal medyada yürütülen kampanyaların, kamuoyunun yanlış bilgilenmesine yol açtığını söyledi. Devletin Refiye'ye sahip çıktığını anımsatan Şen, "Refiye için herşey tamam, şuanda yurtdışında tedavisinin yapılacağı hastaneden randevu bekliyoruz" dedi.
Tekirdağ Sağlık İl Müdürü Dr. Mehtap Şen, Gardner sendromu hastası Refiye Yılmaz'ın yurtdışında tedavi görmesine ilişkin açıklamalarda bulundu. 

Sağlık İl Müdürü Şen, Star'a yaptığı açıklamada Refiye'nin yurtdışına gidebilmesi için tüm işlemlerin tamamlandığını, gelinen son noktada tedavi olacağı hastaneden randevu beklendiğini söyledi.

Şen, devlet adına Tekirdağ Sağlık İl Müdürü olarak gelişmeleri yakından takip ettiğinin de altını çizdi. 

Refiye Yılmaz'ın dosyasının Çapa Tıp Fakültesi'nde bulunduğunu, fakat kendisinin Tekirdağ'da yaşıyor olmasından ötürü tüm işlemlerinin sağlık il müdürlüğü kanalıyla yapıldığını bildiren Şen, "Kamuoyunun vicdanı rahat olsun. Devlet adına ben varım. Devletimiz, bakanlığımız Refiye'nin durumuyla yakından ilgileniyor. Refiye'ye evinde psikolojik destek veriyoruz. Uzmanımız kendisini evinde ziyaret ediyor. Yaşanan süreçte Refiye'nin yıpranmaması için elimizden geleni titizlikle yapıyoruz" şeklinde konuştu.

SABIR...

Şen, Refiye'nin ağır bir hastalıkla mücadele ettiğini anımsatarak, sosyal medyada Refiye adına yürütülen duyuru ve destek verme çabalarının, kamuyonun yanlış bilgilenmesine yol açtığını vurguladı.

Sosyal medyadaki paylaşımların bilgi kirliliği oluşturduğunu ifade eden Şen, hem medya hem de sosyal medyada konuya sağduyulu yaklaşılması gerektiğini aktardı.
 
"REFİYE İÇİN HERŞEY TAMAM!"

Refiye Yılmaz'ın tedavi sürecinde her hangi bir aksaklık ve problem yaşanmadığını anlatan Şen, Refiye'nin yurtdışına gitmek için pasaportunun hazır olduğunu, tedavisinin yapılacağı hastaneden randevu beklendiğini kaydetti.

Şen, açıklamalarını şöyle noktaladı: "Süreç yavaş işlemiyor. Her kurumun kendi içinde bir işleyişi, düzeni var. Yapılan başvurular araştırılıyor, inceleniyor. Konsolosluk randevu istiyor. Ben günlük olarak tüm gelişmeleri takip ediyorum. Refiye'nin ailesiyle sürekli irtibat halindeyiz. Ancak biz sadece takibini yapıyoruz. Refiye'nin hastalığına ilişkin herşey Çapa Tıp Fakültesi'nde."