'Köşk, gerekçesiz bile iade edebilir'
Mart 2014'teki yerel seçimin 27 Ekim 2013'e çekilmesini öngören anayasa değişikliği teklifi konusunda gözler artık Çankaya Köşkü'nde. Köşk'ten gelen işaretler ise düzenlemenin referanduma götürülmeyeceği, vakit geçmeden bugün bile Meclis'e iade edilebileceği yönünde.
 Hakkı KURBAN / ANKARA
 Anayasa hukukçusu Prof. Dr. Ergun Özbudun'a göre Gül, isterse 'hukukilik' veya 'yerindelik' dahil, hiçbir gerekçe sunmadan teklifi Meclis'e iade edebilir. Meclis kararıyla oluşan düğümü AKŞAM'a yorumlayan Prof. Özbudun, şu ifadeleri kullandı:
 GEREKÇESİZ BİLE İADE EDEBİLİR: Sayın Cumhurbaşkanı'nın önünde iki ihtimal var; Ya referandum ya Meclis'e iade. İade için birilerinin söylediği gibi usul hatası veya hukuki bir hata olması da şart değil.  Hiçbir gerekçe sunmadan bile iade edebilir. 'Bu düzenlemenin, Mecliste tekrar ele alınması uygun görülmüştür' demesi yeterli.
 YİNE 367 ALTINDA KALIRSA REFERANDUM ZORUNLU: Görünen o ki, zaten kimse referandumu istemiyor. Sayın Cumhurbaşkanı iade ettikten sonra düzenleme tekrar görüşülür ve yine 367 rakamına ulaşılamazsa bu kez referandum zorunlu olur. Sayın Cumhurbaşkanının tekrar iade yetkisi yok. Meclisin iki kez referandum aralığında kabul ettiği bir düzenlemenin referanduma götürülmemesi için önleme çabasına girişmek şık olmaz.
 'Bir yıl' kuralı geçersiz
 Anayasa'Seçim kanunlarında yapılan değişiklikler, yürürlüğe girdiği tarihten itibaren bir yıl içinde yapılacak seçimlerde uygulanmaz' der. Yapılan düzenleme ise bir anayasa değişikliği. Dolayısıyla 'bir yıl' hükmü bertaraf edilmiş olur. Teklifin görüşülmesi 27 Ekim'den sonraya kalsa veya referanduma gidilse bile 27 Ekim 2013 tarihinde seçim yapılmasında bir sıkıntı olmaz.
 TEKLİFİ GERİ ÇEKEBİLİRLER
 Siyasiler Sayın Cumhurbaşkanı'nın iadesi durumunda yine 367 çıkacağına güvenleri yoksa ve referandumu da istemiyorlarsa teklifi geri alırlar ve ikinci kez oylatmazlar. Bu durumda mesele çözülür ve referandum yolu kapanmış olur ama erken seçim yapma imkanı ortadan kalkar.