Sierranın görüştüğü T.K.nın avukatı: Müvekkilim dokunulmaz değil
Türkiye'de ölü bulunan ABD vatandaşı Sarai Sierra'nın (33), İstanbul'da görüştüğü kişilerden biri olan T.K.'nın avukatı Özkan Polat, soruşturmanın yürütüldüğü Asayiş Şube Müdürlüğü'ne gelerek müvekkili hakkındaki bazı iddialara açıklık getirdi. Medyada yer alan haberlerde olayın seyri ve gidişatı T.K. açısından farklı boyutlara taşındığı için bu bilgilendirmeyi yaptığını açıklayan Polat, "Kim bu Taylan? MİT mensubu mu, devlet ajanı mı?" tarzındaki haberlerin rahatsız edici olduğunu söyledi.
En başından beri Sierra'nın ailesi ve polisle işbirliği içerisinde olduklarını belirten Polat, "İlk günden beri gereken bilgi ve belgeleri emniyete sunduk. Hala da bu anlamda yardıma hazırız ve devam ediyoruz. Sık sık ben gelip gidiyorum. Belki de Türk tarihinin en yoğun en detaylı araştırmalarından biri yapılıyor. 16 yıllık avukatım ilk defa bu kadar derin titiz çalışma yapıldığını gördüm. Elimizdeki en büyük argümanımız kozumuz, emniyetin bu detaylı araştırması. İnanıyoruz ki bu yoğun titiz çalışma sonucunu meyvesini verecek. Eğer cinayetse katil ya da katiller yakalanacak. Şu ana kadar ortaya çıkmamamızın sebebi soruşturmanın gizliliği, ikincisi müvekkilim ve benim bir şekilde failin bulunabileceğine olan inancımızdır. Sonuçta müvekkilim bir sosyal çevresi ailesi olan bir insan. Bu menfur olay nedeniyle inanılmaz derecede üzgün ve şoktayız. Bütün kamuoyunun olduğu gibi olayın buralara kadar gelmesi bu şekilde bitmesi öncelikle bizi derinden üzdü ve etkiledi. Kendi isteğimizle buraya geldik." dedi.

T.K.'nın iyi bir aileden gelen, iyi eğitim almış, üniversite mezunu, mastırı yurt dışında yapmış ve bir süre yurt dışında yaşamış biri olduğunun altını çizen Polat, Sierra ile müvekkili T.K.'nın tanışma süreci hakkında şu bilgileri verdi: "3-4 ay öncesine dayanan, Uluslararası fotoğraf paylaşım sitesinde birbirlerinin çekmiş olduğu fotoğraflara yorumla başlıyor tanışıklıkları. Belli bir süre içerisinde çok yoğun olmamakla birlikte bu belli bir aşamada devam ediyor arkadaşlıkları. Bayan Sierra, çok ilginç, değişik, güzel, ekzantirik bulması nedeniyle Türkiye'ye geliyor. Benim müvekkilimin bayan Sierra'yı buraya çağırması gibi bir düşüncesi yok öyle bir şey de yok. Taylan O'nu çağırmıyor. Bir mail atıyor ben Türkiye'ye geliyorum, müsaitsen görüşebilir miyiz? diye. Bunun dışında hiçbir şey yok. Türkiye'ye geliyor, Hollanda'ya gidip gelme sürecini siz biliyorsunuz. Onu maillerinde de belirtiyor. Zaten mailler açıklanacak eninde sonunda. Gelmişken Avrupa turu da yapıp birkaç ülkeye gitmek istediğini söylüyor. Kısa süreli görüşmeleri oluyor. En son Pazar günü görüşme, bir sonraki gün için 'Burada nerelere gidebilirim?' diyor. 'Neticede tarihi yarımada Türkiye'nin gururu orayı görmemişsen orayı gezebilirsin.' diyor müvekkilim. Galata'da buluşmak üzere randevu veriyorlar. Bir gün sonda müvekkil kendi evinden bayan Sierra kaldığı evden buluşmak üzere harekete geçiyor. Fakat bir yerde kontak kopuyor. Randevudan önce Sierra Taylan'a, 'Eğer istiyorsan gel kendini mecbur hissetme ben kendim de gezerim' diyor. Müvekkilim bekliyor gelmediğini görünce 'herhalde görüşme gereği hissetmedi' diyerek evine gidiyor. Yüz yüze iki kere kısa görüşmeleri var. Çay kahve muhabbeti. Müvekkilimin izlenimi, Türkiye'yi merak ettiği için bir turist olarak gelen insan noktasında."

Polisin, soruşturmayı yürüten savcının elindeki bilgi, belge ve bulgulara göre müvekkilini şüpheli yapabilecek bir durumun söz konusu olmadığını belirten Polat, "Müvekilinizle Sierra, Galata Köprüsü'nde buluşabilseydi belki de bu ölüm yaşanmayacaktı. Müvekkiliniz neler hissediyor?" sorusuna, "Müvekkilimin durumu çok kötü, başlangıçta anlamlandıramıyorduk olayı. Bir anlam veremiyorduk. Fakat kayıp ve ondan sonraki süreç, ortaya çıkmaması, biz çıkar diye bekliyorduk. Artı müvekkilim Sierra'nın ailesine internet üzerinden bütün bilgi ve belgeleri vermiş durumda. Müvekkilim burada kaçmıyor, gizlisi saklısı yok. Geç ortaya çıkma sebebi, olayın bir an önce ortaya çıkacağını yürekten inanma düşüncesidir." şeklinde konuştu.