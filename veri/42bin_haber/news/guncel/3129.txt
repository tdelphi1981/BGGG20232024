Genelkurmay'dan flaş 'istifa' açıklaması
Genelkurmay Başkanlığı, medyada yer alana istifa haberleriyle ilgili açıklama yaptı.
Genelkurmay Başkanlığı, Türk Silahlı Kuvvetleri'nde, istekle istifa/emekliliğin Ocak-Şubat aylarında gerçekleştiğini, kendi isteğiyle Türk Silahlı Kuvvetleri'nden ayrılacak personelin işlemlerinin devam ettiğini ve işlemlerin tamamlanmasının ardından kamuoyuna bilgi sunulacağını bildirdi.

Genelkurmay Başkanlığı'ndan yapılan yazılı açıklamada, bazı basın yayın organlarında, Türk Silahlı Kuvvetleri'nden ayrılan personel sayılarından yola çıkılarak, Türk Silahlı Kuvvetleri'nde emir komuta zafiyeti bulunduğu iddialarına yer verildiğinin üzüntüyle görüldüğü belirtildi.

Türk Silahlı Kuvvetlerinde, istekle istifa/emekliliğin Ocak-Şubat aylarında gerçekleştiği vurgulanan açıklamada, şunlar kaydedildi:

'Kendi isteğiyle Türk Silahlı Kuvvetlerinden ayrılacak personelin işlemleri devam etmektedir. İşlemler tamamlandıktan sonra kamuoyuna bilgi sunulacaktır. Türk Silahlı Kuvvetleri'nin dinamik ve kurumsal yapısı nedeniyle, ayrılan her personelin yerine, aynı ehliyette başka bir personelin görevlendirildiği ve istifa/emekliliğin doğal, kişisel bir hak olduğu unutulmamalıdır. Türk Silahlı Kuvvetleri personeli, kendisine verilen her türlü kutsal vatan görevini başarı ile yerine getirme azim ve gayreti içindedir. Türk Silahlı Kuvvetleri'nde emir komuta zafiyeti olduğu iddiası gerçek dışı olup; bu iddia, hâlen kendilerine tevdi edilen kutsal vatan hizmetini, vatan-millet-bayrak sevgisiyle önemli ölçüde özveri ve fedakârlıkla yerine getiren personelimize karşı yapılan büyük bir haksızlık olarak değerlendirilmektedir.

Gündem yaratarak, Türk Silahlı Kuvvetleri'ne zarar verebileceğini düşünenler, büyük bir yanılgı içindedirler. Yıkıcı mahiyet taşıyan söylem ve yayınların, devletimizin gücüne ve itibarına önemli ölçüde zararlar verebileceği daima göz önünde tutulmalı ve Türk Silahlı Kuvvetleri üzerinden yapılacak bu tür girişimlerin ülkemize yönelik en büyük kötülük olabileceği dikkate alınmalıdır.'