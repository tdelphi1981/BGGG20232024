Askere gidecekler dikkat
Askerlik hizmetinde sevk tehiri yapmak isteyenler için yönetmelikte değişiklik.
Milli Savunma Bakanlığı'nın (MSB) Sevk Tehiri İşleri Yönetmeliği'nde değişikliğe gidildi.

Resmi Gazete'nin bugünkü sayısında yayımlanan değişikliğe göre, sevk tehiri teklif edilecek yükümlülerden; sevk tehirine esas olan görev, staj, aday memurluk, dil öğrenimi, yüksek lisans, ihtisas, sanatta yeterlik veya doktora öğrenimi başlangıç tarihinden önce; sporcuların, erteleme kapsamındaki kulüpleriyle sözleşme başlangıç tarihinden önce sevk tehirleri yapılmayacak.

Ayrıca, Olimpiyat Oyunları, Dünya ve Avrupa Şampiyonaları ile uluslararası müsabakalarda müsabaka tarihinden önce; çalıştıkları bilim dallarına dünya ölçüsünde bir yenilik veya ilerleme getiren orijinal araştırma yapanların araştırmalarına başladıkları tarihten önce; Askerlik Kanunu'nun 86'ncı maddesi gereği yoklama kaçağı veya 89'uncu maddesi gereği bakaya durumunda olanların, bu suçlardan soruşturması veya kovuşturması devam edenlerin veya kovuşturma sonucunda adli ceza alanların da sevk tehirleri yapılmayacak.

Sevk tehirine neden olan çalışmalarına başladıkları tarihten önce yoklama kaçağı veya bakaya kalmak suçundan idari para cezası teklifinde bulunulanların ve idari para cezası alanların ise sevk tehiri yapılabilecek.

Yurt dışına lisansüstü eğitim amaçlı gidenler için kayıt kabul tarihi; bilgi ve görgüsünü artırmak, araştırma yapmak için yurt dışına görevlendirilenlerde ise görevlendirme onay tarihi, yoklama kaçağı veya bakaya kaldığı tarihten önce olanların da sevk tehirleri yapılabilecek.

Sevk tehirine neden olan çalışmalarını bıraktıklarını veya tamamladıklarını belgeleyerek sevk tehiri işlem makamına müracaat edenlerin de sevk tehirleri iptal edilebilecek.

Aynı yönetmeliğin 8'inci maddesinin birinci fıkrasının (a) bendinin (2) numaralı alt bendi de 'Hakim ve savcıların, bölge hizmetlerine başladıkları tarihten itibaren bir defaya mahsus ve azami üç yıla kadar' şeklinde değiştirildi. Buna göre, hakim ve savcılar, (35 yaşını doldurdukları yılın sonunu geçmemek üzere) bölge hizmetlerine başladıkları tarihten itibaren bir defaya mahsus ve azami üç yıla kadar sevkleri tehir edilebilecek. Bu madde daha önce hakim ve savcıların yanı sıra başkomiser, komiser ve komiser yardımcılarını da kapsıyordu.

Aynı yönetmeliğin 10'ncu maddesinin (b) bendinde yer alan 'Hakim ve savcılar ile başkomiser, komiser ve komiser yardımcıları' ifadesi, 'Hakim ve savcılar' olarak değiştirildi. Hakim ve savcıların sevk tehiri işlemlerini yapmaya yetkili makam, Milli Savunma Bakanlığı Askeralma Dairesi Başkanlığı olacak.

Yönetmeliğin 12'nci maddesinin, 'Dört yıldan fazla öğrenim süreli yükseköğretim kurumu mezunlarının aldıkları eğitim yüksek lisans seviyesinde olduğundan, bu yükümlüler hakkında yüksek lisans eğitimlerinden dolayı sevk tehiri teklifinde bulunulmaz. Bulunulsa dahi sevk tehirleri yapılmaz' ifadelerini içeren 4'ncü fıkrası da yürürlükten kaldırıldı.

Aynı Yönetmeliğin değiştirilen 13'üncü maddesinin birinci fıkrasının (c) bendine göre, yurt dışında devlet veya kendi hesabına lisansüstü öğrenim görenler için sevk tehiri teklifini yapmaya yetkili makamlar Milli Eğitim Bakanlığı Ortaöğretim Genel Müdürlüğü ve Yurt Dışı Temsilcilikleri olarak değiştirildi.