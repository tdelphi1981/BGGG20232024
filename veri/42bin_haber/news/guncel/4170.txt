Kılıçdaroğlu'ndan Berfo Ana'ya taziye mesajı
Kılıçdaroğlu, 'Berfo Ana' diye bilinen ve 12 Eylül 1980 darbesi döneminde kaybolan oğlu Cemil Kırbayır'ı 33 yıldır arayan Berfo Kırbayır'ın hayatını kaybetmesi dolayısıyla bir mesaj yayımladı.
CHP Genel Başkanı Kemal Kılıçdaroğlu, Berfo Ana ve çocukları kaybedilen bütün annelerin, babaların ve kardeşlerin ellerinin onları kaybeden ve bulamayanların yakasında olduğunu söyledi.

Kılıçdaroğlu, 'Berfo Ana' diye bilinen ve 12 Eylül 1980 darbesi döneminde kaybolan oğlu Cemil Kırbayır'ı 33 yıldır arayan Berfo Kırbayır'ın hayatını kaybetmesi dolayısıyla bir mesaj yayımladı. 

Twitter hesabından düşüncelerini paylaşan Kılıçdaroğlu, 12 Eylül 1980 darbesiyle gözaltına alınan oğlu Cemil Kırbayır'ı 30 yıl arayan Berfo Ana'nın (Kırbayır) ondan haber alamadan hayatını kaybettiğini dile getirdi. Berfo Ana'ya Allah'tan rahmet dileyen Kılıçdaroğlu, "Cemil Kırbayır'ı gözaltına alan 12 Eylül darbecileri de, sonrasında iktidar olanlar da sorumludur. Ona çocuğunu bulacaklarının sözünü verenler o sözü tutmadı. Sadece göstermelik bir çaba içinde olup, kamuoyunu yanılttılar. Berfo Ana ve çocukları kaybedilen bütün annelerin, babaların ve kardeşlerin elleri onları kaybeden ve bulamayanların yakasındadır." ifadelerini kullandı.

BDP DE MESAJ YAYIMLADI

Barış ve Demokrasi Partisi (BDP) Eşbaşkanları Selahattin Demirtaş ile Gültan Kışanak da Berfo Ana için bir mesaj yayımladı. "Değerli annemiz, kayıp ailelerinin sembol ismi Berfo Kırbayır'ın hayatını kaybetmiş olmasını büyük bir üzüntüyle öğrenmiş bulunmaktayız. Kendisine Allah'tan rahmet, ailesi, yakınları ve kayıp ailelerine başsağlığı diliyoruz." denilen mesajda, "Berfo Ana bir asrı aşkın ömrü boyunca bu ülkede yaşanan her türlü baskıya, zulme, haksızlığa, adaletsizliğe tanıklık etti, bu zulmün en ağırını bizzat kendisi yaşadı. Oğlu Cemil Kırbayır 1980 faşist darbesinde gözaltına alındı ve gözaltındaki diğer kayıplar gibi bir daha kendisinden haber alınamadı. Berfo Ana yaşamı boyunca hem oğlunun hem de gözaltındaki diğer kayıpların bulunması için kayıp aileleriyle birlikte mücadele yürüttü. Gözaltındaki kayıpların hesabını sordu. Kendisi kayıp ilelerinin yıllardır vermiş olduğu mücadelenin sembol ismi oldu. Ve böyle de anılmaya devam edecektir. Onun anısı bizim mücadelemize ışık tutacaktır. Berfo Ana'ya bir kez daha Allahtan rahmet ailesi, yakınları ve tüm kayıp aielelerine başsağlığı diliyoruz." ifadelerine yer verildi.