Polise teslim olmamak için kendini vurdu
ÇORUM'da hakkında yakalama kararı bulunan 27 yaşındaki Ferhat Kebir, polise teslim olmamak için pompalı tüfekle kendisini vurup ağır yaralandı. Yaralı Kebir, ambulansla hastaneye kaldırıldı.
Olay bugün Ulukavak Mahallesi Selçuk 27 Sokak No 7'de bir apartmanda meydana geldi. Adam yaralama suçundan kesinleşmiş 2 yıl 1 ay hapis cezası bulunan ve hakkında yakalama müzekkeresi olan Ferhat Kebir, eve gelen polisleri karşısında görünce teslim olmak istemedi. Evde bulunan pompalı tüfeği alan zanlı, ailesini dışarı çıkartıp evin bir odasına kapandı. Polislere kendisini öldüreceğini söyledi. 

Bunun üzerine olayın olduğu adrese çok sayıda takviye ekip sevk edildi. Kebir, kendisini ikna etmeye çalışan polisleri yanına yaklaştırmadı. Kendisini öldüreceğini söylemesi üzerine sağlık ekipleri de olayın olduğu apartmanın önünde hazır bekletilirken, çelik yelek giyen polisler, binanın içinde ve dışında geniş güvenlik önlemi aldı. 

Yaklaşık 4 saat süren ikna çabaları sonuç vermeyince özel hareket ekipleri operasyon hazırlıklarına başladı. Özel harekat ekiplerinin operasyonu öncesinde Ferhat Kebir, pompalı tüfekle sol bacağından kendisini vurarak yaralandı. Evde bulunan polisler odanın kapısını kırıp içeriye girdi ve zanlının elindeki silahı aldı. Yaralı Kebir sağlık görevlileri tarafından ambulansa alındı ve Hitit Üniversitesi Eğitim ve Araştırma Hastanesine kaldırılarak ameliyata alındı. 

Ferhat Kebir'in bir süre önce eşinden boşandığı ve 1 çocuk babası olduğu öğrenildi. Babası Ali Kebir, oğlunun uzun süredir madde bağımlısı olduğunu ve tedavi olması için ikna edemediklerini söyledi. Ali Kebir, bıçaklama ve yaralama olaylarına karışan oğlunun tedavi edilerek kurtarılmasını istedi.