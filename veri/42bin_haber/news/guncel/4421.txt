Kocaeli karıştı
Kocaeli'nde bir grup, Halkevleri`nin kuruluş yıldönümü etkinlikleri kapsamında yürümek isteyince, izinsiz olduğu gerekçesiyle polis barikatıyla karşılaştı. Gruptakiler polis barikatına yüklenince arbede yaşandı. Tazyikli suyla müdahale edilen grupta bulunan yaklaşık 20 kişi yaka-paça gözaltına alındı.
İzmit ilçesinde bir grup, Halkevleri'nin 81'inci kuruluş yıldönümü nedeniyle, Belediye İşhanı önünde toplanarak Sabri Yalım Parkı'na doğru yürümek istedi. Polis müdürleri, izinsiz olduğu gerekçesiyle yürüyüşe izin vermedi. Bunun üzerine grubun sözcüsü polis müdürleriyle tartıştı. Pankart açarak slogan atan gruptakiler, yürüyüşe geçti ancak polis barikatıyla karşılaştı. Barikata yüklenen gruptakiler, ellerindeki pankart sopalarıyla ve tekmelerle polislere vurdu. Bu esnada gruptaki bir kişinin, kullandıkları megafonu polis müdürünün kafasına fırlattığı görüldü. Mefagon polisin kafasına çarptı. 

Uyarılara rağmen barikata yüklenmeyi sürdüren gruba polis tazyikli suyla müdahale etti. Suya rağmen dağılmayan grup, yine polis barikatına saldırdı. Bunun üzerine gruptakiler yaka-paça gözaltına alındı. Çevrede toplanan vatandaşlar eylemcilere tepki gösterdi. Polis, vatandaşları uzaklaştırdı. 19 eylemcinin gözaltına alındığı kaydedildi.
 
Eylemle ilgili soruşturma başlatıldı.