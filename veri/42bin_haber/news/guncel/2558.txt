Erdoğana Ayasofyayı ibadete açın mektubu
Türkiye Cami ve Kur'an Kursları Dernekleri Federasyonu, Başbakan Recep Tayyip Erdoğan'a bir mektup göndererek Ayasofya'nın ibadete açılmasını istedi. Mektupta, "ülkemizin normalleştiği bugünlerde Ayasofya'nın yeniden ibadete açılması konusunda toplumsal bir talep söz konusu." denildi.
Türkiye Cami ve Kur'an Kursları Dernekleri Federasyonu Yönetim Kurulu adına Başkan Recep Kıyak'ın, Başbakan'a gönderdiği mektupta şu ifadelere yer veriliyor: "Sayın Başbakanım, göreve geldiğiniz zaman zarfında, ülkemizin milli ve manevi meselelerinde ortaya koyduğunuz olağanüstü çabayı yakından müşahade ediyoruz. Özellikle sahip olduğunuz medeniyet tasavvuru ile kültürel konular karşısında gösterdiğiniz duyarlılık 'Kökü mazîde olan atîyim' bilincinde bir neslin yetişmesi için takdire şâyândır. Ülkemizin dört bir yanında kaderine terkedilmiş olan kültürel mirasımızın, taşınır taşınmaz asâr-ı atikamızın, 2002 yılından bu yana vakıf medeniyeti kapsamında ihyâ edilmesi, yurt dışına çıkarılan tarihi eserlerimizin tekrar ülke envanterine kazandırılması muazzam gelişmelerdir. Güzel ülkemizin böyle güzel örneklerle muhatap olması zât-ı âlîlerinizin vakıf kültürü ile yoğrulmasından ileri gelmektedir. 

Sayın Başbakanım, yıllar önce bakanlar kurulu nasıl toplanıp karar aldıysa bugün de toplanıp karar alabilir. Güçlü bir Türkiye bu kararı çıkarmaktan aciz değil! Bugüne kadar Hristiyan âleminin tepkileri korkaklığımızın en önemli sebebi oldu; Fatih'in beddualarından, Allah'ın lânetinden korkmadık! İktidarınızı bu büyük vazife ile taçlandırabilir ve ebediyyen kubbede hoş sadalar bırakabilirsiniz. Türkiye Camii ve Kur'an Kursları Dernekleri Federasyonu olarak Ayasofya'nın esaret zincirinin kırılacağı günün yakın olduğunu ümit ediyor; bu kutlu anahtarın da zâtî âlînizin elinde olduğunu düşünüyor, hürmet ve muhabbetle selamlıyorum."