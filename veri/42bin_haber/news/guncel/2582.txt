Cumhurbaşkanı Gül Star yazarına sordu: Sana niye 'beyinsiz adam' diyorlar?
Gül, internet fenomeni Hakim Türkmen'e, "Merak ediyorum size niye 'beyinsiz adam' diyorlar? Bu mahlası niye seçtiniz?" diye sordu.
Cumhurbaşkanı Abdullah Gül, çeşitli kesimlerden pek çok ismi davet ederek görüş alışverişinde bulunduğu 'Çankaya Sofrası'nda bu kez, kendisinin de aktif olarak kullandığı sosyal medyadan temsilcilerini ağırladı.

Çankaya Köşkü'nde yaklaşık iki saat süren basına kapalı yemeğe, Habertürk gazetesi yazarı Rahşan Gülşan, ntvmsnbc.com Yayın Yönetmeni Ahmet Yeşiltepe, Radikal gazetesi yazarı Serdar Kuzuloğlu, Kadir Has Üniversitesi Yeni Medya Bölümü Öğretim Üyesi İsmail Hakkı Polat, Star gazetesi yazarı Hakim Türkmen ve sosyal medya uzmanı Zorluhan Zorlu katıldı.

Cumhurbaşkanlığı yetkililerinden alınan bilgiye göre Gül, yemekte, internetle eskiden beri ilgili olduğunu dile getirerek, dönem dönem farklı medya araçlarının öne çıktığını, radyo ve televizyonun ardından şimdi de sosyal medyanın önde olduğunu söyledi.

'Sosyal medyanın riskleri de fırsatları da var. Herkes içerik üretebiliyor. Herkes kendi medyasını oluşturuyor, hiçbir engelle karşılaşmadan sesini duyurabiliyor' değerlendirmesinde bulunan Gül, bunun hem ciddi bir avantaj olduğunu hem de riskleri bulunduğunu vurguladı.

Çocuklar ve gençler göz önünde bulundurulduğunda, risklerden söz edilebileceğini kaydeden Cumhurbaşkanı Gül, sahte isimlerle birçok insana iftiralar atılabildiğine de dikkati çekti. Bu sorunun yasaklayarak değil bilinçlendirerek çözülebileceğini vurgulayan Gül, dijital medya ve gazete okuryazarlığının geliştirilmesi gerektiğine dikkati çekti.

Gül, hukuki altyapının önemine de işaret ederek, Türkiye'de bazen yeni olgular karşısında hukukun arkadan geldiğini, sosyal medyayla ilgili düzenlemelerin de zamanla oturduğunu ifade etti.

Sosyal medya araçları ve internet üzerinden paylaşılan verilerin güvenliğinin de ele alındığı yemekte Cumhurbaşkanı Gül, ülkelerin bu konularla ilgili gerekeni yapması gerektiğini dile getirdi.

Cumhurbaşkanı Abdullah Gül, sosyal medyada eleştirenleri değil hakaret edenleri blokladıklarını da söyledi. 

GÜL: SANA NİYE 'BEYİNSİZ ADAM' DİYORLAR?

Gül, Türkmen'e, "Merak ediyorum size niye 'beyinsiz adam' diyorlar? Bu mahlası niye seçtiniz?" sorusunu yöneltti. Bunun üzerine Türkmen'in de, "Bu sosyal medyada kullandığım bir karakter. Tamamen beni yansıtmıyor. Mesela ben evliyim ama o sanal karakter bekar" dediği aktarıldı.

BEYİNSİZ ADAM YEMEKLE İLGİLİ ŞU TWEET'LERİ ATTI

Beyinsiz adam, yemek öncesi ve yemek sırasında twitter'daki hesabına şunları yazdı:

*Yarın @cbabdullahgul 'ün davetlisi olarak Çankaya Sofrası'nda olacam. Umarım yemekler beklediğim gibi çıkar, 3 gündür bi şey yemedim.

*Çankaya Sofrası'nda lahana dolması keyfi with @cbabdullahgul.

*Arkadaşlar çok acil söyleyin bu yenebilir bi şey mi? Ortam çok elit olduğu için soramıyorum.

-'Ben de geliyorsam 'Çankaya halka açılmıştır' diyebiliriz'-

Twitter'da 'Beyinsiz Adam' olarak yazan ve 250 binden fazla takipçisi olan Star gazetesi yazarı Hakim Türkmen de yemekte sosyal medya ve internetle ilgili hukuki sorunların gündeme getirildiğini belirtti. Türkmen, 'Cumhurbaşkanı Gül de bunlarla ilgili elinden geleni yapacağını söyledi. Kendisi de bu konuda çok ilgili ve bilgili. Türkiye'deki internet siteleriyle ilgili hukuki altyapının eksik olduğunu kabul ediyor, daha hızlı hareket edilmesi gerektiğini düşünüyor' diye konuştu.

Yemeğin, 'aile yemeği'nden farkı olmadığını dile getiren Türkmen, 'Cumhurbaşkanı, dışarıdan da tanıdığımız kadarıyla az çok tahmin ediyorduk böyle olduğunu ama çok, çok sıcak bir insan. Şahsım adına, Çankaya'nın halka açıldığını, ben de geliyorsam zaten, 'artık halka açılmıştır' diyebiliriz çok net bir şekilde' dedi.

Yemek sırasında Twitter üzerinden yemeklerle ilgili düşüncelerini ve fotoğrafları da paylaşan Türkmen, bazı yemekleri bilmediğiyle ilgili mesajının hatırlatılması üzerine, tanımadığı yemekleri yemediğini, yediklerinin ise çok lezzetli olduğunu söyledi.

Türkmen, 'Cumhurbaşkanı Gül sizi takip ediyor muymuş?' sorusunu ise şöyle yanıtladı: 'Cumhurbaşkanı kimseyi takip etmiyor. Onu da sorduk; 'birini takip etsem bir başkası niye beni takip etmiyorsun' diyebilir şeklinde... Ama bayağı bir ikna ettik Cumhurbaşkanı'nı, en azından bizi takip edecek. İleride öyle bir şey görebiliriz Twitter'daki hesabıyla alakalı. Bu görüşmeden sonra çok daha sıkı takip edeceğini söyledi. 'Belki orada 'follow (takip et)' tuşuna basmadan başka bir türlü takip edeceğim mutlaka' dedi.'

Cumhurbaşkanı Gül'ün 'Beyinsiz Adam' ismini beğenip beğenmediğine ilişkin soru üzerine de Türkmen, gülerek Gül'ün kendisine 'Ben size böyle hitap etmeyeyim' dediğini aktardı.