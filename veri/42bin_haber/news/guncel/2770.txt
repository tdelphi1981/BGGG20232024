KGS ile geçiş dönemi sona erdi
Boğaziçi ve Fatih Sultan Mehmet Köprüsü'ndeki, Kartlı Geçiş Sistemi (KGS) gişeleri, saat 00.00 itibariyle kapatıldı.
Otoyol ve köprü geçişlerinde kullanılan KGS'nin kullanımdan kaldırılması kapsamında, Boğaziçi ve Fatih Sultan Mehmet Köprüsü ile otoyol gişelerinde saat 00.00 itibariyle KGS ile geçişler durduruldu. Gişeleri dubalarla kapatan görevliler, KGS tabelalarını da kaldırdı.

KGS'nin yerini yüzde 20 daha ucuza geçiş yapma imkanı sağlayan Hızlı Geçiş Sistemi (HGS) aldı.

Boğaziçi Köprüsü'ndeki KGS gişesinden son geçenlerden Halil Başkaya, gazetecilere yaptığı açıklamada, KGS gişelerinin kaldırılmasının çok iyi olduğunu belirterek, 'Trafiğin akması noktasında sıkıntı oluyordu. Artık durmadan geçeceğiz o açıdan çok önemli' dedi.

Hasan Otacı da uygulamanın bütün Türkiye'ye hayırlı olmasını diledi. Otacı, 'KGS kartımda 20-25 lira vardı. Artık HGS'ye aktarırlar' ifadesini kullandı.

KGS gişesinden geçmek isteyen ancak kartında para olmadığını fark eden Özkan Arslan ise iş yerinden 2 kart verdiklerini, ikisinin de boş çıktığını ifade etti. Arslan, 'Devlet bir yerden kazanacak ama bence kaçak geçişler artacak. Bana 'dolu' diye verdikleri 2 tane kart da boş çıktı. Bu, şirketin aracı. Kaçak geçmek zorundayım şu an' diye konuştu.

-'Avrupa'dan araçla gelenler mağdur olacak'-

Taksici Mehmet Çelik ise KGS'den sonra OGS'nin çıktığını kaydederek, 'Şimdi de HGS çıktı. Daha alamadım. Bakalım başka hangi uygulamalar olacak. HGS'yi artık taksi sahibi alır' dedi.

Gişeden geçmek isteyen ancak kapanması üzerine geçemeyen Erkan Turan da kartında limit olduğu için kullanmak istediğini ancak kullanamadığını aktardı.

Turan, 'Artık hızlı geçiş kullanacağız. Yeni sistem başlı başına farklılıklar içeriyor. Bizim için değil de Avrupa'dan gelenler için zor olacak. Oradan araçla gelenler için zorluklar çıkacak. Onlar yanlarında bunu taşımayacakları, paralı ve kartlı geçiş olmayacağı için burada mağdur olacaklar' şeklinde konuştu.