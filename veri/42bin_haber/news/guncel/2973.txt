Aksaray’da fuhuş baskını: 37 gözaltı
Polis İstanbul Aksaray’da randevu evlerine kadınların dağıtılacağı ihbarı üzerine söz konusu adrese baskın yaptı. 35 kadın ile 2 işyeri sorumlusu gözaltına alındı. Gözaltına alınan kadınların gece kulübünde 2 bin ila 10 bin dolar arasında değişen fiyatlarda satıldığı ve zorla fuhuş yaptırıldığı öğrenildi.

Asayiş Şube Müdürlüğü Ahlak Kumar Büro Amirliği’ne bağlı ekiplere, çoğu yabancı uyruklu kadınların randevu evlerine para karşılığı satılacağı ihbarı geldi. 

İhbar ile harekete geçen ekipler Aksaray’daki gece kulübünü izlemeye aldı. 

Gece kulübü çevresinde geniş güvenlik önlemi alan ekiplerden iki polis memuru müşteri gibi içeriye girdi. Polisler, masalarına davet ettikleri kadınlarla otelde fuhuş yapmak için geceliği 500 TL’ye anlaştı. 

Polisler, aralarında daha önce belirledikleri "Dağıtım doğrudur, Ben alacağımı aldım" parolasını dışarıda baskın için hazır bekleyen arkadaşlarına iletti. 

Mesajın gelmesiyle içeriye baskın yapan ekipler 3 Türk ve 32 yabancı uyruklu kadın ile 2 işyeri sorumlusunu gözaltına aldı. Yabancı uyruklu kadınların Rus, Fas, Özbek, Gürcistan ve Uganda uyruklu oldukları öğrenildi.
 
2 bin ile 10 BİN TL’ye satılıyorlar

Gözaltına alınan kadınlar yapılan sağlık kontrollerinin ardından emniyete getirildi. Kadınlar tanınmamak için çanta ve montlarıyla yüzlerini gizlemeye çalıştı. 

Yabancı kadınların ifadelerinin alındıktan sonra Yabancılar Şube Müdürlüğüne, Türklerin ise Kabahatler Kanununa göre işlem yapıldıktan sonra serbest bırakılacağı öğrenildi. 

İşyeri sorumlusu olan iki kişinin ise savcılığa sevk edileceği belirtildi. Gözaltına alınan kadınların gece kulübünde 2 bin ila 10 bin dolar arasında değişen fiyatlarda satıldığı ve zorla fuhuş yaptırıldığı öğrenildi.