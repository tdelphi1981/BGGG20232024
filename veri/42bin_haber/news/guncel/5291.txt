Roman derneğinden anlamlı yardım
TEKİRDAĞ'da 100 üyesi bulunan Roman derneği, 8 Mart Dünya Kadınlar Günü dolayısıyla ziyarete ederek çiçek verdiği ailelere, bugün erzak yardımı yaptı.
Çiflikönü Romanlar Yardımlaşma ve Dayanışma Derneği Başkanı Süleyman Karatepe, Star'a yaptığı açıklamada, 8 Mart Dünya Kadınlar Günü'nde aileleri ziyaret ederek kadınlara çiçek verdiklerini söyledi.
 
Kadınlar gününden bir gün sonra dernek yöneticileriyle birlikte ihtiyaç sahibi 15 aileye erzak yardımında bulunduklarını belirten Karatepe, bu sayede ailelerin yüzünü güldürdüklerini belirtti.
 
Karatepe, "Öncelikli hedefimiz roman çocuklarının eğitim seviyelerini arttırmak, gençlerimizi de kötü alışkanlıklardan korumak. Bu kapsamda dernek olarak, roman toplumunun biraraya gelmesi amacıyla ziyaretler gerçekleştiriyoruz. Vatandaşlarımızla konuşuyoruz, gençlerimizle bu amacımızı paylaşıyoruz." dedi.
 
Romanların istihdama daha fazla katılması gerektiğini ifade eden Karatepe, bu konuda yerel yöneticilerden destek beklediklerini kaydetti.