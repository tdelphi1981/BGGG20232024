İşçilerden sessiz eylem
Denizli'de 10 aydır ücretleri ve alacakları ödenmeyen işçiler, ağızlarını siyah kurdeleyle kapatıp sessiz protesto eylemi yaptı. Denizli'de Basma ve Boya Sanayi Fabrikası'nın 2009 yılında üretimi durdurmasının ardından 10 aylık ücret ve kıdem tazminatlarını alamayan işçiler, Organize Sanayi Bölgesi'nde eylem yaptı. İşçiler, ağızlarını siyah kurdeleyle kapatıp, sessizce eski patronları Esat Sivri'yi protesto etti.

Kısa süre önce Denizli Basma ve Boya Sanayi (DEBA) fabrikası önünde kuru soğan ve ekmek yiyerek protesto eylemi düzenleyen işçiler, bu kez de sessiz eylem yaptı. Organize Sanayi Bölgesi girişinde toplanan 30 kadar işçi, ağızlarını siyah kurdeleyle kapattı. Mesai bitiminde yapılan eyleme, yoldan geçen servis araçlarının şoförleri de korna çalarak destek verdi. İşçilerden biri kendilerini cep telefonuyla görüntüleyen güvenlik görevlisine tepki gösterdi. 

Yaklaşık 1 saat ağızlarında siyah kurdeleyle sessiz eylem yapan işçiler adına açıklamayı, TEKSİF Sendikası Başkanı Recep Oktay yaptı. Oktay, işçilerin alacakları ödenene kadar eylemlere devam edeceklerini belirterek, "Geçen gün kuru soğanlı ekmek yiyerek fabrika önünde eylem yaptık. Bu kez de Organize Sanayi Bölgesi'nde sesimizi duyurmak için sessiz eylem yapıyoruz. 850 işçinin 10 aylık ücret ve kıdem tazminatları ödenene kadar çeşitli eylemler yapmaya devam edeceğiz" dedi.