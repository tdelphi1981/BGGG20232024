PKK'nın kabus günü
PKK'ya kış operasyonu Şırnak'ta 32 sığınak imha edildi, Tunceli'de PKK'ya büyük operasyon başlatıldı.
 Şırnak'taki Bestler-Dereler bölgesinde kış hazırlığındaki PKK'lılara yönelik düzenlenen operasyonda 32 sığınak bulunup imha edilirken, 60 kilo patlayıcı ele geçirildi. Tunceli'de ise, kış üstlenmesine girmeye hazırlanan PKK'lı 2 ayrı grubu etkisiz hale getirmek için sıfırın altında 15 derece soğuk ve yer yer yarım metreyi aşan karda hava destekli kapsamlı operasyon başlatıldı.
  ŞIRNAK'TA 32 SIĞINAK İMHA EDİLDİ
 Şırnak'ın Bestler Dereler bölgesinde kış üstlenmesi hazırlığında olduğu belirlenen PKK'lılara yönelik 10-14 Aralık tarihleri arasında hava destekli kapsamlı operasyon düzenlendi. Şırnak Valiliği, operasyonun sonuçlarına ilişkin açıklama yaptı. Açıklamada, 23'üncü Jandarma Sınır Tümen Komutanlığı'nın Bestler Dereler bölgesinde halkın verdiği bilgiler ve yapılan istihbari değerlendirmeler üzerine operasyonun düzenlendiği belirtildi.
 PKK'lıların il merkezi ve ilçelerde saldırı planladıkları belirtilen açıklamada, askeri birlikler ve köy korucularının katıldığı hava destekli operasyon düzenlendiği ifade edildi. Açıklamada, şöyle denildi:
 "Teröristlerin Şırnak kırsalı Bestler Dereler bölgesinde kışı geçirmek için yaptıkları hazırlıklara yönelik şiddetli soğuk ve iklim koşullarında icra edilen operasyonda 32 sığınak kullanılamaz hale getirilmiştir. Ayrıca operasyonda, 60 kilo patlayıcı, 180 kilo jel yakıt, 650 metre kablo, 6 basma düzeneği ve el yapımı patlayıcı, 4 sensör, 11 büyük pil, 10 metre saniyeli fitil, bol miktarda muhtelif mühimmat, 8 çuval sağlık malzemesi, bol miktarda ilaç ile yüzlerce teröriste kış ayı boyunca yetecek miktarlarda yaşam malzemesi ele geçirilmiştir."
 Şırnak Valiliği, PKK'nın Şırnak ve ülkenin gelişmesi ve refahının artmasında en büyük engel olduğunu kaydettiği açıklamada şöyle devam etti: "İlimizin gelişmesi ve refahın artmasının en büyük engeli olan, bölge halkını, kamu görevlilerini ve güvenlik güçlerini hedef alan, halkımızın alın teri ve emeği ile kazandığı, bir lokma ekmeğini bile ona çok görüp gasp eden, fakir aile çocuklarının kanı üzerinden saltanatlarını sürdüren karanlık odakların maşası bölücü terör örgütüne yönelik operasyonlara, kararlılıkla devam edilecektir. İnsanlarımıza yönelik terörist saldırıları bertaraf etmek üzere Türk Silahlı Kuvvetleri'nin kahramanca tavır ve tedbirlerine karşı, Şırnaklı hemşehrilerimiz müteşekkir ve minnettardır."
 TUNCELİ'DE KAR VE SOĞUKTA OPERASYON
 Tunceli'de kış üstlenmesine hazırlanan 35-40 kişilik 2 ayrı PKK'lı grubu etkisiz hale getirmek için bugün saat 06.00 sıralarında hava destekli operasyon başlatıldı. Operasyona Tunceli Jandarma Bölge Komutanlığı, Tunceli 4'üncü Jandarma Tugay Komutanlığı'ndan Jandarma Özel Harekat timler ile profesyonel askerler katıldı.
 Operasyonlar kar kalınlığının yarım metreyi geçtiği hava sıcaklığının eksi 15 derece olduğu Tunceli'nin merkeze bağlı Kutuderesi içinde bulunan Roj Deresi Mevkii ile Tunceli-Pülümür arasındaki Alacak ile Zağge arasındaki kırsal alanda yoğunlaştığı belirtildi. Kobra helikopterler PKK'lıların bulunduğu alanları yoğun ateş altına alıp, bombaladı. Kobraların özellikle Roj Deresi içindeki sarp kayalık olan bölgeyi hedef aldığı ve roketli operasyonda bulunduğu bildirildi.
 Bombalamanın ardından operasyon bölgelerine Sikorsky helikopterlerle askerler indirildi, karadan da patlayıcılara dayanıklı Kirpi ve Kobra adı verilen araçlarla askerler sevk edildi. Her türlü hava şartlarına dayanıklı kıyafetlerle karadan sevk edilen askerlerin geçiş noktalarına PKK'lıları tuzakladığı bazı patlayıcıların bulunarak imha edildiği öğrenildi. Operasyon bölgelerinde yoğun top atışı ve silah sesleri geliyor. (DHA)