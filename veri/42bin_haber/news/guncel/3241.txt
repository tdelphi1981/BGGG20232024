Go-kart'taki korkunç ölümde flaş gelişme
Sakarya'nın Adapazarı ilçesinde, üniversite öğrencisi Tuğba Erdoğan'ın (23) dün kaza geçirerek yaşamını yitirdiği karting pistinin işletmecisi mahkemece tutuksuz yargılanmak üzere serbest bırakıldı. Denetimli serbestlik kararı uygulanan işletmeci, haftanın üç günü karakola giderek imza atacak. Çevreyolu kenarında ki bir alış veriş merkezinin otopark alanında bulunan go-kart pistinde yaşamını yitiren üniversite öğrencisi Erdoğan'ın ölümüyle ilgili gözaltına alınan pistin işletmecisi Ö.M., emniyetteki işlemlerinin ardından adliyeye sevk edildi.
Savcılığın 'taksirle ölüme sebep olma' suçlamasıyla nöbetçi Sakarya 3. Sulh Ceza Mahkemesi'ne sevk ettiği Ö.M., mahkemece tutuksuz yargılanmak üzere serbest bırakıldı. Denetimli serbestlik kararı uygulanan işletmeci pazartesi, çarşamba ve cuma günlerinde karakola giderek imza atacak.

Öte yandan üniversiteli kızın öldüğü pist, kapalı bulunuyor. Araçlar ise brandalarla kapatıldı. 

Çevreyolu kenarındaki bir alışveriş merkezinin otoparkındaki go-kart pistinde meydana gelen olayda, Sakarya Üniversitesi Çevre Mühendisliği 4. sınıf öğrencisi olan Tuğba Erdoğan (23), iddialara göre kaşkolunun araca dolanması sebebiyle kaza yapmış. Kazada başı kopan üniversiteli öğrenci, feci şekilde hayatını kaybetmişti.