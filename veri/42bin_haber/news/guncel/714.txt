Yerleştirme yapıldı o sınav sonucunu bekliyor
KPSS sonuçları açıklandı, birçok memur adayı boş kadrolara yerleştirildi. Ancak, 22 Eylül tarihinde KPSS'ye giren Özcan Bayram, sınav sonucu açıklanmadığı için tercih yapamadı. KPSS sonuçlarının açıklanmasının ardından sonucunu öğrenmek isteyen Bayram, "sınav kağıdı incelemeniz devam etmektedir" uyarısıyla karşılaştı. Memur adayı Özcan bayram, sikayetvar.com'a gönderdiği şikayetinde yaşadığı şaşkınlığı anlatırken ÖSYM'ye de sitem etti.
 
2012 KPSS Önlisans sınavına katılan Özcan Bayram, sınav giriş sürecini ve yaşadığı şaşırtıcı olayı şöyle anlattı: "2010 KPSS'ye girdiğim içi sınav kaydımı ÖSYM sayfasından yaptım yani 2012'de herhangi bir güncelleme de yapmadım. 22 Eylül 2012 de sınava sorunsuz bir şekilde girdim ve sınav bitimine kadar da herhangi bir anormal durumum olmadı. Sınav bitti gözetmen herkes kalemi bıraksın ve salonu terketsin dedi bende herkes gibi bırakıp çıktım. Normal bir şekilde sınavı bitirip salondan ayrıldım. Bütün sorun bundan sonra başladı.  Sınav sonuçları açıklandığı tarihte sorgulama sayfasına girdiğimde 'Sınav kağıdı incelemeniz devam etmektedir' diye bir uyarıyla karşılaştım. Bunun geçici bir hata olduğunu zannettim ama hiç de öyle olmadı. Hala aynı yazı karşıma çıkmakta. ÖSYM'ye sorunu aktardığımda genel amaçlı bir dilekçeyle başvurmamı söylediler. Bilgi edinme sistemine de aynı sorunlarımı yazdım. Bana dönüş olarak 'İlgi başvurunuzdaki konu hakkında daha önce Merkezimize ulaşan dilekçeniz işleme alınmış olup, gerekli inceleme yapıldıktan sonra adresinize cevap gönderilecektir' yanıtı geldi."  

"Sınav sonucumu öğrenmek benim hakkım"
 
"ÖSYM'den beklemem gerektiği söyleniyor fakat birçok aday tercihini yaptı hatta memur kadrosuna yerleştirildi. Daha ne kadar bekleyeceğim" diyen Bayram,  "Bir yetkili 'Tutanak tutulmuştur siz bilemezsiniz' gibi şeyler de söyledi.Ben de ben tutanak tutulsa bilirim herhalde siz benden daha iyi mi bileceksiniz benim sınavımı  diyerek yanıt verdim.  Tercih zamanı geldi geçti hatta tercih edenlerin  sonuçları dahi açıklandı ama benim sorunum ilk günkü gibi değişen bir  şey yok. Bana bu konuda yardımcı olacak birini bulamadım.Alacağım puanla belki de bir yerlere yerleşemezdim ama sınav sonucumu öğrenmek beni hakkımdı sanırım. Gerçi bu anormal durumu düzeltemezsem ben bir daha girsem sınava korkuyorum ÖSYM yine bizim kağıdı incelemeyi bitiremeyecek" dedi.