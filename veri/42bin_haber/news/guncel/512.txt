12 Eylül davasında kritik ara kararlar
12 Eylül davasının görüldüğü Ankara 12. Ağır Ceza Mahkemesi, MİT Müsteşarlığı ve Emniyet İstihbarat Daire Başkanlığı'ndan, 27 Mayıs 1980'de öldürülen eski Bakan Gün Sazak'a yönelik eyleme ilişkin herhangi bir bilgi bulunup bulunmadığının sorulmasına karar verdi.
Kenan Evren ve Tahsin Şahinkaya'nın yargılandığı davanın ara kararı açıklandı.

12 Eylül darbesi sonrasında cezaevinde öldüğü anlaşılan Mehmet Osman Önsoy'un kardeşi Ali İbrahim Önsoy'un davaya müdahillik talebini kabul eden mahkeme, Genelkurmay Başkanlığı'na yeniden yazılacak müzekkere ile 12 Eylül 1980 darbesi öncesinde, Genelkurmay Başkanı ve kuvvet komutanları arasında yapıldığı iddia edilen toplantılara ilişkin tutanakların, Bayrak Harekat Direktifi'nin ve 12 Eylül darbesinin yapıldığı gün ve sonrasıyla ilgili hazırlanan planların onaylı bir örneğinin istenmesini kararlaştırdı.

Haydar Saltık tarafından hazırlandığı ileri sürülen raporun onaylı suretini ve bu raporun hangi ekipçe hazırlandığının tespitini isteyen mahkeme, bu belgelerin gönderilmemesi halinde, belgelerin bulunamayış sebebi ile askeri mevzuata göre imha edilmişse buna ilişkin belgelerin gönderilmesinin istenmesine karar verdi.

Sanıkların mal varlığının araştırılmasıyla ilgili MASAK'tan gelen rapor ve eklerinde dava dışında kalan kişilerin mali bilgileri bulunduğundan tüm rapor ve eklerin 15 gün süreyle örnek alınmaksızın incelenebileceğine, daha sonra bu belgelerin emanete alınmasına karar veren mahkeme, MİT Müsteşarlığı ve Emniyet İstihbarat Daire Başkanlığı'ndan, 27 Mayıs 1980'de öldürülen eski Bakan Gün Sazak'a yönelik eyleme ilişkin herhangi bir bilgi bulunup bulunmadığının sorulmasına karar verdi.

TBMM Darbeleri Araştırma Komisyonu Başkanlığı'na yazılacak müzekkere ile komisyonun 12 Eylül ile ilgili raporunun hazırlanması beklenmeksizin, darbede yer alan kişilerin yaptıkları toplantı, aldıkları karar ve planlarla ilgili kurumlardan herhangi bir belge geldi ise bu belgelerin gönderilmesinin istenmesine karar veren mahkeme, komisyonun 12 Eylül ile ilgili raporunu tamamlaması durumunda sadece bu bölüme ilişkin raporun gönderilmesinin istenmesini kararlaştırdı.

Mahkeme, komisyona, 'devlet sırrı' niteliğinde bir belge gelmesi durumunda, CMK'nın 125. maddesi dikkate alınarak belgenin mahkemeye gönderilmesinin istenmesine karar verdi.

-Ajanlara ilişkin belgeler istendi-

Mahkeme, MİT Müsteşarlığı'na müzekkere yazılarak, iddianamede de yer verilen 1 Mayıs 1977 olayları öncesinde İstanbul Yeşilköy Havaalanı'na indikten sonra Intercontinental Oteli'ne yerleştikleri iddia edilen yabancı ülke ajanları ile ilgili ellerinde bulunan belgelerin gönderilmesinin istenmesini kararlaştırdı.

Mahkemede dün ve bugün teknik araçlarla kayda alınan ses ve görüntü kayıtlarına göre düzenlenecek tutanağın taraflara verilmesine, talep veya itiraz halinde ses ve görüntü kayıtlarının kovuşturma makamı gözetiminde izletilmesine karar veren mahkeme, bu kayıtların CD olarak taraflara verilmesi talebini reddetti.

Sanıkların mahkemede yargılandıkları suç ve sevk maddeleri de dikkate alındığında, müdahil vekilleri ile sanık müdafilerinin soruşturmanın genişletilmesine ilişkin diğer taleplerinin, davaya yenilik getirmeyeceği gerekçesiyle reddine karar veren mahkeme, mahkeme dışında görev yapan naip hakim ve diğer personel için sarf kararı düzenlenmesine hükmetti.

Mahkeme, duruşmayı 17 Ocak 2013 saat 10.00'a erteledi.