Yaylı tanbur ile ineklere beste yapıyor!
DENİZLİ'de Ege Tarım Sera ve Hayvancılık Fuarı'nda stand açan müzik ve ses enerjisi terapi uzmanı Yaşar Canözden, müzikle hayvanların süt verimini artırmayı başardığını ileri sürdü.
Süt inekleri için yaylı tamburla makamlı beste yapan Canözden, çiftliklere yerleştirilen ses sistemiyle bu müziği dinleyen ineklerin rahatlayıp, daha fazla süt vermelerini sağladığını kaydetti.İstanbul'da otistik çocuklara müzikle terapi merkezi bulunan Yaşar Canözden, müziğin hayvanlar ve bitkiler üzerinde de etkili olduğunu fark etti. İki yıl önce süt üretimi yapılan bir çiftlikte deneme yapan Canözden, yaylı tambur çalarak ineklerin nasıl tepki vereceğini test etti. Yaylı tamburu çalarken ineklerin çevresine toplandığını, rahatlayıp, daha fazla süt verdiklerini keşfeden Canözden, şimdi çiftliklere sistemi kurmaya başladı. Canözden çiftliklere gidip ilk olarak akustik ölçümü yaptığını, ardından çiftlikteki lider ineği belirlediğini, daha sonra da ineklerin yanında yaylı tamburu 432 ayrı makamda çalıp, hangisine tepki verdiğini belirlediğini söyledi. İki yıldır yaklaşık 150 ayrı çiftliğe yaylı tamburuyla özel makamla beste yaptığını kaydeden Canözden, bu yöntemin ineklerde süt verimini artırdığını, süt üreticilerinin durumdan memnun olduğunu söyledi.

Serada da deniyor

Aynı yöntemi serada da test etmeye başladıklarını ve iyi sonuç aldıklarını ifade eden Cazözden, "Antalya Kumluca'da bir serada aynı sistemi kurduk. Şu anda test aşamasında. Müzik sistemi taktığımız serayla diğer seralar arasında üründe verim ve lezzet artışı olduğunu belirledik. Pilot çalışma sürüyor" diye konuştu.