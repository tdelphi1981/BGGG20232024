15 yaşındaki çocuk sokak ortasında annesinin boğazını kesti
ADAPAZARI kent merkezinde 15 yaşındaki G.C.A., cadde ortasında tartıştığı annesi Nermin A.'nın ekmek bıçağıyla boğazını kesip, 4 yerinden bıçakladı. Olay yerinden kaçmak isteyen genç yakalanırken, kanlar içerisinde yerde yatan ağır yaralı Nermin A.'ya ilk müdahaleyi Sakarya Doğum ve Çocuk Bakımevi'nde görevli hemşire ve doktorlar yaptı.
Olay bugün saat 08.30'da Adapazarı Fabrika Caddesi'nde meydana geldi. Bir süre önce eşinden ayrıldığı belirlenen 44 yaşındaki Nermin A., görgü tanıklarının ifadesine göre dedesinin yanında kalan oğlu G.C.A. ile Sakarya Doğum ve Çocuk Bakımevi'nin bulunduğu ara sokakta karşılaştı. Çıkan tartışma sonunda annesinin boğazını kesen G.C.A., ardından can havliyle kaçarken düşen kadını kaldırımda da bıçakladı. Saldırıda boğazından ve kasığından olmak üzere 5 yerinden bıçaklanan Nermin A. kanlar içerisinde kaldırıma yığıldı. 

Çığlıkları duyup koşan Sakarya Doğum ve Çocuk Bakımevi acil servisindeki görevli doktor ve hemsireler, 112 ambulansı gelinceye kadar tampon yaparak kanamayı durdurmaya çalıştı.

Olay yerine gelen 112 ambulansı ile Sakarya Eğitim ve Araştırma Hastanesi'ne kaldırılan Nermin A.'nın sağlık durumunun ağır olduğu belirtildi. Saldırı sırasında elini kesen ve elleri kanlar içerisinde gözaltına altına alınan G.C.A. ise hastaneye sevk edilirken gazetecilere tepki gösterdi.

Polis yaptığı ilk arastırmada G.C.A.'nın anne ve babasının ayrılmasından sonra dedesiyle birlikte yaşadığını ve çalışmadığını belirledi. Soruşturma sürdürülüyor.