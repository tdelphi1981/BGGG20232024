Şanlıurfa'da tefeci cinneti!
ŞANLIURFA'da, tefecilerden aldığı ve ödeyemediği için katlanarak büyüyen borcu nedeniyle bunalıma giren Fatih Dağlıoğlu, eşini ve çocukları evin bir odasına kilitleyip eşyayı ateşe verdi. Balkona çıkıp elindeki av tüfeğiyle çevreye rastgele ateş açan Dağlıoğlu, özel hareket polislerinin de katıldığı operasyonla yakalandı.
Olay, saat 13.30 sıralarlarında Şair Nabi Mahallesi 188'inci Sokakta bulunan 2 katlı binada meydana geldi. İddiaya göre, av tüfeği ve av malzemeleri satışı yapan Fatih Dağlıoğlu, çalıştığı firmaya olan borcunu ödemek için tefecilerden borç aldı. Dağlıoğlu'nun miktarı bilinmeyen borcu iddiaya göre iş yapamadığı 6 ay içerisinde katlandı. Faizlenen borcunu ödeyemeyince tefeciler tarafından tehdit edildiği ileri sürülen Fatih Dağlıoğlu, bugün öğle saatlerinde işyerini kapatarak binanın ikinci katında bulunan evine geldi. Fatih Dağlıoğlu, evde bulunan eşi Selma ve 3 çocuğunu bir odaya kilitleyerek rehin aldı. Daha sonra balkona çıkıp av tüfeğiyle rastgele sağa sola ateş açan Dağlıoğlu, evdeki eşyayı da ateşe verdi. Mahalle sakinleri durumu; polis, itfaiye ve sağlık ekiplerine bildirdi. İhbar üzerine olay yerine, aralarında özel harekatçıların da bulunduğu çok sayıda polis, itfaiye ve sağlık ekibi sevk edildi. 

Mahallenin giriş çıkışlarını kapatan polis, elinde silah bulunan Fatih Dağlıoğlu'nu etkisiz hale getirmek için önce ikna etmeye çalıştı. Bu sırada evde kilitli bulunan Selma Dağlıoğlu odadan çıkmayı başarıp 3 çocuğunu yanına alarak polislere doğru koştu. 

Evinin balkonuna çıkan ve yanına kimsenin yaklaşmasını istemeyen Fatih Dağlıoğlu, "Evimi yakacağım. İçinde ben ve ailem olacak. Kimse yaklaşmasın. Bıktım artık bu tefecilerden" diye bağırdı.

Ardından içeri giren Dağlıoğlu'nun sesinin uzun süre çıkmaması üzerine özel hareket timleri operasyon için harekete geçti. Binaya giren polisler, evde bulunmayan Dağlıoğlu'nun kaçmak istediği bodrum katında bayıldığını belirledi. Elindeki av tüfeğiyle baygın halde bulunan Dağlıoğlu, sağlık ekipleri tarafından yapılan ilk müdahale sonrası ambulansla Şanlıurfa Eğitim ve Araştırma Hastanesi'ne götürüldü.

Korku dolu dakikaların yaşandığı evden 3 çocuğu ile kurtulan Selma Dağlıoğlu, "Eşim tefecilerden aldığı borç yüzünden bulanıma girdi. Çocuklarımla birlikte canımızı zor kurtardık. Tefeciler ocağımızı söndürdü" dedi.

Dağlıoğlu'nun ateşe verdiği evdeki yangın ise itfaiye ekiplerinin müdahalesi ile söndürüldü. Olayla ilgili soruşturma sürdürülüyor.