'Doğalgaz faciasının' 5. bilirkişi raporu
Ankara'da, 7 üniversite öğrencisinin öldüğü doğalgaz faciasıyla ilgili davada alınan son bilirkişi raporu tamamlandı.
 Ankara 3. Ağır Ceza Mahkemesi'nin talebi üzerine ODTÜ makine ve inşaat mühendisliği bölümleri ile Ankara Üniversitesi Hukuk Fakültesi öğretim üyelerinden oluşan 5 kişilik bilirkişi heyetinin hazırladığı rapor tamamlandı.
 Raporda, 13 sanıktan 5'ine çeşitli gerekçelerle kusur yüklenirken, bürokrat konumundaki sanıkların olayla ''illiyet bağının bulunmadığı'' değerlendirmesi yer aldı.
 Kusur yüklenilmeyen sanıklar
 Raporda, binanın doğalgaz projesini çizen firmanın sahibi Yusuf Koç ve doğalgaz tesisatını yapan şirketin sahibi ve sorumlu müdürü Ferit Vanlı'ya kusur yüklenmedi.
 Raporda, ''Sanıkların Kusur Durumlarının Değerlendirilmesi'' başlığı altında ise EGO Genel Müdürlüğü ve BAŞKENTGAZ'da yöneticilik yapan İhsan Fincan, Kazım Usta, Ethem Uludağ, Haldun Aydın, Veysel Karani Demir ve Yusuf Büyük'ün isimlerine yer verilmedi.
 İddianamede sanıkların, ''taksirle ölüme neden oldukları'' gerekçesiyle 2'şer yıldan 15'er yıla kadar hapisle cezalandırılması talep ediliyor.
 AA