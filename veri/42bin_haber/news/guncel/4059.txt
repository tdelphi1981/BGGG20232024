Eros ilk kez böyle göründü
Adana'nın Yumurtalık İlçesi'nde bulunan Eros figürü arkeologları şaşırttı.
Adana'nın Yumurtalık İlçesi'nde arka kısmı balık kuyruğu olan at üstünde balık avlayan Eros figürü tasvir edilmiş mozaik bulundu. Yunan mitolojisinde Hippocampus adı verilen, yarısı balık yarısı at olan hayvan üzerine balık avlayan Eros mozaiğinin dünyada bir benzerinin olmadığı ileri sürüldü. İlçenin Ören Mahallesi'ndeki denize sınıf noktada 3 yıl önce varlığı fark edilen mozaik kalıntılarının bulunduğu bölgede Adana Müze Müdürlüğü arkeologları tarafından kazı çalışması başlatıldı. Yaklaşık 1 haftadır arkeolog Oya Arslan ve yanındaki ekibin sürdürdüğü çalışmada bir villanın varlığı saptandı. Dönemin üst düzey devlet görevlisine ait olabileceği düşünülen villanın bir bölümü açıldığında arka kısmı balık kuyruğu olan at üstünde balık avlayan Eros figürü tasvir edilmiş mozaik ortaya çıkartıldı. Mermer, cam ve taş kullanılarak yapılan mozaiğin Geç Roma ya da Erken Bizans dönemine ait olabileceği bildirildi. Yüksek kalitede olduğu vurgulanan ve Yunan mitolojisinde Hippocampus adı verilen yarısı balık yarısı at olan hayvan üzerine balık avlayan Eros mozaiğinin dünyada bir benzerinin olmadığı ileri sürüldü.

Kazı çalışmalarını takip eden Yumurtalık Belediye Başkan Yardımcısı Erol Erden, mozaiklerinin 3 yıl önce tesadüf eseri fark edildiğini, 1 haftadır yapılan kazıda dünyada örneği olmayan mozaik bulunduğunu söyledi. Erol Erden, kazıda dönemin üst düzey devlet görevlisi veya komutanına ait olduğu sanılan villanın sadece bir bölümünün açılması sonucu ortaya çıkan mozaiğin devamının çıkmasını beklediklerini kaydetti. Erden, "Bu villada at ve balık karışımı bir canlı üzerinde balık avlarken resmedilmiş genç ve yetişkin Eros figürlerine ulaşıldı. Uzmanlar bu figürlerin dünyada bir ilk olduğunu daha önce bu şekilde resmedilmiş bir Eros figürü olmadığını söylüyorlar" dedi.
Erden, mozaiklerin Yumurtalık için tarihi bir hazine olduğunu, başka mozaiklerin de bulunması halinde bölgeye müzeye dönüştürebileceklerini sözlerine ekledi.