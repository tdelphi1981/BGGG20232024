Yaşları küçük yürekleri büyük
Alaplı Aktif Spor Kulübü'nde eğitim gören yaşları 5-15 arasında değişen öğrenciler, Suriyeliler'e destek olmak için başlatılan kampanyaya katılma kararı alarak harçlıklarından biriktirdikleri bir miktar parayı kampanya hesabına yatırdı.
Evdeki kıyafetlerinin bir bölümü de yaşıtları için ayıran öğrenciler, Suriyeli çocukların giyecek ihtiyaçlarının karşılanmasına da destek oldu.

-Yaşları küçük, yürekleri büyük-

Alaplı Aktif Spor Kulübü Başkanı Hüseyin Uğuz, AA muhabirine yaptığı açıklamada, kulüp olarak Suriyeliler'e destek olmak istediklerini, sporcularının da bu konuda duyarlı davrandıklarını söyledi.

Yardım dernekleriyle de bağlantıya geçtiklerini ifade eden Uğuz, 'Konuyu kulübümüzde tekvando eğitimi gören 50 öğrencimize açtık. Suriyeli çocukların ihtiyaçlarını anlattık. Öğrencilerimiz de harçlıklarının yanı sıra kıyafet bağışlayarak kampanyaya katıldı. Biz de kulüp olarak esnafımızdan battaniye ve kuru kumanya topladık. Önümüzdeki günlerde topladığımız yardımları Suriyeli kardeşlerimize göndereceğiz' diye konuştu.

Öğrencilerden Hüseyin Mutlu da kampanyaya harçlıklarından biriktirdiği para ile evdeki kıyafetlerinin bir kısmını bağışladığını, çocukların üzülmemesini ve mutlu olmasını istediklerini kaydetti.