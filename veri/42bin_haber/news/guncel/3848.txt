3 kardeş, amca oğulları tarafından öldürüldü
İzmir'in Bayındır ilçesinde meydana gelen olayda, 2 kardeş, aralarında arazi anlaşmazlığı bulunduğu iddia edilen amca oğulları olan 3 kardeşi silahla vurarak öldürdü.
İddialara göre, Bayındır ilçesinde, Hüseyin B. (36) ve Faruk B. (30) kardeşler, gün içinde amca oğulları olan Gürsoy B. (40), Mehmet B. (38) ve Mustafa B. (36) kardeşler ile tarla meselesi nedeniyle tartıştı. Akşam saatlerinde evlerinden çıkan Hüseyin B. ve Faruk B. kardeşler, amca oğulları olan ve aynı sokakta oturan Gürsoy, Mehmet ve Mustafa B. kardeşleri evlerinin önünde silahla vurdu. 

Silahlı saldırıda Gürsoy, Mehmet ve Mustafa B. kardeşler olay yerinde hayatlarını kaybetti. Amca oğullarını öldüren iki kardeş ise Bayındır İlçe Jandarma Komutanlığı ekipleri tarafından yakalanarak gözaltına alındı.