Cezası belli oldu
İzmir'de peş peşe 3 cinayet işleyen Hamdi Ayri, 3 kez ağırlaştırılmış müebbet ile 48 yıl hapis cezasına çarptırıldı.
İzmir 7. Ağır Ceza Mahkemesi'ndeki duruşmaya tutuklu sanık Hamdi Ayri, öldürülen Ayşe Selen Ayla, Esra Yaşar ve Mustafa Has'ın yakınları ile taraf avukatları katıldı.

Duruşmada, müdahil olan 'Kadın Cinayetlerini Durduracağız Platformu', 'Siyah Pembe Üçgen İzmir Cinsel Yönelim ve Cinsiyet Kimliği Araştırmaları ile Ayrımcılığa Karşı Dayanışma Derneği' avukatları ve davayı takip eden Aile ve Sosyal Politikalar Bakanlığı avukatı da hazır bulundu. Son sözü sorulan sanık Hamdi Ayri, diyeceği bir şey olmadığını söyledi.

CMK kapsamında atanan sanık avukatı Mert Çelikdemir, daha önceki beyanlarını tekrarladıklarını ifade etti.

Müşteki avukatları ise sanığın planlı bir şekilde cinayetleri işlediğini, dolayısıyla takdir ve iyi hal indiriminin söz konusu olmaması gerektiğini, mahkeme heyetinden takdir hakkı kullanmamasını talep ettiklerini söyledi.

Verilen aranın ardından kararını açıklayan mahkeme heyeti, sanık Hamdi Ayri'ye 3 kez ağırlaştırılmış müebbet hapis ve 3 olaydaki 'yağma' suçunda dolayı 45 yıl, ruhsatsız silah bulundurmak suçundan da 3 yıl hapis cezası verdi.

-Müşteki avukatları kararı temyiz edecek-

Müşteki avukatı Gökçesu Özgü, duruşma sonrası gazetecilere yaptığı açıklamada, cinayetlerin organize olduğunu, olayın arkasında başka suçların işlenme maksadının bulunduğunu ve sanığa yardım eden başka kişilerin de olduğuna inandıklarını belirterek bu nedenle kararı temyiz edeceklerini ifade etti.

Ayşe Selen Ayla'nın babası Sertel Ayla, idam cezasının geri gelmesini istediklerini, kadın cinayetlerinde idam cezasının caydırıcı olacağını belirterek, 'Benim kızım bu ülkeye mimar olacaktı. Yazık değil mi?' dedi.

Sertel Ayla, mahkemenin en üst sınırdan ceza vermesini olumlu bulduklarını söyledi.

Üzerinde ölen kızının fotoğrafının basılı olduğu ve 'Her an öldürebilirim. Çünkü nefrete bahane çok' yazılı tişört giyen Ayşe Selen Ayla'nın annesi Hatice Ayla ise, 'Bu katili savunan, iyi hal indirimi isteyen avukatı Allah'a havale ediyorum' diye konuştu.

Esra Yaşar'ın ablası Tuğçe Yaşar da 'İnsan canı bu kadar ucuz değil. İdam gelmeli. Bunun gibi insanlar örnek alıyor bu cinayetleri. Niçin arttı cinayetler, çünkü cezası az' dedi.

-Olay-

İzmir'in Balçova ilçesinde, 24 Nisan 2010 Cumartesi gecesi banka çalışanı Esra Yaşar, ertesi gece üniversite öğrencisi Ayşe Selen Ayla, pazartesi gecesi de Konak ilçesi Fevzipaşa Bulvarı'nda 'Azra' takma adını kullanan travesti Mustafa Has'ı, silahla vurularak öldürülmüş, cinayetlerin ardından cep telefonları ve çantaları gasp etmişti.

İzmir Emniyet Müdürlüğü'nce oluşturulan özel ekip tarafından kimliği belirlenen şüpheli Hamdi Ayri, Bodrum'da yakalanmıştı.