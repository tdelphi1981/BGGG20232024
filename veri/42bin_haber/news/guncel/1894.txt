Antalya'da yağmur hayatı felç etti
Antalya'da akşam saatlerinde şiddetini artıran yağmur, günlük yaşamı olumsuz etkiledi. Merkez Aksu ilçesindeki tarım alanlarını ve seraları su bastı.
Antalya'da öğleden sonra başlayan ve akşam saatlerinde şiddetini artıran yağmur nedeniyle trafik felç oldu. 

İşyerlerinden evlerine gitmek üzere ayrılan Antalyalılar, trafikte uzun süre beklemek zorunda kaldı. Yağmur özellikle Antalya'yı havalimanı ve Manavgat, Alanya ilçelerine bağlayan çevre yolunda etkili oldu. Yol kenarında 2 metre derinliğe sahip kanal yağmur sularıyla doldu, yolla aynı seviyeye geldi.

Merkez ilçe Aksu'da ise tarım alanları ve seralar, şiddetli yağmur sonrasında sular altında kaldı. İlçedeki bazı dereler taşınca çevredeki evlerde sel tehlikesi yaşandı.

Antalya Meteoroloji Bölge Müdürlüğü, kentte etkili yağışın haftasonu da devam edeceğini bildirdi.

Diğer yandan Antalya'da etkili yağış nedeniyle polis ve belediye ekipleri, dere yatakları başta olmak üzere riskli bölgeler konusunda alarma geçti.