Patriotzede Murat: Savaş olmasın
BİRİNCİ Körfez Savaşı sırasında 8 yaşındayken, İncirlik Üssünden yanlışlıkla fırlatılan Patriot füzesinin havada imha edilmesi sırasında, düşen parçalardan birinin başına isabet etmesiyle yaralanan ve yüzde 65 yürüme engelli hale gelen Adanalı Murat Genç, dünyada savaş istemediğini söyledi.
Türkiyenin Suriye sınırına Patriot füzesi yerleştirilmesiyle ilgili gelişmeleri kaygıyla izlediğini belirten ve şimdi 29 yaşında olan Patriotzede Murat Genç, "Ben savaş mağduruyum. 8 yaşında başıma düşen Patriot füzesinin parçası nedeniyle sakatlandım. Başka insanların hayatı kararmasın, dünyada savaş olmasın" dedi. Başına füze parçasının düştüğü yerde duygusal anlar yaşayan Murat Genç, kendisine hiç yardımcı olunmadığını belirterek, hayatını sürdürmek ve evlenebilmek için ABDli ve Türk yetkililerden çalışabileceği bir iş istedi.      
DÜŞEN PARÇALAR BAŞINA İSABET ETTİ / FOTO GALERİ

1991deki Körfez Savaşı sırasında Irak, İsraile Scud füzesi fırlatıp Türkiyeyi de tehdit edince, Adanadaki İncirlik Üssü çevresinde Patriot füze rampaları konuşlandırıldı. 22 Ocak 1991de İncirlik Üssünden yanlışlıkla fırlatılan bir Patriot füzesi havada imha edilse de, parçaları değişik yerlere dağıldı. İmha edilen füzenin parçalarından biri de, merkez Yüreğir İlçesine bağlı Serinevler Mahallesindeki evlerinin bulunduğu sokakta arkadaşlarıyla oynayan ilkokul 2nci sınıf öğrencisi 8 yaşındaki Murat Gençin başına düştü.

Silahla vurulduğu sanılan küçük çocuk, komşularının otomobiliyle Karşıyaka Devlet Hastanesine, oradan da ambulansla Çukurova Üniversitesi Tıp Fakültesi Balcalı Hastanesine götürüldü. Ağır yaralanan Murat Genç ameliyat edilip, tedavi altına alınırken, yapılan incelemelerin ardından başına füze parçasının düştüğü saptandı. İncirlik Üssündeki ABDli yetkililer de hatalarını kabul ederek özür diledi. Yapılan resmi açıklamada ise, "Patriot füze rampalarından birinde ABDli uzmanlarca yapılan işlem sırasında bir yanlış kilitlenme sonucu füzelerden biri ateşlendi ve havaya fırladı. Ancak, füze belirli bir hedefe yöneltilmemiş olduğu için, bir süre sonra havada kendi kendini imha etti" denildi.

12 AMELİYAT GEÇİRDİ

Olaydan sonra 2 kez başından ve 10 defa da ayaklarından ameliyat olan, konuşmakta ve yürümekte güçlük çeken Murat Gençe olayın daha fazla büyümemesi için İncirlik Üssünde görevli ABDliler sahip çıktı. ABDye götürülüp tedavi ettirilme sözü verilen Muratın şoförlük yapan babası Mustafa Genç, İncirlik Üssünde işe alındı. Ailesi ile birlikte olayın yaşandığı Serinevler Mahallesinden merkez Çukurova İlçesindeki Toros Mahallesine taşınan Murat Genç de, İncirlik Üssünde ABDli doktorların gözetiminde 1 yıl boyunca ağırlıklı olarak fizik tedavi gördü. Olayın gündemden düşmesi nedeniyle ABDliler, Murat Gençi ABDye götürmediği gibi fizik tedavi hizmetini de sonlandırdı.

OLAY YERİNDE O ANI ANLATTI

Yaşadıklarına karşın yaşama sıkıca tutunan Murat Genç, yürüteç yardımıyla güç de olsa yürürken, Çukurova Elektrik Endüstri Meslek Lisesinin Elektrik Bölümünü bitirdi. Hala fizik tedavisi süren Murat Genç, DHAya başına füze parçası düşen yeri gösterirken duygusal anlar yaşadı. 

Olay günü okuldan geldikten sonra akşam üzeri aynı sokakta oturan anneannesinin evine gittiğini anlatan Murat Genç, "Saklambaç oynarken ebe oldum. Dut ağacına yaslanarak gözlerimi kapatıp 100den geriye sayıyordum. Başıma birşey düşmüş. Ses gelip gelmediğini de hatırlamıyorum. Zaten çok küçüktüm" dedi. 

Murat Gençin olaydan sonra işe alındığı İncirlik Üssünden emekli olan babası 61 yaşındaki Mustafa Genç de, "Oyun oynarken havada bir duman görmüşler. Sonradan füze parçası olduğunu öğrendiğimiz bir parça, oğlumun başına düşmüş. Geldiğimizde her yer ve oğlum kanlar içindeydi. Uzun tedavilerin ardından annesi Handan oğlumuzu kucağında okula getirip götürdü" diye konuştu.

BAŞKALARININ DA BAŞINA GELEBİLİR

Türkiyenin Suriye sınırına Patriot füzesi yerleştirilmesine ilişkin gelişmeleri değerlendiren Murat Genç, "Ben savaş mağduruyum. Başka insanların hayatı kararmasın, dünyada savaş olmasın. Savaş olursa, benim gibi yaralanan olur, insanlar ölür, sakat kalır. Savaş olmasın, bunu hiç istemiyorum" diye çağrıda bulundu.

EVLENEBİLMEK İÇİN İŞ İSTİYOR

Başına düşen füze parçası nedeniyle yüzde 65 yürüme engelli hale gelen, yürümekte ve konuşmakta zorluk yaşayan Murat Genç, şunları kaydetti:

"Başıma gelenlerden sonra olay soğuyunca benimle kimse ilgilenmedi. Sadece babama İncirlik Üssünde iş verdiler. Amerikada tedavi ettirilme ve kesinlikle yürütüleceğime ilişkin sözler tutulmadı. Ben azimle okudum. Liseyi bitirdim. Bilgisayar başta olmak üzere çok sayıda mesleği yapabilmek için sertifikalarım var. İncirlik Üssünde engelli kadrosunda çalıştırılacaklar için açılan sınavı kazandım, ama 2 yıldır hala kadro açılmadığı gerekçesiyle işe alınmadım. Benim bu hale gelmemde ABD ve Türk yetkililerinin sorumluluğu var. Evde tek başıma oturmak zoruma gidiyor. Ben çalışmak istiyorum. Hayatımı sürdürmek ve evlenebilmek için ABDli ve Türk yetkililerden çalışabileceğim bir iş istiyorum. İş olursa evleneceğim inşallah, olmazsa evlenemem. Ailem yardımcı olur, ama nereye kadar? Sesimi duysunlar artık."

Muratın babası Mustafa Genç de, "Amerikalılar işe almıyor, ama bizim devlet büyüklerimiz duysa da onlar bari bu çocuğa iş verseler. Artık yaşını doldurdu. İşi olmadığı için evlenemedi bile. Çocuğum evlenmek istiyor, ama iş olmadan evlenemiyor" diyerek yardım istedi.