Leyla Zana TBMM'de açlık grevine başladı
Diyarbakır Bağımsız Milletvekili Leyla Zana, TBMM'de açlık grevine başladı.
Zana, TBMM'deki odasında, BDP Adana Milletvekili Murat Bozlak, BDP Diyarbakır Milletvekili Altan Tan, BDP Şanlıurfa Milletvekili İbrahim Binici ve Mardin Bağımsız Milletvekili Ahmet Türk ile biraraya geldi.

Zana, açlık grevine başlayıp başlamadığına ilişkin soru üzerine, 'evet' anlamında başını eğerek cevap verdi. Zana, açlık grevini TBMM'de sürdürüp sürdürmeyeceğine ilişkin soruyu ise yanıtlamadı.

Odada bulunan milletvekilleri ise Türk'ün konuyla ilgili basın toplantısı yapacağını söyledi. 

AHMET TÜRK: SAYGIYLA KARŞILIYORUZ

Mardin Bağımsız Milletvekili Ahmet Türk, Leyla Zana'nın, süreci tıkamaya yönelik bir mantıkla açlık grevine başlamadığını belirterek, 'Tam tersine sürecin kolaylaşması, diyalog ortamının oluşturulması için bugün açlık grevine gitme kararı almıştır. Sayın Zana Meclis'e, topluma mesaj vermek için TBMM'deki odasında açlık grevini başlatma kararı aldı. Bizler de arkadaşımızın aldığı bu kararı saygıyla karşılıyoruz' dedi.