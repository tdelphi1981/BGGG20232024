Mardin'de terk edilmiş 10 günlük bebek bulundu
Mardin'de, kimliği belirsiz kişi veya kişiler tarafından park halindeki aracın üzerine bırakılan 10 günlük erkek bebek, vatandaşlar tarafından bulundu.
Yenişehir semtindeki Valilik konağı altında park halindeki bir aracın üzerinde bebek çantası bulan vatandaşlar durumu polise bildirdi. Olay yerine gelen polis ekipleri çantanın içinde yaptığı aramada yeni doğmuş erkek bebek buldu. Polisin yaptığı incelemede bebeğin üzerinde annesinin yazmış olduğu not çıktı. Üzerinde "Bebeğimi çocuk yuvasına teslim edin" notu çıkan minik bebek, olay yerine çağrılan 112 acil servis ekipleri tarafından ambulansla Mardin Kadın Doğum ve Çocuk Hastanesi'ne kaldırıldı. Polis, burada tedavi altına alınan bebeğin annesini bulmak için soruşturma başlattı. 

Polis ekipleri bebeği terk eden anneyi tespit etmek için bölgede bulunan Mobese kameralarını incelemeye aldı. Bebeği gören İsmail Erdoğan adlı vatandaş, "Vicdansızlar yeni doğmuş bebeği sokağa terk ettiler. Bakamıyorlarsa bize versinler biz bakarız. Yazık değil mi bu soğukta bebeği sokağa attılar. Polisler bebeği alarak hastaneye kaldırdılar. Bu soğukta bebek hasta olmuştur" dedi.