Ünyenin arıtma tesisi canlı yayında açılacak
Ordu Ünye Belediyesi'nin Batı Arıtma Tesisi, Başbakan Recep Tayyip Erdoğan'ın yarın Ankara'da yapacağı toplu açılışla resmen hizmete girecek.
Yatırım büyüklüğü bakımından açılışı yapılacak tesisler içerisinde yedinci sırada yer alan tesisin canlı bağlantı ile açılışının yapılacağını belirten Ünye Belediye Başkanı Ahmet Arpacıoğlu, "Ünye adına, yüzde 80'i hibe yoluyla yapılmış çok önemli bir yatırım. Yaklaşık 50 milyonluk bir yatırımın ilçemize yapılmasında emeği geçen Başbakanımız Recep Tayyip Erdoğan, İçişleri Bakanımız İdris Naim Şahin'e teşekkür ediyorum." dedi.

 Arıtma tesisinin açılışı önümüzdeki yaz aylarında yapılması planlanırken Çevre ve Orman Bakanlığı'nın çalışması ile yarına alındığını ifade eden başkan Arpacıoğlu, "Dün İller Bankası'ndan Ünye'deki yatırımın yatırım büyüklüğü bakımından Türkiye'de yedinci sırada yer aldığı ve Sayın Başbakanımızın canlı yayın ile Ünye'ye bağlanacağı söylendi. Batı Arıtma Tesisi açılışına hemşehrilerimizi davet ediyorum." şeklinde konuştu. Arpacıoğlu, Doğu Arıtma Tesisi'nin ise proje aşamasında olduğunu, çalışmaların devam ettiğini söyledi.