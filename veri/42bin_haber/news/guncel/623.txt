Müslüm Gürses'in durumu iyiye gidiyor
Geçirdiği by pass ameliyatının ardından yoğun bakımda tedavisi devam eden sanatçı Müslüm Gürses'in karaciğer ve böbrek fonksiyonlarının daha iyiye gittiği bildirildi. 
Sanatçının tedavi gördüğü Memorial Şişli Hastanesi'nden yapılan yazılı açıklamada, Gürses'in tedavisinin Yoğun Bakım Ünitesi'nde solunum cihazına bağlı olarak sürdüğü, tansiyon, nabız ve kalp ile ilgili bulgularının olumlu seyrettiği kaydedildi. 
Sanatçının akciğerlerinin ve kanının oksijenlenmesi için solunum desteğine ihtiyaç duyulduğu belirtilen açıklamada şu bilgilere yer verildi: "Karaciğer ve böbrek fonksiyonları daha iyi durumda. Diyaliz tedavisi 
şimdilik sonlandırıldı ancak daha sonra gerekirse tekrar uygulanabilir. Bağırsak hareketlerindeki yavaşlama nedeni ile bu yönden tetkik ve tedavisi devam ediyor."