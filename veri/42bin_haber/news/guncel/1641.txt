Refiye Yılmaz için bağlamasını satışa çıkardı
Tekirdağ'da yaşayan Gardner hastası 23 yaşındaki Refiye Yılmaz için temizlik işçisi Tanju Güler, gelirini Yılmaz ailesine bağışlamak üzere bağlamasını satışa çıkardı.
Türkiye'nin tek yürek olduğu Refiye için bir destek de Tekirdağlı temizlik işçisi Tanju Güler'den geldi. Güler, 10 yıllık bağlamasını 250 TL'ye satıp, bu geliri Refiye Yılmaz'a verecek.
 
Star'a konuşan temizlik işçisi Tanju Güler, Refiye ile liseden sınıf arkadaşı olduklarını söyledi. Refiye'nin hastalığını basından öğrendiğini ve çok etkilendiğini anlatan Güler, imkanları ölçüsünde yardımda bulunmaya karar verdiğini, bunun için de 10 yıllık bağlamasını satışa çıkardığını söyledi. 
 
Güler, Refiye çok iyi bir insan. Ben onun gözlerindeki pırıltıyı gördüm. Hasta olmasından çok etkilendim. Devletimiz Refiye'ye yardımcı olacak belki ama ben de bir faydam olsun istedim. İlaçları çok pahalıymış bir katkım olur belki dedim. 10 yıldır kullandığım elektro bağlamamdan başka bir şeyim yok. Onun için satıp parasını Refiye'nin ailesine ulaştıracağım. Bağlamamı Tekirdağ'da müzik aletleri satan bir firmaya verdim. Vitrine koydular. Satın alacak her kimse Refiye için hayır işleyecek dedi. 
 
Evli ve iki çocuk babası Tanju Güler, piyasa değeri bin lira olan bağlamayı, 250 TL'ye satışa çıkardığını anımsatarak, sözlerini şöyle sürdürdü: İnşallah kısa sürede satılır. Refiye'ye benim de bir katkım olur.