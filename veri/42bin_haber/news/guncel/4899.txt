Dere yatağına düşen vatandaş için kurtarma operasyonu
İzmir'in Konak ilçesinde dere yatağının kenarında bulunan Mustafa Cundar (67), 8 metre yükseklikten dere yatağına düşerek yaralandı. Cundar, olay yerine gelen Arama ve Kurtarma (AKS) ekiplerinin operasyonuyla dere yatağından çıkarılarak hastaneye kaldırıldı.
Olay, Yenişehir semtinde bulunan Aziziye Parkı önündeki dere yatağında meydana geldi. Dere yatağının yakınından geçen vatandaşlar, duydukları çığlıklar üzerine yaptıkları aratırmada bir kişinin yaralı olduğunu fark edip durumu polis ve sağlık ekiplerine bildirdi. İçinde bir miktar su bulunan yaklaşık 8 metre yüksekliğindeki dere yatağına düşen Cundar'ı kurtarmak için olay yerine AKS ekipleri çağrıldı. 

İhbar üzerine olay yerine gelen kurtarma ekipleri dereye indi. Sedyeye bağlanan Cundar, AKS 110 aracıyla dere yatağından çıkartıldı. Acil yardım ekiplerinin olay yerinde ilk müdahalesinin ardından ambulansla Tepecik Eğitim ve Araştırma Hastanesi'ne kaldırılan Cundar'ın hayati tehlikesinin bulunmadığı öğrenildi. Olayla ilgili olarak soruşturma başlatıldı.