15 yıl önce evi terk eden babasını sokak ortasında öldürdü
FATİH'te Ahmet Uvgun, tartıştığı babası M.Salih Akkoyun'u sokak ortasında ensesinden defalarca bıçakladı. Ağır yaralı talihsiz baba olay yerinde hayatını kaybetti.
Olay, İskender Paşa Mahallesi İmam Murat Sokak'ta saat 21.00 sıralarında meydana geldi. İddiaya göre, 20 yaşındaki annesinin kızlık soyadını kullanan Ahmet Uvgun 15 yıl önce evi terk eden 47 yaşındaki babası M. Salih Akkoyun ile olaydan önce bir kahvehanede buluştu. Bir süre sohbet eden baba ile oğul henüz bilinmeyen bir nedenle tartışmaya başladı. M. Salih Akkoyun tartışma esnasında oğluna sinirlenerek dışarı çıkıp yürümeye başladı. Ahmet Uvgun'da babasını yolda yürüdüğü sırada arkasından takip etti. Daha sonra Ahmet Uvg. yanında bulunan bıçakla babası M. Salih Akkoyun'u ensesinden defalarca bıçakladı.

CAN ÇEKİŞEN BABASINI TEKMELEDİ

Babasının ensesine sapladığı 6 bıçak darbesine rağmen öfkesi dinmeyen Ahmet U., yerde can çekişen M. Salih Akkoyun'nun kafasına ve vücuduna tekme attı. Yaşanan olayları gören çevredeki vatandaşlar durumu 155 polis ve 112 sağlık ekiplerine bildirdi. Olay yerine gelen ekipler talihsiz babanın hayatını kaybettiğini belirledi.

HİÇBİR ŞEY OLMAMIŞ GİBİ YÜRÜDÜ

Cinayet sonrasında hiçbir şey olmamış gibi sokakta yürüyen Ahmet U.'yu, olay yerine gelen polis ekipleri yakalayarak gözaltına aldı. Katil zanlısı sorgulanmak üzere Fatih İlçe Emniyet Müdürlüğü Asayiş Büro Amirliği'ne götürüldü.

KİMSEYE ZARARI OLMAYAN BİR İNSANDI

Oğlu tarafından sokak ortasında öldürülen M. Salih Akkoyun'u yıllardır tanıdığını belirten Muharrem Gürbüz, "Salih abi, boyacılık yapıyordu. Kimseye zararı olmayan bir insandı. Herkes onu boyacı Salih olarak tanırdı. Kendisini dün görmüştüm. Tesadüfen buradan geçiyordum. Buraya baktığımda cinayet işlenmiş. Niye vurdular bilmiyorum; ama çok üzüldüm. Kameraya yansıyan görüntülere göre oğlu bıçaklamış. Salih'i 20 yıldan beri tanırdım. Birlikte oturup çay içerdik" dedi.