3D 'Türksat Maps' Ücretsiz

Türksat Genel Müdürü Özkan Dalbay, Türksat Maps'te vatandaşların ücretli kullandığı 50 santimetre çözünürlükteki temel kullanımın ücretsiz olduğunu açıkladı. Dalbay, Türkiye'nin her tarafının uydu görüntülerine dayalı haritasını çıkarttıklarını söyledi. Türksat Maps'i 3 boyutlu (3D) hale getirdiklerini ifade eden Dalbay, yaklaşık 60 santimetrelik yüksek çözünürlüklü uydu görüntülerinin Amerikan Uydu Görüntü firmasından satın alındığını anlattı. Her yıl yaklaşık 125 bin kilometrekare yeni çekim yaptırdıklarını bildiren Dalbay, insanların yoğun olarak yaşadığı yerlerdeki görüntülerin sürekli yenilendiğini, Türksat Maps'te eski ve yeni görüntülerin karşılaştırmalı olarak gösterildiğini dile getirdi.
Türksat Maps'in yaklaşık 5 bin kullanıcısının bulunduğunu belirten Dalbay, 'Talep üzerine 50 santimetre çözünürlüğe kadar olan görüntüler ücretsiz olarak kullanıma açıldı. Ama onun dışında katma değerli hizmetler ücretli olacak' dedi. Dalbay, Türksat Maps'te ilk önce Türkiye'nin görüntülerinin verildiğini ifade ederek, 'Daha sonra KKTC'yi kattık. Şimdi Güney Kıbrıs'ı da katacağız. Türksat Maps'ten tüm dünyayı görebilirsiniz ama Türkiye dışındaki diğer ülkelerde çözünürlük düşük. Göktürk-1 uydusu hizmete girdiği zaman Avrupa'nın yüksek çözünürlüklü görüntüleri Türksat Maps'e konulacak' diye konuştu. AA