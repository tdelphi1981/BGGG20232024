Açık öğretimde 'kimlik' kuyruğu
Hafta sonu yapılacak Açık Öğretim sınavları için kimliklerini almayanlar bürolara akın etti.
 Fatih’te açık öğretim öğrencisi binlerce kişi, ‘öğrenci kimli kartlarını’ almak için açık öğretim bürosu önünde kilometrelerce uzunluğunda kuyruk oluşturdu. Kimlik kartlarını hafta sonu girecekleri sınav öncesi mutlaka almaları gerektiğini belirten öğrenciler, kimliklerin dağıtımını son ana bıraktığını iddia ettiği yetkililere tepki gösterdi.
 Anadolu Üniversitesi Açıköğretim Fakültesi öğrencileri, açık öğretim bürolarından dağıtılmaya başlanan kimlik kartlarını almak için sabahın erken saatlerinden itibaren sıraya girdi. Kimlik kartlarının yaklaşık bir ay gecikmeli dağıtılmaya başlanması ve hafta sonu da sınavların olması açık öğretim büroları önünde uzun kuyruklar oluşmasına yol açtı.
 A.Ü. Açıköğretim Fakültesi Aksaray Şubesi önünde de binlerce kişi öğrenci kimlik kartını almak için sıra oluşturdu. Bazı öğrenciler, kimliğini almak için gece saatlerinden itibaren büro önünde beklediğini dile getirdi. AÖF öğrencisi Salih Sütlan, kimlik kartlarının sınava iki gün kala dağıtılmaya başlandığını ve birçok kişinin öğrenci kimliğini alamama tehlikesi olduğunu dile getirdi. Sütlan, “Bu kadar öğrenci sınava nasıl girecek, hangi psikolojiyle girecek merak ediyoruz. Bununla ilgili tedbirlerin daha önce alınması gerekirdi. Kimlikler bölüm bölüm dağıtılmalıydı. İnsanın okuma hevesi kaçıyor.” diye konuştu.
 Özgür Yılmaz isimli öğrenci de, yazın kaydını İstanbul’da yaptırdığı ve kimlik kartını almak için Hatay’dan geldiğini aktardı. Yılmaz, 17 saatlik yolculuğun ardından bir de burada sıraya girmek zorunda kaldığını ifade etti. Diğer öğrenciler de kimlik kartı dağıtımını son ana bıraktığını öne sürdüğü Anadolu Üniversitesi yönetimine tepki gösterdi. 
  