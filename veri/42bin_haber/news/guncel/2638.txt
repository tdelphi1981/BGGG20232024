Annesinin dövdüğü Mehmet Ağar öldü
ANTALYA'nın Elmalı İlçesi'nde Kuran kursu öğretmeni annesi R.S.'nin döverek yaraladığı iddia edilen 5 yaşındaki Mehmet Ağar, bu sabah yaşamını yitirdi. Mehmet Ağar'ın, 7 gün önce de beyin ölümü gerçekleşmişti.
Elmalı İlçesi'nde 18 Ocak Cuma günü ağır yaralı olarak hastaneye götürülen Mehmet Ağar, Antalya'ya sevk edilerek hastanede tedaviye alındı. Elazığ'da görev yapan ve eşinden 4 ay önce boşanan Osman Ağar, olayı duyar duymaz Antalya'ya geldi. Mehmet'in annesi tarafından darp edildiğini iddia eden baba Ağar, Elmalı Adliyesi'ne giderek eski eşi R.S., eski kayınpederi Elmalı Müftüsü Veli S., anneanne Ayşe S. ile teyze Büşra S. hakkında suç duyurusunda bulundu.

Antalya Eğitim ve Araştırma Hastanesi'nin yoğun bakım ünitesinde tedavisi sürdürülen Mehmet Ağar'ın, 7 gün önce beyin ölümü gerçekleşti. Hastanenin yaşam bakım destek ünitesine bağlı yaşatılan Mehmet Ağar, bu sabah erken saatlerde ise hayatını kaybetti. 

HASTANEDEN AÇIKLAMA

Antalya Eğitim ve Araştırma Hastanesi Başhekimi Doç.Dr. Nurullah Bülbüller tarafından yapılan yazılı açıklamada, şöyle denildi:


"19 Ocak 2013 tarihinde Antalya Eğitim ve Araştırma Hastanesi Reanimasyon Kliniği'ne koma halinde kabul edilen, 23 Ocak 2013 tarihinde beyin ölümü gerçekleşen, 1 Mayıs 2008 doğumlu Mehmet Ağar'ın 30 Ocak 2013 tarihinde saat 07.30'da Kalp Fonksiyonları durmuş vefatı gerçekleşmiştir."

SAVCILIK SORUŞTURMASI SÜRÜYOR

Acı haberi Antalya'da kaldığı otel odasında öğrenen baba Osman Ağar, oğlunun cenazesini otopsinin ardından toprağa vermek üzere Konya'ya götüreceğini söyledi. Savcılığın olayla ilgili soruşturması ise sürüyor.