Kriz tırmanıyor. Talabani Bağdat'ı terk etti!
Irak Cumhurbaşkanı Celal Talabani'nin, Başbakan Nuri El Maliki sorumluluk bölgesi Irak'ın kuzeyindeki Kürt bölgesi olan 'Dicle Operasyon Gücü' adı verilen birlik oluşturunca tepki olarak Bağdat'ı terk ederek Süleymaniye'ye döndüğü ileri sürüldü.(DHA) -- Rudaw internet sitesinin haberine göre, Talabani'nin lideri olduğu Kürdistan Yurtseverler Birliği'den (KYB) bir yetkili, Kürt liderin Başbakan Maliki'yi protesto etmek amacıyla başkenti terk ettiğini söyledi. 

Adının açıklanmasını istemeyen KYB yetkilisinin, Talabani'nin Maliki'ye çok kızgın olduğunu söyledi.

KYB sözcüsü Azad Cundiyani ise Maliki'nin son zamanlarda yanlış adımlar attığını, yanlışlarını düzeltmemesi halinde, hatalarıyla başa çıkmak için başka yollara başvuracaklarını söyledi. 

Cundiyani, "Şüphesiz, Kürtler ve diğer politik unsurlar henüz tüm seçenekleri kullanmadı. Ama diğer seçenekleri kullanmadan önce, müzakereleri sürdürmeyi istiyoruz" dedi.

Geçen Eylül ayında Almanya'dan dönen Cumhurbaşkanı Celal Talabani, Irak'ta bulunan bütün politik gruplarla ulusal diyalog başlattı. 

Ancak Başbakan Maliki, Irak Ordusu bünyesinde 'Dicle Operasyon Gücü' adı verilen özel bir birlik kurarak, Kürt bölgelerinde konuşlandırmak istemesi gerginliğe neden oldu. 

Peşmerge güçlerinin Irak Ordusu'na bağlanmasının istenmesi ve Dicle Operasyon Gücü'nün, Kürt bölgelerinde konuşlandırılacağı iddiaları merkezi yönetim ile Kürtler ile zayıf olan ilişkileri kopma noktasına getirdi.

Irak ordusunun tüm bölgeyi kontrol etmesini isteyen ve bu nedenle yeni bir birlik kurduğu iddia edilen Maliki'ye Talabani olumsuz yanıt verdi. 

Bağdat'ı terk etti

Dicle Operasyon Gücü'nün kurulmasının ertelenmesini isteyen Cumhurbaşkanı Celal Talabani'nin, Başbakan Nuri Maliki'yi tutarsız davranmakla suçlayarak Bağdat'ı terk ettiği öne sürüldü. 

KYB yetkilileri, Başbakan Maliki'nin Kürtler'in endişelenmesine gerek olmadığı konusunda Talabani'ye söz verdiği halde yeni birliği kurduğunu söyledi.

Bölgedeki Kürt gruplar, Başbakan Maliki'nin kurmak istediği birliğin Irak'ın kuzeyindeki  peşmerge otoritesini sınırlandıracağını, Irak'ın Kürt Genelkurmay Başkanı Babekir Zebari'nin de bu konuda safdışı bırakıldığını iddia etti. 

Kerük Valisi Necmettin Kerim, kısa süre önce Başbakan Maliki ile görüştüğünü anlatırken, "Bana 'Dicle Operasyon Gücü'nü kurmayacağını söyledi. Ancak daha sonra bunu kurdu" dedi. 

Talabani'nin görüşü

Süleymaniye'ye dönen Cumhurbaşkanı Celal Talabani, bugün karargahında gazetecilerle bir araya geldi. Talabani, Maliki'nin kurduğu Dicle Operasyon Gücü'nün bölgenin güvenliğine hizmet etmeyeceğini, bölgede korkuya neden olacağını söyledi. 

Talabani'nin, Maliki'den Dicle taburlarını kurmaktan vazgeçmesini istediği ancak Maliki'nin buna karşın Bölgesel Kürt Yönetimi Başkanı Mesut Barzani'nin karargahının yer aldığı Selahaddin eyalatini de bu komutanlığın sorumluluk sahasına aldığı belirtildi.