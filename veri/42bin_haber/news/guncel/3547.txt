Araba kiralayıp oyuncak silahla PTT şubesini soydu!
Tekirdağ'da otomobil kiralayıp oyuncak tabancayla PTT şubesini soyan hırsız, paniğe kapılınca elindeki tabancayı gişede unuttu. Paralarla kaçarken kapıda karşılaştığı bir vatandaşın elinde bıçak görerek para poşetini de bırakarak kaçan soyguncu, kiraladığı aracı teslim etmeye götürünce kıskıvrak yakalandı.
Tekirdağ'ın Çerkezköy ilçesinde oyuncak tabancayla PTT bank şubesini soyan zanlı, soygun öncesinde kiraladığı otomobili teslim etmeye götürünce yakayı ele verdi.
 
Olay dün saat 15:00 sıralarında yaşandı. 
 
PTT Şubesine gelen E.B isimli zanlı, yüzünü beyaz bir kar maskesiyle gizledi.
 
Veznedeki memura yaklaşarak silah uzatan ve elindeki poşete kasadaki paraları koymasını isteyen soyguncu, memurun çığlık atması üzerine gişenin arka tarafına geçerek kasadaki paraları aldı.
 
Yaklaşık 3 Bin TL'yi poşete dolduran soyguncu bu esnada paniğe kapıldı.
 
Elindeki tabancayı gişede unutan zanlı, çıkış kapısında karşılaştığı bir vatandaşın elinde bıçak görünce paraları yere atarak kaçtı.
 
Soygun ihbarı üzerine olay yerine gelen polis ekipleri, görgü tanıklarının ifadesine başvurdu.
 
Soyguncunun eşkalini belirleyen polis, bindiği arabanın plakasını da tespit etti.
 
Polisin incelemesinde aracın bir rent-a car şirketinden kiralandığı bilgisine ulaştı.
 
Zanlının izini süren polis öte yandan aracı kiralayan şirketle de temas kurdu.
 
Kısa süre sonra kiraladığı otomobili teslim etmek üzere firmaya gelen soyguncu, polis tarafından kıskıvrak yakalandı.
 
Polisteki ifadesinde suçunu itiraf eden ve pişman olduğunu söyleyen E.B. emniyetteki işlemlerin tamamlanmasının ardından Adliyeye sevk edildi.