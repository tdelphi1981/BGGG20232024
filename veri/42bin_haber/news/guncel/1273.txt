İstanbul'da bu akşama dikkat!
Meteoroloji yurdun bugün akşam saatlerinden itibaren Karadeniz üzerinden gelecek soğuk ve yağışlı sistemin etkisine girmesinin beklendiğini açıkladı. Sıcaklıklar 4-6 derece birden düşecek. Yarın Marmara'da kar bekleniyor.
Cumartesi günü; bütün bölgelerin çok bulutlu, Marmaranın doğusu, Karadeniz, Kuzey Egenin iç kesimleri, İç Anadolu, Orta ve Doğu Akdeniz, Güneydoğu Anadolu Bölgesi ile Doğu Anadolunun güney ve batısının yağışlı geçmesi bekleniyor. Yağışların kıyı kesimlerde yağmur, diğer yerlerde karla karışık yağmur ve kar şeklinde olacağı tahmin ediliyor. 

Pazar günü; Doğu bölgelerde devam edecek yağışlara ilave olarak, yurdun kuzeybatı kesimlerinin Balkanlar üzerinden gelen yeni bir soğuk ve yağışlı havanın etkisine gireceği tahmin ediliyor. Yurdun büyük bir bölümünde görülecek yağışların, Doğu Akdeniz, Güneydoğu Anadolu ve Doğu Anadolunun güney ve batısında kuvvetli olmak üzere, Akdeniz, Doğu Karadenizin kıyı kesimleri ve Güneydoğu Anadolunun güneyinde yağmur ve sağanak, diğer yerlerde karla karışık yağmur ve kar şeklinde olması, rüzg?rın Marmara ve Egede kuzeyli yönlerden kuvvetli (40-60 km/s) olarak esmesi bekleniyor.

Yağışların önümüzdeki hafta ortasına kadar ülkemizin kuzey, iç ve doğu kesimlerinde kar şeklinde etkili olmaya devam etmesi bekleniyor.

Doğu bölgelerindeki yağışların pazar gününden itibaren önümüzdeki hafta ortasına kadar çok kuvvetli ve yoğun kar şeklinde etkili olması bekleniyor.

İstanbulda Cumartesi günü yağmur şeklinde görülecek yağışın, Pazar günü kuvvetli kuzeyli rüzgarla birlikte karla karışık yağmur ve kar şekline dönüşmesi ve önümüzdeki hafta ortasına kadar kar yağışının aralıklarla etkili olması bekleniyor. Özellikle pazartesi ve salı günleri Marmaranın doğusu ve Batı Karadeniz kıyılarındaki kar yağışının yer yer kuvvetli olacağı tahmin ediliyor.

Hava sıcaklığının hafta sonundan itibaren yurdun kuzey kesimlerinden başlayarak, kuzey, iç ve batı bölgelerde hissedilir derecede (6 ila 10 C derece) azalacağı tahmin ediliyor. Rüzgarın Pazar ve Pazartesi günleri Marmara ve Kıyı Egede, Salı günü Karadenizde kuzeyli yönlerden kuvvetli (40-60 km/s) olarak esmesi bekleniyor.

Kuzey, iç ve doğu kesimlerde kuvvetli, önümüzdeki hafta başından itibaren Ege ve Batı Akdeniz kıyı şeridinin yükseklerinde hafif olmak üzere buzlanma ve don olayının görüleceği tahmin ediliyor.

Hava sıcaklığındaki hissedilir derecedeki düşüş, kuvvetli rüzgar ve kar yağışı sebebiyle meydana gelebilecek olumsuzluklara (Ulaşımda aksamalar, çatı uçması, ağaç ve direk devrilmesi, buzlanma ve don olayı, zirai don olayı) karşı vatandaşların ve ilgililerin dikkatli ve tedbirli olmaları istendi.

BOLU DAĞI'NDA YOĞUN SİS

D-100 karayolu Bolu Dağı geçişinde etkili olan sis nedeniyle görüş mesafesi 20 metreye kadar düştü.

D-100 karayolunun Bolu Dağı kesimindeki Karanlıkdere, Bakacak ve Seymenler mevkilerinde etkili olan sis nedeniyle görüş mesafesi 20 metreye kadar düşerken, ulaşımda aksama meydana geliyor.

Karayolları ekipleri, sürücüleri ışıklı levhalarla uyarırken, trafik ekipleri ise sürücülerden takip mesafesini korumaları ve hız yapmamalarını istiyor.