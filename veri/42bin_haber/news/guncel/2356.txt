Kahramanmaraş'ta trafik kazası: 1 ölü
Göksun ilçesinde yolun karşısına geçmek isteyen kişi, bir aracın çarpması sonucu hayatını kaybetti.
Alınan bilgiye göre, Göksun-Elbistan karayolu Kanlıkavak beldesi yakınlarında yolun karşısına geçmek isteyen Fettah Dana'ya (66) plakası ve sürücüsü henüz belirlenemeyen bir araç çarptıktan sonra kaçtı.

Haber verilmesi üzerine olay yerine gelen 112 Acil Servis ekipleri Dana'nın hayatını kaybettiğini belirledi. Dana'nın cesedi otopsi yapılmak üzere Göksun Devlet Hastanesi morguna kaldırıldı. Olay yerinde yapılan incelemede çarpan araca ait olduğu düşünülen bazı parçalar bulundu.

Jandarma ekipleri, kaçan aracın bulunması için çalışma başlattı.