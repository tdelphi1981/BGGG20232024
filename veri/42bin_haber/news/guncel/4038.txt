Kadıköy'de öğrencilere sert müdahale
Kadıköy'de, bir süredir tartışılan başkanlık sistemini protesto eden Gençlik Muhalefeti üyelerine polis müdahale etti. Müdahale sonrası pankart açıp bir süre slogan atan grup, TOMA aracının gelmesinin ardından eylemlerine son verdi.
Marmara Üniversitesi Haydarpaşa Yerleşkesi'nde düzenlenen ve Başbakan Yardımcısı Bekir Bozdağ'ın da katıldığı 'Hükümet Sistemi Arayışları ve Başkanlık Sistemi' konulu konferans öncesi Rıhtım Caddesi'nde toplanan Gençlik Muhalefeti üyesi 35 kişi, başkanlık sistemini aleyhine slogan atmaya başladı. Ellerinde flamalarla çevik kuvvet polisinin güvenlik önlemleri aldığı Tıbbiye Caddesi girişine kadar yürüyen grup, burada, üzerinde "Tek Adama Direneceğiz. AKP'yi Üniversitelerden Kovacağız" yazılı pankart açtı.


Bir süre slogan atan grup, konferansın yapıldığı Marmara Üniversitesi Haydarpaşa Yerleşkesi'ne doğru yürümek isteyince polisin müdahalesiyle karşılaştı. Polisin copla yaptığı müdahale sırasında bir polis de grubun üzerine biber gazı sıktı.

Müdahalenin ardından tekrar bir araya gelen grup üyeleri bu kez de hükümet ve polis aleyhine sloganlar atmaya başladı. Bir süre slogan atan grup daha sonra cadde üzerinde polisin güvenlik önlemi almadığı demir parmaklıklarla ayrılmış alandan konferansın yapıldığı yöne doğru koşmaya başladı. Demir parmaklıklardan atlayan polis gruba tekrar copla müdahale etti. Grup ikinci müdahaleden sonra tekrar Rıhtım Caddesi'ne doğru kaçtı.

Cadde üzerinde tekrar bir araya gelerek slogan atmaya başlayan grup, TOMA aracının gelmesi üzerine eylemlerine son verdi.