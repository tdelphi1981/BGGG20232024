Almanya'daki yangın kundaklama mı?
Almanya'nın güneyindeki Backnang kentinde dün sabah saatlerinde bir apartmanda yangın çıktı, aynı aileden 8 Türk hayatını kaybetti. Yangın, kundaklama ihtimallerini akıllara getirdi. Ancak polis, henüz bu yönde bir bulgunun olmadığını söyledi.(CNN TÜRK) -- Hatice, Yılmaz, Abdülkadir, İzzet, Yasin, Ahmet ve Murat... En küçüğü 6 aylık, en büyüğü 17 yaşında 7 çocuk.... Ve 40 yaşındaki anneleri Nazlı Özcan Soykan.

Almanya'nın Backnang kentindeki bu binada çıkan yangın, onların sonu oldu.

Olay sırasında binada bulunan Soykan ailesinin bir evladı ve anneanne hastanede tedavi altında. Ancak hayati tehlikeleri yok. Baba ise şokta. 

Yangın neden çıktı, henüz bilinmiyor. Ancak elektrik kontağı olma ihtimali üzerinde duruluyor. 

Binanın eski olduğu, bu nedenle yangının kısa sürede yayılmış olabileceği de tahminler arasında.

Peki alt katında Türk-Alman Kültür Derneği olan bina kundaklanmış olabilir mi? Polise göre, bu yönde bir bulgu yok. 

Türkiye'nin Berlin Büyükelçisi Hüseyin Avni Karslıoğlu da olay yerinde incelemelerde bulundu. 

Karslıoğlu, spekülasyonlardan kaçınılması konusunda uyardı. 

Cumhurbaşkanı Abdullah Gül de konuyla ilgili İsveç'te konuştu.

Gül yaptığı açıklamada, "Daha önce maalesef yakmalar, kundaklamalar, öldürülen vatandaşlarımız, bunlar hep olduğu için her şeyi, her ihtimali düşünerek hareket ediyoruz.. Şu anda hemen bir şey söylemek de doğru değil ama oradaki bütün görevlilerimiz titizlikle işin aslını öğrenecek" dedi.

CHP De, yangın faciasını yerinde incelemek üzere Almanya'ya bir heyet gönderdi.

CHP Yurtdışı Örgütlenme Koordinatörü Ali Kılıç, Backnang'ta yaşanan yangınla ilgili kendilerine ulaşan bilgilerin şüpheleri arttırdığını söyledi. 

Kılıç, "Yangının gerçek nedeninin hiçbir şüpheye yer bırakmayacak şekilde aydınlatılması ve kamuoyuna açıklanmasını bekliyoruz" diye konuştu.