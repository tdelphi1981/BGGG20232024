Mavi Marmara davası 2013'e ertelendi
Mavi Marmara'ya saldırı davasına bakan mahkeme heyeti, duruşmalarda dinlenilen mağdur ve müştekilerin davaya katılma talebini kabul etti. Duruşma 21 Şubat 2013'e ertelendi.
İstanbul 7. Ağır Ceza Mahkemesi'nde görülen duruşmada, taleplere ilişkin ara kararını açıklayan mahkeme heyeti, sanık avukatlarının, tebligat parçaları dönene kadar yargılamanın durdurulması taleplerini herhangi bir usule aykırılık bulunmadığı gerekçesiyle reddetti.

Müşteki avukatı Müşir Deliduman'ın soruşturmanın genişletilmesi talebini reddeden mahkeme heyeti, sanıklara gönderilmek üzere hazırlanan tebligat işlemlerinin sonucunun beklenmesine karar verdi. Mahkeme heyeti, sanıkların tutuklanması yönündeki talebin ise tebligat sonuçlarına göre değerlendirilmesine hükmetti.

Olayda Mavi Marmara gemisinde personel ve isim sayısı ile yolcu listesinin de istenilmesine hükmeden mahkeme heyeti, duruşmalarda dinlenilen müşteki ve mağdurların davaya katılma talebini ise kabul etti.

Heyet, duruşmayı 21 Şubat 2013 gününe erteledi.