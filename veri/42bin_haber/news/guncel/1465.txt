Yeni Akit'ten 'ses bombası' açıklaması
Yeni Akit Yayın Kurulu, bugüne kadar olduğu gibi bugünden sonra da 'teröre sıfır tolerans, çözüme ise sınırsız destek' anlayışının hiç ara vermeden sürdürüleceğini bildirdi.
Kurul tarafından yapılan yazılı açıklamada, Akit'e yönelik dün gece bombalı saldırı düzenlendiği, atılan bombalardan ikisinin patladığı, birinin ise patlamamış halde bulunup, polis tarafından imha edildiği belirtildi.

Açıklamada, şu ifadelere yer verildi:

'Kimsenin şüphesi olmasın ki, Akit'e yönelik bu bombalı saldırı, Güneydoğu insanımızın 80 yıllık mağduriyetinin giderilmesi için atılan adımları sabote amaçlıdır. Bombanın failleri, bir yandan bölge halkını mağdur eden, diğer taraftan da o mağduriyetten beslenen istismar odaklarıdır. Akit, yayın hayatına başladığı ilk günden bu yana net tavrından hiç ayrılmamıştır. Akit, 'Teröre ve teröriste sıfır toleranslı karşı çıkış' sergilerken, sorunun çözümünde de en gerçekçi yaklaşımı göstermiştir. Bu kapsamda barışa yönelik görüşmelere destek vermekten çekinmemiştir. Bugüne kadar olduğu gibi bugünden sonra da 'teröre sıfır tolerans, çözüme ise sınırsız destek' anlayışımızı hiç ara vermeden sürdüreceğiz.'