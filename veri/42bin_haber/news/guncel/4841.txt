14 yaşındaki Elifnur minibüsün altında can verdi
Malatya'da ortaokul 4'üncü sınıf öğrencisi 14 yaşındaki Elifnur Şahin, dershaneye giderken, üst geçidi kullanmak yerine çevreyolundan karşıya geçmek isteyince, minibüsün çarpması sonucu can verdi.
Kaza, sabah saatlerinde Çevreyolu Sancaktar Mezarlığı önünde meydana geldi. Battalgazi Atatürk Ortaokulu öğrencisi Elifnur Şahin dershaneye gitmek için sabah evden çıktı. Çevreyoluna geldiğinde yeni yapılan üst geçidi kullanmayarak yoldan geçen Elifnur'a o sırada hızla geçen bir minibüs çarptı. Kanlar içinde yere düşen kızı görenler ambulans çağırdı. Kısa sürede olay yerine gelen sağlık görevlileri, Elifnur'un yaşamını yitirdiğini belirledi.

Minibüs sürücüsü A.C., gözaltına alınarak polis merkezine götürülürken, acı haberi alıp gelen Elifnur'un yakınları sinir krizi geçirdi. İncelemenin ardından Elifnur'un cenazesi otopsi yapılmak üzere Adli Tıp Kurumu'na kaldırıldı.

Aynı yerde 5 gün önce de bir kişinin yoldan karşıya geçerken bir aracın çarpması sonucu öldüğü öğrenildi.