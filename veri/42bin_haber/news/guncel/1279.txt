Şüpheli kovalayan polise araç çarptı
KAĞITHANE'de şüpheli bir kişiyi kovalayan polise yoldan geçen bir araç çarptı. Polis memuru yaralanırken, polis memurunun arkadaşları kaçan şüpheliyi yakaladı. Polis memuruna çarpan araç ise kayıplara karıştı.
Sanayi Mahallesi ara sokaklarda uygulama yapan Şişli Önleyici Büro ekipleri motosikletle seyir halindeki Doğan Umaç'tan şüphelenerek durdurmak istedi. Polisin 'Dur' uyarılarına rağmen durmayan Umaç kaçmaya başladı. Umaç, Büyükdere Caddesine çıkarak Sarıyer istikametine yöneldi. Polis ekipleri, bir süre daha kendilerinden kaçan Umaç'ı Harp Akademileri girişinde durdurmayı başardı. Umaç'tan kimlik isteyen polisler direnişle karşılaştı. Polis ekipleri merkezi anons ederek takviye polis ekiplerinin gelmesini istedi.

POLİSE BIÇAK ÇEKTİ

Bir süre polise direnerek kimliğini vermeyen Umaç, daha sonra cebindeki bıçağı çıkarttı. Bıçakla polislere saldırmak isteyen Umaç bu kez yaya olarak kaçmaya başladı. Polislerde Umaç'ı kovalamaya başladı. Umaç orta refüjü aşarak yolun karşısına geçti. Onu kovalayan Sefa Balaban isimli polis memuru da refüjü aşarak karşıya geçmek istedi. Ancak Balaban'a hızla gelen bir araç çarptı. Çarpmanın etkisiyle yolun kenarına savrulan Balaban için ekip arkadaşları ambulans çağırdı. Polisten kaçan Umaç ise Balaban'ın ekip arkadaşları tarafından daha fazla kaçamayarak yakalandı. Olay yerine gelen sağlık ekipleri Balaban'ı sedyeyle ambulansa koyarak Şişli Etfal Eğitim ve Araştırma Hastanesine kaldırdı. Balaban'ın durumunun iyi olduğu öğrenildi.

ARAÇ KAYIPLARA KARIŞTI

Polise çarpan aracın sürücüsünü bulmak için polis ekipleri çalışma başlattı. Polis olayın geçtiği yerin yakınında bulunan MOBESE kamera görüntülerini inceliyor.

ARANMASI VARMIŞ

Polisten kaçan ancak yakalanan Umaç'ın yapılan üst aramasında uyuşturucu hap ele geçirilirken, uyuşturucu madde bulundurmak ve satmaktan çok sayıda kaydı olduğu ortaya çıktı. Polis tarafından gözaltına alınan Umaç hakkında 'Polise mukavemet', ' Uyuşturucu madde bulundurmak' ve 'Adam yaralamaya sebebiyet verme' maddelerinden işlem yapılacak.