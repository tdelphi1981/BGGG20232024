Medya'dan Diyarbakır'da toplumsal uzlaşı toplantısı
Diyarbakır Green Park Otelde başlayan toplantının açılış konuşmasını Diyarbakır Büyükşehir Belediye Başkanı Osman Baydemir yaptı.
Türkiye Gazeteciler ve Yazarlar Vakfı ile Medialog Platformu'nun birlikte düzenlediği 'Toplumsal Uzlaşı ve Medya' çalıştayı Diyarbakır'da çok sayıda yazar ve akademisyenin katılımıyla başladı. 

Diyarbakır Green Park Otelde başlayan toplantının açılış konuşmasını Diyarbakır Büyükşehir Belediye Başkanı Osman Baydemir yaptı. Medya mensuplarını Kürtçe selamlayan Baydemir, Diyarbakır'da 8 bin yıldır hayatın kesintiye uğramadan devam ettiğini söyledi. Baydemir, "33 medeniyetin alın teri ve emeğiyle yoğrulmuş camiler, surlar, sahabe kabirleriyle insanlığın bir hazinesi olan kentimiz Diyarbarkır'a hoş geldiniz." dedi. 

Barışın herkese kazandırdığını anlatan Baydemir, barışa ulaşmak için öncelikle toplumda uzlaşı kültürünün oluşması gerektiğini kaydetti. Baydemir, "birbirimize dokunma ve dinleme kültürünü geliştirmemiz gerektiğini" söyledi. Baydemir, şunları ifade etti: "30 yıldır yaşadığımız ortak travma, üzülerek ifade ediyorum ki bugün batı ile doğu, kuzey ve güney arasında sıkıntılar var. Peki neden? Bunu ortadan kaldırmanın en etkin noktası şüphesiz medyanın dilidir. Medyanın kullanacağı barış dilidir. Sadece yaptıklarımızdan değil aynı zamanda yapmadıklarımızdan da mesulüz. Medyanın bunda çok büyük bir vebalinin olduğunu düşünüyorum. Bir yıl önce Roboski'de yaşananlara gözümüzü uzun süre kapattık. Kalemlerimizi de oynatmadık diye düşünüyorum. Bir hafta önce Şahin Öner olayında olduğu gibi gözümüzü kapattık, kalemimizi yanlış oynattık. Bütün bunlar giderek bir algı sorununa neden oldu. Yerel, gerçeği zaten yaşıyor. Ama kitle iletişim araçları gerçeği olduğundan farklı gösteriyor. Bu toplantının gerçeğe erişiminde, insanlarımızın birbirine dokunmasında ve hissetmesinde ileri bir adım olmasını temenni ediyorum." 

YEŞİL: MEDYA ŞAPKASINI ÖNÜNE KOYUP BU SÜRECE YÜREKTEN KATKI SAĞLAMALI 

Gazeteciler Yazarlar Vakfı Yönetim Kurulu Başkanı Mustafa Yeşil ise 22 Kasım 2010 yılında ulusal medyanın doğu algısını Mardin'de yapılan toplantıda gündeme getirdiklerini söyledi. Yeşil, "Mardin'de yapılan toplantıda gündeme gelen, müzakere edilen maddelere konulara bakıldığı zaman üzülerek söylüyorum hala belli şeyleri konuşmaya devam ediyoruz. O gündeme gelen konular arasında haberlerin analiz içerikli olmaktan öte sansasyonel, şiddet dilinin daha yaygın ve bunun bölge insanını rencide ettiği yönündeydi. Medya toplumun dili gözü ve vicdani. Kendini ait ortaya koyduğu eserleri hayatın her aşamasında görüyoruz. Toplumsal uzlaşı için bugün kadar hiç bu kadar umutlu değil. Medyanın bu yapı içinde çok ciddi sorumluluk ve fonksiyon icra edeceği ortadadır. Medya şapkasını önüne koyarak, bir vicdan kesilerek içten ve yürekten bu sürece katkı sağlamalı. İşte bu amaçla bugün burada toplantı yapıyoruz." ifadelerini kullandı.