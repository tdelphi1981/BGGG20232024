Cumhurbaşkanı Gül'ün kestane keyfi
Cumhurbaşkanı Abdullah Gül, Çankırı seyahati sırasında yaşadıklarını twitter üzerinden paylaştı.
 Gül, Çankırılıların gösterdiği ilgiden dolayı memnuniyetlerini ifade etti. Gül'ün, paylaştığı fotoğraflarda sobada pişen kestane ve patateslerden yemesi dikkat çekti.
 Cumhurbaşkanı Abdullah Gül yurt içi seyahatlerine devam ediyor. Eşi Hayrunnisa Gül ile Çankırı'ya giden Gül, burada çeşitli temaslarda bulundu. Yağışlı havaya rağmen Çankırılıların yoğun ilgi gösterdiği Gül, yaşadıklarını twitter aracılığıyla paylaştı. Sosyal paylaşım sitesindeki fotoğraflarda Gül'ün bir sobanın yanında oturduğu görülüyor. Gül çifti sobanın üstünde pişen kestaneleri beklerken, bir taraftan da pişmiş patatesleri soyuyor. Sobanın üstündeki demlik de dikkat çekiyor.
 Çankırılılara kendisine gösterdiği ilgiden dolayı teşekkür eden Gül şunları yazdı: “Dün Çankırı'ya gittim. Seyahatim, uzun bir yaz döneminden sonra, yağmurlu bir havaya denk geldi. Çankırılılar, yağmur altında ıslanma pahasına büyük sevgi ve coşku gösterdiler. Herkese çok teşekkür ediyorum. Çankırı, tarihi ve geleneği olan bir ilimiz. Osmanlı döneminden kalma ahşap konaklar ve evlerin olduğu mahallelerin restore edilerek şehre kazandırılmasından memnun oldum. Hazimiye Medresesi'nde (Buğday Pazarı) bizi belediye başkanının eşi misafir etti. Bize eski günleri hatırlatan, soba üzerinde pişmiş kestane ve patates ikram ettiler.”
 CİHAN