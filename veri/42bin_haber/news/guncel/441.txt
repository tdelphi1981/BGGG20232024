Aygün'ü kaçıran PKK'lı gruba operasyon
Cumhuriyet Halk Partisi (CHP) Tunceli Milletvekili Hüseyin Aygün'ü kaçıran terör örgütü PKK'lı gruba yönelik kış operasyonu gerçekleştirildi. Operasyon nedeniyle Tunceli-Ovacık karayolu karşılıklı trafiğe kapatıldı.
 Ovacık ilçesinden dönerken, 12 Ağustos tarihinde CHP Tunceli Milletvekili Hüseyin Aygün'ün yolunu keserek 2 gün alıkoyan terör örgütü PKK'lı grubun kış üstlenmesine yönelik geniş çaplı operasyon başlatıldı. Yaz mevsimi süresince Tunceli-Ovacık karayolunda yol kesme eylemleri ve Ovacık Cumhuriyet Savcısı Murat Uzun'un öldürülmesi eylemlerini düzenledikleri tespit edilen terör örgütü PKK'lı gruba yönelik, gece geç saatlerden itibaren operasyon gerçekleştirildi.
 Tunceli Alay Komutanlığı ve 4.'üncü Komando Tugayı'na bağlı çok sayıda asker, gece geç saatlerde skorsky helikopterlerle Tunceli'nin Ovacık ilçesine bağlı Ahpanos ve Gözen Vadisi'ndeki hakim tepelere indirildi. Bölgede kalabalık oldukları tespit edilen terör örgütü PKK'lı grubun, Kasım ayı nedeniyle kış üstlenmesine başlayan grup olduğu tespit edildi. Kobra helikopterlerin de havadan destek verdiği operasyon, sabahın erken saatlerinde yoğunlaştırıldı.
 TUNCELİ-OVACIK KARAYOLU ULAŞIMA KAPATILDI
 Tunceli'nin Ovacık ilçesi kırsalında başlatılan kış üstlenmesine yönelik operasyon nedeniyle Tunceli-Ovacık karayolu karşılıklı ulaşıma kapatıldı. Şehir giriş çıkışlarında ise güvenlik önlemleri artırıldı. Terör örgütü PKK'lı gruplara yönelik gerçekleştirilen operasyonda, zaman zaman çatışmaların yaşandığı, bu çatışmalarda karayolunu kullanan vatandaşların zarar görmemesi için operasyon bitimine kadar yolun trafiğe kapatılacağı öğrenildi. Bölgede operasyonlar halen devam ediyor.
 
 CİHAN