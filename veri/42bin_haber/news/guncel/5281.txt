Kamyon gecekonduya girdi
Beyoğlu'nda ıslak zemin sebebiyle kontrolden çıkan bir kamyon, gecekonduya çarparak maddi hasara yol açtı. Evdeki 5 kişilik aile kazadan yara almadan kurtuldu. Kamyonun rampadan aşağı kayma olasılığına rağmen, mahalle sakinlerinin emniyet şeridiyle kapatılan sokak içerisinde rahatça dolaşmaları dikkat çekti.
Kaza, saat 23.00 sıralarında Sütlüce Uzunbayır Sokak'ta meydana geldi. Sürücüsünün ismi öğrenilemeyen 34 AP 3652 plakalı kamyon, yağmur sebebiyle kayganlaşan yolda kontrolden çıkarak gecekonduya girdi. Kaza sırasında 3 çocuğu uyuyan ve eşi ile birlikte televizyon izleyen Murat Kırlangıç, olayı yara almadan atlattı. Kamyondan duman çıkması üzerine sokağa çok sayıda itfaiye ekibi sevk edildi. Kamyon sürücüsü olay yerinden kaçarak izini kaybettirdi. 

Polis ekipleri kamyonun rampadan aşağı kayma ihtimaline karşı sokağı emniyet şeridi çekerek kapattı. Ancak mahalle sakinlerinin tehlikeli bölgede rahatça dolaşması dikkat çekti. Harabeye dönen evin yanına kadar gelen ev sahipleri sokak üzerinde sinir krizleri geçirdi. Korkuyla evlerinden çıktıklarını söyleyen Murat Kırlangıç'ın eşi, "Büyük bir gürültü oldu. Ne olduğunu anlamadık. Kızım mutfaktaydı. Hemen dışarı çıktık" dedi. Polis ekipleri kaçan sürücüyü yakalamak için çalışma başlattı.