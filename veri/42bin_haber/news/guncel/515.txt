Terör ve 28 Şubat'ın maliyeti 600 milyar dolar

AK PARTİ Merkez Karar Yönetim Kurulu (MKYK) üyesi ekonomist Bülent Gedikli, Türkiye'nin yaklaşık 30 yıldır uğraştığı terör ve demokrasinin önemli oranda kesintiye uğradığı 28 Şubat sürecinin Türkiye'ye maliyetinin 600 milyar dolar olduğunu söyledi.
Gedikli, "AK Parti Hükümetleriyle, tarihinde ilk kez çok uzun vadeli hedefleri önüne koyan Türkiye, ki bunların başında 2023 hedefleri gelmektedir. Bu iki bela olmasaydı söz konusu hedeflere 2017 yılında ulaşabilirdi" dedi. Gedikli, 28 Şubat sürecinin başlı başına bir ekonomik operasyon olduğunu belirterek, bu dönemde faiz lobilerinin irtica maskesi ile Türkiye'yi soyduklarını bildirdi. 28 Şubat sürecinin Türkiye'ye verdiği ekonomik zararları tek tek açıkladı. Gedikli, şunları kaydetti:
"Milli gelirdeki azalmanın maliyeti 93,3 milyar dolar. Bütçe yolu ile ödenen faizin maliyeti 45,9 milyar dolar. Banka kredi faizlerindeki artışların maliyeti 37,2 milyar dolar. İç borç stokundaki artış 41,4 milyar dolar. Dış borç stokundaki artış 27,2 milyar dolar. Hortumlanan bankaların maliyeti 46 milyar dolar. Bunların yanında dolaylı maliyetleri de hesaba katarsak, 28 Şubat'ın Türkiye'ye maliyeti 300 milyar doları çok rahat buluyor. Tabii bir de Türkiye ekonomisine, halkına büyük zarar veren teröre de değinmek gerekir. Terörün de maliyeti 28 Şubat'a denk. Türkiye'nin yaklaşık 30 yıldır uğraştığı terör ve demokrasinin önemli oranda kesintiye uğradığı 28 Şubat'ın ülkeye maliyeti 600 milyar doları buluyor."
Türkiye'de hemen hemen her kesimin bu iki konu yüzünden büyük acılar çektiğini dile getiren Gedikli, "Terör ve 28 Şubat olmasaydı Türkiye'de 20 GAP, 30 nükleer santral, 150 baraj, binlerce kilometre otoyol yapılabilir, 4 milyon kişi daha istihdam edilebilirdi. Tabii bunların yanında yine binlerce hastane, okul inşa edilebilir ve daha sayamadığımız bir çok konu çözüme kavuşabilirdi. Böylelikle Türkiye'de bugün ne cari açık ne işsizlik ne de bölgesel geri kalmışlık konuşulurdu" diye konuştu.