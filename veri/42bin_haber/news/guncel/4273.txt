Başsavcılıktan FLAŞ 'casusluk' açıklaması
İzmir Cumhuriyet Başsavcılığı, 'gizli bilgi ve belge bulundurma' davasında hiçbir sanık hakkında 'casusluk' suçlamasının söz konusu olmadığını bildirdi.
İzmir Cumhuriyet Başsavcıvekilliği'nden yapılan yazılı açıklamada, 85'i tutuklu toplam 357 kişi hakkında, 'Suç örgütü kurup yönetmek', 'Örgüte üye olmak', 'Kişisel verilerin kayıt edilmesi', 'Devletin güvenliğine ilişkin bilgileri ve yasaklanan bilgileri temin etmek' suçlarından açıldığı hatırlatıldı.

Bu soruşturma ve sonrasında açılan davayla ilgili bazı basın yayın kuruluşlarında yayımlanan haberlerde 'casusluk' ibaresine yer verildiğine işaret edilen açıklamada, iddianamede hakkında casusluk suçlamasıyla soruşturma yapılan ve dava açılan hiçbir sanık bulunmadığı vurgulandı.

Açıklamada, şöyle devam etti:

'Soruşturma sırasında farklı şüphelilerden ve adreslerden ele geçirilen, birbirini teyit eder nitelikli dijital deliller yanında birçok fiziki gizli belgeler, gizli kamera cihazları, dinleme cihazları, sperm ve kan örnekleri için hazırlanmış tüpler, bazı TSK birliklerine ait mühürler ve personel kaşeleri, askeri harita ve krokiler, fişleme kayıtları, gizli çekilmiş görüntü kayıtları, pasaportlar da bulunması ve bazı iletişimin tespiti ve gizli izleme tutanaklarında yüklenen suçların işlendiğini gösterir görüşmeler ve buluşmalar tespit edilmesi sonucunda sanıklar hakkında kamu davaları açılmış olup tüm sanıklar hakkındaki deliller ayrıntılı olarak iddianamemizde gösterilmiştir.'