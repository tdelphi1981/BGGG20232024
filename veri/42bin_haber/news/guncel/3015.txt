Üsküdarlı sporcular yurda döndü
İspanya'nın Castellon kentinde yapılan 34. Avrupa Kulüpler Kros Şampiyonası'nda Büyük Bayanlarda üçüncü olan Üsküdar Belediyesi sporcuları yurda döndü.
Türk Hava Yolları'na ait bir uçakla 22.50 sıralarında Madrid'den İstanbul'a gelen Üsküdar Belediyesi sporcuları Atatürk Havalimanı'nda çiçeklerle karşılandı. Gazetecilerin sorularını yanıtlayan Üsküdar Belediyesi Kros takımı antrenörü Ahmet Karadağ, "Çok genç bir takımla bu şampiyonaya katıldık. Bu genç takımımız beklentimizden daha iyi bir performans gösterdi ve Avrupa üçüncüsü oldu. Aslı Çakır Alptekin'in arkasından gelen gençlerin daha sonra Aslı gibi olimpiyat şampiyonu olabileceğini düşünüyoruz. Takımımızı iyice gençleştirdik. İnşallah bir daha ki senelerde Avrupa Şampiyonluğu elde edeceğiz" dedi.

KÜRSÜYE ÇIKTIĞIMIZ İÇİN MUTLUYUM

Takım kaptanı Bahar Doğan ise şunları söyledi: "Bu sene biz tekrar şampiyon olmak için gittik ama genç bir takımla oradaydık. Biraz da tecrübesizliğimize dayanıyor ama kürsü yaptık yine çok mutluyuz. Bize desteklerini esirgemeyen belediye başkanımıza teşekkür ediyoruz. İnşallah bundan sonra tekrar zirveyi yakalayacağız."