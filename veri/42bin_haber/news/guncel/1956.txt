Can alan göçüğe 225 bin liralık tazminat
Edirne'nin Keşan 1'nci Asliye Hukuk Mahkemesi, 2010 yılında Küçükdoğanca Köyü'ndeki Kale Madencilik Şirketi'ne ait kömür ocağında meydana gelen göçükte hayatını kaybeden 3 işçiden Volkan Hamarat'ın anne ve babası ile 5 kardeşine toplam 225 bin lira manevi tazminatı olay tarihinden itibaren faiziyle ödenmesine hükmetti. Keşan'a bağlı Küçükdoğanca Köyü yakınlarındaki Kale Madencilik Sanayi ve Ticaret A.Ş.'ye ait kömür ocağında, 7 Temmuz 2010 tarihinde kaynak yapılırken sıçrayan kıvılcım yangına neden oldu. 

Ardından ocakta göçük meydana geldi. Yerin 1020 metre altında mahsur kalan madencilerden 30 yaşındaki Volkan Hamarat, 35 yaşındaki Yunus Akbaş ve 45 yaşındaki Halil Açıkgöz öldü. 

Edirne 2'nci Ağır Ceza Mahkemesi'nde görülen davada, birinci derece kusurlu olduğu belirlenen Kale Madencilik sahibi Zeki Kale'ye taksirle 3 kişinin ölümüne neden olma suçundan 5 yıl, kömür ocağındaki göçük ve yangında ikinci derece kusurlu olan kaynakçı Celal Baysarı ve nezaretçi çavuş Durmuş Demir'e 3'er yıl 4 ay hapis cezası verildi. 

Bu ceza, 24 bin 300 lira adli para cezasına çevrildi. Üçüncü derece kusurlu olan kaynakçı yardımcısı Dursun Çiv'e ise, 2.5 yıl hapis cezası verildi. Bu ceza da 18 bin 200 lira adli para cezasına çevrildi. 

Volkan Hamarat'ın babası Ali Hamarat, annesi Güldoğan Hamarat ile kardeşleri Sevil, Okan ve Mustafa Hamarat ile Sibel Baduroğlu ve Seçil Cin, avukatları Engin Hamarat aracılığıyla Keşan da, İş Mahkemesi olmadığı için Keşan 1'inci Asliye Hukuk Mahkemesi'ne 11 Ağustos 2010 günü Kale Madencilik Sanayi ve Ticaret A.Ş.'ye 225 bin TL'lik 'İş kazasından kaynaklanan manevi tazminat davası' açtı. 

Mahkeme Hakimi İsmail Ercan, son duruşmada tarafların son savunmalarını yapmalarını istedi. Volkan Hamarat'ın kuzeni olan ve ailesinin avukatlığını üstlenen Engin Hamarat, müvekkillerinin murisi olan Volkan Hamarat'ın davalıların Keşan Küçükdoğanca Köyü'nde bulunan kömür madeninde iş kazasında genç yaşta yaşamını yitirdiğini, ölenin oluşan kazada herhangi bir kusurunun olmadığını ve Volkan'ın ölümü müvekkillerinde manevi çöküntü ve ızdırap yarattığını belirterek, manevi tazminatın olay tarihinden itibaren işleyecek yasal faizi ile birlikte davalıdan alınarak davacılara ödenmesini istedi. 

Davalı Vekili Celali Ortaç ise, kurtulan işçilerin kullandıkları çıkışı kullanmamaları sonucu istenmeyen elem verici olayın meydana geldiğini öne sürerek, yasal dayanaktan yoksun davanın reddine karar verilmesini istedi. 

Gerekçeli karar... 

Mahkeme, geçen hafta gerekçeli karanını açıkladı. Kararda, şöyle dedi: 

"Kanıtların değerlendirilmesinden, davalı işverenin işçi sağlığı ve iş güvenliği önlemlerini yeterince almamasından ortaya çıkan iş kazasında yüzde 100 oranında kusurlu olduğu, Volkan Hamarat'ın kusurlu olmadığı sabit bulunmuştur. Dava konusu olayın niteliği, tarafların konumu, kusur oranları, davalı işverenin ekonomik gücü, işletmesinin çapı ve davacıların ekonomik durumu dikkate alındığında mevcut maluliyet oranına göre istenen tazminatın tamamının hüküm altına alınmasına hakkaniyet gereği olacağı, caydırıcılık işlevini yerine getireceği ve dosya içeriğine uygun düşeceği anlaşıldığından, hüküm sonucunda belirtilen miktarlarda manevi tazminatın olay tarihinden itibaren işleyecek yasal faizi ile birlikte davalıdan alınarak davacı tarafa ödenmesine karar verilmiştir. Her ne kadar davacı vekili ıslahla avans faizi istemiş ise de iş kazası Türk Ticaret Yasası'nda veya özel yasalarda tanımlanan bir ticari haksız eylem niteliğinde olmadığından ve her iki taraf da tacir sayılamayacağından yasal faize hükmedilmiştir." 

Temyiz yolu açık olmak üzere, davalı tarafın anne ve babaya 50'şer bin, 5 kardeşine ise 25'er bir lira olmak üzere toplam 225 bin lira manevi tazminatı olay tarihinden itibaren faiziyle ödenmesi hükmü kuruldu. 

"Emsal teşkil etmeli" 

Volkan Hamarat'ın kuzeni olan ve ailenin avukatlığını üstlenen Engin Hamarat, bu kararın maddi rakamsal olarak olarak emsal teşkil ettiğini belirterek, şunları söyledi: 

"Bu karar hukuk yargılamasında manevi tazminatın takdirinde emsaldir. Zira tazminat alacaklıların zenginleşmemesi, ödeyecek kişinin fakirleşmemesi gerektiği şeklinde yerleşen içtihatlar nedeniyle çoğu zaman cüzi miktarda takdir edilen manevi tazminat, dosyamızda biraz olsun vicdanları rahatlatacak miktarda takdir edilmiştir. Manevi tazminatın hem borçlu açısından caydırıcı olması hem de alacaklısınında huzur ve tatmin hissi vermesi gereklidir. Bu amcamın oğlu olan Volkan'ın ailesini bir nebze olsun manevi olarak tatmin edecektir.Bu karara,özellikle son zamanlarda üst üste gelen maden kazası olaylarının ardından emsal teşkil edecek, belki de işverenlerin silkelenmesini sağlayacak."

Aynı göçükte hayatını kaybeden Yunus Akbaş ile Halil Açıkgöz'ün yakınlarının da ayrı ayrı manevi tazminat davası açtığı ifade edildi.