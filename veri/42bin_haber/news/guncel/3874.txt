Turistler en çok gürültü ve kirlilikten şikayetçi
Her yıl 3 milyonun üzerinde yabancı turisti ağırlayan Muğla'da Valilik bünyesinde kurulan 'Alo 179 Çağrı ve Danışma Merkezi'ne geçen yıl gelen 995 ihbar arasında en çok şikayet gürültü, çevre ve deniz kirliliği ile hanutçuluk konularında yapıldı.
Türkiye'nin önemli turizm merkezlerinden Muğla, yılda yaklaşık 3 milyon turisti ağırlıyor. Muğla Valiliği tarafından 2009 yılında bölgeye gelen turistlerin şikayetlerini dinlemek için 'Alo 179 Çağrı ve Danışma Merkezi'kuruldu. Merkez ile özellikle turizm sezonunda bölgeyi ziyaret eden turistlerden gelen şikayetlerin değerlendirilerek sorunun çözümü için anında müdahale edilmesi hedefleniyor.Turizmden sorumlu Muğla Vali Yardımcısı Ahmet Ali Barış, yaptığı açıklamada, Alo 179 Çağrı ve Danışma Merkezi'ni tatil için Muğla'yı seçen 
her ziyaretçinin kendisini bir yabancı değil, özel bir konuk gibi hissetmesini sağlamak amacıyla kurduklarını söyledi.
Turizm sezonunda merkezin 24 saat ve 7 gün kesintisiz hizmet verdiğini vurgulayan Barış, üç ayrı vardiya ile görevlendirilen personelin ana dil düzeyinde İngilizce, Almanca, Fransızca, Rusça ve Farsça bilen yüksek eğitimli 
kişilerden oluştuğunu dile getirdi. 
 
Muğla'nın Ege Bölgesi'nin incisi olduğunu ve her yıl 3 milyonun üzerinde yabancı turisti ağırladığını vurgulayan Barış, 'Bu çalışma Muğla'da turizmin gelişmesine, yaşanan sıkıntıların çok daha azalmasına vesile oldu. Muğla'da 
başlayan bu çalışma başka illere de taşınmaya başladı. Çağın teknolojisini elbette turizm konusunda da kullanmak lazım. Amacımız ilimizi ziyaret eden turistlerin bölgemizde herhangi bir sıkıntı yaşamadan mutlu bir şekilde dönmeleri 
ve memnuniyetlerini çevrelerine de ifade etmeleri. Bunun için proje geleceğe yönelik, turizmin sürekliliği açısından büyük önem taşımakta' dedi.Sistem sayesinde bölgede yaşanan lokal sıkıntıları görebildiklerini ve anında müdahale etme şansı yakaladıklarına işaret eden Barış, '2012 yılında Alo 
179 Çağrı ve Danışma Merkezine 995 şikayet geldi. Bunların 231'ini gürültü, 75'ini çevre ve deniz kirliliği, 25'ini ise hanutçuluk oluşturuyor' diye konuştu.
Gürültü şikayetinin özellikle belirli bir saatten sonra dış gürültünün turiste verdiği rahatsızlıktan kaynaklandığını bildiren Barış, bunun da çok değişik nedenleri olduğunu kaydetti. Eğlence yerleri ile konaklama yerlerini çok 
eskiden bir planlamayla ayırma imkanına sahip olmadıklarını vurgulayan Barış, 'Bir turistik ilçenin barlar sokağının hemen yanı başına konaklama tesisi yapmışız. Bunun iç içe geçmesinden sıkıntılar oluyor. Ama bunların sayısında her 
geçen yıl azalma var' diye konuştu.Muğla'ya gelen yabancı ziyaretçilerin daha çok bölgenin koylarını gezdiklerini anlatan Barış, şöyle konuştu:'Bize en fazla gelen şikayetler arasında çevre ve deniz kirliliği konusu 
var. Bu da gelen turistlerin aslında bir özlemini ifade ediyor. Hepimizin yükümlülüğü var aslında burada. Hem denizi hem de çevreyi temiz tutmak zorundayız. Turizmin sürdürülebilir olması için buna çok büyük ihtiyaç duyuluyor. 
Biz de gereken özeni gösteriyoruz. Bölgemizde 'mavi kart' uygulaması gibi pilot uygulamalar yapılıyor. Özellikle denizde teknelerin atıklarını alabiliyoruz. Denetimler oldukça sık yapılıyor. Önümüzdeki yıllarda bu konuda iyi bir yere geleceğimize inanıyorum.'Hanutçuluk konusunun son yıllarda bölgede çok azaldığını dile getiren 
Barış, mevzuatta bu konuda yapılan düzenlemelerin hanutçulukla mücadelede etkili olduğunu belirtti.
Hanutçulukla mücadelenin yasal çerçevede kaymakamlar aracılığıyla yürütüldüğünü ifade eden Barış, şöyle devam etti:'Biz de bu konuda büyük hassasiyet gösteriyoruz. Eskiye oranla hanutçuluk iyi bir noktaya geldi ve sayısal olarak rakamlarda da düşüş gözleniyor. Aslında sektör de bu konuda çok duyarlı. El birliğiyle bölgedeki sorunları çözüme kavuşturup ziyaretçilerimize gönül rahatlığıyla bir tatil imkanı sunmaya çalışıyoruz. En büyük hedefimiz ilimize gelen turistleri ülkelerine memnun bir şekilde göndermek.'