'Pandora'nın foto albümünde yok yok
Askeri casusluk iddianamesinde çarpıcı detay. Çeteyle ele geçen Pandora dosyasında Başbakan Erdoğan'dan Sertap Erener'e çok sayıda kişinin fotoğrafları çıktı. Fotoğraflar gizli kasaya konuldu
 Cumhur ERKEK / İZMİR
 Askeri casusluk soruşturmasında yeni ayrıntılar... Cumhuriyet Savcısı Zafer Kılınç tarafından hazırlanan 2 bin sayfalık iddianamede çete liderliğinden yargılanan Bilgin Özkaynak'ın bilgisayarındaki 'Pandora' isimli dosyada Başbakan Recep Tayyip Erdoğan, Eski Genelkurmay Başkanları Emekli Orgeneraller Yaşar Büyükanıt ile İlker Başbuğ, üst düzey askerler, bazı bakanlar ile sanatçı Sertap Erener'in fotoğrafları ele geçirildi. Şifresi kırılan 'Başbakanlık' başlıklı klasörde bulunan resimler savcının talimatıyla adli emanette gizli kasada tutuluyor. Resimlerin içerikleriyle ilgili kimseye bilgi verilmiyor. 
 SAVCI Kılınç, çetenin yasadışı PKK ile bağlantılarını da ortaya koydu. Çetenin, topladıkları askeri gizli bilgileri PKK'ya aktarmak amacıyla depoladıkları iddia edildi. 
 EVİMİ BİR BASSALAR
 ÇETE liderliğiyle suçlanan ve müebbet hapsi istenen üniversiteli Narin K.'nın E.U. ile telefon görüşmelerinde 'Elimde neler var benim, evimi bassalar ayrı bir dava başlatacaklar, Ergenekon, Balyoz falan değil bu farklı şey. İki senedir topladığım şeyler fotoğraflar şunlar bunlar. Kim? Nedir? Nasıldır? Bu insan bana bize nasıl faydalı olabilir gibi anladın mı?' sözleri yer aldı.
  
 Dişiliğimi kullanmalıyım
 Üniversiteli Narin K.'nın telefonda E. U.'ya 'Bununla tesadüf eseri karşılaşmam lazım, bunu ayartmam lazım. Ancak o şekilde sızarım yanına, yani maksat dişiliği kullanmak' gibi ifadeleri de tapelere girdi.