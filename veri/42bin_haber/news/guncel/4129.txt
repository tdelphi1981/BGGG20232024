Berfo Ana oğlunu göremeden gitti
12 Eylül döneminde evden alınan ve bir daha geri dönmeyen oğlu Cemil Kırbayır için 33 yıl mücadele veren Berfo Ana, bu sabah hayatın kaybetti.
"Berfo Ana" olarak bilinen Berfo Kırbayır'ın oğlu Cemil Kırbayır, 12 Eylül 1980 darbesi sonrasında gözaltına alınmış ancak bir daha haber alınamamıştı. Berfo Ana, ilerleyen yaşına rağmen, kayıp annelerin verdiği bütün mücadelelere katılmıştı. 105 yaşındaki Berfo Kırbayır, kayıp yakınları ile birlikte Başbakan Erdoğan'la da görüşmüş ve "tek dileğim ölmeden oğlumun mezarını görebilmek" demişti.

Ailesi, Berfo Ananın hayatını kaybetmesiyle ilgili bir açıklama yaptı:

105 yaşında, oğlu Cemil Kırbayır'ın kemiklerini 33 yıldır arayan Berfo Kırbayır, bugün 05:00 civarı hayata gözlerini yumdu.
En son mide kanseri teşhisi konan, ameliyat sürecini direnişiyle atlatan Berfo Anamız'ın sağlık durumu son günlerde kötüye gidiyordu. Berfo Ana, ömrünün son 33 yılını oğlunun kemiklerini bulmaya adamıştı.

Son nefesinde de yine oğlunun adı ağzındaydı.

105 yaşında olmasına rağmen oğlunun katili Kenan Evren'in yargılanacağı 12 Eylül Mahkemesi'ne kadar gitti.

Adaletin temsilcisi oldu.

Kendi yaşamıyla direnişin temsilcisi oldu. Annemizin, Cemil'in kemiklerini bulmadan toprağa gömülmesine sebep olan herkesin hak ettikleri cezaları almaları için, Kırbayır Ailesi olarak bu mücadeleyi sürdüreceğimizi buradan bir kez daha ilan ediyoruz.

Cenazemiz yarın Göle'de defnefdilmek üzere İstanbul'dan yola çıkacaktır.

Hepimizin başı sağ olsun.

Kırbayır Ailesi