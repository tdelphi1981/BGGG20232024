PKK yandaşları market yaktı!
MERSİN'de terör örgütü PKK yandaşları tarafından bir markete atılan molotofkokteyli yangına neden olurken, alışveriş yapan vatandaşlar ise korku dolu anlar yaşadı.
Merkez Akdeniz İlçesi Siteler Mahallesi'ndeki bir markette 5 Kasım'da saat 18.00'da meydana gelen saldırıyla ilgili güvenlik kamerası görüntüleri ortaya çıktı. Kameralar tarafından saniye saniye kaydedilen olayda yüzleri maskeli 5 PKK yandaşı, markete gelerek içeri molotofkokteyli attı. Bir anda market alevler içinde kalırken alışverişe gelen ve aralarında çocukların da bulunduğu vatandaşlar korku ve panik yaşadı. PKK yandaşları mağazadan kaçarken alevlerin üzerine de benzin döktü. Alevlerden kaçmak isteyen 2 çocuğun ise panikle birbirlerine sarılması dikkat çekti. Vatandaşlar ve market çalışanları güçlükle kendilerini dışarı atarken olayda ölen ya da yaralanan olmadı. İşyerindeki yangın ise görevlilerin ardından itfaiye ekiplerinin müdahalesiyle söndürüldü.



Mersin'deki polis ekiplerinin olayla ilgili yaptığı soruşturmada 3 kişi gözaltına alındı. Şüphelilerden saldırıya katıldığı belirlenen 15 yaşındaki Ş.B. tutuklanırken diğer 2 kişi serbest bırakıldı. Soruşturma sürdürülüyor.