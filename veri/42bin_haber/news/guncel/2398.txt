Cezayir'deki rehine krizinde 1 ölü daha!
Cezayir'deki doğalgaz tesislerinde yaşanan rehine krizinde kayıp Norveçli bir çalışanın daha öldüğü bildirildi.
Statoil petrol şirketinin Direktörü Helge Lund, Cezayir'de rehine krizi yaşanan doğalgaz tesislerinde, 43 yaşındaki Norveçli Alf Vik'in hayatını kaybettiğini açıkladı.

Şirket çalışanlarından 35 yaşındaki Norveçli Thomas Snekkevik ile Norveç Kalkınma Bakanı Heikki Holmaas'ın kayınpederi 58 yaşındaki Tore Bech'in de rehine krizinde dün yaşamlarını yitirdiği kaydedilmişti.

Norveç Dışişleri Bakanlığı ise dün, kayıp 5 Norveç vatandaşından umudu kestiklerini açıklamış, Bakanlık Sözcüsü Veslemoey Lothe Salvesen, Cezayirli yetkililerin krizin yaşandığı bölge ve çevresinde aramalarına devam ettiğini ancak kayıp 5 kişinin canlı bulunmasının imkansız olduğunu söylemişti.

Cezayir'in Ayn Emnas bölgesindeki doğalgaz tesislerinde yaşanan rehine krizinde 38 yabancı yaşamını yitirmişti. Saldırıyı üstlenen 'Kanla İmza Atanlar Tugayı', Mali'ye askeri müdahalenin durdurulmasını talep etmişti.