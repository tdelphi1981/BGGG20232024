Arif Peçenek hayatını kaybetti
Asparagas bir haberle inek karşılığı transfer olarak Türk futbol tarihine geçen Arif Peçenek vefat etti. Kısa sürede kendisini kanıtlayınca transferinin gündeme geldiğini ve 1979'da, 19 yaşındayken Bulduk'un kendisini çağırarak, Altay ile Şekerspor'dan gelen teklifleri ilettiğini belirten Peçenek "inek karşılığı transferini" şöyle anlatmıştı:

"Bu görüşmeden bir gün sonra notere gittik. Şekerspor'dan transfer karşılığında 50 bin lirayı ben, 50 bin lirayı da Avni Bulduk aldı. Daha sonra Şekerspor formasıyla sezon açılışı için hazırlık maçına çıktım. Birkaç güzel kurtarış yapınca maçı izleyenler, benim hakkımda konuşmuş. Bir gazetenin muhabiri, eski başkanım Avni Bulduk'a, 'Böyle yetenekli bir kaleciyi bedava vermezsin. Ne kadar para aldın?' diye sormuş. Avni ağabey de şaka maksadıyla 'Bir inek aldım, Arif'i verdim' demiş. O muhabirin yaptığı haber, ertesi gün gazetesinde manşet oldu. Bir gün sonra da muhabirler geldi ve fotoğraf çekimi için beni çiftliğe götürdüler. Orada 100-150 adet Holstein cinsi inek vardı. İneklerle fotoğraflarımı çekip mizansen haberler yaptılar."

 

 
PTT 1. Lig takımlarından TKİ Tavşanlı Linyitspor'un teknik direktörü Arif Peçenek, dün gece Ankara'da geçirdiği kalp krizi sonucu 54 yaşında vefat etti.

Kulüp Genel Menajeri Abdullah Duran, AA muhabirine yaptığı açıklamada, geçen hafta sonunda Boluspor ile deplasmanda yaptıkları karşılaşmanın ardından takıma iki gün izin verildiğini belirtti.

Peçenek'in, iznini Ankara'da ailesinin yanında geçirirken rahatsızlanarak Ankara Numune Eğitim ve Araştırma Hastanesi'ne kaldırıldığını belirten Duran, "Kalp krizi geçirdiği belirlenen ve yoğun bakıma alınan hocamız, maalesef tüm müdahalelere rağmen kurtarılamadı. Türk futbolunun, camiamızın ve ailesinin başı
sağolsun" dedi.

Duran, evli ve bir çocuk babası Peçenek'in cenazesinin, yarın ikindi namazına müteakip düzenlenecek törenin ardından Ankara'nın Kızılcahamam ilçesinde toprağa verilmesinin beklendiğini sözlerine ekledi.

Kızılcahamam'da 1959 yılında doğan Peçenek, Ankara'da Güneşspor ile Şekerspor formalarını giydikten sonra transfer olduğu Ankaragücü'nün kalesini 12 sezon koruduktan sonra futbolu bıraktı. Peçenek, uzun süre sarı-lacivertli Başkent ekibinin altyapı antrenörlüğünü yaptı. Peçenek, bu sezon 6'ncı haftadan sonra TKİ Tavşanlı Linyitspor'un teknik direktörlüğüne getirilmişti.  