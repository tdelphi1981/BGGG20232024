Artvin'de nefes kesen keçi kurtarma operasyonu
ARTVİN'in Ardanuç İlçesi'nde kayalıklarda mahsur kalan 4 keçiden biri yöre sakinlerinin çabasıyla kurtarıldı.
Yaklaşık 10 gün önce Karlıköy Köyü'ndeki evine giden Burhan Temel, Ardanuç ile Ardahan karayolu 3'üncü kilometresinde bulunan ve 'Berzulun Taşı' olarak bilinen kayalıklarda 4 keçi gördü. Bir sürüden koptukları sanılan üçü siyah, biri beyaz olan keçileri kurtarmak isteyen Burhan Temel bugün bölgeye geldi ve kayalıklara tırmandı. İlçe Emniyet Müdürü Muzaffer Durmuş'un da izlediği çalışma sırasında ayakkabılarını çıkartarak çorapla yoldan yaklaşık 200 metre yüksekliğe tırmanan Burhan Temel, sarp kayalıklarda bulduğu beyaz keçiyi yönlendirerek aşağı indirmeyi başardı. 
Ardanuç'ta esnaf olan ve kendisini de tehlikeye atarak keçiyi kurtaran Burhan Temel şunları anlattı:
"Bir süre önce köye giderken kayanın üzerinde hareket halinde bir cisim gördük. Dikkatli baktığımızda keçi olduğunu fark ettik. Kayalıkların arka tarafında bulunan Harmanlı Köyü'ndeki bir sürüden kaçmış olabilir. Gördüğümüz 4 keçinin biri beyaz, 3'ü ise siyahtı. Keçilerden birine ulaşıp kurtarabildik ama diğer keçiler biraz daha yüksekte olduğu için oraya çıkma imkanımız olmadı. Yaklaşık 10-12 gündür bir şey yemiyor, su içemiyorlardı."