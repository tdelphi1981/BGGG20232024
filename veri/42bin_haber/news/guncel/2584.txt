Vardiyalı 'domuz' nöbeti!
Tekirdağlı avcılar, ekili arazilere zarar veren domuzlara karşı 'vardiyalı nöbet' tutuyor. 6 Köyde gruplar halinde nöbet tutan avcılar bir haftada 9 yaban domuzu vurdu.
Tekirdağ'ın Malkara ilçesine bağlı 6 köyde ekili arazilere zarar veren domuzlarla mücadele için avcılardan oluşan bir ekip kuruldu.

İlçeye bağlı Sarıpolat, Yaylaköy, Elmalı, Macırköy, Gözsüz ve Allıışık köylerinde yaban domuzu nöbeti tutan avcılar, bu sayede ekili alanlarını koruyabiliyor.

Malkara Avcılar ve Atıcılar Derneği tarafından organize edilen sürek avı, 6 köyde toplanan ayrı gruplar tarafından aralıksız sürdürülüyor.

Çiftçinin, buğday ve ayçiçeği tarlalarına saldıran mısır ve sebzeleri yiyen yaban domuzlarının bir yıl içinde binlerce liralık zarar verdiği araziler, artık 'vardiyalı av nöbeti' tutan avcı gruplar tarafından korunuyor.

DOMUZLAR, BİR GECEDE 10 DÖNÜMÜ TALAN EDİYOR

Malkara Avcılar ve Atıcılar Derneği Başkanı Sadık Akçay, konuyla ilgili yaptığı açıklamada, ekili arazileri yaban domuzlarının talanından korumak için sürek avları düzenlediklerini bildirdi.

Yaban domuzlarının dağ köylerinden ova köylerine kadar indiğini ve ilçe merkezine kadar ilerlediğini ifade eden Akçay, Yaban domuzları üreticimizin ektiği buğday, ayçiçeği, mısır ve sebzelere zarar veriyor. 1 yaban domuzu bir gecede 10 dönüm ekili alana zarar verebiliyor. Bu yaban domuzları da yılda iki kez üreme yapıyor ve 16 yavru doğurabiliyor. Çok çabuk çoğalıyorlar ve üreticiye, çiftçiye büyük zararlar veriyorlar. Bu da ülke ekonomisine çok büyük zarar anlamına geliyor" dedi.

Akçay, ayrıca sürek avının düzenlendiği 6 köyde son bir hafta içinde 9 yaban domuzunun avlandığını bildirdi.

Akçay öte yandan, bölgede yaban domuzlarının yanısıra yabani kurtların da görüldüğünü, köylere inen kurtların koyun ağıllarına girerek koyunları boğduğunu söyledi.

Avlanan yaban domuzlarının köylerin yakınlarına bırakıldığını aktaran Akçay, bu sayede yabani kurtların beslenmelerine yardımcı olduklarını kaydetti.