'Promosyon' şakası, izdihama yol açtı!
TEKİRDAĞ'da market açılışına katılan vatandaşlar, meyve ve sebzelerin ücretsiz olduğunu sanınca, izdiham yaşandı. Marketin kapıları kapatılırken, müşteriler yapılan anonsla uyarıldı.
Kent merkezinde bir marketin açılış töreni öncesinde toplanan mahalle sakinleri, işletmenin hizmete açılmasının ardından marketi gezmek istedi. Kalabalık arasından bir kişinin, Girişteki meyveler ücretsiz demesi üzerine vatandaşlar, kasalardaki sebze ve meyveleri poşetlere doldurdu.

Müşterilerin 'promosyon' ürün zannettikleri meyve ve sebze kasaları önündeki ilgi kısa sürede izdihama dönüştü.

Bu sırada marketin giriş kapıları kapatılarak, görevliler vatandaşları uyardı. Market içinden yapılan anonsla, ürünlerin promosyon değil, ücretli olduğunu öğrenen müşteriler aldıkları sebze ve meyveleri yerine bıraktı.