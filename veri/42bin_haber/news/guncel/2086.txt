Tuvaletli yeraltı kenti
NEVŞEHİR'in Acıgöl İlçesi'ne bağlı Tatlarin Beldesi'ndeki yüzyıllar önce yapılan tuvaletli yeraltı şehri yapıldığı yörenin, yeterince tanıtılamadığı belirtildi.
Tatlarin Belediye Başkanı Hilmi Biltekin, Kapadokya Bölgesi'nde ilk Hıristiyanlar'ın yerleşmesi ile ortaya çıkan yeraltı kent yerleşimlerinin, bölge için vazgeçilmeyecek öneme sahip olduğunu söyledi. Biltekin, Kapadokya tarihinde 'tuvalet oluşumlu ilk yeraltı kenti' olarak da bilinen Tatlarin Beldesi'ndeki yeraltı kenti, Kültür ve Turizm Bakanlığı'nca bölgede turizme açık bulundurulan 4 yeraltı kentinden biri olduğunu söyledi. Belediye Başkanı Hilmi Biltekin, bölgede Hititler döneminden bu yana kullanıldığı bilinen 3 katlı Tatlarin Yeraltı kentinde yüzyıllar önce yapılan tuvaletinin ilgi çektiğini anlattı.


Kapadokya Bölgesi'nde 200'e yakın yeraltı kentinin varlığının bilindiğini söyleyen Biltekin, bunlar arasında 'Tuvalet düzeneğinin yer aldığı ilk yeraltı kenti' unvanına sahip Tatlarin Beldesi'ndeki bu ilginç oluşumlu kültürel varlığının tanıtımı için yetkililerden katkı beklediklerini söyledi. Tatlarin Belediye Başkanı Hilmi Biltekin, şöyle dedi:


"Yer üzeri yaşamının ötesinde yeraltı kent yaşamının en göz alıcı şekilde ortaya konulduğu Kapadokya Bölgesi'nin sayılı yeraltı kentlerinden birine sahip olmamıza karşın bu konuda tanıtım yönündeki sıkıntılar, bizler için büyük bir sorun oluşturuyor. Tuvaletli yeraltı kentinin etkin tanıtımı gerekiyor. Bu konuda desteklerin artmasını umut ediyoruz."