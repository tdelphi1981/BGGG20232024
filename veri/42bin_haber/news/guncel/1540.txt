Kundaklanan araç alev alev yandı
Mersin'in Tarsus ilçesinde gece geç saatlerde yanan otomobil polisi ve itfaiye ekiplerini alarma geçirdi. Aracın kundaklanma sonucu yandığı tahmin ediliyor.
Gece 01.30 sıralarında Gazipaşa Mahallesi 1967 sokak 17 nolu evin önünde park halindeki Ramazan Bür'e (51) ait 01 ES 617 plaklı otomobil arka kısmından alev alarak yanmaya başladı. Park halindeki otomobilin yandığını gören vatandaşların yaptığı ihbarı ile olay yerine gelen polis ekipleri çevrede önlem alırken, itfaiye ekipleri otomobili söndürmek için yoğun çaba sarf etti. Yaklaşık 20 dakika içinde söndürülen otomobil tamamen yanarak kullanılmaz hale gelirken, polis ekipleri yangının çıkış nedenini araştırdı.

Polis ekipleri iddiaya göre, otomobil sahibi Ramazan Bür'ün oğlu Sadık Bür (24) ile Yusuf G.'nin (17) gündüz saatlerinde bilinmeyen bir nedenle kavga ettiklerini ve kavgadan sonra Yusuf G.'nin Sadık Bür'ün babasının evinin camlarını kırarak oradan ayrıldığını öğrendi. Ekipler gece meydana gelen yangında, yangının otomobilin arka kısmından başladığını, otomobilin dışarıdan müdahale şekliyle yandığı kanaatine vardı. Yangında Yusuf G'nin alakası olabileceği ihtimali üzerine, Yusuf G'yi ikamet ettiği evde gözaltına aldı. Olayla ilgili olarak soruşturma sürüyor.