Cinayet 2,5 yıl sonra ortaya çıktı
DÜZCE'nin Yığılca İlçesi'nde, yaklaşık 2.5 yıl önce eşekten düşerek öldüğü söylenen 25 yaşındaki Fatma Toprak'ın mezarı, anne ve babasının savcılığa başvurusunun ardından açıldı. Adli Tıp Kurumu'nda yapılan incelemede genç kadının av tüfeğiyle başından vurularak öldürüldüğü belirlendi. Bunun üzerine gözaltına alınan 27 yaşındaki Mehmet Toprak, eşini bir kişiyle ilişkisi olduğu iddiasıyla öldürdüğünü itiraf etti.
Olay 29 Eylül 2010 tarihinde, Yığılca'nın Bekirler Köyü'nde meydana geldi. Tarlada, başı kanlar içindeki Fatma Toprak'ın cesedi bulundu. Genç kadının eşi Mehmet Toprak ve eşinin ailesi, Fatma Toprak'ın eşekten düşerek öldüğünü iddia etti. Jandarma, Fatma Toprak'ın başına aldığı sert darbeyle öldüğü yönünde rapor hazırlarken, genç kadının cenazesi köyde toprağa verildi.

Anne Hacer ve baba Bayram Zengin, kızları Fatma Toprak'ın ölümüyle ilgili şüpheleri olduğunu belirterek, savcılığa şikayette bulundu. Savcılığın talimatıyla Fatma Toprak'ın mezarı, geçen yıl 17 Ekim'de açıldı. Alınan kemikler Adli Tıp Kurumu'na gönderildi. Adli Tıp Kurumu'nun yaptığı inceleme sonucu Fatma Toprak'ın kafatasında, tüfekten çıkan saçmaların bulguları tespit edildi.

Polis, Adli Tıp Kurumu'nun raporunun ardından, Fatma Toprak'ın İstanbul Üsküdar'da bir vakıfta çalIşan eşi Mehmet Toprak'ı gözaltına aldı. Mehmet Toprak eşini köyde yaşayan bir kişiyle ilişkisi olduğunu iddia ederek öldürdüğünü itiraf etti. Polis, Mehmet Toprak'ın cinayeti işlediğini bilen dedesi Mehmet Toprak ile babaannesi Ayşe Toprak'ı da gözaltına aldı.

Mehmet Toprak, 'kasten adam öldürmek, dedesi Mehmet Toprak ve babaannesi Ayşe Toprak ise 'yardım ve yataklık' suçundan Düzce Adliyesi'ne sevk edildi.