2023 yılında 7 bin 830 kilometre otoyol
Maliyeti 80 milyar doları aşması beklenen projelerin hayata geçirilmesiyle Türkiye, 2023 yılında 7 bin 830 kilometre uzunluğunda otoyol ağına sahip olacak.
 Karayolları Genel Müdürlüğü'nün projeleriyle Türkiye, 2023 yılında otoyol ağını 7 bin 830 kilometreye ulaştıracak.
 AA muhabirinin aldığı bilgiye göre, Karayolları Genel Müdürlüğü, dünyada ve Avrupa ülkelerinde olduğu gibi otoyolların birbirleriyle kesintisiz hale getirilmesi için önemli projeleri hayata geçiriyor.
 Avrupa'yı, Kafkaslar ve Ortadoğu'ya bağlayan Türkiye'de, batıdan doğuya kesintisiz ulaşım imkanı sağlayacak otoyol ağının 2023'e kadar tamamlanması planlanıyor.
 Karayolları Genel Müdürlüğü'nün toplam 65 bin 354 kilometre olan karayolu uzunluğunun 2 bin 236 kilometresini otoyollar oluşturuyor.
 Cumhuriyetin 100. kuruluş yıl dönümüne kadar toplam 5 bin 550 kilometre otoyol ağının kurulması amaçlanıyor. Buna göre, finansmanı Yap-İşlet-Devret (YİD) modelli ihalelerle özel sektörden temin edilecek projelerin maliyetinin 80 milyar doları aşması bekleniyor. Bu projelerin hayata geçirilmesiyle Türkiye, 2023 yılında 7 bin 830 kilometre uzunluğunda otoyol ağına sahip olacak.
 Otoyol ağıyla Türkiye, 1000 kilometrekareye düşen 2,5 kilometrelik otoyol uzunluğunu, AB üyesi ülkelerdeki gibi 8,8 kilometreye ulaştırmış olacak.
 Projeler arasında yer alan Gebze-Orhangazi-İzmir Otoyolu (İzmit Körfez Geçişi ve bağlantı yolları dahil) Projesi'nin ve Sabuncubeli Tuneli projesinin yapım çalışmalarına başlandı. Kuzey Marmara (Üçüncü Boğaz köprüsü dahil) Otoyolu Projesi'nin 95 kilometrelik Odayeri-Paşaköy (3. Boğaz Köprüsü dahil) kesimi de YİD modeli ile ihalesi yapıldı.
 2023 yılına kadar tamamlanması hedeflenen otoyol projeleri ve uzunlukları ise şöyle:
 Proje Uzunluğu              (kilometre)
 ------------------------------- --------------
 Gebze-Orhangazi-İzmir Otoyolu 421
 Kuzey Marmara Otoyolu 414
 Sabuncubeli Tüneli 7
 Ankara-Samsun Otoyolu 472
 Kınalı-Tekirdağ-Çanakkale-Balıkesir Otoyolu 359
 Ankara-İzmir Otoyolu 535
 Afyonkarahisar-Antalya-Alanya Otoyolu 490
 Sivrihisar-Bursa Otoyolu 202
 Şanlıurfa-Habur (Diyarbakır Bağl. Yolu Dahil)Otoyolu 442
 Gerede-Gürbulak Otoyolu 1.276
 Ankara-Niğde Otoyolu 342
 Aydın-Denizli-Burdur Otoyolu 330
 Yalova-İzmit Otoyolu 81
 Mersin - Silifke(Taşucu) Otoyolu 98
 Çiğli-Aliağa-Çandarlı Otoyolu 81
 
 AA