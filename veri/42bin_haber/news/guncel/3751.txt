4 bin TL kazandığı ikramiyeyle 500 bin TL dolandıracaktı
4 bin lira ikramiye kazandığı kuponla, bayilerden 500 bin lira toplayıp kaçacaktı...
Konya'nın Ilgın İlçesi'nde, 4 bin lira ikramiye kazandığı iddaa kuponunu bilgisayarla çoğaltıp, bayileri dolandırdığı öne sürülen 30 yaşındaki M.S., polis tarafından suç üstü yakalandı. M.S.'nin polise verdiği ilk ifadesinde, bu yöntemle bayilerden 500 bin lira toplayıp, gezmek için dünya turuna çıkmayı planladığını öne sürdüğü öğrenildi.

M.S. Afyonkarahisar'da oynadığı iddaa kuponu sayesinde 4 bin lira ikramiye kazandı. 3 bin 600 liranın yukarısındaki ikramiyeleri bayilerin ödemediğini ve sadece bankadan alabileceğini öğrenen M.S., iddiaya göre kazandığı kuponu bilgisayar ortamında çoğalttı. Ardından Afyonkarahisar ve Akşehir ilçelerindeki iddaa bayilerine giden M.S., işyeri sahiplerine, 'Bu kupona ne kadar ikramiye çıkmış, öğrenebilir miyim?"dedi. Bayilerde, kuponları cihaza okutup 4 bin lira ikramiye kazandığını söyledi. M.S., bunun üzerine bayilere, "Abi bu saatte bankalar kapalı. Bana 3 bin 600 lira ver. Geri kalanı senin olsun. Sende bu kupondan ekmek yemiş olursun"dedi. M.S., iddiaya göre bu yöntemle 4 bayii kandırdı. Kuponun orjinal olmadığını ve çoğaltılmış olduğunu anlayan bayiiler, polise haber verdi. Polis yaptığı araştırmada M.S.'nın Konya'nın Ilgın İlçesi'ne geldiğini saptadı. Ilgın polisi de kent merkezindeki iddaa bayilerini konu hakkında uyardı.

M.S. dün saat 23.30 sıralarında Çınar Oğuz'a ait iddaa bayiine geldi. Durumu fark eden Oğuz da, polise haber verdi. Suç üstü yakalana M.S. gözaltına alındı. M.S.'nin polise verdiği ilk ifadesinde bu yöntemle bayilerden 500 bin lira toplayıp, gezmek için dünya turuna çıkmayı planladığını öne sürdüğü öğrenildi.

Polise ihbarda bulunan bayii sahibi Çınar Oğuz, "İddaa bayileri 3 bin 600 liraya kadar ikramiye ödülünü verme hakkına sahip. Bunun yukarısını kişi bankadan alabilir. M.S. de bilgisayar ortamında çoğalttığı 4 bin lira değerindeki ikramiye kuponunu Afyonkarahisar ve Akşehir'deki bazı bayiilere götürüp, karşılında 3 bin 600 lira almış."dedi.