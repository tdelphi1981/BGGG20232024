Federasyon Temsilcisi otelde ölü bulundu
ANTALYA'nın Kemer İlçesi'nde düzenlenen 3 Bant Dünya Kupası Turnuvası'nda görevli bilardo hakemi ve Türkiye Bilardo Federasyonu (TBF) İstanbul Temsilcisi 52 yaşındaki Ali Yılmaz, kaldığı otelin odasında ölü bulundu.
Dünya Bilardo Birliği ve TBF tarafından düzenlenen 3 Bant Dünya Kupası Turnuvası, dün Kemer Limak Limra Otel'de başladı. 17 Şubat'ta sona erecek turnuvanın hakemlerinden ve TBF'nin İstanbul Temsilcisi Ali Yılmaz, dün görev aldığı maçın ardından önce otelin saunasına girdi, daha sonra dinlenmek için odasına gitti. Gün boyu odasından çıkmayan Yılmaz, sabah turnuvanın yapıldığı salona da gitmedi. Bunun üzerine durumdan şüphelenen hakem arkadaşları, Yılmaz'ın odasını kontrol etmek istedi. Arkadaşları, kapının açılmaması üzerine durumu otel görevlileri aracılığıyla polise bildirdi. Olay yerine gelen ekipler kapısını açtırdıkları odada Yılmaz'ın cansız bedenini buldu. Kalp krizi geçirdiği sanılan Ali Yılmaz'ın cesedi, kesin ölüm nedeninin belirlenebilmesi için otopsi yapılmak üzere Antalya Adli Tıp Kurumu morguna gönderildi.