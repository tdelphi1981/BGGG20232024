Çantasını çaldığı yaşlı kadını yerlerde sürükledi
BOLU'da, 68 yaşındaki Hatice Gültekin kolundaki çantasını çalmaya çalışan kapkaççıya direnince yerlerde sürüklendi. Çantayı çalan kapkaççı kaçarken, Hatice Gültekin, "Üç kuruş param vardı, onu da çaldılar" diyerek ağladı.
Olay, dün saat 19.30 sıralarında Karaçayır Mahallesi Şirin Sokak'ta meydana geldi. Evine giden Hatice Gültekin'in yanına yaklaşan bir kişi, çantasını alıp kaçmak istedi. Çantasını kapkaççıya kaptırmak istemeyen Hatice Gültekin, dakikalarca mücadele etti. Kapkaççı boğuşma sırasında Hatice Gültekin'i yerlerde sürükledi. Hatice Gültekin daha fazla dayanamayarak çantasını bırakırken, kapkaççı koşarak olay yerinden kaçtı.

Hatice Gültekin'in feryatları üzerine yanına gelen vatandaşlar, sürüklenirken ellerinden yaralanan kadına yardımcı olup 112 Acil Servis ve polisi arayarak yardım istedi. Gözyaşlarına boğulan Hatice Gültekin, olay yerine gelen polislere çantasını çalan kişiyi tarif etmeye çalıştı. Hatice Gültekin, "Çantamda üç kuruş param vardı, onu da çaldılar" diyerek ağlarken, 112 Acil Servis ekibi kadının ellerini sargıya aldı. Köroğlu Devlet Hastanesi'ne kaldırılan Hatice Gültekin tedavi altına alındı.

Polis, kapkaççıyı yakalamak için çalışma başlattı.