Trabzon tanıtım günleri başladı
Trabzon Federasyonu öncülüğünde, şehrin ve Karadeniz'in kültürünün tanıtılmasına katkıda bulunmak amacıyla düzenlenen 'Trabzon Tanıtım Günleri' başladı.
Eyüp'teki Feshane Uluslararası Fuar Kongre ve Kültür Merkezi'ndeki fuarda, Trabzon başta olmak üzere Karadeniz Bölgesi'nin farklı illerinden gelençok sayıda katılımcı stant açtı. Yöresel kıyafet, yiyecek ve hediyelik eşyaların sunulduğu stantlar, fuarı ilk saatlerinde ziyaret edenlerin en çok gezdikleri yerler oldu. Serender evlerinden Rize bezine, el dokuması yöresel kıyafetlerden kentin simgelerini tasvir eden hediyelik eşyalara kadar birçok özgün ürünün sergilendiği ve satışa sunulduğu fuarda, ziyaretçilere Laz böreği, hamsi tava, kuymak ve Akçaabat köftesi gibi Karadeniz'in meşhur tatları ikram edildi. Sürmene bıçaklarının, Anzer, Kaçkar ballarının ve şimşir kaşıkların 
görücüye çıktığı'Trabzon Tanıtım Günleri'nde'Yıldızroyce' da yerini aldı.Trabzon'da iki mobilya ustasının kaportası ve içinin bazı bölümlerini ahşaptan yaptığı ve saatte 120 kilometre hıza ulaşabilen otomobil fuarın ilgi odağı oldu.
Şasisi hariç tamamen kayın ağacından yapılan araç hakkında 
açıklamalarda bulunan Beşköy Belediye Başkanı Yahya Narmanlı, 'Araçtaki aksesuarlarda günümüz teknolojisi yok. Bizim elimizde bir keser ve bir testere var. El emeği ile bunları yaptık. Zoru başarmak isteyen yörenin insanıyız. 
Yaptığımız aracı, satmayı da düşünürüz' diye konuştu.
Resmi açılışı yarın yapılacak olan fuarın ilk ziyaretçileri Karadeniz müziği eşliğinde alışveriş yaptı.