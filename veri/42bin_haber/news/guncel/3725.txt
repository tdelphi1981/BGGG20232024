İzmir'de cinayet: 13 kurşunla öldürüldü
İzmir'in Ödemiş ilçesinde, Niyazi Dülger (56), evden çıkarak işe gitmek için aracına binmek üzereyken motosikletli bir kişinin silahlı saldırısına uğradı. Motosikletiyle Dülger'in aracına yaklaşan kimliği belirsiz kişi, tabancasıyla Dülger'e 13 el ateş ederek kaçtı. Dülger, kaldırıldığı hastanede hayatını kaybetti.
 Olay, İnönü Mahallesi Lise Caddesi'nde meydana geldi. Cadde üzerinde bulunan 53 numaralı evde oturan Niyazi Dülger, dün akşam saatlerinde işlettiği lokantaya gitmek için evinden çıktı. Dülger, park halinde bulunan 35 FP 584 plakalı aracına bindi. Bu sırada Dülger'in yanına yaklaşan motosikletli bir kişi silahını çıkararak Dülger'e ateş açtı. Yüzünü poşuyla kapattığı belirtilen kimliği belirsiz saldırgan, Dülger'e 13 el atış ettikten sonra motosikletiyle olay yerinden kaçtı. 

Ağır yaralanan Dülger, çevredekilerin durumu bildirmesi üzerine olay yerine gelen sağlık ekipleri tarafından ambulansla Ödemiş Devlet Hastanesi'ne kaldırıldı. Dülger, burada yapılan tüm müdahalelere rağmen kurtarılamadı. Ödemiş İlçe Emniyet Müdürlüğü ekipleri, olay sonrası kayıplara karışan motosikletli zanlıyı yakalamak için çalışma başlattı.