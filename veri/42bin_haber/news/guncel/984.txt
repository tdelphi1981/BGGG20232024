Konuk Yazar - Kültürü öldürmek, Gogol'u hapsetmek
Kültür ve Turizm Bakanlığı'nın tarihindeki en zayıf dönemlerinden birini yaşıyoruz.
 Ertuğrul Günay'ın magazinel çıkışları ve Başbakan tarafından söylenenlerden sonra laflarını bir bir geri alışları gün geçtikçe daha popüler olurken, tarihe kültürel politikalarıyla değil de Bülent Arınç'ın kendisi için söylediği 'Allah kimse onun durumuna düşürmesin' sözüyle geçecek olması sahici bir komedi yaşadığımızı kanıtlıyor. 
 Geçtiğimiz günlerdeki bütçe görüşmelerinde Bakan'ın bürokratlarının kültürle ilgili olarak istedikleri bütçeyi minimumda tutmaları Maliye Bakanı'nın da bunu 'şak diye' kabul etmesi Bakan'ı fazlasıyla kızdırmış. 
 Türkiye gibi tamamen kendini bürokrasiye terk etmiş ülkelerde devletlerin kültürü kime ve neden emanet ettikleri pek belli değildir. Nedense kültür bakanları entelektüeller yahut konunun akademik bilir kişileri yerine eski solcular, şarkıcılar, turizm cengaverleri gibi çeşitli kişiler arasından seçilir. Oysa dünyanın da kabul ettiği üzere 'kültür politikası' bir devletin temel politikalarından biridir.
 UNESCO ve benzeri organizasyonların kültür teması üstüne yaptığı çalışmaların malum olduğu bir alanda Türkiye'de kültürün hala bakanlıklara ve geçici siyasi iktidarlara teslim oluyor olması, çağımızda kurumların 'vizyon ve misyon' belirlemede gösterdikleri o özenli gayreti Türkiye'nin kültür alanında kesinlikle göstermediğinin açık göstergesi.
 Bu konuyla ilgili kurulmuş ulusal bir kültür konseyi olsa da bu da Türkiye'deki tüm 'komisyonlar' gibi işlevsiz, hatta açık bir dille 'işe yaramaz' haldedir. Türkiye'de devletçe işletilen müzelerin birçoğu yeni çağın müze konseptlerine ayak uyduramaz, yeni medya teknolojileriyle uzaktan yakından ilişkilenemezken, sermaye desteğiyle açılan müzeler kamu denetimindeki müzeler karşısında ezici bir üstünlük sağlamış, edebiyat müzeleri gibi harikulade olabilecek birçok proje ölü doğan çocuklar gibi memleketin dört bir yanına saçılmıştır.
 Memleketteki müzelerin bu çağda kendilerini tanıtmaları beklenen web sitelerindeki gayri teknolojik ve hatta ilkel durum, 'olsun diye yapılan' şeyleriyle ünlü devletimizin bu konudaki 'şanını' eminiz ki güçlendirmekte.
 NE YAPMALI?
 Peki ne yapmalı? Bu sorunun cevabı pek açık. Türkiye gibi siyasi otoritenin fazlasıyla merkezileştiği bir ülkede 'özerklik' bahsi açmak biraz sorunlu, farkındayım; ancak kültürün merkeze  bağlı hale geldiği ve kültür politikalarının atananın bakışına göre şekillendiği bir çağı yaşamak bu kitlelere reva görülüyorsa burada ciddi bir problem vardır.
 Bugün Türkiye'de dönen tartışmaların dönüp dolaşıp tıkandığı 'kim bu bizim ecdadımız' soruları ve Osmanlı'dan Türkiye'ye geçişte modernleşme sancılarının artık dayanılmaz bir hal alarak, Osmanlı'ya dönüş rüzgarlarıyla birlikte işi kaotik bir hale sokmasıyla birlikte kocaman bir ülkenin edebiyatı, resmi, tiyatrosu çeşitli ekonomik ve siyasi politikalarla zayıflatılıp, sanatçıların ülkeden def edilmesi süreci hızlandırılırken yapacak pek bir şey gözükmüyor.
 Daha geçen gün İzmir'de Gogol'den bir oyun oynadıkları için halkı askerlikten soğutmak vesilesiyle hapis cezası alan ve cezaları ertelenen sokak tiyatrocuları göz önüne alındığında bu ülkede hala Gogol'ün bile aslında yasak olduğunun ve bunun kültürü yönetenlerin gerçek ayıbı olduğunun farkına varmamız gerekiyor.
 Sarphan UZUNOĞLU