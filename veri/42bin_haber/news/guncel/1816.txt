Postada 6 milyonluk vurgun
İzmir polisi, PTT Genel Müdürlüğünün posta ihalelerine fesat karıştırıldığı ihbarı üzerine soruşturma başlattı.

15 ildeki, PTT ihaleleri incelendi. Son yıllardaki ihalelerin, sürekli aynı kişilere verildiğini belirleyen polis, şüphelileri, teknik ve fiziki takibe aldı. Aralarında, İzmirli işadamı Recep Y. ve Ankara PTT Müdürlüğü’nde yönetici B.K. ile İ.A’nın da bulunduğu 11 zanlı yakalandı. Recep Y. liderliğindeki çetenin, PTT’nin posta taşımacılık ihalelerini, kendi akrabaları üzerine paravan şirketler kurarak, cüzi bedelle aldığı öne sürüldü. Yaklaşık 40 ihaleye fesat karıştırıp 6 milyon liralık haksız kazanç sağladığı ileri sürülen çetenin,  PTT Genel Müdürlüğü’nden ihaleleri denetlemeye gelen heyetleri tatil yaptırıp lüks otellerde konaklatarak yasa dışı eylemlerine göz yumulmasını sağladığı iddia edildi.