Bu 20 milyon kişinin içinde siz de olabilirsiniz
Obezite savaşçısı Profesör'den korkunç istatistikler
Obeziteye karşı savaş açan Prof. Dr. Canan Karatay, ' İstatistiklere göre Türkiye'de 20 milyon fazla kilolu, 20 milyon obez ve 10 milyon diyabetli var. Bana göre ise bel çevresi geniş olan herkes potansiyel hasta.' dedi.
Prof. Dr. Canan Karatay 'Karatay Diyeti'yle Obezite ve Diyabete Çözüm Var!' adlı yeni kitabıyla obezite ve diyabet hastalığının nasıl geliştiğini ve nasıl düzeltilip önlenebileceğini anlatıyor. Sağlıklı beslenmenin önemini vurgulayan Karatay, ' Obez olmak şart değil, bel çevresi geniş olan her insan da potansiyel hasta durumundadır.' diye konuştu.

BÜTÜN HASTALIKLARIN ANASI KARACİĞER YAĞLANMASIDIR
Fazla kilonun bütün metabolik hastalıkları beraberinde getirdiğini ifade eden Karatay, ' Senelerdir bize yağ, yumurta yenmemesi gerektiğini söylediler. Aksine yağ kilo aldırmaz hatta içerisinde aminoasit bulundurur ve doğal olanından mutlaka yenmelidir. Asıl tehlike şekerdedir. Bütün şekerler zararlıdır ve karaciğer yağlanmasına neden olmaktadır. Bütün hastalıkların anası şişmanlıktır yani karaciğer yağlanmasıdır.' dedi.

OBEZİTE İNSAN ÖMRÜNÜ KISALTIR
'Şişmanlık, obezite ve diyabet birbirinden ayrılamaz hastalıklar. Obez insanların yüzde 80'i şeker hastası, şeker hastalarının yüzde 80'i obezdir, hem obezite hem şeker hastalığı da kanser nedenidir.' diyen Karatay, 'yapılan araştırmalarda aşırı şekerle beslenen hayvanlarda ömrün, az şekerle beslenen hayvanlara oranla yüzde 30 azaldığı görülmüştür. Bu durum insanlar için de geçerlidir.' dedi. Obeziteyi engellemek için ailelerin çocuklarıyla birlikte sokak sokak dolaşıp yürümeleri gerektiğini belirten Karatay, 'özellikle çocukların uzun süre vakit geçirdikleri okul kantinlerinde sağlıklı yiyeceklerin satılmasına özen gösterilmelidir. Kantinlerde hamburger, ekmek gibi kilo yapıcı sağlıksız yiyecekler yerine fındık, fıstık gibi son derece doğal ürünler bulundurulmalıdır.' dedi. Obezitenin psikolojik sorunları da beraberinde getirdiğini vurgulayan Karatay, ' obez hastalarımdan 'toplum içine çıkamıyorum', 'yere param düşünce alamıyorum' gibi toplumdan soyutlayıcı cümleler çok duyuyorum. Sağlığımızın sorumluluğunu kendi elimize almalı ve korumalıyız. Hastalanmamak elimizdedir' şeklinde konuştu.

SAĞLIK BAKANLIĞI'NIN BAŞLATTIĞI PROJE BİR İLK
Sağlıklı ve hasta olmayan bir nesil yetiştirilmesi için Sağlık Bakanlığı'nın ilk defa daha önce hiç bir hükümetin yapmadığı bir projeye imza attığını belirten Karatay şöyle konuştu: ' Sağlık Bakanlığı'nın başlattığı 'Obezite ile Mücadele Programı' halk sağlığı adına yapılan en önemli projelerden biridir. Üç beyaz dediğimiz rafine beyaz un, rafine beyaz şeker ve rafine tuza karşı başlatılan bu kampanya koruyucu hekimlik adına da atılmış önemli adımlardandır. Hükümetimiz tarafından başlatılan kampanyalar devam etmeli ve buradaki öneriler uygulanmalıdır. Unutmayalım ki sağlam kafa sağlam vücutta bulunur.' dedi.

20 ADIMDA OBEZİTEYİ YENİN
Canan Karatay yeni kitabında obezite ya da diyabet hastası olan toplamda 50 milyon kişiye bu hastalıklardan tamamen kurtulmak için 20 basit adım sunuyor. Günde iki öğün yemek yemek, kahvaltıda lifleriyle beraber kabuğu soyulmadan meyve yemek, her gün mutlaka 20 dk yürüyüş yapmak ve özellikle karbonhidrat ve şekerden uzak durmak bu adımlardan sadece bir kaçı.