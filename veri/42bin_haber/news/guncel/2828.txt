Aracında sıkışan yaralı güçlükle çıkarıldı
Kağıthane'de bir kamyonet ile kamyonun kafa kafaya çarpışması sonucu 1 kişi yaralandı. Aracında sıkışan yaralı itfaiye ekiplerinin uzun uğraşları sonucu kurtarıldı.
Kaza, saat 00.30 sıralarında Cendere Caddesi üzerinde meydana geldi. Kemerburgaz'dan Ayazağa istikametine giden Duran Uzun (28) idaresindeki 34 BD 6345 plakalı kamyonet, Ayazağa mevkisinde karşı yönden gelen sürücü Hasan Çiçek'in kullandığı 34 EY 9585 plakalı hafriyat kamyonu ile çarpıştı. 

Araç içinde sıkışarak yaralanan kamyonet sürücüsü Duran Uzun, ihbar üzerine olay yerine sevk edilen itfaiye ekipleri tarafından yaklaşık yarım saat süren müdahale ile çıkarıldı. Uzun, olay yerindeki ambulansla Okmeydanı Eğitim ve Araştırma Hastanesi'ne kaldırıldı. Karşı yönden gelen kamyon sürücüsünün ise kazayı yara almadan atlattığı öğrenildi. Vücudunun çeşitli yerlerinde kırıklar oluşan Uzun'un hayati tehlikesinin olmadığı bildirildi. Kaza ile ilgili inceleme başlatıldı.

SEYİR HALİNDEKİ MİNİBÜS YANDI

Bu arada, TEM otoyolunda seyir halindeki bir minibüs aniden alev aldı. Kısa sürede büyüyen yangın, bütün aracı sardı. Minibüs sürücüsü kazadan yara almadan kurtuldu. 

Olay, TEM otoyolu Ankara istikameti Fatih Sultan Mehmet Köprüsü girişinde meydana geldi. Mehmet Arslan yönetimindeki 34 UA 0250 plakalı boş teneke yüklü minibüs, seyir halindeyken aniden alev aldı. Araçtan dumanların yükseldiğini fark eden sürücü Arslan, minibüsü emniyet şeridine çekerek yangına müdahale etti. Kısa sürede olay yerine gelen itfaiye ekipleri, yangını söndürdü. Tamamen yanan minibüs kullanılamaz hale geldi. Bu sırada olay yerindeki polis ekipleri görüntü alan basın mensuplarını engellemeye çalıştı.