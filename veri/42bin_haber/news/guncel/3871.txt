Bir moda ikonu olarak James Harden
NBA All-Star yıldızlarından James Harden, CNN TÜRK'ün All-Star canlı yayınında Barbaros Tapan'ın sorularını yanıtladı. 
Bu senin ilk All-Star deneyimin ve kendi evinde kendi seyircinin önünde oynamak nasıl bir duygu? 
Evet bu benim için bir ilk. NBA'de oynayan her oyuncunun hayalidir burada olmak, benim için tarifi imkansız bir duygu bu, NBA'in birçok önde gelen oyuncuları ile aynı yerde olmak ve özellikle kendi seyircilerimizin önünde bu gururu yaşamak bana çok heyecan veriyor, şimdiye kadar bütün haftasonu bir rüya gibi geçti burada olmaktan son derece mutluyum. 
Houston'da Ömer Aşık var, Ömer ile olan diyaloğun nasıl, sana saha içerisinde nasıl yardımcı oluyor ? 
Öncelikle Ömer ve ben Houston'a bu sene yeni geldik. Şimdiye kadar aramızda çok güzel bir arkadaşlık oldu, çok mütevazı ve karakterli bir kişiliği var, çok çalışkan bir oyuncu, her zaman ekstra çalışıyor, bana saha içerisinde rahat şut atabilmem için çok yer açıyor , NBA'deki çok özel olan uzunlardan birisi bence, böyle giderse adından çok söz ettirecek. 
Oklahoma'dan Houston'a geldin ve burada daha çok iş düşüyor sana saha içerisinde, Houston'a tam olarak alışabildin mi? Yeni takımındaki görevinden bahseder misin? 
Oklahoma'da oynadığım süre içerisinde oyunumu geliştirmem adına çok tecrübe kazandım. Houston'da artık ilk beş başlıyorum, maç içerisinde bana daha çok iş düşüyor artık ,daha çok sorumluluk alıyorum, Koçun ve takım arkadaşlarımın bana duyduğu güven çok önemli bu arada, burada elimden geleni yapıp Houston'ı önce play-off 'lara taşıyıp burada bir çok başarıya imza atmak istiyorum. 
Türkiye'de birçok hayranın var ve senin özellikle basketbol dışında olan tarzını çok beğeniyorlar, kıyafetlerini seçerken özel bir modacı kullanıyor musun? 
Modayı çok seviyorum, özellikle kullandığım bir modacım yok , genellikle kendi seçimim oluyor giydiklerim. Sakala gelince, kolej yıllarımda uzatmaya başladım ve artık uzunluğunu hissetmiyorum, inanın kesmeye de üşeniyorum. 
Türkiye'deki hayranlarına neler söylemek istersin ? 
Ülkeniz hakkında Ömer'den çok seyler öğreniyorum, en kısa zamanda tatil için gelmek isterim, bizi destekleyen bütün hayranlarımıza sevgilerimi iletiyorum.