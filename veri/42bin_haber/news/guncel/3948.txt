28 ilde DHKP-C operasyonu
İstanbul, Ankara ve İzmir başta olmak üzere 28 ilde terör örgütü DHKP-C adına faliyet gösteren devrimci memur hareketi grubuna yönelik operasyon yapıldı. Başkent'te KESK Genel Merkezi'nde polis arama yapıyor. 167 kişi hakkında gözaltı kararı çıkarıldı. İstanbul'da da 50 kişinin gözaltına alındığı öğrenildi.
İZMİR

DHKP- C adına faliyet gösteren terör örgütünün devrimci memur hareketi grubuna (Kamu Emekçileri Cephesi) yönelik, İzmir Emniyet Müdürüğü Terörle Mücadele Şube Müdürlüğü ekiplerince operasyon düzenlendi. 10 adrese yapılan baskında İzmir merkezde 7, Torbalı İlçesi'nde 2, Tire İlçesi'nde 1, Antalya'da 2 ve Aydın'da 3 olmak üzere 15 kamu görevlisi gözaltına alındı. Zanlılar, emniyete götürüldü. 

ANKARA

Ankara'da terör örgütü Devrimci Halk Kurtuluş Partisi-Cephesi'ne (DHKP-C) yönelik operasyon kapsamında Kamu Emekçileri Sendikaları Konfederasyonu (KESK) Genel Merkezi'nde arama yapılıyor. Sabah saatlerinde başlayan aramayı Ankara terörle mücadele ekipleri yürütüyor. Çevik kuvvet ekipleri, arama sebebiyle çevrede güvenlik önlemi aldı. Operasyon kapsamında başkentin bazı noktalarındaki adreslerde de arama yapıldığı ifade ediliyor.
 
BURSA
Bursa Emniyet Müdürlüğü'nün başlattığı DHKP-C operasyonu kapsamında da devlet memuru olduğu öne sürülen 16 kişi bu sabah evlerinde gözaltına alındı.
Bursa polisi bu sabah başlattığı eş zamanlı operasyon ile DHKP-C sempatizanı ve üyesi olduğu öne sürülen 16 kişiyi, düzenlenen eş zamanlı operasyon ile evlerinde gözaltına aldı. Emniyet Müdürlüğü'ne getirilen zanlıların sorgulamalarına gün içerisinde başlanması bekleniyor. Yetkililer çağrılacak olan bazı kişilerin ifadelerine başvurulacağını, hedeflerindeki ismin ise gözaltına alınan 16 kişi olduğunu açıkladılar.Zanlıların sorgulamalarının ardından adliyeye çıkartılması bekleniyor.

ÇANAKKALE

TÜRKİYE genelinde bir çok ilde polis tarafından düzenlenen terör örgütü Devrimci Halk Kurtuluş Partisi-Cephesi'ne (DHKP-C) yönelik operasyon kapsamında Çanakkale'de de 3 kişi gözaltına alındı.

Ekiplerin eş zamanlı düzenledikleri operasyonda gözaltına alınan kimlikleri hakkında bilgi verilmeyen 3 şüpheli, Emniyet Müdürlüğü'ne götürüldü.

ANTALYA

Operasyon kapsamında Antalya'da da 7 kişi gözaltına alındı.

Antalya'da yapılan operasyonda aralarında öğretmen ve hemşire olmak üzere 7 kişinin gözaltına alındığı, bunlardan 2'sinin İzmir'e 1'inin de Ankara'ya gönderileceği belirtildi.

Sorgulanmak üzere Ankara'ya gönderilecek ismin KESK Örgütlenme Sekreteri Akman Şimşek olduğu, zanlıların Perşembe veya Cuma günü adliyeye sevk edileceği öğrenildi.