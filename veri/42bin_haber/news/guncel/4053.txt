Didem'in gözüne 'zaman' lazım
Didem Tuncay dün akşam taburcu oldu. Görme kaybı olan Tuncay'ın gözünün bazı fonksiyonlarının ne kadarının geri gelebileceğini zaman gösterecek.
TERÖR örgütü DHKP-C militanı canlı bomba tarafından ABD'nin Ankara Büyükelçiliği'ne düzenlenen saldırıda yaralanan gazeteci Didem Tuncay, tedavi gördüğü Ankara Numune Eğitim ve Araştırma Hastanesi'nden taburcu edildi. Ankara Numune Eğitim ve Araştırma Hastanesi Yöneticisi Prof. Dr. Nurullah Zengin, hastanede tedavisi tamamlanan Tuncay'ın kendi isteğiyle dün akşam taburcu edildiğini bildirdi.

Tuncay'ın tedavisinin 'evde bakım' uygulamaları kapsamında evinde devam edeceğini belirten Zengin, 'Tedavi ekibimizin gerekli gördüğü durumlarda, kontrol ve tedavi amaçlı müdahaleler için hastamızın hastanemize kabulü söz konusu olabilecek' dedi.

Zengin, görme kaybı olduğu açıklanan, ancak daha sonra fonksiyonları geri gelebileceği ifade edilen Tuncay'ın sağ gözüyle ilgili, 'Bazı fonksiyonlar var. Zaman içinde ne kadarının geri geleceğini değerlendireceğiz' diye konuştu.