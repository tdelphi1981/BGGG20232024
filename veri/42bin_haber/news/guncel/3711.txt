Cinsel güç için değil yaşamak için ilaç
B.A. üniversiteli genç bir kız. Kanserin en tehlikeli türleri kadar ölümcül, akciğer yüksek tansiyonu hastası.
Ve bu hastalığa karşı ilacı, cinsel gücü artıran ilaçlardan birinden günde bir tablet alması. Ama devlet bu ilacı özel saydığı için, SGK karşılamıyor... 
AKCİĞER yüksek tansiyonu hastası üniversiteli genç kızın tedavisi, iktidarsızlığa çare olarak üretilen ilaçla mümkün ama, SSK karşılamadığı için aile zor durumda. 10 çocuklu bir ailenin en küçük kızı üniversite öğrencisi B.A.nın babası işçi emeklisi, annesi ev kadını. 21 yaşındaki B.A. iletişim okuyor. 12 yaşındayken ölümcüllükte kanserin en tehlikeli türleri ile yarışanASD+Büyük PDA+Pulmoner Hipertansiyon tanıları ile açık kalp ameliyatı olmuş. B.A., süreci şöyle anlatıyor: 2011 yılı Kasım ayında nefes darlığı çekip, yürürken çok yorulduğum için doktora gittim. Akciğerdeki basıncın tekrar yükseldiği belirtildi.  Basınç yükseldiğinde vücudum uyuşuyor, yürüyemiyorum. Doktor bu ilacı yazdı. Kullanmaya başladıktan sonra çok faydasını gördüm, yürümem düzeldi. İçinde 4 tablet var, fiyatı 70 lira. SGK özel ilaç diye karşılamıyor. 10 kardeşiz. Geçen yıl rahatsızlandığımda sınavlarımı kaçırıp sene kaybettim.
B.A.yı 12 yaşındayken kalbinden ameliyat eden doktoru, Amerikan Hastanesi Kalp ve Damar Cerrahi Uzmanı Dr. Vedat Bayer bu tür hastalara neden cinsel gücü artırıcı haplardan önerdiklerini şöyle anlattı: 

EŞİ BULURSA... 

Sildenafil, cinsel güç artırıcı ilacın öz maddesi. Damar duvarını rahatlatarak basıncı düşürdüğü için hastalığa yardımcı oluyor. Bu ilaçla ilgili toplumdaki algı nedeniyle erkek-kadın hastalarımıza aileleri ile beraber eğitim veriyoruz. Mesela bir erkek hastam eşiyle geldi. Eşi cebinde bulur filan, yanlış anlama olmasın diye bu hapın hastalığa iyi geldiğini anlattım. Bu haplar özel kabul edildiği için SGK karşılamıyor, hastalarımız büyük zorluklar çekiyor. Farkındalık yaratmak lazım. Devlet, rapor etmek suretiyle bu hastalarımız için ilaç bedelini karşılamanın kapısını açmalı. 
 