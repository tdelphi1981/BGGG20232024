Kutsal Emanetler Çanakkale'den yola çıktı
ÇANAKKALE Deniz Zaferi'nin 98'inci yıl dönümü etkinlikleri çerçevesinde Cumhurbaşkanı Abdullah Gül'e verilecek olan "Gelibolu Yarımadası'ndan alınan toprak, deniz suyu ve Türk bayrağı, Zafer Koşusu ile yola çıktı.
Cumhuriyet Meydanı'nda düzenlenen törene, Vali Yardımcısı Hüseyin Kulözü, Belediye Başkanı CHP'li Ülgür Gökhan, Belediye Başkan Yardımcısı Cem Belli, Boğaz ve Garnizon Komutan Vekili Hizmet Destek Birlikleri Komutanı Deniz Albay Vedat Selvitop katıldı. Zafer Koşusu'nun başlangıcı havaya atılan karanfillerle verilirken, "Gelibolu Yarımadası'ndan alınan toprak, deniz suyu ve Türk bayrağı, atletler tarafından 18 Mart günü Cumhurbaşkanı Abdullah Gül'e teslim edilmek üzere yola çıktı. Vali Vekili Kulözü, öpüp anlına koyarak teslim aldığı kutsal emanetleri, atletler Çanakkale Endüstri Meslek Lisesi son sınıf öğrencisi Fahri Arsoy ile Hasan Ali Yücel Lisesi son sınıf öğrencisi Özge Tütenocaklı'ya teslim etti. Kulözü, törende yaptığı konuşmada, "Sevgili gençler, milli birlik ve beraberliğimizin en nadide örneklerinin yaşandığı, binlerce şehit verdiğimiz Çanakkale'den yola çıkan bu kutsal emanetlerin anlamı çok büyüktür. Vatan topraklarını kendi hayatlarından değerli bilen şehitlerimiz, Çanakkale'de verdikleri unutulmaz savunma ile kahramanlığın, bağımsızlığın timsali ve onurlu bir yaşamın abidesi olmuşlardır. Bu zafer Mustafa Kemal'in tarih sahnesine zaferle çıkmasına ve Birinci Dünya Savaşı sonrasında başlattığımız Kurtuluş Savaşı'na ilham kaynağı olmuştur. Ülkemizin her yöresinden binlerce şehit verdiğimiz günleri bir daha yaşamak istemiyorsak, o günleri unutmayacağız, şehitlerimizi ve gazilerimizi şükran ve minnetle anacağız. Türkiye Cumhuriyeti'nin geleceği olan gençlerimizin, milletimizin birlik ve beraberlik içinde şanlı bayrağımızı ilelebet dalgalandıracaklarına ve ülkemizi daima ileri götüreceklerine inancımız tamdır" dedi.
Kutsal emanetler Çanakkale'nin ardından Balıkesir, Bursa, Bilecik, ve Eskişehir'den geçirilerek, 18 Mart Pazartesi günü Çankaya Köşkü'nde Cumhurbaşkanı Abdullah Gül'e teslim edilecek.