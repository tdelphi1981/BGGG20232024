Bu kadar da olmaz!
KIRIKKALE'de evinde namaz kılan 72 yaşındaki Şeker Durmaz, kendisine koklatıldığını öne sürdüğü bir madde ile bayıltılarak, bileziklerinin çalındığı iddiasıyla şikayetçi oldu.
Olay, Kaletepe Mahallesi 1021 Sokak'ta meydana geldi. Şeker Durmaz, namaz kılmaya başladığı sırada kapıdan gelen seslere eşi Haşim Durmaz'ın eve geldiğini sanarak aldırış etmedi. Durmaz, iddiaya kendisine koklatılan bir madde ile bayıltıldı. Eve giren şüpheli ya da şüpheliler, yaşlı kadının bileziklerini alarak kaçtı. Camiden eve dönen Haşim Durmaz eşini yerde baygın halde görünce komşularından yardım istedi. Şeker Durmaz, olay yerine gelen 112 acil servis ekipleri tarafından yapılan ilk müdahalenin ardından hastaneye kaldırıldı. Haşim Durmaz, hırsızlık olayını fark edince polise de haber verdi. Eve gelen polisler şüpheli ya da şüphelilerin yakalanması için çalışma başlattı.

Sağlık ekipleri tarafından hastaneye götürülen Şeker Durmaz, tedavisinin ardından taburcu edildi. Şeker Durmaz, Haşim Durmaz ile ikinci evliliğini yaptığını ve kanser hastası olduğunu belirterek, "Hastayım ben. Tedavi görmek için uzun yıllar altın biriktirmiştim. Üzülmemek elde değil devletimizden hırsızların bulunmasını istiyorum" dedi.