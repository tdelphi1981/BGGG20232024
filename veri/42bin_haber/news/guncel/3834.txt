Siverek'te polis aracı devrildi: 2 yaralı
Şanlıurfa'nın Siverek ilçesinde, Toplumsal Olaylara Müdahale Aracı'nın (TOMA) devrilmesi sonucu 2 polis memuru yaralandı.
Alınan bilgiye göre, Başbakan Recep Tayyip Erdoğan'ın Mardin'deki programından dönen Siverek Emniyet Müdürlüğü Çevik Kuvvet Şubesine ait TOMA aracı, Siverek-Viranşehir kara yolunun 17. kilometresindeki Çepeni köyü mevkisinde devrildi.

Kazada, polis memurları Erkan Bakırcı ve Ahmet Çatal yaralandı. Ambulansla Siverek Devlet Hastanesi'ne kaldırılan yaralıların hayati tehlikesinin bulunmadığı belirtildi.

Bu arada kaza mahallindeki TOMA aracı, çekiciyle bulunduğu yerden kaldırıldı.