Çanakkale'de faciadan dönüldü:18 yaralı
Çanakkale'de bir yolcu minibüsü, başka bir kazada yaralanan kazazedeye çarpmamak için ani manevra yaptı, yoldan çıktı. Minibüs bir evin duvarına çarpınca ortalık savaş alanına döndü. Kazada 18 kişi yaralandı. 
Kaza, dün akşam saat 21.45 sıralarında meydana geldi. Balıkesir'den Çanakkale'ye gelen minibüsün sürücüsü Cafer Doğan, yaklaşık 10 dakika önce yolun karşısına geçmeye çalışırken bir otomobilin çarpıp yaraladığı  Emre Uygur'u son anda fark etti, üzerinden geçmemek için aniden manevra yaptı. 
Kontrolden çıkan araç karşı şeride geçerek yol kenarındaki bir evin duvarına çarptı. Araçtaki 17 kişi yaralandı. Olay yerine jandarma ve sağlık ekipleri geldi. Yaralılara müdahale etti. 
Her iki kazada yaralanan 18 kişi hastaneye kaldırıldı. Sağlık durumları iyi. Emre Uygur'a çarpıp kaçan otomobil ise aranıyor.