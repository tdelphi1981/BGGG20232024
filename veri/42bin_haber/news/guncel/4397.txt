Tübitak'tan BEÜ projesine destek
2012 yılında SCI kapsamında 17 bilimsel makaleye imza atan Fizik bölümü, 2013 yılında da yeni bilimsel makalelerle ve projelerle bu başarıyı daha ileriye taşımayı hedefliyor.
Bitlis Eren Üniversitesi, her geçen gün yeni bilimsel çalışmalar ve proje destekleriyle adını duyurmaya devam ediyor. 2012 yılında SCI kapsamında 17 bilimsel makaleye imza atan Fizik bölümü, 2013 yılında da yeni bilimsel makalelerle ve projelerle bu başarıyı daha ileriye taşımayı hedefliyor. 

Fizik Bölümü Öğretim Üyelerinden Yrd. Doç. Dr. Koray Köksal, Doç. Dr. İsa Sıdır ve Yrd. Doç. Dr. Fatih Ahmet Çelikin ortaklaşa hazırladığı 'Bükümlü Yapıdaki Ultrahızlı Lazer Işınlarına Maruz Bırakılan Yarıiletken Kuantum Noktalar ve Moleküler Topaklarda Spin Dinamiği ve Spin Kontrolü' başlıklı projenin TÜBİTAK-TBAG tarafından desteklenmesine karar verildi. Üç yıl sürecek olan projenin temel amacı 'Nanoboyutlu malzemelerde yer alan elektronların ultrahızlı lazer ışınları altında kuantum kontrolünün sağlanması' olarak belirtildi.

Proje yürütücüsü Yard. Doç. Dr. Koray Köksal, "Projenin temel amacı elektron spinlerini yüksek hızlı lazer atımları ile kontrol etmek olacaktır. Son zamanlara kadar elektronların kontrolü manyetik alan veya daha farklı fiziksel yöntemlerle sağlanmaktaydı, fakat günümüzde bu kontrolün yüksek enerjili lazer ışınları ile yapılabileceği hesaplanmıştır. Dünya üzerinde çeşitli araştırma merkezlerinde çalışmalar sürmekle beraber, henüz somut bir sonuç elde edilmiş değildir. Proje kapsamında elde edilecek en önemli sonuç, bilgi işlem cihazlarında az enerjiyle yüksek miktarda verim elde etmek; yüksek hızda veri yazma/okuma işlemini sağlamak; büyük miktarda bilgiyi depolamak olacaktır." dedi.