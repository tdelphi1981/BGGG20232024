Bahçeli: Bu siyasi yüzsüzlüktür
Milliyetçi Hareket Partisi (MHP) Genel Başkanı Devlet Bahçeli, ''Gençlerimizin öncelik sıralamasında seçilme konusu doğal olarak bulunmamaktadır. Meselenin ülke gündemine getirilmesi ise taktik mahiyetli yeni bir manevra ve aldatmaya dayalı siyasi yüzsüzlük örneğidir'' değerlendirmesinde bulundu.
 MHP Genel Başkanı Bahçeli, yaptığı yazılı açıklamada, AK Parti'nin ''Er,  Erbaş ve Askeri Öğrencilerin Oy Kullanabilme İmkanıyla Onsekiz Yaşını Doldurmuş  Gençlerin Seçilebilme İmkanlarını Getiren Anayasa Değişikliği Teklifi''nin  Meclis'e sunulduğunu hatırlatarak, Başbakan Recep Tayyip Erdoğan'ın içinden  çıkılması her yönüyle zor olacak bir meseleyi daha ülke gündemine getirdiğini  ifade etti.Söz konusu anayasa değişikliğinin, zaman, şekil ve yöntem açısından  siyasi ahlak ve tutarlılıkla bağdaşır hiçbir yanı bulunmadığını savunan Bahçeli,  yeni anayasa yapılması konusunda Meclis'te grubu bulunan partilerin eşit sayıdaki  milletvekillerinin katılımıyla ''Anayasa Uzlaşma Komisyonu''nun oluşturulduğunu,  komisyonun 19 Ekim 2011'de çalışmalarına başladığını anımsattı.        
 Bu durumda ''hiçbir acelesi olmadığı halde; bu anayasa değişikliği  önerisinin Meclis gündemine taşınmasının sorumsuzluk ve nezaketsizlik olarak  değerlendirilmesi gerektiğini'' ifade eden Bahçeli, açıklamasında şunları  kaydetti: ''Bu tavır yeni anayasa çalışmalarını sabote eden işgüzarlık ve  fırsatçılık olarak görülmelidir. Madem bahsi geçen konularda anayasa değişikliği  düşünülmektedir, o halde Türkiye Büyük Millet Meclisi Anayasa Uzlaşma  Komisyonu'nun niçin ve hangi amaca dönük olarak çalıştığı da acilen  netleştirmelidir. Halbuki bu konularla ilgili anayasa değişikliği içtenlikle  benimsenmiş olsaydı; değişiklik tekliflerinin Komisyona getirilmesinde,  arkasından da makul ve mantıklı bir çerçevede değerlendirmeye tabi tutulmasında  hiçbir mahsur olmayacaktır.''        
 Başbakan Erdoğan'ın ''samimiyet ve dürüstlük konusunda yine açığa  düştüğünü ve despotluğa kayan çizgisini'' bir kez daha ortaya çıkardığını iddia  eden Bahçeli, ''Takip ettiği yüzeysel, temelsiz ve çaptan yoksun politikalar  Meclis'in saygınlığına, demokrasinin anlam ve ruhuna tamir ve telafisi çok zor  olacak zayiatlar vermektedir. Bu gelişmeler karşısında partimizin onsekiz  yaşındaki gençlerimizin seçilmesiyle ilgili siyasi kararı net olup daha önceden  de aziz milletimizle paylaşılmıştır'' değerlendirmesinde bulundu.       
  Gençlerimizin öncelikli beklentisinin seçilme olmadığını eğitimlerini  tamamlama, aradıkları işi bulma ve hak ettikleri yuvayı kurma konusunda müşterek  ve ertelenemeyecek talepleri bulunduğuna dikkati çeken Bahçeli, açıklamasını  şöyle sürdürdü:  ''AKP, Türk gençliğinin işini, aşını ve evini temin edecek politikalarla  meşgul olmalı, ağırlaşan problemlere yoğunlaşmalı ve bu büyük varlığı siyasi  hesaplara kurban etme sinsiliğinden kesinlikle vazgeçmelidir. Bu nedenle  gençlerimizin öncelik sıralamasında seçilme konusu doğal olarak bulunmamaktadır.  Meselenin ülke gündemine getirilmesi ise taktik mahiyetli yeni bir manevra ve  aldatmaya dayalı siyasi yüzsüzlük örneğidir.Söz konusu anayasa değişiklik teklifinde, onsekiz yaşını doldurmuş  gençlerin askerlik hizmetini yapmadan seçilebilme imkanının getirilmesi de vatan  görevine sadakatsizlik, halen terörle mücadelede eşsiz fedakarlıklar sergileyen  evlatlarımıza hakarettir.       
  Bu gerekçelerden hareketle, Milliyetçi Hareket Partisi onsekiz yaşını  doldurmuş gençlerin seçilebilmesine imkan sağlayan anayasa değişikliğine karşıdır  ve doğru bulmamaktadır.AKP zihniyeti, demokrasinin erdemlerinden bahsedip genç dimağların  seçilme konusuyla uğraşacağına, biraz vicdan ve izanı varsa önce seçilmiş  milletvekillerinin mahrumiyetlerini telafi etmek için harekete geçmeli ve elini  taşın altına koymalıdır.''  Onsekiz yaşını doldurmuş Türk vatandaşlarının oy kullanmasının üzerinde  tartışma olmayacak bir kural olduğunu ve aynı zamanda eşit vatandaşlık prensibine  dayandığına vurgu yapan Bahçeli, parti olarak ilkesel bazda olumlu baktıkları er,  erbaş ve askeri öğrencilerin oy kullanmasının, bazı sakınca ve açmazlara neden  olacağına da inandıklarını belirtti.       
  ''Bilhassa mahalli veya genel seçimlerin propaganda dönemlerinde kışlaya  siyasi faaliyetlerin girecek olması, vatan görevini yapan evlatlarımızın arasına  ister istemez kutuplaşma tohumları ekecektir'' ifadelerini kullanan Bahçeli,  şunları kaydetti:''Askerlerimizin veya askeri öğrencilerimizin arasında doğabilecek siyasi  rekabet ve tartışmalar ise ülke savunması konusunda eksiklik ve zafiyetlere neden  olabilme riski taşımaktadır. Meselenin üzerinde etraflıca duracak siyasi çaba,  çalışma ve objektif adımlara fazlasıyla ihtiyaç vardır. Bunun için konuyla ilgili  Genelkurmay Başkanlığı'nın görüşü alınmalı, uzman kişiler ve sivil toplum  kuruluşları fikir bildirmelidir.        
 AKP hükümetinin yangından mal kaçırırcasına kamuoyuna getirdiği söz  konusu anayasa değişikliklerinin gündem saptırmaya dayalı ve gelecek seçimler  için yığınak yapmaya dönük fırsatçılık olduğu gün gibi ortadadır.''  Meclis gündemine getirilen anayasa değişikliklerinin ''bir ihtiyacın  değil, acımasızca, vicdansızca ve bencilce yürütülen istismara dayalı  politikaların bir eseri ve sonucu'' olduğunu ileri süren Bahçeli, açıklamasında  ''Türk gençliğinin siyasi ikbal ve hırslara alet edilerek sömürülmesine fırsat  vermemek için AKP tarafından hazırlanan bu anayasa değişikliği teklifine esastan  ve usulden olumsuz yaklaşıyoruz'' ifadelerini kullandı.          