23 bin sınıf öğretmeni alan değiştirdi
Milli Eğitim Bakanı Ömer Dinçer, 2012 yılında 23 bin 559 sınıf öğretmeninin diğer alanlara, alan değişikliği yapıldığını bildirdi.
 CHP Kırklareli Milletvekili Turgut Dibek'in soru önergesini yanıtlayan Milli Eğitim Bakanı, alan değişikliği işlemlerinin her yıl Haziran ayında yapıldığını belirterek, “Ancak 2012 yılında eğitim sisteminde yapılan değişiklik sonucunda okulların dönüştürülmesi nedeniyle öğrenci kayıtlarının alınması; okullardaki sınıf, şube ve alanlara göre haftalık ders saati sayısının belirlenmesi ve il içi ve iller arası yer değişikliğinin yapılmasını müteakip yeniden yapılan güncellemeler sonucunda alan değişikliği işlemlerine başlanabilmiştir. 2012 yılında 23 bin 559 sınıf öğretmeninin diğer alanlara, alan değişikliği yapılmıştır” dedi. 
 Alan değişikliğinin öğretmenlerin görev yaptıkları alanlardaki ihtiyaç ile alan değişikliğinin yapılabileceği alanlardaki ihtiyaç dikkate alınarak öğretmen ihtiyacı bulunan alanlara yapıldığına dikkat çeken Milli Eğitim Bakanı, “Bakanlığımıza bağlı resmi eğitim kurumlarının öğretmen ihtiyacı kadrolu öğretmenlerle karşılanamadığı durumlarda il ve ilçe milli eğitim müdürlüklerince ders ücreti karşılığında görevlendirmeler yapılarak karşılanmakta, öğretmensiz eğitim kurumu ve boş geçen ders bırakılmamaktadır” dedi.
 Milli Eğitim Bakanlığına bağlı resmî eğitim kurumlarında 23 Kasım 2012 tarihi itibarıyla toplam 127 bin 212 öğretmen ihtiyacı bulunmakta olduğunu ifade eden Dinçer, “Aynı tarih itibariyle 197 bin 610 kadrolu sınıf öğretmeni, 2 sözleşmeli sınıf öğretmeni ve 9 bin 303 ücretli sınıf öğretmeni görev yapmaktadır" diye kaydetti.
 1 Temmuz 2012 tarihi itibariyle ek ders ücreti hariç, 9’ncu derecenin l’inci kademesinde görev yapan kadrolu bir öğretmene ayda net 1.766,28 TL maaş ödenmekte olduğunu kaydeden Milli Eğitim Bakanı, “Öğretmen ihtiyacı bulunması halinde ders ücreti karşılığında haftada 30 saat ders okutmak üzere görevlendirilenlere ise ayda net 937,97 TL ücret ödenmektedir” dedi.
 Soru önergesine verilen yanıtı değerlendiren Dibek, "Bakanlık sınıf öğretmenliğinden branş öğretmenliğe geçişin yeni sistem nedeniyle okullar açıldıktan sonra yapıldığını söylemektedir. Bu bakanlığın açıkça yangından mal kaçırır gibi 4+4+4 sistemine geçtiklerini itiraf etmektedir. 23 bin 559 sınıf öğretmeni branş öğretmenliğine geçmiştir. Sınıf öğretmenleri 4+4+4 sisteminden kaçmışlardır” dedi.
 ANKA
  