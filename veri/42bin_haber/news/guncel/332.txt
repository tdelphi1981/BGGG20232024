"Başbakanımız, tamamen BDP'yi, muhatap alarak konuşuyor!"
Başbakan Yardımcısı Bülent Arınç, Başbakan Recep Tayyip Erdoğan'ın açlık grevi yapanlara yönelik sözlerini değerlendirirken, "Sayın Başbakanımız, tamamen BDP'yi, BDP milletvekillerini muhatap alarak, onlar için birşeyler söylüyor ama açlık grevinde bulunanların da bu grevi bırakmalarını istiyor. Dünkü grup konuşması da tamamen siyasetçilere, BDP milletvekillerine yönelikti" dedi. 
Arınç, Çırak Eğitimi ve Öğretimi Vakfı'nın düzenlediği elbise ve kırtasiye malzemesi dağıtım töreninin ardından gazetecilerin gündeme ilişkin sorularını yanıtladı. 
Başbakan Recep Tayyip Erdoğan başkanlığında dün yapılan güvenlik toplantısı hatırlatılarak, "Suriye ile ilgili yeni adımlar söz konusu mu?" sorusuna Arınç, "Sorduğunuz soru konusunda benim de sizin kadar bilgim var. 
Dünkü zirveye katılamadım, bildiğiniz gibi gensoru görüşmeleri vardı. Gensoru görüşmelerinden sonra da ilgili bakan arkadaşlarımdan herhangi bir bilgi alamadım" yanıtını verdi. 
Arınç, cezaevlerindeki açlık grevlerine ilişkin bir soru üzerine de, şunları kaydetti: "Devam eden açlık grevlerinden ben şahsen çok büyük üzüntü duyuyorum. Sayın Başbakanımız, tamamen BDP'yi, BDP milletvekillerini muhatap alarak, onlar için birşeyler söylüyor ama açlık grevinde bulunanların da bu grevi bırakmalarını istiyor. Dünkü grup konuşması da tamamen siyasetçilere, BDP milletvekillerine yönelikti. Ama diğer arkadaşların, yani bu eylemi sürdürmek niyetinde olanların bir an evvel vazgeçmeleri gerekir. Çünkü taleplerinin haklı olanlarının büyük ölçüde karşılandığını kendileri de mutlaka biliyordur." 
-"Demokratikleşme paketi Meclis'e gönderildi"- 
Başbakan Yardımcısı Arınç, geçen haftaki Bakanlar Kurulu toplantısından sonra yaptığı açıklamaların bugün realiteye dönüştüğünü belirterek, "Bildiğiniz gibi sadece iyi bildiği dilde savunma yapmak değil, ona ilaveten 13 tane daha cezaevlerindeki şartlar da dahil olmak üzere bir demokratikleşme paketi Meclis'e gönderildi. Artık yapılacak veya onlar tarafından, talebinde ısrar edilecek bir konu yok. Kaldı ki demokratik talepler her zaman olabilir. Bunların her zaman makul bir şekilde karşılanacağını bir Hükümet olarak ifade ediyoruz" diye konuştu. , Arınç, açlık grevinde olanlara şöyle seslendi: "Kendilerinden ısrarla rica ediyorum, bu anlamsız açlık grevini sürdürerek hayatlarınızı tehlikeye atmayın. Sizler bizim için değerlisiniz. 75 milyon insanın hayatına, hayat bütünlüğüne saygı duyuyoruz. Ne olur, duyuracağınız herşeyi duyurdunuz, söyleyeceğiniz herşeyi söylediniz, hayatınızı tehlikeye atıp sizi sevenleri daha büyük üzüntülere koymayın. 
Sayın Başbakan şüphesiz BDP milletvekillerinin yanlışlıklarını ortaya koymak suretiyle onlara ithafen pek çok şey söylüyor. Ama açlık grevinde olanların bağımsız düşünmelerini ve karar vermelerini biz bekliyoruz."