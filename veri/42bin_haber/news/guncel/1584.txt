Facebook'taki küfürleşme kanlı bitti
KONYA'da 16 yaşındaki Mehmet Akif Bozdoğan, eski lise arkadaşı olduğu öğrenilen 17 yaşındaki Recep Y. tarafından sosyal paylaşım sitesi facebook'ta kendisine küfür ettiği gerekçesiyle bacağından ve elinden bıçaklandı.
Olay, saat 22.30 sıralarında merkez Selçuklu ilçesi Yeni Otogar yanında bulunan bir caminin yanında meydana geldi. İddiaya göre eski lise arkadaşları Mehmet Akif Bozdoğan, Recep Y.'ye 1 ay önce sosyal paylaşım sitesi facebook'ta küfür içerikli yazılar yazdı. Bunun üzerine Recep Y., Mehmet Akif Bozdoğan'a mesaj atarak bir parkta buluşmak istedi. Saat 20.30 sıralarında parkta buluşan Mehmet Akif Bozdoğan ve Recep Y. arasında küfürleşme nedeniyle tartışma çıktı. Tartışmanın büyümesi sonrası Bozdoğan, Recep Y.'yi darp ederek olay yerinden uzaklaştı. Darp edilen Recep Y., arkadaşlarını da yanına alarak Mehmet Akif Bozdoğan'ın gittiği berber dükkanının önünde dışarı çıkmasını bekledi. Recep Y., dışarı çıkan Mehmet Akif Bozdoğan'ı sağ bacağı ve sağ elinden olmak üzere 3 kez bıçakladı. Kanlar içerisinde yerde kalan Mehmet Akif Bozdoğan, olay yerine sevk edilen ambulansla Selçuklu Tıp Fakültesi Hastanesi'ne kaldırıldı. Tedavi altına alınan Bozdoğan'ın hayati tehlikeyi atlattığı öğrenildi. Recep Y. ise olaydan kısa süre sonra yakalanarak polis tarafından göz altına alındı. Olayla ilgili soruşturma sürüyor.