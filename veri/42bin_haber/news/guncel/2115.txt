Davutoğlu: Önemli bulgulara ulaşıldı
Dışişleri Bakanı Ahmet Davutoğlu, Paris'te öldürülen 3 kadınla ilgili soruşturmaya ilişkin, 'Önemli bulgulara ulaşılmakta olduğunu söyleyebilirim. Önümüzdeki kısa süre içinde bu konuda daha somut bilgiler verilebilir duruma gelinecek' dedi.
Gana'nın Ankara Büyükelçiliği'nin açılış törenine katılan Davutoğlu, burada gazetecilerin gündeme ilişkin sorularını yanıtladı.

Davutoğlu, Fransa'nın başkenti Paris'te 3 kadının öldürülmesi olayıyla ilgili yeni bir bilginin ulaşıp ulaşmadığının sorulması üzerine, bu konuyu yakından takip ettiklerini belirterek, cinayetin işlendiği ilk günden itibaren Türkiye'nin Paris Büyükelçisi ve Fransız yetkililerle sürekli temas halinde olduklarını söyledi.

Bugün Türk büyükelçi ile tekrar temas kurduklarını anlatan Davutoğlu, 'Fransız mercilerle o da temaslarını yürütüyor. Önemli bulgulara ulaşılmakta olduğunu söyleyebilirim. Önümüzdeki kısa süre içinde bu konuda daha somut bilgiler verilebilir duruma gelinecek, önümüzdeki saatlerde veya günlerde. Dolayısıyla bu konu yakın takibimiz altındadır. Günbegün Fransa ile temas halindeyiz. Bu aşamada söyleyebileceğim önemli bazı bulgulara ulaşma noktasına gelindiğidir' ifadelerini kullandı.

Davutoğlu, ulaşılan bulguların iç hesaplaşma iddialarını güçlendirip güçlendirilmediğini sorulması üzerine, soruşturmaların istikametinin baştan itibaren 'iç hesaplaşma' yönünde olduğunu belirterek, 'Ama bunlar adli süreçlerdir aynı zamanda. Nihai neticeye ulaşmadan bir şey söylemek doğru olmaz' diye konuştu.