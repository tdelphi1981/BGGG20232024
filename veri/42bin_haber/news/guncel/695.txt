Batan kıyı emniyeti botuyla ilgili şok iddia
Şile'de dün dalgalara kapılan 3 kıyı emniyeti personelinin üzüntülü yakınları, gece boyunca kayıp denizcileri kendi çabalarıyla aradı. Yetkililerin duyarsızlığından şikayetçi olan kayıp yakınları, arama yapan ekibin izin günlerinde çağırılarak zorla denize çıkarıldıklarını iddia etti.


Şile'de kaybolan yük gemisindeki personeli aramaya çıkan ve dalgalar sebebiyle batan Kıyı Emniyeti'ne ait bottaki 3 mürettebatın yakınlarının ümidi devam ediyor. Havanın normalleşmesi ve dalgaların kısmen sakinleşmesiyle kayıp yakınları kendi imkanlarıyla arama yaptı. Olayın meydana geldiği dalgakıran etrafında arama yapan kayıp yakınları, kıyı emniyeti botunun parçalarını buldu. Ellerindeki fenerlerle bütün sahili arayan kayıp yakınları, sadece parçalanmış bot parçalarına ulaştı. Kayıp yakınları, olayda ihmal olduğunu ileri sürdü.

"İZİNDEN ÇAĞRILARAK ZORLA DENİZE ÇIKARILDILAR" 

Kayıp yakınları, kendileriyle ilgilenmeyen kıyı emniyeti yetkililerinin olayda büyük ihmalı olduğunu savundu. Görevde olan ekibin denize çıktığını, ancak sorumlu kaptanın "Bu havada denize çıkılmaz" diyerek tutanak tuttuğunu öne süren kayıp yakınları, buna rağmen izinli olan personelin kıyı emniyete çağrıldığını söyledi. Tutanağa rağmen kıyı emniyeti amirinin ekibi zorla denize çıkardığını iddia eden kayıp yakınları, sorumluların hesap vermesini istedi. 

Kayıp denizci Mehmet Genç'in kardeşi, yetkililerin dün akşam saat 18.00'den itibaren ortalıkta görünmediklerini, arama çalışmalarından ise ümitlerini yitirmediklerini belirterek, "Herkese söyleyeceğim. Babalarınızın katili kıyı emniyettir. Katiller uyuyor. Hiç kimse kılını kımıldatmadı. 15 saattir kimse gelip ilgilenmedi" şeklinde konuştu. Şile'de batan geminin kaybolan 7 mürettebatı ile kayalıklara çarparak parçalanan kurtarma botunun 3 personelini arama çalışmalarından hala sonuç alınamadı.