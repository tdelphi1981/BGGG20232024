Baluken'den şok edecek uyarı
BDP Grup Başkanvekili İdris Baluken, cezaevlerinde başlatılan açlık grevlerinin 34. gününde olunduğunu belirterek, ''Meclis'te, siyasi partilerde ve kamuoyunda vicdani bir süreç işletilmezse maalesef cezaevlerinden her gün cenazelerin çıkacağı günler bizi bekliyor'' dedi.
 Baluken, TBMM'de düzenlediği basın toplantısında cezaevlerindeki açlık 
  görevi eylemlerine değindi.
          Bazı cezaevlerinde sınırlı sayıda mahkum tarafından 12 Eylül tarihinde 
  açlık grevi başlatıldığına dikkati çeken Baluken, eylemin, kamuoyundaki 
  duyarsızlık nedeniyle bugün itibariyle bütün cezaevlerine yayılarak devam 
  ettiğini söyledi.
          Açlık grevi eylemine katılanlarla görüşüldüğünü ve bu kişilerin ileri 
  sürdükleri talepler yerine getirilmediği takdirde açlık grevini sürdürmekte 
  kararlı olduklarının anlaşıldığını ifade eden Baluken, ''Açlık grevlerinin 34. 
  günündeyiz. Eğer ciddi bir duyarlılık söz konusu olmaz, Meclis'te, siyasi 
  partilerde ve kamuoyunda vicdani bir süreç işletilmezse maalesef cezaevlerinden 
  her gün cenazelerin çıkacağı günler bizi bekliyor'' dedi.
          Yerel seçimlerin öne alınmasıyla ilgili anayasa değişikliği teklifinin 
  Meclis Genel Kurulu'ndaki oylamasından sonra ortaya çıkan fire tartışmalarıyla 
  ilgili bir soru üzerine Baluken, tartışmaların ''gereksiz'' olduğunu öne sürdü. 
  Baluken, milletvekillerinin hür iradeleriyle oylarını kullandığını, buna ilişkin 
  dedektiflik yapmanın demokratik gelenekler açısından sakıncalı olduğunu
  söyledi.
 
 AA