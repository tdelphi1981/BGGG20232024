Isırgan otu yakmayıp ısıtacak artık !
Dokunan eli yakması ile bilinen ısırgan otu, geliştirilen projeyle insan vücudunu ısıtacak. Şifa kaynağı olarak da bilinen ısırgan otu insanları sarmalayan giysilere dönüşecek.
Dokunan eli yakması ile bilinen ısırgan otu, geliştirilen projeyle insan vücudunu ısıtacak. Şifa kaynağı olarak da bilinen ısırgan otu insanları sarmalayan giysilere dönüşecek.

Yıllardır konuşulan üniversite-sanayi işbirliği meyvelerini vermeye başladı. Uludağ Üniversitesi Teknoloji Transfer Ofisi ve Teknoloji Geliştirme Bölgesi bünyesinde üniversite hocaları ile işbirliği içinde yürütülen çalışmalar sonuçlanmaya başladı. 

ULUTEK Teknoloji Geliştirme Bölgesinde faaliyetini sürdüren SP Nanotex firması tarafından geliştirilen proje ile pamuğa bağımlı kalmadan ısırgandan elyaf iplik üretilebilecek. SP Nanotex- Nanoteknolojik tekstil teknolojileri yöneticisi AR-GE uzmanı ve kimya mühendisi Ekrem Hayri Peker, yaklaşık 30 yıldır tekstil sektöründe olduğunu belirterek, yeni ürünlere ihtiyaç duyulduğunu söyledi. 

 Tekstilde en çok pamuk kullanıldığına dikkat çeken Peker, Pamukta en büyük problem, ziraat yapılan arazilerde kullanılan ilaç. İlaç kullanmaktan dolayı pamuk kanserli bir hale geldi. O yüzden ilaçsız pamuk üretimi ortaya çıktı. Organik pamuk adı altında yüzde 2-3 oranında üretiliyor. Bunun yüzde onlara çıkarılmasına çalışılıyor. dedi.

 Kendisinin tarih seven bir insan olduğunu ve tarihi içerikli kitapları çok sevdiğini anlatan Ekrem Hayri Peker, Ben tarih okurken atalarımızın ısırgan elyafından kendilerine yelken bezi, ip ve elbise gibi ürünler dokuduklarını bir seyyahın anılarından okudum. Ben de buradan yola çıkarak bunu zamanla geliştirdim. Amacımız burada organik pamuk ziraatının yanı sıra, ısırgan otundan da elyaf elde ederek pamuk ekilen arazilerin daha azaltılması ve toprağın daha sağlıklı kalmasını sağlamak. şeklinde konuştu

 ÖNÜMÜZDEKİ YIL ÜRETİME GEÇİYOR

 Almanların da Birinci Dünya Savaşı'nda ısırgan otundan elyafı pamukla karıştırarak elbise yaptıkları bilgisini veren Kimya Mühendisi Peker, Isırgan otu toplamamamıza rağmen köy de muhafaza edemediğimizden dolayı bunu bu yıl hayata geçiremedik. Ama önümüzdeki yıl ısırgan otunu toplayarak keten bitkisinin işlendiği gibi işleyip iplik ve ürün elde etmeye çalışacağız. dedi.

 Isırgan otundan elde edilen ipliğin pamuktan hiçbir farkı olmadığının altını çizen Peker, şunları söyledi: Bu da selülozik bir elyaf, pamuk gibi. Bunun özelliği ise ısırgan otu her yerde yetişiyor. Pamuk gibi özel iklim ve ilaca ihtiyaç duymuyor. Bundan dolayı da diğerlerinden daha ucuz olur. Çünkü büyük emek istemiyor. Önce doğadan toplanan ısırganlardan elde edilecek, sonra da kıraç arazilere ekilerek üretime geçilebilir. Pamuk gibi özel ilaç ve su istemeyeceği gibi daha ucuz olacaktır. 

 ULUTEK Teknoloji Geliştirme Bölgesi'nde gerçekleştirilen sergide projesini görücüye çıkaran Ekrem Hayri Peker, sözlerini şöyle tamamladı: Şimdi projemizi burada sergiliyoruz. Daha sonra bunu projelendirip hayata geçirmeye çalışacağız. Önemli olan bunun yapılması, dünya ekonomisine bir faydamız olsun. Büyük ilgi bekliyoruz. Öncelikle bunun kamuoyuna mal edilmesini bekliyoruz.

 Yaklaşık bir yılda projeyi hayata geçirmeyi hedefleyen Ekrem Hayri Peker, tahmini proje bedelinin ise 100 bin lira olduğunu sözlerine ekledi.