Sakat kola zaman aşımı AİHM'e taşınıyor
Sakarya'da 11 yaşındaki İlayda Engin'in kolunu sakat bıraktığı iddiasıyla yargılanan doktor hakkındaki davanın zaman aşımından düşmesi nedeniyle kızın ailesi, davayı Avrupa İnsan Hakları Mahkemesi'ne (AİHM) taşıyor.
 Deniz-Semra Engin çiftinin 2 kız çocuğundan en büyüğü olan İlayda, 2003 yılında, televizyon sehpasından düşerek sağ kolunu kırmıştı. Toyotasa Acil Yardım Hastanesi'nde ortopedist A.G.'nin tedavi ettiği küçük İlayda'nın kolu, yanlış tedavi sonucu sakat kaldı. Küçük kızın kolu, üniversite hastanesinde yapılan müdahaleler sonucu kesilmekten kurtuldu. Ancak Engin çifti, yanlış tedavi uygulayarak çocuklarını sakat bıraktığı gerekçesiyle A.G. hakkında ceza ve tazminat davası açtı.
 Engin ailesinin, Sakarya 1. İdare Mahkemesi'nde, Sağlık Bakanlığı aleyhine açtığı tazminat davasında, doktor A.G., Adli Tıp Kurumu tarafından hazırlanan raporda 8'de 6 oranında kusurlu bulundu. İlayda'nın yüzde 46 oranında iş gücü kaybetmesinde personelinin kusurlu bulunmasından dolayı mahkeme, Sağlık Bakanlığı'nın, aileye 30 bin TL maddi, 20 bin TL manevi ve 7 bin 476 TL tedavi giderleri olmak üzere toplam 57 bin 476 TL ödemesine karar verdi.
 2004 yılında Sakarya 1. Asliye Ceza Mahkemesi'nde hakkında 'taksirle yaralama' suçundan  dava açılan A.G., 3 yıl süren yargılama sonunda, meslekte ve sanatta acemilik, talimat ve emirlere aykırı şekilde dikkatsizlik, tedbirsizlik ve tedavide gerekli özeni göstermeyerek, düzeltilemeyecek şekilde yaralanmaya sebebiyet verdiği gerekçesiyle 2 ay 6 gün hapis ve 275 lira para cezasına çarptırıldı. Doktora verilen hapis cezasını az bulan Engin ailesi, davayı temyize götürdü. Sanık A.G. de yerel mahkemenin kararını temyiz etti. Yargıtay 9. Ceza Dairesi, 23 Şubat 2010'da yerel mahkemenin kararını, Yüksek Sağlık Şurası'nın düşüncesi alınmadığı gerekçesiyle bozdu.
 Yargıtay'ın bozma ilamının ardından yeniden görülen davayı ikinci kez karara bağlayan mahkeme, doktor A.G.'yi 22 gün hapis cezasına çarptırdı. Hapis cezası da 198 lira para cezasına çevrildi. Cezayı az bulan aile, kararı yeniden Yargıtay'a temyize götürdü. Ancak dava, geçen Ağustos ayında zaman aşımı süresinin dolması nedeniyle düştü.
 Kızını sakat bırakan doktorun hak ettiği cezayı almaması üzerine davayı AİHM'e taşıyacaklarını belirten anne Semra Engin, "Yüzde 46 engelli raporu olan kızımın koluna kas, damar ve sinir nakli yapıldı. Kolunda 7,5 santimetre kısalma var. Çocuğum okul çağında büyük zorluklar yaşadı. Sol koluyla yazı yazmada büyük güçlük çekti. Kızımın tedavisi sürerken kolunu sakat bırakan doktoru hiç ceza almadı. Adalet yerini bulmadı. Hakkımızı AİHM'de arayacağız" diye konuştu.
 Doktor A.G., daha önce de 'görevi ihmal' suçundan yargılandığı davada, ağır para cezasına çarptırılmış, cezası tecil edilmişti.
 CİHAN