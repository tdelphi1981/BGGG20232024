İlklerin 10 Kasım'ı
Atatürk, 74. ölüm yıldönümünde, yurdun dört bir yanında düzenlenen törenlerle anıldı. Anıtkabir'de resmi törende barikatle önlem alınırken Dolmabahçe Sarayı'nda Ata'nın nöbetini ilk kez polis tuttu. İzmirliler de bir ilke imza atıp Atatürk'ün canlı portresini çizdi
 Eylül AKDENİZ - Ferhat ULUDAĞLAR - Süleyman ŞEN
 En ilgi çekici 10 Kasım töreni İzmir'de gerçekleşti. Fotoğraf sanatçısı Cumhur Aygün ve Konak Belediyesi iş birliği ile 2 bin 400 gönüllü, Cumhuriyet Meydanı'nda toplanarak Atatürk'ün portresini oluşturdu. İzmirliler portrede yer alabilmek için sabahın erken saatlerinde alanda uzun kuyruklar oluşturdu. Genç yaşlı her yaştan İzmirli üzerinde 'İzindeyiz' yazan siyah tişörtleriyle portredeki yerini aldı. 
 SİYAHLARA BÜRÜNDÜLER
 İkİ saat süren çalışmanın sonucunda baştan aşağı siyah giyen gönüllüler Atatürk'ün portresini oluşturmayı başardı. Proje yöneticisi Cumhur Aygün, 1,5 yıl önce başlayan çalışmaların en ince detayına kadar düşünüldüğünü belirterek, Cumhuriyet Meydanı büyüklüğündeki portreyi helikopterden fotoğraflayacak olmanın mutluluğunu yaşadığını söyledi. 
 Portrenİn ardından İzmir Büyükşehir Belediyesi'nin düzenlediği Ata'ya Saygı Yürüyüşü gerçekleştirildi. Yürüyüşe katılan on binlerce İzmirli Ata'sına olan sevgi ve özlemlerini gösterdi.      
 Dolmabahçe'ye ziyaretçi akını
 MUSTAFA Kemal Atatürk, ölümünün 74'üncü yılında, hayata gözlerini yumduğu Dolmabahçe Sarayı'nda anıldı. Sarayın Harem Bölümü 71 numaralı odasında düzenlenen tören TBMM Meclis İdare Amiri Mustafa Kabakcı, Albay Haluk Vergül, İstanbul Vali Yardımcısı Ahmet Deniz ve Büyükşehir Belediyesi Genel Sekreter Yardımcısı İbrahim Kapaklıkaya'nın buketlerini Atatürk'ün ebediyete intikal ettiği yatağın üzerine bırakmasıyla başladı. Atatürk'ün hayata gözlerini yumduğu saat 09.05'te sirenlerin çalmasıyla birlikte saygı duruşunda bulunuldu ve ardından İstiklal Marşı okundu.
 10 KASIM'DAN MANZARALAR - TIKLAYIN
 Dolmabahçe Sarayı'nda bu yılki anma törenlerinde bir ilk yaşandı. Atatürk'ün Türk bayrağı örtülü yatağının iki yanında ilk kez iki polis memuru saygı nöbeti tuttu. Daha önceki törenlerde saygı nöbetini askerler tutuyordu. Atatürk'ün odası sabah saatlerinden itibaren 7'den 70'e vatandaşların akınına uğradı. Vatandaşlar ve öğrenciler, beraberlerinde getirdikleri çiçekleri, Atatürk'ün yatağına ve çevresine bıraktı. Bu sırada bazı vatandaşlar gözyaşlarını tutamadı. Ziyaretçiler arasında, Kore ve Kıbrıs gazileri de yer aldı.
 09:05 hayat durdu
 ATA'NIN ölümünün 74. yılında saatler 09.05'i gösterdiği sırada tüm yurtta hayat durdu. Sirenlerin çalmasıyla İstanbul'da Boğaziçi Köprüsü'nde sürücülerin otomobillerinden inerek 2 dakikalık saygı duruşuna geçmesi objektiflere böyle yansıdı.
 Engel tanımadı
 MANİSA'da 10 Kasım töreninde Vali Halil Daşöz, Belediye Başkanı Cengiz Ergün, Tuğgeneral Nehir Aydın hazır bulundu. Manisalı vekiller katılmazken tekerlekli sandalyeyle gelen engelli vatandaşın saygı duruşuna geçmesi görenleri duygulandırdı.
 Şaşkına çevirdi
 DİYARBAKIR'DA, Anıtpark'ta düzenlenen 10 Kasım törenine katılanlar gözlerine inanamadı. Türk bayrağını yarıya indiren manga komutanı uzman çavuşun Atatürk'e benzerliği günün sürprizi oldu. (CİHAN)
 Günün fotoğrafı
 İŞÇİLERİN saygısı 10 Kasım'da sosyal medyada tıklanma rekoru kırdı. Tiyatro sanatçısı Işık Yenersu'nun dün, Cihangir'deki evinin balkonundan çektiği fotoğraf Twitter'da gün boyu paylaşıldı. Deprem güçlendirme çalışması yapılan Cihangir'de bir ikokulda saat 09.05'te sirenlerle birlikte işi bırakıp saygı duruşuna geçen iki inşaat işçisi adına yüzlerce duygusal mesaj yayınlandı.
  