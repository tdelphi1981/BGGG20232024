AİHM'den Ankara'ya 'Google' cezası
AİHM internete sansür ve erişim yasağından Türkiye'yi mahkum etti. Ankara savunma yapmadı.
 Türkiye'de internete yönelik sansür ve erişim yasağı Avrupa İnsan Hakları Mahkemesi (AİHM) tarafından mahkum edildi. Türkiye 8 bin 500 Euro tazminat ödeyecek.
 AİHM, sadece bir bloga yönelik karar nedeniyle "Google Sites" adlı modüle erişimin tamamen yasaklanmasının Avrupa İnsan Hakları Sözleşmesi'nin ifade özgürlüğüyle ilgili maddesine aykırı olduğuna hükmetti.
 AİHM, Ahmet Yıldırım adlı akademisyen tarafından açılan "Google Sites Yasağı" davasında kararını bugün açıkladı.
 "Google Sites" bloğu üzerinde açılan "Kemalizmin Karın Ağrısı" başlıklı makale nedeniyle tüm site Denizli'de bir mahkeme tarafından 2009 yılında kapatıldı.
 Ancak, Telekomünükasyon İletişim Başkanlığı (TİB) söz konusu bloğa erişimin yasaklanması için tüm Google Sites'a erişimin yasaklanması gerektiğini belirtmiş, Denizli mahkemeleri de TİB'nin talebi ve internet ortamında yapılan yayınların düzenlenmesiyle ilgili kanunun 8'inci maddesini temel alarak Google Sites'a erişimin tamamen engellenmesini kararlaştırmıştı. Böylelikle sadece bir kişiyi hedef alan karar yüzünden binlerce kişi internete erişimden mahrum bırakılmıştı.
 'DOLAYLI SANSÜR'
 Makaleyi gerekçe göstererek, tüm "Google Sites" bloglarının kapanmasıyla akademik bloğuna da ulaşılamayan Yıldırım, dava açtı.
 Davacı Ahmet Yıldırım AİHM önünde yaptığı savunmada yöneticisi olduğu internet sitesine getirilen yasağın "dolaylı sansür" olduğunu dile getirdi.
 Davaya Strasbourg Mahkemesi önünde müdahil olan "The Open Society Justice Initiative" adlı sivil toplum kuruluşu da Türkiye'de daha önce "YouTube", "GeoCities", "Dailymotion" gibi internet siteleri ile Google'ın çok sayıda hizmetine erişime aylar hatta yıllar boyu yasak getirildiğini hatırlattı ve Türk yasal mevzuatının internete erişimde keyfi yasaklamalara karşı yeterli güvenceye sahip olmadığına vurguda bulundu.
 TÜRKİYE SAVUNMA YAPMADI
 Türk hükümeti ise, bu tezlere karşı kendisini savunmamayı tercih etti ve AİHM'e hiçbir görüş sunmadı.
 Davacı ve müdahil tarafların görüşlerine tamamen hak veren AİHM, internet ortamında yapılan yayınların düzenlenmesiyle ilgili kanunun erişimin engellenmesi kararını içeren 8'inci maddesinin Avrupa İnsan Hakları Sözleşmesi'nin ifade özgürlüğüyle ilgili 10'uncu maddesiyle uyuşmadığına hükmetti.
 AİHM'nin gerekçeli kararında büyük ölçüde Türkiye'nin 2010 yılında imzaladığı ancak henüz onaylamadığı Avrupa Siber Suçlar Sözleşmesi ile konuyla ilgili Avrupa Konseyi Bakanlar Komitesi kararları temel alındı.
 Oy birliği alınan karar gereği Türk hükümeti davacıya 7 bin 500 Euro manevi tazminat, bin Euro da mahkeme masrafı ödeyecek.
 Kayhan KARACA
 NTVMSNBC