Suudi Arabistan'dan 'hizmetçi idamı' iddialarına yanıt
Suudi Arabistan, Sri Lankalı hizmetçi Rizana Nafeek'in, baktığı dört aylık bir bebeğin ölümünden sorumlu tutularak idam edilmesiyle ilgili, uluslararası basında yer alan haberlerin yanlış olduğunu öne sürdü.
Suudi Arabistan resmi haber ajansı SPA'ya isminin açıklanmaması kaydıyla konuşan Suudi bir yetkili, iddiaların aksine Rizana Nafeek'in, pasaportuna göre cinayetin işlendiği sırada 17 değil, 21 yaşında olduğunu belirtti. Yetkili, Suudi Arabistan'ın, küçük yaştaki kişileri ülkesinde çalıştırdığı suçlamalarına da karşı çıktı.

Nafeek'in ölümünden sorumlu tutulan dört aylık bebeğin ailesine, kan parasını kabul etmeleri için teklifte bulunulduğunu da açıklayan yetkili, ancak ailenin, paranın kabülü yerine idam cezasının uygulanmasını istediğini söyledi.

Suudi yetkili, ülkesinin herhangi bir alanda içişlerine karışılmasına da kesinlikle karşı çıktığını vurguladı.

Hizmetçi Rizana Nafeek'in idam edilmesinin ardından Sri Lanka, Suudi Arabistan'daki büyükelçisini geri çağırmıştı.

Olay sonrası 2007 yılında tutuklanan Nafeek için ebeveynleri bir kaç kez Kral Abdullah'tan af talebinde bulunmuş, ayrıca Sri Lanka'da kampanya yürüten milletvekili Ranjan Ramanayake ve diğer yetkililer, Nafeek'in 'suçunu itiraf ettiği' söylenen dönemde ciddi tercüme hataları yapıldığını, avukatının her zaman yanında hazır bulunmadığını, idam kararının Suudi Arabistan'ın da taraf olduğu BM Çocuk Hakları Anlaşması'na aykırı olduğunu ifade etmişti.