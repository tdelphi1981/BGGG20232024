ÖSYM kırtasiye kutusunu yeniledi
Ölçme, Seçme ve Yerleştirme Merkezi (ÖSYM), her bir aday için soru kitapçığıyla birlikte verdiği içerisinde kalem, silgi, peçete ve şekerlemelerin bulunduğu kırtasiye kutularını yeniledi.
ÖSYM Sınav Hizmetleri Daire Başkanı Yrd. Doç. Dr. Yasin Bulduklu, AA muhabirine yaptığı açıklamada, sınav kağıtlarının okunması sürecinde çoğunlukla optik okuma aşamasında sıkıntı çektiklerini ve konunun cevap kağıdında silinen seçeneğin silinmemiş gibi okunması olduğunu belirterek, adaylardan gelen dilekçe, itiraz ve kamuoyundan gelen şikayetler doğrultusunda kalem ve silgilerin değiştirilmesi konusunun gündeme geldiğini ifade etti.

Adaylardan gelen şikayetler doğrultusunda, cevap kağıtlarında hangi kalem ve silginin daha kullanışlı olacağı konusunda geçen yıl bir çalışma grubu oluşturduklarını kaydeden Bulduklu, bu grubun piyasadaki tüm kalem ve silgileri toplayarak, cevap kağıtlarının üzerinde çalıştığını ve daha sonra optik okuyucuda okutularak en iyi kalem ve silgiyi seçtiklerini anlattı.

Seçilen kalem ve silgilerin sınavlarda dağıtılacağını ifade eden Bulduklu, 'Kalemlerin üzerine de ÖSYM ve 'Emeğiniz Emanetimizdir' yazdık. Böylelikle kurumsal algıya, adayların daha konforlu olarak sınava girmelerine ve teknik anlamda optik okuyucuda sıkıntı çekmeyeceğimiz kalem ve silgiyi bu sene tedarik ettik' dedi.

Şu an cevap kağıtlarının farklı kalibrasyonlu optik okuyucularda en az 3 veya 4 kez okunduğunu vurgulayan Bulduklu, 'Cevap kağıtlarında aynı cevapların bulunamadığı durumlarda kağıtlar kalibrasyonları farklı optik okuyucularda tekrar okunuyor. Aynı adaya ilişkin aynı sonuçlar çıkıyor mu test ediliyor. Şu an optik okuyucuların okuma farkları 10 binde 1 gibi bir oran da farklı olabiliyor. Bizim mücadelemiz şu an bu oranı sıfıra indirmek için. Onu düşürmeye başlıyoruz. Kalemin ve silginin de kalitesini artırarak bunun önüne geçmeye çalışıyoruz. Yeni kalem ve silgilerin kullanımı bir anlamda sonuçların daha hızlı açıklanmasına da katkı sağlayacak' diye konuştu.

-10 milyon kutu hazırlandı-

Kağıt olan kırtasiye kutularının da şeffaf kutulara dönüştürüldüğünü ve daha kullanılışlı hale getirildiğini belirten Bulduklu, 'Aday sınava girdikten sonra bu kutuları kalem kutusu olarak yanında götürsün. Aday bunu daha sonra da kullansın. Kırtasiye kutularını toplamak isteyen sivil toplum kuruluşları da sosyal sorumluluk projeleri kapsamında bu malzemeleri adaylardan alabilir' şeklinde konuştu.

Bulduklu, adaylara verilmek üzere 10 milyon kırtasiye kutusunun hazırlandığını, kutudaki peçetelerin kalitesini de artırdıklarını belirterek, kutuların ilk kez 24 Mart'ta yapılacak YGS'de adaylara dağıtılacağını söyledi.

-2010'dan beri veriliyor-

ÖSYM'nin şeffaf kırtasiye kutularında, 2 tahta kurşun kalem ve silgi, kalitesi artırılmış 2 yaprak peçete, 3 meyveli şeker ile kalemtıraş yer alıyor.

ÖSYM, 2010 yılından itibaren sınav için gerekli olan kırtasiye ürünlerini her bir aday için soru kitapçığıyla birlikte vermeye başlamıştı.