İncirliova'da heyelan yol kapattı
Aydın'ın İncirliova İlçesi'nde, sağanak yağmurun yumuşattığı toprak istinat duvarını yıkıp İncirliova- Tire Karayolu'nun 13'üncü kilometresinde trafiğe kapandı. 3 saat kapalı kalan yol, ekiplerin çalışması sonucu kısmen trafiğe açıldı. 
İncirliova İlçesi Şirindere Köyü Kahvedağı Mevkii'nde dün saat 19.00 sıralarında, karayolunun kenarında bulunan istinat duvarı yıkıldı. 
Toprak kaymasını engellemek için yapılan istinat duvarı, sağanak yağmurun de etkisiyle kayan zemine dayanamadı. Yola boşalan toprak ve kaya parçaları, İncirliova- Tire Karayolu'nun 13'üncü kilometresinde trafiği kapattı. Bölgede Karayolları ve İncirliova Belediyesi ekipleri çalışma başlattı. Jandarma da güvenlik önlemi aldı. 
Yaklaşık 3 saat kapalı kalan yol, açılan servis yolu sayasinde kısmen trafiğe açıldı. İncirliova Belediye Başkanı Fadime Orbay heyelan bölgesine giderek inceleme yaptı. Şirindere Köyü Muhtarı İbrahim Şenyiğit ve köy halkına geçmiş olsun temennisinde de bulunan Orbay, "Yolun kapanmasına üzüldük.   Tek tesellimiz can kaybının olmamasıdır. Hepinize geçmiş olsun" dedi.