Pınar Selek için beraat istediler
Mısır Çarşısı patlaması ile ilgili davada tutuksuz yargılanan Pınar Selek'in beraat etmesini isteyen yaklaşık 150 kişi, yargılamanın yapıldığı İstanbul Adalet Sarayı önünde basın açıklaması yaptı. Fransa'dan akademisyen ve hukukçuların da katıldığı açıklamada Türkçe ve Fransızca pankartlar ve dövizlerle 'Pınar Selek'e beraat' sloganları atıldı.
İstanbul 12. Ağır Ceza Mahkemesi'nde görülecek olan Mısır Çarşısı patlamasına ilişkin davada tutuksuz yargılanan Pınar Selek hakkında beraat kararı verilmesini isteyen yaklaşık 150 kişilik grup, saat 09.30'dan itibaren yargılamanın yapılacağı İstanbul Adalet Sayarı önünde toplandı. Üzerinde 'Pınar Selek'in beraatini geri istiyoruz' ve Fransızca sloganlar yazılı pankartlar taşıyan grup, açıklama yapmak için adliye karşısındaki alana yürüdü. Grup içinde Fransa'nın Strazburg Üniversitesi'nden akademisyenler, Fransız avukatlar, Fransız basın mensupları ile bağımsız milletvekili ve eski ÖDP Genel Başkanı Ufuk Uras'ın da bulunduğu grup Pınar Selek'e verdikleri desteği dile getirdi.

Grup adına yazılı basın açıklamasını sanatçı Nur Sürer yaptı. Selek için beraat kararı verilmesini istediklerini dile getiren Sürer, "On beş yıl süren bir dava. On beş yıl süründürülen bir adalet kendi içinde bir işkencedir. Sosyolog-yazar Pınar Selek, Kürt hareketine ilişkin bilimsel araştırması yok edilerek başına örülen Mısır Çarşısı komplosundan tam üç kez beraat edeli beri işte bu işkenceyi yaşıyor." dedi.

Selek'in gözaltında bulunduğu sırada fiziki işkence gördüğünü ileri süren Sürer, "Bu aralar işkencenin dozunu bir hayli artırdılar. Bir mahkeme, verilen beraat kararını, yasaları çiğnemek pahasına yok saydı." diye konuştu. Sürer, sanık Selek'in reddi hakim taleplerinin de usulsüzce geri çevrildiğini söyledi.

Sürer, "Dünden bu yana ülke genelinde farklı şehirlerde sosyoloji öğrencileri ve aktivistler, bizlerle dayanışma eylemine girdi. Son gelişmeler üzerine 20'ye yakın Fransız milletvekili özel bir bildiri yayınladı. Avrupa AB-Türkiye karma parlamenter komitesi de Avrupa parlamentosunda Pınar Selek davası ile ilgili özel bir toplantı düzenledi. Toplantı, bu skandal davanın Avrupa parlamentosunun da gündeminde ve yakın takibinde olduğunu bir kez daha ortaya koydu." diye konuştu.