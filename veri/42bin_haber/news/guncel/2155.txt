Maskeli hırsızlar polisi alarma geçirdi
KAĞITHANE'de bir marketi soyan yüzleri maskeli ve eli silahlı 4 kişi, polisin kovalamasına rağmen kaçarak izlerini kaybettirdi.
Olay, Kağıthane'de Nurtepe Mahallesi'nde meydana geldi. Yüzlerinde maske ellerinde silah bulunan 4 şüpheli, 2 ayrı araçla bir marketin önünde durdu. Şüphelilerden ikisi iş yerinin kepenklerini demir makasla açtıktan sonra içeri girdi. Diğer 2 kişi ise otomobil içerisinden gözcülük yaptı. Hırsızlık zanlıları iş yerindeki sigaraları torbalara doldurduktan araçlarla olay yerinden ayrıldı. 

Şüpheliler hırsızlığı gerçekleştirdikten sonra Mimar Sokak'ta çaldıkları sigaraları, gözcülük yapan 2 kişinin aracına yüklemek istedi. Bu sırada durumdan şüphelenen bir vatandaş polisi aradı. Olay yerine gelen ekipler, şüphelilerin sigaraları yükledikleri araçla olay yerinden kaçtıklarını gördü. Zırhlı ve sivil polis araçları kaçan aracı sıkıştırmak istedi; ancak maskeli 4 kişinin bulunduğu otomobil polis araçlarına çarparak olay yerinden kaçmayı başardı.

ARA SOKAKLARDA NEFES KESEN KOVALAMACA

Haber merkezi aracın kaçış güzergahına göre olay yerine çok sayıda polis ekibi sevk etti. Ekipler şüphelilerin bulunduğu aracı Nurtepe Sosyal Tesislerinde sıkıştırdı. Bu kez de hırsızlık zanlıları otomobilden inip, yaya olarak kaçmaya başladı. Polis ekipleri de koşarak şüphelilerin arkasından koştu fakat; hırsızlar izlerini kaybettirdi. Olay Yeri İnceleme Polislerinin 2 araçta yaptığı aramada çok sayıda paket sigara ile demir makas ve levye ele geçirdi. Polis, yüzleri maskeli 4 hırsızlık şüphelisini yakalamak için geniş çaplı arama çalışması başlattı.