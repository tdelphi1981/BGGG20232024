Mazot hırsızları AK Parti'yi korkuttu
Ankara’da, AK Parti İlçe Başkanlığı önünde seyir halindeyken bir anda alev alıp yanan otomobil adeta hurdaya döndü.
 Yangının, zanlıların olayın hemen öncesinde bir kamyonetten çaldıkları bidon içerisindeki mazotun alev almasıyla meydana geldiği ortaya çıktı.
 
 Olay, saat 05.00 sıralarında, Mamak Caddesi, AK Parti Mamak İlçe Başkanlığı binası önünde meydana geldi. Mutlu Mahallesi’nde bir kamyonetten mazot çalan kimliği belirsiz şahıslar, 06 DH 4314 plakalı otomobille olay yerinden kaçtı. Mamak Caddesi’nde ilçe başkanlığı binası önünden geçtikleri sırada, bagajdaki mazot bidonları bilinmeyen bir nedenden ötürü bir anda alev aldı. Alevler kısa sürede otomobili sardı. Hırsızlık zanlıları otomobilden son anda çıktı. Yangını fark edip olaya müdahale etmek için aracın yanına gelen ilçe başkanlığında görevli polis memurunu gören zanlılar, yangın tüpü bulma bahanesiyle olay yerinden kaçtı.
 POLİS ALARMA GEÇTİ
 
 Olayın ilçe başkanlığı önünde yaşanması nedeniyle çok sayıda karakol, asayiş ve sivil ekip caddeye sevk edildi. Yangın, olay yerine gelen itfaiye ekipleri tarafından kısa sürede söndürüldü. Hurdaya dönen otomobilin bagajından 2 adet jeneratör, 1 adet akü, hilti, doğalgaz borusu, bidon ve çok sayıda inşaat malzemeleri çıktı. Aracın arka plakası da torpido gözünden çıktı.
 KİRALIK ARAÇ
 Ankara Emniyeti Olay Yeri İnceleme ve Hırsızlık Şubesi ekipleri araç üzerinde incelemelerde bulundu. Otomobilin, 3 gün önce bir araç kiralama şirketinden kiralandığı belirlendi. Olayla ilgili geniş çaplı soruşturma başlatıldı