İzmir barajları doldu taştı
İzmir’in içme suyunun önemli bir bölümünü karşılayan Tahtalı Barajı, 2008 yılında kuraklıktan can çekişirken bu seneki yağışlarla son dokuz yılın rekor seviyesine ulaştı.
 Barajdaki doluluk oranı yüzde 65,99’a çıktı.
 
 İzmir ve Ege Bölgesi'nde 2012 Ekim ayından bu yana etkili olan sağanak yağışlar barajları doldurdu. İZSU Genel Müdürlüğü yetkilileri, 306 milyon metreküp su tutma kapasitesine sahip Tahtalı Barajı'nda 209 milyon 37 bin metreküpe ulaşıldığını kaydetti.
 Barajın 2004 Şubat ayından bu yana en yüksek doluluğa ulaştığına dikkat çektiler. 26 Şubat 2004’te barajın doluluk oranı yüzde 65,99, su miktarı ise 209 milyon 37 bin metreküp olmuştu.
 Kuraklık sebebiyle 2008 Aralık ayında aktif doluluk oranının yüzde 1,90’a düştüğü ve sadece 25-30 günlük suyun kaldığı barajda, yağış rejiminin değişmesiyle su seviyesi de her geçen gün yükseldi. Baraj bölgesinde 2012 yılında metrekareye 814, 2013 Ocak ayında 258 ve Şubat ayının ilk 11 gününde 105 kg. yağış düştü. Yetkililer, hiç yağmur yağmasa dahi Tahtalı Barajı’ndan beslenen bölgelere 25 ay su verebilecek kapasiteye ulaştıklarını söyledi.
 
 BARAJLARDA SU TAHLİYESİ BAŞLADI
 
 Bu arada DSİ, son yağışlarla birlikte yüzde 80-90 doluluk oranına ulaşan barajlarda taşmayı önlemek için su tahliyesine başladı. Son yağışlarla Balçova Barajı’nda doluluk oranı yüzde 78,38’e ve su hacmi 6 milyon 111 bin metreküpe, Ürkmez Barajı’nda doluluk oranı 94'e ve su hacmi 8 milyon 131 bin metreküpe çıktı. Buralardan tahliye yapılırken 473 milyon metreküp su hacmine sahip Gördes Barajı’nın ise dörtte biri doldu. Böylece doluluk oranı yüzde 24,79’a, su hacmi ise 128 milyon 920 bin metreküpe ulaştı.