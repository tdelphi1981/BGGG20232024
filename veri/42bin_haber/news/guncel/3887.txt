Hayat veren takas!
EKOLOJİK Üreticiler Derneği, Dereköy Doğasevenler Derneği ve Dereköy Muhtarlığı tarafından düzenlenen Bodrum Tohum Takas Şenliği yapıldı. Yerel tohumları üretmeye teşvik etmek amacıyla gerçekleşen şenlikte, üreticiler ellerindeki tohumları takas usulü ile birbiriyle paylaştılar.
Yerel tohumları yaşatmak ve üretimini sürdürmek amacıyla Ekolojik Üreticiler Derneği, Dereköy Doğasevenler Derneği ve Dereköy Muhtarlığı tarafından, Bodrum Belediyesi, Maviyol Girişimi Platformu, Bizim Bostan ve Çatalada Derneği destekleriyle düzenlenen Bodrum Tohum Takas Şenliği yapıldı. Dereköy meydanında, 'Tohumunu getir, paylaş. Yüreğini getir, yaşat. Bilincini getir, çoğal' sloganı ile düzenlenen şenlikte yerel tohumların yok olmaması amacıyla halkın bilinçlenmesi sağlandı. Şenlikte tohum takasının yanı sıra çocuklar için yüz boyama etkinlikleri, dans ve folklor gösterileri, tiyatro gösterileri, aşı, sepet, ebru, resim ve seramik atölyelerinde etkinlikler, kısa film gösterimleri ve bilgilendirme toplantıları yapıldı. Bodrum Belediye Başkanı DP'li Mehmet Kocadon da şenliğe gelerek üreticilerle sohbet etti.

Dereköy Doğasevenler Derneği üyesi İrem Verdön, yerel tohumları takas yöntemi ile paylaşıma açtıklarını söyledi. Verdön, "Tescillenmemiş tohumların satışını yasaklayan ve yerel tohumların tarımsal üretim dışı kalmasına neden olan 2006 tarihli Tohumculuk Kanunu'nun ardından, yerel tohumların yok olmaması için, 2009 yılında ilk kez böyle bir şenlik düzenledik. Çeşitli il ve ilçelerde bugüne kadar 10'a yakın etkinlik yaptık. Bodrum'da da ilk kez tohum takası yapmak için şenlikte bir araya geldik. Katılımcılar, çiçek, sebze, bakliyat, her türlü yerel tohumu takas ettiler. Tohumlar şenlik başlangıcında tohum takas masasına teslim edilerek, burada kayıt altına alındı. Tohumları zarflayarak takasa hazırladık. Takas ise kişiler arasında herhangi bir satış olmaksızın yapıldı. Takasa tohumsuz gelenler, tohum alabilmek için kitap getirdi. Getirilen kitaplar, Dereköy İlkokulu ve Kumköy kütüphanesine bağışlandı" dedi.