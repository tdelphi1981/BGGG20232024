Maltepe'de yangın paniği
Maltepe'de, 4 katlı binanın giriş katında çıkan yangın korku ve paniğe neden oldu.Yangına uykuda yakalanan vatandaşlar çatı katına ve balkona kaçarak kurtarılmayı bekledi. Binada mahsur kalan vatandaşlar itfaiyenin merdiven aracıyla kurtarıldı.
Yangın, Zümrütevler Mahallesi Cansel Sokak 40 numarada saat 09.00 sıralarında meydana geldi. Edinilen bilgiye göre, 4 katlı binanın giriş katında elektrik kontağından çıkan yangın nedeniyle binanın içini yoğun duman kapladı. Çevredeki vatandaşlar yangını itfaiye ve polis ekiplerine haber verdi

UYKUDA YAKALANDILAR

Yangın sırasında uyuyan bina sakinleri, komşuları tarafından uyandırıldıktan sonra dışarı çıkmak istediler. Yoğun duman nedeniyle dışarı çıkamayan bina sakinleri balkonlara ve binanın çatı katına kaçarak kurtarılmayı bekledi. Dumanlar bir süre sonra çatıya da ulaşınca, çatı katında bekleyenler yan binanın çatısına geçti.

MAHSUR KALANLAR MERDİVEN ARACIYLA İNDİRİLDİ

İtfaiye ekipleri bir yandan söndürme çalışmaları yaparken, bir yandan da mahsur kalanları kurtarmak için merdiven aracını açtı. Bazı itfaiye erleri tek tek daireleri gezerek içeride kalan olup olmadığını kontrol etti. Yangını fark edemeyen bir aile itfaiye ekiplerince uyandırılarak merdiven aracıyla binadan çıkarıldı. Balkonda mahsur kalan bir aile de yine itfaiye ekiplerince kurtarıldı. Kısa sürede söndürülen yangın sonucu binada maddi hasar meydana geldi.