Öğrenci taşıyan belediye otobüsü devrildi: 29 yaralı
Yozgat'ın Boğazlıyan ilçesine öğrenci taşıyan otobüsün devrilmesi sonucu 28 öğrenci ile sürücü yaralandı.
Yamaçlı beldesinden Boğazlıyan ilçesine öğrenci taşıyan Cuma Özdilek'in (48) kullandığı 66 EA 808 plakalı belediyeye ait otobüs, kontrolden çıkarak devrildi.

Kazada yaralanan sürücü Cuma Özdilek ile 28 öğrenci, Boğazlıyan Devlet Hastanesi'ne kaldırıldı. Hayati tehlikesi bulunan 8 öğrenci, buradaki ilk müdahalenin ardından Yozgat Devlet Hastanesi'ne sevk edildi.

Yozgat Milli Eğitim Müdürü Saim Kuş, hastanelerdeki yaralı öğrencileri ziyaret ederek, sağlık durumlarıyla ilgili yetkililerden bilgi aldı.

Yamaçlı Belediye Başkanı Metin Koçak, gazetecilere yaptığı açıklamada, Boğazlıyan'daki Sağlık Meslek Yüksekokulu ile imam hatip ve anadolu liselerinde öğrenim gören öğrencilere otobüs tahsis ettiklerini belirterek, 'Otobüsün önünde giden bir araç köpeğe çarpmış. Bizim otobüs de o araca çarpmamak için direksiyonu kırınca devrilmiş. 8 öğrenci dışındakilerin sağlık durumu iyi' dedi.