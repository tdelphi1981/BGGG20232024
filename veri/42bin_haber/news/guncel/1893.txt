Otomobil yüklü tır, kamyonla çarpıştı
İzmir'in Kemalpaşa İlçesi'nde, sıfır kilometre otomobil yüklü TIR, kontrolden çıkıp karşı şeride geçti ve kamyonla çarpıştı. Kazada bir kişi hafif yaralanırken, otomobiller büyük hasar gördü.
Kaza, Kemalpaşa Torbalı karayolunda bugün saat 14.00 sıralarında meydana geldi. Torbalı'dan Kemalpaşa yönüne giden Naci Güzeltürk (42) yönetimindeki 34 BU 7631 plakalı TIR, otomobil yüklü 34 BU 7632 plakalı dorsesi, rampa aşağı yolda kayınca kontrolden çıktı. Savrulan TIR, karşı şeride geçip Mustafa Yanar'ın (28) kullandığı 34 HK 4102 plakalı kamyona çarptı. 

Kazada, kamyon şoförü Yanar hafif yaralanırken, TIR'ın dorsesindeki otomobiller büyük hasar gördü. Yaralı şoför ambulansla Kemalpaşa Devlet Hastanesi'ne kaldırıldı. Kaza nedeniyle karayolunda trafik bir süre tek şeritten verildi. Jandarma kazayla ilgili soruşturma başlattı.