İş yerini aynı gün 2 kez soydular
Sultanbeyli’de, plastik poşet imalatı yapılan iş yeri gün içinde 2 kez soyuldu.
 Soygun, iş yerinin güvenlik kameralarınca saniye saniye kaydedildi.
 Akşemsettin Mahallesi'nde faaliyet gösteren poşet imalathanesini gelen hırsızlar, hafta sonu işçilerin bulunmamasını da fırsat bilerek işe koyuldu. İş yerinin kapısını kıran hırsızlar, kullandıkları minibüsü ham maddelerin bulunduğu bölüme park etti. Şahıslardan biri minibüste bekledi, diğer 2 kişi ise ham madde dolu çuvalları minibüse yüklemeye başladı.İşlerini bitiren hırsızlar kısa sürede iş yerini terk etti. Hırsızlar bir süre sonra tekrar aynı iş yerine geldi. Aynı şekilde, ikinci kez minibüsü ham madde ile dolduran hırsızlar kayıplara karıştı.
 Hırsızlık olayı ancak ertesi gün ortaya çıktı. İş yerine gelen Mehmet Aysel, ham madde dolu çuvalların yerinde olmadığını görünce kamera kayıtlarını incelemeye aldı. Kayıtlarda, 3 hırsızın gün içinde 2 kez iş yerini soyduğunu fark eden Aysel, durumu polise bildirdi. Görüntülerden eşkal belirleyen polis, zanlıları yakalamak için çalışma başlattı.
 İş yeri sahibi Mehmet Aysel, “Pazartesi günü iş başı yaptığımızda hırsızlık olayının yaşandığını fark ettik. Güvenlik kameralarını incelediğimizde, hırsızların fabrika giriş kapısının kilitlerini patlatarak içeri girdiğini gördük. Araçlarını ham maddelerin olduğu alana kadar sokan hırsızlar, kendi iş yerleriymiş gibi malzemeleri yükleyip fabrikadan çıkıyorlar. Hırsızlar bir sabah, bir de akşamüzeri bu işi gerçekleştiriyor. Olay sonrası hırsızların yakalanması için polise şikâyetçi olduk ama şimdilik her hangi bir gelişme olmadı. Soyulmak korkusundan evimize gidemez olduk. Zanlıların bir an önce yakalanmasını istiyoruz.” dedi. 
 
 CİHAN