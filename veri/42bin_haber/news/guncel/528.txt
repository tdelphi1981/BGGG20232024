Uyuya kalan kız kardeşler sobadan zehirlendi
BURSA'nın İnegöl İlçesi'nde, ders çalışırken uykuya kalan 2 kız kardeş, odada yanan kömür sobasından sızan karbonmonoksit gazından zehirlendi. Anne ve babaları tarafından baygın halde bulunan iki kardeş hastaneye kaldırılarak tedavi altına alındı.
Olay, dün gece Mahmudiye Mahallesi Yaman Çıkmazı'nda bulunan Sabri Keskin'in evinde meydana geldi. Üniversiteye hazırlanan 18 yaşındaki Büşra Keskin ile İnegöl Salih İbrahim Kırcalı Sağlık Meslek Lisesi ikinci sınıf öğrencisi olan kardeşi 15 yaşındaki Ayşenur Keskin, ortak kullandıkları odalarına geçerek, ders çalışmaya başladı. Saat 21.30'a kadar ders çalışan kız kardeşler yorgun düşüp uyuya kalırken, bu sırada odalarında yanan sobadan sızan karbonmonoksit gazından etkilendiler. Oturma odasında oturan baba Sabri ile anne Hülya Keskin, uzun süre kızlarından ses gelmemesi üzerine meraklanıp odaya baktılar.

Kızlarının uyuduğunu gören anne- baba, oda içerisindeki kömür kokusundan şüphelenip kızlarını uyandırmaya çalıştı. Çocuklarınnın uyanmaması üzerine sobadan sızan karbonmonoksit gazından etkilendiğini düşünen Keskin çifti, hemen 112 Acil Servisi aradı. Eve gelen sağlık ekipleri tarafından müdahale edilen iki kız kardeş İnegöl Devlet Hastanesi'ne kaldırılarak tedavi altına alındı. 

Kız kardeşlerin sağlık durumunun iyi olduğu ve olayla ilgili soruşturmaya başlandığı bildirildi.