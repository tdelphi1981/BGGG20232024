Ordu'da domuz için sürek avı başladı
ORDU'da kış nedeniyle ormanlarda yiyecek bulamayan yaban domuzlarının köylere kadar inmesi üzerine sürek avı başlatıldı.
Gıda, Tarım ve Hayvancılık İl Müdürlüğü tarafından da avcılara getirdikleri kuyruk başına 10 fişek veriliyor.

Ordu'nun yüksek kesimlerinde ağır kış şartlarında yiyecek bulmakta güçlük çeken yaban domuzları köylere kadar indi. Köylüler yaban domuzuna karşı av köpekleriyle sürek avı başlattı. İl Gıda, Tarım ve Hayvancılık Müdürü Musa Sağlam yaban domuzlarının bölgede fındık bahçelerine zarar verdiğini ve şap hastalığının bulaşmasında da büyük rol oynadığına dikkat çekti.

Yaban domuzuyla mücadele eden çiftçilere destek verdiklerini belirten Sağlam, "Yaban domuzları şap hastalığının taşıyıcısı olarak biliniyor. Amacımız hem domuz sayısını azaltmak hem de çifçilerimizin arazilerinin talan edilmesini engellemek. Hayvan sağlığıyla ilgili yaşanabilecek olumsuzlukların önüne geçmeyi amaçlıyoruz. Kuyruk getirene de 10 adet fişek veriyoruz. Bu yıl şu ana kadar 20 avcıya 200 fişek verildi" dedi.