Çalışan kadınlara müjde
Bakan Fatma Şahin 'anneye esnek çalışma' hazırlıklarının iki haftaya tamamlanacağını açıkladı.
Aile ve Sosyal Politikalar Bakanı Fatma Şahin, kadınlara yönelik esnek çalışma hazırlıklarıyla ilgili düzenlemenin 15 gün içinde tamamlanacağını, part-time, evden çalışma ve çağrı üzerine çalışma sisteminin getirileceğini açıkladı. Gazetelerin Ankara Temsilcileri'ne Bakanlığı'nın son dönem çalışmaları hakkında bilgi veren Bakan Fatma Şahin, kadın istihdamını ve doğurganlık oranını artırmak için süren çalışmaların tamamlanma aşamasına geldiğini söyledi. Doğum izni, süt izni, esnek çalışma gibi modelleri içeren hazırlığın 15 gün içinde tamamlanacağı bilgisini veren Şahin, güvenceli esneklik modelini öngördüklerini belirtti. Kadın istihdamında, part time, evden çalışma, çağrı üzerine çalışma gibi modeller üzerinde durduklarını belirten Şahin, Avrupa'da bazı ülkelerde kadın istihdamının yüzde 40'lar düzeyinde bu şekilde gerçekleştiğini ifade etti. Bu modelle birlikte doğurganlık oranlarının da artacağını ifade eden Bakan Şahin, çocuk desteğiyle ilgili modelleri incelediklerini ve erken yaşa desteğin verimli olduğunu gördüklerini anlattı. Kadınlar için iş hayatı ile aile hayatının uygunlaştırılması eksenli çalıştıklarını belirten Şahin, bunun nüfus artış oranını etkileyeceğini söyledi. Kadın istihdamını artırmak için tasarım ve pazarlama alanına yoğunlaştıklarını açıklayan Bakan Şahin, bu çerçevede dünya çapında tasarımcıların Türkiye'ye getirileceğini duyurdu. Şahin, devlette kadın istihdamının yüzde 33, özel sektörde ise yüzde 22 ile daha düşük olduğunu belirtirken üst düzey yöneticilerle ilgili çarpıcı bir istatistik açıkladı. Türkiye'de mevcut CEO'ların yüzde 12'sinin kadın olduğunu, bu oranın Avrupa ve ABD'deki oranın iki katı olduğunu söyleyen Şahin, özellikle finans sektöründe kadınların çok etkin olduklarını vurguladı. 
TÜRK ÇOCUKLARA TÜRK KORUYUCU AİLE
Özellikle Almanya'da Türk ailelerden alınan çocukların, Hıristiyanlaştırılması ve farklı cinsel tercihleri bulunan ailelerin yanına verilmesi konusunda ise Bakan Şahin, yeni bir projeden sözetti. Türkiye'de büyük başarı elde eden Koruyucu Aile Kampanyası'nın aynısının yurt dışı Türklere de uygulanacağını anlatan Şahin, böylece ailelerinden alınan Türk çocukların yine Türk ailelere verilmesini sağlayacaklarını söyledi. STAR ANKARA