Fuhuşu reddedince acımasızca dövdüler
Antalya'da polisin 45 ev, işyeri ve otelde yürüttüğü fuhuş operasyonunda gözaltına alınan çete üyelerinin, fuhuş yapmak istemeyen kadınları acımasızca dövdüğü, ülkesinde doktor olarak çalışan Natalia T. adlı Rus kadının bu nedenle akıl sağlığının bozulduğu belirtildi.
Antalya polisi, 3 aydır takip ettiği fuhuş çetesine yönelik önceki gece saat 04.00 sıralarında 45 ev, işyeri ve otele eş zamanlı operasyon düzenledi. Fuhuşa yardım ve yataklık yapan, aracılık yapan, insan ticareti yapan 65 kişi gözaltına alındı. Gözaltına alınanlar arasında bulunan Moldova, Ukrayna, Gürcistan ve Rusya uyruklu 32 kadın, dün emniyetteki işlemlerinin ardından ülkelerine gönderilmek üzere Yabancılar Şube Müdürlüğü misafirhanesine götürüldü.

65 şüpheliden, 'suç örgütü kurmak, yönetmek, fuhuşa aracılık etmek' suçlarından haklarında işlem yapılan 6'sı kadın 27'si ise bugün sabah saatlerinde adliyeye sevk edildi. Şüpheliler arasındaki 6 kadından 5'inin Rus pasaportlu olduğu, fuhuş trafiğini internet üzerinden yönettiği ifade edildi. 

TEK AYAKLI ÖRGÜT LİDERİ

Suç örgütünün koltuk değneğiyle yürüyen tek ayaklı lideri 'Kosti' lakaplı M.K. ile yardımcıları M.E. ve R.K.'nın telefon konuşmalarından, örgütün işleyişi ve çalışma sistemleri belirlendi. Geceliği zaman zaman 800-1000 lira arasında ücretle gönderilen kadınların paranın üçte birini aldığı, geri kalanın ise örgüt lideri ile yardımcılarının tayin ettiği şekilde paylaştırıldığı belirlendi. Suç örgütünün çalışanlarına da çok kötü davrandığı, çoğu çalışanın günlük 40-50 lira kazandığı, ancak kadınlarla ücretsiz birlikte oldukları için örgütte kalmaya razı oldukları tespit edildi.

ÇOĞU YÜKSEK TAHSİLLİ

Genellikle örgütün yurt dışındaki çalışanları tarafından kandırılarak Türkiye'ye gönderilen, geldikten sonra pasaportlarına el konularak fuhuşa zorlanan kadınların, ülkelerinde mühendis, doktor, öğretmen olarak çalıştıkları ortaya çıktı. Fuhuş yapmak istemeyenlerin ise örgüt çalışanları tarafından acımasızca dövüldüğü belirlendi. 

AKIL SAĞLIĞI BOZULDU

Dün Yabancılar Şube Müdürlüğü misafirhanesine gönderilen kadınlardan 30 yaşındaki Natalia T.'nin yediği dayağın etkisiyle akıl sağlığının bozulduğu, yüzünün ise tanınmayacak halde olduğu belirtildi. Natalia T.'nin sınırdışı edilmek yerine, Antalya'da Sosyal Hizmetler İl Müdürlüğü kontrolünde tedavisinin gerçekleştirileceği belirtildi.