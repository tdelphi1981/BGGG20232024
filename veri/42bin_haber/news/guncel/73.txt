Ergenekon'da 'Gizli tanık İmdat'
Eski Genelkurmay Başkanı emekli Orgeneral İlker Başbuğ, CHP milletvekilleri Mustafa Balbay ve Mehmet Haberal ile emekli Tuğgeneral Veli Küçük'ün de aralarında bulunduğu 65'i tutuklu 274 sanıklı ''Ergenekon'' davasının 245. duruşması başladı.
 İstanbul 13. Ağır Ceza Mahkemesi'nce, Silivri Ceza İnfaz Kurumları 
  Yerleşkesi'nde oluşturulan salonda görülen duruşmaya, emekli Tuğgeneral Veli 
  Küçük ve eski Özel Harekat Dairesi Başkanvekili İbrahim Şahin'in de aralarında 
  bulunduğu 33 tutuklu sanık katıldı.
          Duruşmaya, eski Genelkurmay Başkanı emekli Orgeneral İlker Başbuğ, emekli 
  orgeneraller Hasan Iğsız ve Hurşit Tolon, emekli Tuğgeneral Levent Ersöz, CHP 
  Zonguldak Milletvekili Prof. Dr. Mehmet Haberal, Sedat Peker, duruşmalardan men 
  edilen Doğu Perinçek, gazeteci Tuncay Özkan ve CHP İzmir Milletvekilli gazeteci 
  Mustafa Balbay ile oğlunun cenazesine katılabilmesi için izin verilen Prof. Dr. 
  Fatih Hilmioğlu'nun da aralarında bulunduğu 32 tutuklu sanık gelmedi.
          Duruşmada Mahkeme Heyeti Başkanı Hasan Hüseyin Özese, Hilmioğlu'nun 
  oğlunu kaybetmesi nedeniyle heyet olarak başsağlığı dileğinde bulunduklarını 
  söyledi.
          Duruşmada daha sonra, gizli tanık odasında sesi ve görüntüsü 
  değiştirilerek salona yansıtılan ''gizli tanık İmdat''ın dinlenilmesine
  geçildi.
          Özese, gizli tanığın 5 Mart 2009'da emniyette alınan ifadesinde 
  ''Ergenekon ile ilgili birçok operasyon yapıldığını, ancak uyuşturucu ayağıyla 
  ilgili olmadığını söylediğini'' belirterek, uyuşturucu ayağıyla ilgili 
  bildiklerini anlatmasını istedi.
          Sanıklardan Mehmet Zekeriya Öztürk'ü tanıdığını ifade eden gizli tanık, 
  askeriyeden ayrılan ve emekli olan bazı kişilerin bir araya gelerek, Öztürk'ün 
  vasıtasıyla kimya şirketi kurduklarını iddia etti.
          Bu kişilerin şirketi Öztürk ile beraber yönettiklerini anlatan gizli 
  tanık, ''Öztürk, baş patron oldu. 15 günde bir fabrikaya gelirdi. Uyuşturucuyla 
  ilgili programlar yapıldı. Şirkette sistemli bir şekilde uyuşturucu malzemeleri 
  üretilerek, belirli kişilere dağıtılmaya başlanınca, karşı çıktığım için benden 
  uzaklaştılar. Bana değişik senaryolarla saldırmaya başladılar. Bu işin başında 
  Zekeriya Öztürk vardı. Diğerleri de onun kontrolündeydi'' dedi.
          Başkan Özese'nin emniyet ifadesinde geçen ''Şirketin en büyük hissedarı 
  Ali Kalkancı'dır'' ifadesini okuması üzerine araya giren gizli tanık, şunları 
  söyledi:
          ''Kalkancı ve Öztürk, şirketin üst katında konuşuyorlardı. Bende çay 
  servisi yapıyordum. Bu sırada Öztürk, cebinden PKK, MİT, JİTEM ve MOSSAD ile 
  okuyamadığım Arapça kimlikleri Kalkancı'ya göstererek, 'Devlet verdi. İstediğim 
  ülkeye istediğim gibi giriyorum, çıkıyorum. Sen benim sözümü niye dinlemiyorsun' 
  dedi.''
          Duruşma, gizli tanığın dinlenilmesiyle devam ediyor.
 AA