Zeytinburnu'nda korkunç gece
Zeytinburnu'nda bir apartmanın merdiven boşluğunda çıkan yangında çok sayıda kişi dairelerinde mahsur kaldı. Mahsur kalan ve dumandan etkilenen vatandaşlar ve çocukları itfaiye ekipleri tarafından kurtarılarak, ambulanslarla hastanelere sevk edildi.
Yeşiltepe Mahallesi 57/1 Sokak'taki 5 katlı bir apartmanın havalandırma boşluğunda saat 04.00'da henüz belirlenemeyen bir nedenden dolayı yangın çıktı. Havalandırma boşluğunda bulunan eski ev malzemeleri ve kumaşlar aniden alev topuna döndü. Yoğun duman kısa sürede tüm binayı sardı. Apartmanın üst katlarında oturan vatandaşlar duman nedeniyle dairelerinde mahsur kaldı. Mahalle sakinlerinin ihbarı üzerine olay yerine Zeytinburnu, Fatih, Bakırköy'den itfaiye ekipleri ile çok sayıda ambulans ve polis ekibi sevk edildi. İtfaiye yangını yaklaşık 1 saat süren soğutma çalışması sonrası söndürdü. Dairelerinde mahsur kalan apartman sakinleri çocuklarıyla birlikte balkonlara çıkarak gözyaşları içerisinde kurtarılmayı bekledi. Aralarında kundaktaki bebeklerin de bulunduğu dumandan etkilenen yaklaşık 40 kişi kurtarıldıktan sonra ambulanslarla çevredeki hastanelere sevk etti. 10 yıl önce evi yanan ve tesadüfen olay yerinden geçen ismi bilinmeyen bir vatandaş da gözyaşları içerisinde itfaiye ekiplerine yardım etti. İtfaiye ve polis yangının çıkış sebebini araştırıyor.