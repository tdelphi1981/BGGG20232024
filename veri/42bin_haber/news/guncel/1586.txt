Hasta taşıyan ambulans ile kamyonet çarpıştı
Orhangazi ilçesinde, kamyonet ile hasta taşıyan ambulansın çarpışması sonucu 5 kişi yaralandı.
Edinilen bilgiye göre, Bursa'da yoğun bakımda tedavi gören Şükriye Sezer'i (72) sevk edildiği Yalova'ya götürmek üzere yola çıkan Halil Yalın'ın kullandığı 16 ET 112 plakalı Acil Servis ambulansı, Orhangazi ilçesi İznik yolu ışıklı kavşağında, Abdulmanav Donat (43) yönetimindeki 16 BG 843 plakalı kamyonetle çarpıştı. Ambulans, çarpışmanın etkisiyle yaklaşık 100 metre sürüklendikten sonra yolda yan yattı.

Kazada, ambulansta bulunan şoför Yalın, acil tıp teknisyeni Mustafa Kayahan, doktor Engin Yalçın ve hasta Şükriye Sezer ile kamyonet sürücüsü Abdulmanav Donat yaralandı.

Yaralılar, vatandaşlar tarafından yaklaşık 200 metre ilerideki bir özel tıp merkezine götürüldü.

Olay yerine Bursa bölgesinden çok sayıda ambulans sevk edildi. Yaralılara ilk müdahale özel tıp merkezinde yapılırken, ambulanstaki hasta Şükriye Sezer, Yalova'daki özel bir hastaneye, 112 Acil Servis personeli Bursa Devlet Hastanesi'ne, kamyonet sürücüsü ise Orhangazi Devlet Hastanesi'ne sevk edildi. Yaralılardan Şükriye Sezer'in hayati tehlikesinin bulunduğu, diğerlerinin durumunun iyi olduğu öğrenildi.

Kaza nedeniyle Bursa-Yalova karayolunda trafik bir süre aksadı.