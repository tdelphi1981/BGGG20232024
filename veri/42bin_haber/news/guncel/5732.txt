Deprem tatbikatı için bina yıkıldı
İzmir'de uygulamalı deprem eğitimi için 3 katlı boş bina yıkıldı.
Karşıyaka Belediyesi evsahipliğinde, Arama Kurtarma Derneği (AKUT) ve Sivil Savunma Arama Kurtarma Birlik Müdürlüğü ile çeşitli özel ve kamu kurumlarının katılımıyla uygulamalı deprem eğitimi gerçekleştirilecek.

Eğitim programı kapsamında, mobilyalarla aslına uygun hale getirilen, cansız mankenler konulan ve kameralar yerleştirilen Demirköprü Mahallesindeki boş bina kepçeyle yıkıldı.

Karşıyaka Belediye Başkanı Cevat Durak, yıkılma kararı olan binanın deprem eğitiminde kullanılması amacıyla böyle bir program düzenlediklerini belirterek, kamera görüntüleriyle deprem anında yaşananlara tanıklık etme imkanı olacağını söyledi.

Durak, gazetecilerin Alaybey semtindeki binalara yönelik deprem dayanıklılık testine ilişkin soru üzerine 'Alaybey'de 14 bin bina var. Bunların yüzde 55'inin hemen yıkılması gerekiyor. yüzde 41'i güçlendirilmeli. Yüzde 4'ü ise iyi durumda' diye konuştu.

AKUT İzmir Takım Lideri Ömer Karaca da, olası depreme hazır olmak için Ege Bölgesi'nin çeşitli yerlerinden gelen 100 arama kurtarma uzmanının 3 gün boyunca eğitim alacağını söyledi. Karaca, enkaz altındaki canlıya ulaşma, canlıya ilk müdahale ve enkazdan çıkarma gibi çalışmaları içeren eğitimin gece de süreceğini ifade etti.

Yıkılan evin sahipleri de yıkımı izledi. Evsahibi İsmail Akçe, 60 yıl yaşadıklarını evde 3 çocuğunun dünyaya geldiğini, o nedenle hatıralarla dolu olduğunu belirterek, belediyenin 3 gün önce boşalttıkları evi eğitim amaçlı kullanmak istemesini memnuniyetle karşıladıklarını kaydetti.

Yarın başlayacak ve Pazar günü sona erecek eğitim programı kapsamında, enkaz üzerindeki çalışmaların yanı sıra seminerler de düzenlenecek.