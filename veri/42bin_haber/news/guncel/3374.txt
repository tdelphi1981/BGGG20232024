Çocuklarımız ölmeden tedbir alınsın!
Tekirdağ'da ikinci öğretim döneminin ilk gününe, velilerin 'duvar' tepkisi damgasını vurdu. İki okulun çevre duvarlarının çökme riski ile karşı karşıya bulunduğuna dikkat çeken veliler, Yetkililerin tedbir alması için çocuklarımızın ölmesi mi gerekiyor dedi.
Tekirdağ'ın Malkara ilçesindeki Fevzi Çakmak İlköğretim Okulu ile Atatürk Ortaokulu'nun yıkılmak üzere olan bahçe duvarları, velilerin tepkisine yol açtı.

 Bugün başlayan ikinci eğitim öğretim dönemi için çocuklarıyla beraber okula gelen veliler, günden güne eğilen duvarlar karşısında okul yönetimine tepki gösterdi.
 
Bahçe duvarlarının öğrenciler için tehlike arz ettiğini ifade eden veliler, yetkilileri olaya duyarsız kalmakla suçladı.

 Duvarların bölüm bölüm ayrıldığını ve her an çökme riski taşıdığına dikkat çeken öğrenci velileri, Bu çatlamış duvarları kimse görmüyor. İllaki çocuklarımızdan birine bir şey olduktan sonra mı duvarlar yapılacak? Duvarların arasındaki açıklık gittikçe artıyor. Çocuklarımız bu bahçede oyun oynuyor ve duvar üstüne çıkıyorlar. Feci bir kaza yaşanmadan önlem alınmalı şeklinde konuştu. 
 
Yıkılması muhtemel duvarların sokağa bakan bölümüne ise belediye tarafından duba konulduğu görüldü.