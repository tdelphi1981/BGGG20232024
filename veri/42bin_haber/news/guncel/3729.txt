PKK'lılar okul ve sağlık ocağına saldırdı
SİİRT'te bir grup 75'inci Yıl İlköğretim Okulu ve Evren Aile Sağlığı Merkezi'ne saldırıda bulundu. Bahçeye koydukları tüpgazı çevresinde lastik yakarak patlatmak isteyen saldırganların eylemi, itfaiyenin müdahalesiyle önlendi.
Abdullah Öcalan'ın Kenya'da yakalanarak Türkiye'ye getirilişinin 14'üncü yıldönümü nedeniyle kentte geniş güvenlik önlemleri alındı. Buna karşın saat 20.15'de bir grup PKK taraftarı, Barış Mahallesi'nde bulunan 75'inci Yıl İlköğretim Okulu ve Evren Aile Sağılığı Merkezi'ne hurda traktör lastiği içerisine koydukları piknik tüpüyle saldırıda bulundu. Tüpün ağzını açarak içerisine koydukları traktör lastiğini ateşe veren göstericiler, daha sonra lastiği okulun bahçesine sürerek uzaklaştı. 

Çevredekilerin ihbarıyla gelen itfaiye ekipleri müdahale ederek tüp patlamadan alevleri söndürdü. Polis, kaçan saldırganların yakalanması için bölgede araştırma yakarken, olayla ilgili görülen 3 kişi yakalandı.

Barış Mahallesi'ne gelen Emniyet Müdür Mutlu Ekizoğlu, bir grubun güvenlik güçlerine taş attıktan sonra kaçtığını belirterek, "Ateş yakmışlar, taş attıktan sonra kaçmışlar. 12 veya 13 yaşlarındaki çocukları kullanıyorlar. Onlara attırıyorlar. Devletin polisine, devletin polis aracına taş atıyorlar. Bunları yönlendiren birileri var" dedi.