Diyanet'ten 'hacı' açıklaması
DİN İşleri Yüksek Kurulu'ndan, hac vazifesini yerine getiren kişilere 'hacı' denilmesi ve onlara bu şekilde hitap etmenin sakıncası olup olmadığı yönündeki soruya, dinen bir sakınca olmadığı cevabı verildi. Ancak, bu sıfatla anılmanın bir ayrıcalık olmadığı belirtildi.
Hac ve umre ile ilgili gelen soruları yanıtlayan Diyanet İşleri Başkanlığı Din İşleri Yüksek Kurulu, "Hac ibadetini yerine getirenlere 'hacı' unvanının verilmesi dini değil, örfi bir uygulamadır. Genellikle tanıtma, başkalarından ayırt etme amacına yönelik olarak kullanılır. Bu nedenle, hacca giden kimselere 'hacı' diye hitap edilmesinde dinen bir sakınca bulunmamaktadır" açıklamasında bulundu. Kurul ayrıca bu sıfatla anılmanın bir kimseyi ayrıcalıklı olduğu ve toplum içinde farklı bir yerde tutulması gerektiği düşüncesine götürmemesi gerektiğini de kaydetti.