Hasarlı binayı yıkarken sağlam binaya hasar verdiler
Elazığ'da, bir bina iş makinesi ile yıkılmaya çalışılırken, yan taraftaki 14 dairelik apartman hasar gördü. Hasardan dolayı ev sahipleri ile yıkım ekipleri arasında gerginlik yaşandı.
Elazığ Zübeyde Hanım Caddesi'nde, Vilayet karşısında bulunan 5 katlı eski apartmanın yıkımı sırasında, yanda bulunan Akdoğan Apartmanı'nda hasar oluştu. Apartmanda oturan ev sahipleri ile yıkım ekipleri arasında ufak çaplı gerginlik yaşandı. 

Apartman sakinleri, yıkım ekibinin üzerine yürüyünce, olay yerinde bulunan güvenlik güçleri herhangi bir olaya karşı tedbir aldı. Görüntü almaya çalışan basın mensuplarına fiziki ve sözlü saldırıda bulunan müteahhit firmanın çalışanları ise basın mensuplarının üzerine yürüdü.

Akdoğan Apartmanı sakinlerinden Müfide Ural, evinin bir odasının ve balkonunun yıkım sırasında hasar gördüğünü söyledi. Ural, "Evimin balkonu ve odanın bir kısmı yıkılmış durumda. Ekiplerin yaptığı bu yıkım işlemi apartman sakinlerine çok zarar verdi. Hem eşyalarının hem de evlerinin büyük bir kısmı kıllanılamaz hale geldi." dedi.

Gerekli yerlere başvurduklarını, fakat geri dönüş alamadıklarını belirten Ural, "Bizim önerimiz, önce gerekli araçlarla kolonların yıkılmasıydı ama tüm uyarılarımıza rağmen iş makineleri ile yıkıma başladılar. Evlerimizin boşaltılması için bize hiçbir şekilde beyanda bulunulmadı, bu duruma sebep olan yetkililerden de şikâyetçi olacağız." şeklinde konuştu. 

Bir diğer Akdoğan Apartmanı sakini Güner Ural ise belediye başkanlığına ve savcılığa başvuru yaptıklarını ifade etti. Yıkımı yapılan binanın 22 yıldır mahkemelik olduğunu belirten Ural, yıkım işlemi başlamasıyla evlerinin hasar gördüğünü belirtti. Çekim esnasında sarsıntıya sebep olan binada apartman sakinleri oturmaya devam ediyor.