Kocaeli'de çalıştığı bankayı dolandıran kadın tutuklandı
Kocaeli'nin İzmit ilçesinde, çalıştığı bankayı yaklaşık 1 milyon 800 bin lira dolandırdığı iddia edilen kadın tutuklandı.
Zanlının eşi ise serbest bırakıldı.

İlçe merkezindeki özel bir bankanın şubesinde çalışan N.U.'nun (33), yaklaşık 5 bin liralık kredi borcunu kapatmak için sorumlu olduğu kasa ve ATM'lerdeki hesaplarda oynama yaptığı öne sürüldü.

Kâğıt üzerinde kasa ve ATM'lerdeki parayı tam gösteren ancak eksik koyan N.U., bu yöntemle iki senede yaklaşık 1 milyon 800 bin lirayı zimmetine geçirdi. Bu paralarla eşiyle birlikte lüks bir hayat yaşayan N.U., kiralık jiplere bindi, ev ve araba satın aldı. Ayrıca dilencilere yaklaşık 200 lira verdiği belirtildi.

Kasa ve ATM'lerin devri sırasında yakalanacağını anlayan N.U., başının ağrıdığını ve eczaneden ilaç alacağını söyleyip ayrılmış ve geri dönmemişti. Şikayet üzerine polis ekipleri, N.U. ve eşi F.U.'yu, Sakarya'nın Sapanca ilçesindeki villalarında yakalamıştı.

Şüpheliler, bankadan dolandırdıkları parayı ödeyebilmek için devamlı şans oyunları oynamış, yakalanmadan önce de bu oyunlara yaklaşık 15 bin lira yatırmıştı. Şüphelilerin üzerinde yapılan aramada, yaklaşık 30 bin lira para ve ziynet eşyasıyla şans oyunları kuponları ele geçirilmişti. Gözaltına alınan N.U.'nun, yaptığı işten dolayı pişman olduğunu söylediği öğrenilmişti.

Emniyetteki işlemleri tamamlanarak Kocaeli Adliyesi'ne sevk edilen şüphelilerden N.U. tutuklanarak cezaevine gönderilirken eşi serbest bırakıldı.