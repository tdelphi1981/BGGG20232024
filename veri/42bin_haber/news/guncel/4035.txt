Meteoroloji uyardı: Yağmur ve kar geliyor
Meteoroloji Genel Müdürlüğü uyardı: Türkiye, Orta Akdeniz üzerinden gelen yeni bir yağışlı havanın etkisine giriyor. Yapılan son meteorolojik değerlendirmelere göre; yurdun büyük bir bölümünde görülecek yağışların; genellikle yağmur ve sağanak, Trakya ile batı bölgelerimizin iç kesimlerinde karla karışık yağmur ve yükseklerinde kar, doğu bölgelerimizde karla karışık yağmur ve kar şeklinde olacağı tahmin ediliyor. 

Yağışların; sabah saatlerinde Muğla ve Antalya'nın doğu ilçelerinde, akşam saatlerinde Osmaniye, Adana'nın güney ve doğusu, Kahramanmaraş'ın güneyi ve Hatay'ın batısında kuvvetli olması bekleniyor.

Hava sıcaklığının İç bölgelerde 2 - 4 derece azalacağı, diğer yerlerde önemli bir değişikliğin olmayacağı tahmin ediliyor.

Rüzgarın genellikle batı ve güneybatı, kuzeybatı ile zamanla batı kesimlerde kuzey ve kuzeybatı yönlerden hafif ara sıra orta kuvvette, Akdeniz, İç Anadolu ile Karadeniz kıyılarında kuvvetli (30-60 km/s) olarak esmesi bekleniyor. 

UYARILAR

Kuvvetli yağış uyarısı: Yağışların; sabah saatlerinde Muğla ve Antalya'nın doğu ilçelerinde, akşam saatlerinde Osmaniye, Adana'nın güney ve doğusu, Kahramanmaraş'ın güneyi ve Hatay'ın batısında kuvvetli olması beklendiğinden oluşabilecek olumsuzluklara karşı (Su baskını, Ani sel, ulaşımda aksamalar, vb.) ilgililerin ve vatandaşların dikkatli ve tedbirli olmaları gerekmektedir. 

Buzlanma ve don olayı uyarısı: Sabah ve gece saatlerinde, iç ve doğu kesimlerde buzlanma ve don olayı beklendiğinden yaşanabilecek olumsuzluklara (ulaşımda aksamalar, vb.) karşı ilgililerin ve vatandaşların dikkatli ve tedbirli olmaları gerekmektedir. 

Çığ tehlikesi uyarısı: Doğu Karadeniz'in iç kesimleri ile Doğu Anadolu'nun kuzey ve doğusunda yüksek kar örtüsü nedeni ile yaşanabilecek muhtemel çığ tehlikesine karşı ilgililerin ve vatandaşların dikkatli ve tedbirli olmaları gerekmektedir.