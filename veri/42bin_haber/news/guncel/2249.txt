Köy evi 3 çocuğa mezar oldu
MANİSA'nın Sarıgöl İlçesi'ne bağlı Dindarlı Köyü'nde Nihat Keskin ile birlikte yaşadığı Gülbahar Acar'ın 3 çocuğu, evde kimse bulunmadığı sırada kömür sobasından çıkan yangında hayatını kaybetti. Acı haberi alan anne ve baba sinir krizi geçirdi.
Sarıgöl İlçesi'ne bağlı Dindarlı Köyü'ne yaklaşık 5 yıl önce yerleşen Nihat Keskin (41) ile Gülbahar Acar'ın (39) zaman içinde üç çocukları oldu. İddiaya göre, Gülbahar Acar bir başka kişiyle evli olup boşanmadığı için birlikte yaşadığı Nihat Keskin ile evlenemedi, çocukları Ali Acar (1), Sinem Acar (3) ve Sıla Acar'ı (4) da nüfusta kendi üzerine kayıt ettirdi.

Maddi durumları yerinde olmayan Nihat Keskin ile Gülbahar Acar'ın birlikte yaşadıkları evin elektriği de borçları nedeniyle kesildi. Nihat Keskin tarlada çalışırken, Gülbahar Acar da bir süre önce Dindarlı Köyü'ndeki Ahmet Yoldaş İlköğretim Okulu'nda hizmetli olarak işe başladı.

Bugün sabah saatlerinde Nihat Keskin ve Gülbahar Acar, kömür sobasını yakıp işe gitti. Bir süre sonra da sobanın borusu yerinden çıktı ve alevler ahşap tavanı tutuşturdu.

ALEVLERİN ARASINDA KALDILAR

Hızla yayılan alevler tek katlı evi sardı, üç kardeş de alevlerin arasında mahsur kaldı. Yangını gören köylüler, itfaiye jandarma ekiplerine haber verirken; kendi imkanlarıyla alevleri söndürmeye çalıştı. itfaiye ekiplerinin müdahalesiyle yangın söndürüldü. Eve giren ekipler, alevler arasında kalan 3 çocuğun hayatını kaybettiğini belirledi. Yangını öğrenip evlerine koşan anne Gülbahar Acar ile baba Nihat Keskin, evlatlarının öldüğünü öğrenince sinir krizi geçirdi. Savcının incelemesinin ardından üç çocuğun cesedi Selendi Devlet Hastanesi Morgu'na kaldırıldı.