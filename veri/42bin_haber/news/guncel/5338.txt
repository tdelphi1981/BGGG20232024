Alman belediye başkanı Türkiye'yi AB için destekledi
İşte yeni alınan haberi detayları - Türkiye Konfederasyonlar Topluluğu Genel Başkanı Nezaket Emine Atasoy, Almanya'da resmi temaslarına devam ediyor.
Almanya Hamm Belediye Başkanı Thomas Hunsteger Petermann, "Umuyorum bir gün Türkiye Avrupa Birliği'ne üye olacaktır. Biz de bu konuda bütün imkanlarımızı kullanacağız." dedi.

Türkiye Konfederasyonlar Topluluğu Genel Başkanı Nezaket Emine Atasoy, Almanya'da resmi temaslarına devam ediyor. Atasoy, Hamm Belediye Başkanı Petermann'ı makamında ziyaret etti. Ziyaretten duyduğu memnuniyeti dile getiren Başkan Petermann, "Türkiye ve Almanya uzun yıllardır dost ve müttefik ülkedir. Türkler Almanların dostudur, Almanlar da Türklerin dostudur. Alman kuruluşlarla yapmış olduğunuz bu antlaşmalar Türkiye-Almanya dostluğunu perçinleştirecek ve güçlendirecektir. Almanya'ya ziyaretiniz bizi onurlandırmıştır." diye konuştu.

Türkiye Konfederasyonlar Topluluğu Genel Başkanı Nezaket Atasoy, "Siz Türk dostusunuz. Burada yaşayan Türk vatandaşlarına göstermiş olduğunuz ilgiden dolayı ve İslam dinine göstermiş olduğunuz saygıdan dolayı teşekkür ederim. Her yıl Ramazan aylarında iftar çadırları kurdurduğunuzu biliyorum. Bu yıl kurmuş olduğunuz iftar çadırlarını ziyaret edeceğim. Ben de orucumu bu iftar çadırlarında açacağım." diye konuştu. Yakın tarihte Alman Başbakanı Merkel'in Türkiye'ye yapmış olduğu ziyaretin mutluluk verici olduğunu vurgulayan Atasoy, "Almanya hükümeti, Alman kuruluşları ve Alman halkı Türkiye'nin Avrupa Birliği sürecini, Türkiye'nin Avrupa Birliği'ne girmesini desteklemelidir." şeklinde konuştu.

Hamm Belediye Başkanı Thomas Hunsteger Petermann, bu ifadeler üzerine şunları söyledi: "Umuyorum bir gün Türkiye Avrupa Birliği'ne üye olacaktır. Biz de bu konuda bütün imkanlarımızı kullanacağız."

 Türkiye Konfederasyonlar Topluluğu Genel Başkanı Nezaket Emine Atasoy, Hamm şehrinde bulunan Almanya'nın en büyük kadın sığınma evini de ziyaret etti. Atasoy, kadınlarla sohbet etti, kadına şiddeti kınadı.

Nezaket Emine Atasoy'a Almanya'da Türkiye Gençlik Konfederasyonu Genel Başkanı ve Konfederasyonlar Topluluğu Genel Sekreteri Ferudun Cevahiroğlu, Türkiye Sürücü Kursları ve Eğitimcileri Konfederasyonu Genel Başkan yardımcısı ve Konfederasyonlar Topluluğu Sözcüsü Yakup Kodalak, Kırım Tatar Dernekleri Genel Sekreteri Sevgi Bogs, Türkiye Engelliler Konfederasyonu Genel Başkanı Av. Turan İçli, Türkiye Hizmet Gönüllüleri Konfederasyonu Genel Başkan yardımcısı Meral Ercan ve KKTC Milletvekili ve Konfederasyonlar Topluluğu Temsilcisi Afet Özcafer eşlik ediyor.