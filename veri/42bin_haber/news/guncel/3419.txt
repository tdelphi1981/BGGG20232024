Kağıthane'de yangın paniği
Kağıthane'de kimliği belirsiz kişi ya da kişilerin ısınmak için yaktığı ateş doğalgaz kutusuna sıçradı.
 Bir anda alev alan doğalgaz kutusu sokak sakinlerinin panik yaşamasına neden oldu.
 Olay saat 02.30'da Hürriyet Mahallesi Yurt Sokak'ta meydana geldi. Boş bir arsanın duvarının önünde bulunan doğalgaz kutusu, kimliği belirsiz kişi ya da kişilerin ısınmak için yaktığı ateş sonrası aniden alev aldı. Alevler kısa sürede büyüyerek doğalgaz kutusu ile önünde bulunan çekyatı sardı. Korkuya kapılan sokak sakinleri durumu itfaiye, polis ve İGDAŞ ekiplerine bildirdi.
 Olay yerine gelen polisler çevrede geniş çapta güvenlik önlemleri alırken, bir yandan da doğalgaz kutusunun yanında bulunan apartmandaki kişileri tahliye etti. İGDAŞ ekipleri sokak başında bulunan gaz vanasını kapattı. İtfaiye erleri de doğalgaz kutusunda çıkan yangını kısa sürede söndürdü. Soğutma çalışmalarının ardından yanan doğalgaz kutusu yanında alkol şişeleri bulundu. Polis sokakta ateş yakan şüpheli ya da şüphelileri belirlemek için çalışma başlattı.
 
  
 19 SOKAĞA DOĞALGAZ VERİLEMEYECEK
 
 
 İGDAŞ yetkilileri, yangın sonrasında oluşan hasar nedeniyle Hürriyet Mahallesi'nde bulunan 19 sokağa öğle saatlerine kadar doğalgaz verilemeyeceğini bildirdi.