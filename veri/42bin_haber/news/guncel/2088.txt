Redhack'ten 'terörist değiliz' tepkisi
Redhack'ten iddialara yanıt gecikmedi
İNTERNETTEN birçok eyleme imza atan Redhack grubu adına açıklamada bulunan 'Şirin Baba' kullanıcı adlı hacker, kendilerini terör örgütü PKK ile bağlantılı olmakla suçlayan eski hacker Tamer Şahin'e tepki gösterdi. PKK ile hiçbir bağlantılarının bulunmadığı belirten Redhack sözcüsü, sosyalist olmalarının PKK'lı oldukları anlamına gelmemesi gerektiğini söyledi. Şahin'in de yakın zamana kadar kendileriyle bağlantı halinde olduğunu öne süren sözcü, "Kendisi para kazanma peşinde, biz halk için çaba harcıyoruz" diye konuştu.


Denizli'de bir bilgisayar firmasının düzenlediği konferansa katılıp, öncesinde DHA'ya yaptığı açıklamada, Redhack adlı hacker grubunun eylemlerini değerlendiren ve grubun teröristlerle bağlantılı olup hacledikleri kurumlardan sızdırma yapılabileceğini öne süren eski hacker Tamer Şahin'in iddialarına, Redhack grubu adına 'Şirin Baba' kullanıcı adlı hacker internet üzerinden cevap verdi. Sözcü, hacker'lığı bırakıp, kurduğu şirketle, internette güvenlik açığı olan firmalara hizmet vermeye başlayan Şahin'e tepki gösterdi. Yolsuzlukları ortaya çıkarttıkları için sürekli terörist olmakla suçlandıklarını kaydeden Redhack sözcüsü, "Biz Tamer Şahin'i 1999 yılından bu yana tanıyoruz. Kendisi bizim bulunduğumuz sohbet odalarına gelip bizden yardım isterdi. Hatta bir arkadaşımız büyük bir internet sitesini hackledi ve ünlü olmak isteyen Tamer Şahin'e 'Bunu üstlenmek ister misin?' dedi. Tamer Şahin de ceza yemeyi göze alıp kabul etti. Tamer Şahin'e biz 'Lamer' diyoruz. Lamer; hacker olamayan, az bir bilgisiyle reklam yapan ancak icraata geçemeyen kişilere denir. Tamer Şahin de öyle biridir. Daha düne kadar bizimle irtibat halindeydi. Ne oldu da bize düşman kesildi? Eğer biz teröristsek, geçmişte bizim haberlerimizin yayılmasında o kadar çaba harcadı, yardım eden biri olarak onun da terörist olması gerekmiyor mu? Daha önce bizimle konuştuğunda desteklediğini söylüyordu. Şimdi ne değişti? Kendisi para kazanmak için firmaları davet ediyor. Güya onları koruyacak. Biz yolsuzlukları ortaya çıkartıyoruz. O ise yolsuzlukları gizleyebileceğini sanıyor. Bizim hiçbir şekilde PKK ya da bir başka terör örgütüyle dolaylı ya da doğrudan bağlantımız yok. Biz gücümüzü halkımızdan alıyoruz. Bizler terörist değiliz. Sosyalist olmamız, terörist olduğumuz anlamına gelmemeli. Bizi, her dinden, her ırktan insan destekliyor" dedi.


'BİLGİ SIZDIRMA SÖZ KONUSU DEĞİL'


Türkiye'de ilk hacker'ın Tamer Şahin olmadığını da savunan Redhack sözcüsü, "Bir ülkede ilk kez ceza yemek onu ilk hacker yapmaz. Kaldı ki kendisi hiç gerçek hacker olamadı. Gerçek hacker yakalanmaz. Tamer Şahin bizim üzerimizden prim yapmaya çalışıyor. Tüm o iddiaları gündeme gelip para kazanmak için" ifadelerini kullandı.


Hackledikleri hiçbir kurumun içinden destek almadıklarını da sözlerine ekleyen, 'Şirin Baba' kullanıcı adlı hacker, "Bir kurumun içinden destek alınıp alınmadığını Tamer Şahin nasıl incelemiş de bu kadar kısa sürede karar vermiş, anlamak gerçekten zor. Bize hiçbir kurumdan bilgi sızdırılmadı. Ne yaptıysak kendimiz yaptık. Halkımız için çaba harcıyoruz. Yolsuzluk yapanların karşısında olmaya devam edeceğiz" diye konuştu.