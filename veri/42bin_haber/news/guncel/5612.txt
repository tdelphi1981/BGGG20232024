Fenerbahçe çeyrek final aşkına...
UEFA Avrupa Ligi 3. tur rövanş maçında Çek Cumhuriyeti'nin Viktoria Plzen takımı ile yarın İstanbul'da karşılaşacak 
Fenerbahçe, rakibini eleyerek çeyrek finale kalmayı hedefliyor. Deplasmandaki ilk maçta rakibini 1-0 yenerek tur için büyük avantaj elde eden sarı-lacivertliler, kendi sahasında turu geçecek skoru elde etmek istiyor.

Fenerbahçe'ye tur için yarınki maçta beraberlik yetiyor. Viktoria Plzen 1-0 kazanırsa maç uzatmaya gidecek. Uzatma dakikalarında da sonuç değişmezse turu geçecek ekibi seri penaltı atışları belirleyecek. Çek ekibi 2-1 veya 2 farklı skorlu galibiyetlerde çeyrek finale çıkan takım olacak.

Fenerbahçe Şükrü Saracoğlu Stadı'nda saat 22.05'te başlayacak karşılaşmayı Almanya Futbol Federasyonu'ndan Manuel Grafe yönetecek.

-3 eksik var-

Fenerbahçe'de Viktoria Plzen maçı öncesi 3 eksik bulunuyor.

Statü gereği oynayamayan Emre Belözoğlu'nun yanı sıra, kırmızı kart cezalısı Raul Meireles ve ilk maçta sakatlanan Pierre Webo, maçta forma giyemeyecek. Sarı-lacivertlilerde sakatlığı bulunan Gökhan Gönül'ün durumu ise bu akşam yapılacak antrenmandan sonra belli olacak.

Teknik direktör Aykut Kocaman'ın Emre ve Meireles'in yokluğunda orta sahada ilk maçta olduğu gibi Mehmet Topal ve Selçuk Şahin'e görev vermesi bekleniyor.

Fenerbahçe'nin muhtemel 11'i şöyle:

Volkan Demirel, Gökhan Gönül (Mehmet Topuz), Yobo, Bekir İrtegün, Hasan Ali Kaldırım, Mehmet Topal, Selçuk Şahin, Kuyt, Cristian, Caner Erkin, Sow.

-Yine seyircisi olmayacak-

Fenerbahçe, BATE Borisov ile oynadığı rövanş maçında olduğu gibi Viktoria Plzen rövanş maçında da cezası nedeniyle seyircisiz oynayacak.

Sarı-lacivertliler, seyircisiz oynadığı BATE Borisov maçında stats dışından paraşütle atılan meşaleler nedeniyle UEFA tarafından yine seyircisiz oynama cezası aldı.

-3 oyuncu ceza sınırında-

Fenerbahçe'de yarınki maç öncesi 3 oyuncu sarı kart cezası sınırında bulunuyor.

İkişer sarı kartları bulunan Volkan Demirel, Mehmet Topal ve Caner Erkin yarınki maçta da sarı kart görürlerse cezalı duruma düşecek ve sarı-lacivertlilerin tur atlaması durumunda çeyrek final ilk maçında forma giyemeyecek.