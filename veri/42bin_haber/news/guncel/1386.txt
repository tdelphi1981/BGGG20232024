5 yaşındaki çocuğa tecavüze 41 yıl
Gaziantep'te 5 yaşındaki Fatma Demir'e tecavüz edip, boğarak öldürdüğü iddiasıyla ağırlaştırılmış ömür boyu hapis istemiyle yargılanan 18 yaşındaki Veli Yavuz, 41 yıl 4 ay hapis cezasına çarptırıldı.(DHA) -- 15 Mayıs 2011'de merkeze bağlı Aydınlar Mahallesi'ndeki bir düğün töreninde oyun oynarken ortadan kaybolduktan sonra cesedi evlerinin önüne atılan Fatma Demir'in, cinayet zanlısı olarak Veli Yavuz yakalanıp, tutuklandı. 

Gaziantep 4'üncü Ağır Ceza Mahkemesi'nde, 'çocuğa taciz ve cinayet' suçlarından ağırlaştırılmış müebbet hapis cezası istemiyle yargılanan Yavuz'un karar duruşmasında, taraf avukatları ve öldürülen Fatma Demir'in ailesi hazır bulundu. 

Duruşmada söz alan Demir ailesinin avukatı Vedat Diler, cezanın en üst sınırdan verilmesini ve indirim yapılmamasını talep etti. 

Son sözleri sorulan sanık Veli Yavuz ise "pişmanım" dedi. 

Mahkeme heyeti, tutuklu sanık Veli Yavuz'u 'kasten adam öldürme' suçundan önce ağırlaştırılmış müebbet hapis cezasına çarptırdı. 

Heyet daha sonra suç tarihinde 15-18 yaş grubunda olması nedeniyle sanığın cezasını 24 yıl hapis cezasına çevirdi. 

Mahkeme ayrıca, 'cinsel istismar' suçundan 8 yıl, 'özgürlüğü kısıtlama' suçundan 8 yıl ve maktulün cebindeki 25 kuruşu aldığı gerekçesiyle de 'hırsızlık' suçundan 1 yıl 4 ay hapis cezasına çarptırdı. 

Duruşma sonrası baba Zekeriya Demir, mahkemenin verdiği karara itiraz edeceklerini, katil zanlısı Veli Yavuz'un ömür boyu hapisle cezalandırılmasını istediklerini söyledi. 