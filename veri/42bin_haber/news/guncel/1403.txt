Kadrolu eşeklere elektrikli soba
Kadrolu eşekler, dondurucu soğuğa karşı elektrikli soba ile ısıtılıyor.
 Mardin Belediyesi'nde, çöp toplama işlerinde kullanılan kadrolu eşekler, dondurucu soğuğa karşı elektrikli sobalarla ısıtılıyor. Özellikle dar sokaklarda biriken çöplerin toplanmasında kullanılan kadrolu eşekleri, dondurucu soğuğa karşı korumak için belediye çareyi, ahıra elektrikli ısıtıcı soba koyarak buldu. Mardin’in Teker Mahallesi'nde bulunan 300 yıllık tablada kalan 47 kadrolu eşeğin, günlük olarak veteriner gözetiminde sağlık kontrolleri ve bakımları yapılıyor.
 Mardin Belediye Başkanı Beşir Ayanoğlu, iki gündür dondurucu soğukların yaşandığı ilde, belediyeye ait kadrolu eşekleri işe çıkarmadıklarını belirtti. Ayanoğlu, eşekleri dondurucu soğuğa karşı korumak için ahırı ısıtıcı soba ile ısıttıklarını belirtti.
 Mardin SİT alanında olduğu için kendileri için çok önemli olduğunu belirten Ayanoğlu, ”Tarihi Mardin sokakları dar olduğu için çöp toplama işlerinde eşekleri kullanıyoruz. Soğuk olması nedeniyle iki gündür işe çıkarmıyoruz. Hava soğukları eksi 5 ile 7 dereceye kadar düşüyor. Mardin, yüksek rakım olduğu için soğuklar onları etkiliyor. Biz bu konuda da hayvan haklarına azami derecede riayet ediyoruz. Bunların telef olmaması konusunda belediye olarak tedbirlerimizi alıyoruz.” dedi
 "47 EŞEKLE 23 MAHALLENİN TEMİZLİĞİNİ YAPIYORUZ"
 Ayanoğlu, aynı şekilde belediyeye ait diğer hayvan barınağında kalan köpekler ve diğer hayvanların da günlük olarak bakım ve ihtiyaçlarını karşıladıklarını ifade etti. Ayanoğlu, şöyle devam etti: ”Mardin, yapı gereği dar sokaklar ve dik merdivenler yüzünden mahalle ve sokak aralarına araçlar giremiyor. Mardin'in temizliğini yapmak için mecburen kadrolu eşekleri kullanıyoruz. Belediye bünyesinde bulunan 47 kadrolu çöpçü eşek, 23 mahallenin temizliğini yapıyor. Bu nedenle çöpçü eşeklere bakmak zorundayız. Veteriner hekim kontrolünde haftalık muayeneleri yapılan eşeklerin yemlerini zamanında veriyor, günlük bakımlarını aksatmıyoruz. Bizim için bu çok önemlidir. Sonuçta onlar da Allah’ın yarattığı varlıklardır.” şeklinde konuştu.
 İki gündür işe çıkamayan eşeklerin yerine ise belediye bünyesinde çalışan işçiler, şehrin dar sokaklarında biriken çöpleri ve karları temizlemeye başladı.
  