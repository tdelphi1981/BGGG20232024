BDP heyeti rehineleri almak için Iraka geçti
Terör örgütü PKK tarafından değişik tarihlerde Diyarbakır, Van, Muş, Bingöl ve Şırnak'tan kaçırılan kamu görevlilerinin teslim alınması için oluşturulan heyet, gece konakladıkları Şırnak'ın Cizre ilçesinden yola çıkarak Irak'a geçmek üzere Habur Gümrük Sahası'na giriş yaptı.
MAZLUMDER Genel Başkanı Ahmet Faruk Ünsal, Genel Başkan Yardımcısı Selahattin Çoban, İHD Genel Başkanı Öztürk Türkdoğan, Diyarbakır Şube Başkanı Raci Bilici, BDP Hakkari Milletvekili Adil Kurt ve Bitlis Milletvekili Hüsamettin Zenderlioğlu'dan oluşan 6 kişilik heyet, geceyi Cizre'de geçirdikten sonra Silopi ilçesi yakınlarındaki Habur Sınır Kapısı'na geçti.

Milletvekili Adil Kurt, basın mensuplarının sorusu üzerine konuyla ilgili olarak şimdi açıklama yapmayacaklarını belirterek, 'Açıklamayı dönüşte yapacağız. İnşallah hayırlı haberlerle döneceğiz, bugün dönmeyi umuyoruz' dedi.

Heyettekiler daha sonra Habur Gümrük Sahası'na girerek işlemlerine başladı.

Öte yandan heyetle birlikte Cizre ilçesine gelen BDP İstanbul Milletvekili Sebahat Tuncel'in Irak'a geçecek kişiler arasında bulunmadığı ancak dün ismi geçmeyen MAZLUMDER Genel Başkan Yardımcısı Selahattin Çoban'ın heyete dahil olduğu dikkati çekti.

Heyetin, kaçırılan kaymakam adayı Kenan Erenoğlu, uzman çavuş Zihni Koç, astsubay Abdullah Söpçeler, uzman çavuş Kemal Ekinci, polis memuru Nadir Özgen, erler Ramazan Başaran, Reşat Çeçan ve Hadi Gizli'yi bugün teslim almaları bekleniyor.