Çiçek'ten, Merve Kavakçı açıklaması
TBMM Başkanı Çiçek, TBMM Darbe ve Muhtıraları Araştırma Komisyonu'na, Kavakçı'nın kendisine yönelik ifadelerine ilişkin düzeltme yazısı gönderdi.
 TBMM Başkanı Cemil Çiçek, komisyona gönderdiği yazıda, Kavakçı'nın, komisyonun 19 Ekim 2012 tarihindeki toplantısında, kendisi ile ilgili yaptığı açıklamalarda yanlış anlaşılmaya müsait bazı ifadelerde bulunduğu, bunların düzeltilmesine ihtiyaç olduğunu belirtti.
 Çiçek, şunları kaydetti: 
 ''Sayın Kavakçı, bir görüşmede, kendisine hitaben, 'Bizzat Ziraat Bankası kayıtlarını incelediğimi ve hiçbir zaman maaş almadığını' ifade ettiğimi, TBMM İdari Teşkilatı Hukuk Hizmetleri Başkanvekili'nin de araya girerek, 'Kayıtlara göre paranın çekildiğini ve sonra iade edildiğini' söyleyerek, sözlerimi düzelttiğini ve bu yoruma sessiz kaldığımı ileri sürmektedir.
 Doğrusu şu şekildedir: Sayın Kavakçı'nın TBMM'den maaş alıp almadığı talimatım üzerine hem Ziraat Bankası'nın TBMM Şubesi yönetimince hem de TBMM İdari Teşkilatı yönetimince araştırılmış; hem TBMM'nin kurum kayıtlarında hem de Ziraat Bankası'nın kayıtlarında, adı geçene maaş ödendiğini gösterir bir bilgi veya belgenin bulunmadığı tarafıma bildirilmiştir. Sayın Kavakçı'ya aktardığım bilgi bundan ibarettir ve Hukuk Hizmetleri Başkanvekili'nin sözlerimi düzelttiği iddiası da gerçeği yansıtmamaktadır.''
 Merve Kavakçı'nın ayrıca, ileri sürdüğü usulsüzlük iddialarının araştırılması için bir araştırma komisyonu kurulması konusundaki ifadelerini de anımsatan Çiçek, şunları kaydetti:
 ''Sayın Kavakçı'nın ileri sürdüğü usulsüzlük iddialarının araştırılması için bir araştırma komisyonu kurulması konusunda, tarafımdan öncülük etmemi talep ettiği ve cevaben, 'Bunun size ne faydası olacak?' dediğim ifade edilmektedir.
 Doğrusu şu şekildedir: Kendisinden gelen söz konusu talep üzerine, konu hakkında gereken her türlü araştırmayı zaten yaptırmış olduğumu belirtmiş ve bu konuda araştırma komisyonu kurulmasının siyasi iradenin takdiri ile olabileceği kendisine ifade edilmiştir.'' AA