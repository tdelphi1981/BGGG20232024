8 milyar ton tuz rezervi bulundu
Kırıkkale Valisi Ali Kolat, Delice ilçesine bağlı Yeniyapan köyünde 8 milyar tonluk tuz rezervi olduğunu söyledi.
Yeniyapan köyünü ziyaret eden Kolat, bölgede tahmini 8 milyar ton tuz rezervinin bulunduğu belirterek, bu durumun bölge ve kent için önemli bir yatırım kaynağı olduğunu ifade etti.

Vali Kolat, şöyle konuştu:

'Delice ilçesine bağlı Yeniyapan köyünde 8 milyar ton tuz rezervi var. Daha önce işletilen ancak belli bir süre ara verilen bir maden. Yeni girişimci firmaların gelmesi için gerekli görüşmeler yapılıyor. Bu madeni en iyi şekilde değerlendirerek, üretilen tuzların özellikle sanayide kullanılmasının yanında işlendikten sonra iç piyasada da tüketilebilir. Konuyla ilgili olarak Başbakan Yardımcısı ve AK Parti Kırıkkale Milletvekili Beşir Atalay, Enerji ve Tabi Kaynaklar Bakanlığı'yla bir çalışma yürütüyor. Yatırım yapmak isteyen firmalar var. Burası Türkiye'nin ve bölgenin tuz ihtiyacını karşılayacak bir rezerve sahip. Bölge Kömür İşletmesi AŞ'ye ait. Şirketin kendisi ya da anlaşacağı bir firmayla bu rezervi en iyi şekilde değerlendirecekleri inancındayım.'