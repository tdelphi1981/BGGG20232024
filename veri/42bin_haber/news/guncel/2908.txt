Fatsa'da korkunç kaza
Fatsa'da tırın çarpmasıyla iki kamyon arasında sıkışan baba ve oğlu öldü.
Edinilen bilgiye göre, Ordu'dan Samsun istikametine giden Ercan Çamoğlu yönetimindeki 57 DE 429 plakalı kütük yüklü kamyon Fatsa Büyük Sanayi Sitesi önünde arızalandı. Oğlunun arkasında seyir halinde olan Halil Çamoğlu ise 57 AD 077 plakalı kamyonunu diğer kamyonun arkasına park ederek, oğlunun yardımına koştu.

Bir süre iki kamyon arasında arızayı gidermeye çalıştıkları sırada Vahit Yurt yönetimindeki 34 VY 9146 plakalı otomobil yüklü tır, baba Halil Çamoğlu'nun kamyonuna arkadan çarptı. Çarpmanın etkisiyle iki kamyon arasında sıkışan baba Halil ve oğlu Ercan Çamoğlu olay yerinden hayatını kaybetti.

Kazada tırın içinde sıkışan sürücü Vahit Yurt ise, itfaiye ekiplerinin yoğun çalışması sonucunda sıkıştığı yerden çıkartılarak Fatsa Devlet Hastanesi'ne kaldırıldı.

Kaza nedeniyle Ordu, Samsun karayolu bir süre trafiğe kapatıldı.

Kazayla ilgili soruşturma sürüyor.