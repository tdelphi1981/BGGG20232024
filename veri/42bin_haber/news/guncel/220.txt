CHP'li Adnan Keskin'in şoförüne tutuklama talebi!
Ankara'da 29 Ekim Cumhuriyet Bayramı için izinsiz düzenlenen yürüyüşte çıkan olaylarda Emniyet Müdür Yardımcısı Mahmut Azmaz'a saldırarak burnunun kırılmasına sebep olduğu gerekçesiyle CHP Genel Başkan Yardımcısı Adnan Keskin'in koruması Yurtal Gültekin savcıya ifade verdi. Cumhuriyet Savcısı Kürşad Kayral tarafından ifadesi alınan Gültekin, tutuklama talebiyle mahkemeye sevk edildi. Gültekin, nöbetçi mahkemede hakim karşısına çıkacak.
 Ankara Ulus Meydanı'nda 29 Ekim Cumhuriyet Bayramı'nda CHP, İşçi Partisi (İP) ve Tüm Gençlik Birliği (TGB) izinsiz yürüyüş gerçekleştirmişti. Çıkan olaylarda biri emniyet müdürü olmak üzere 20 polis yaralanmıştı. Olaylar sonrası mobese ve polis kamerası görüntüleri incelendi. 

 Emniyet Müdür Yardımcısı Mahmut Azmaz'ın burnunun kırılması sebebiyle savcılığa suç duyurusunda bulunuldu. Ankara Cumhuriyet Savcılığı da Keskin'in koruması Yurdal Gültekin hakkında yakalama kararı çıkardı. Gültekin, Ankara Adliyesi'ne avukatı Erol Aras ile birlikte geldi ve ifade verdi. Savcılık sorgusunun ardından Gültekin, tutuklama talebiyle mahkemeye sevk edildi.