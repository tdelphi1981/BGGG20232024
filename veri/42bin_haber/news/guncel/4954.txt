Düğün dönüşü kaza: 11 yaralı
Kocaeli'de düğünden dönenlerin bulunduğu minibüs ile meyve yüklü kamyonun çarpışması sonucu 11 kişi yaralandı.
TEM Otoyolu'nda Karabük'teki düğünden İstanbul'a dönenlerin bulunduğu Şinasi Özgü idaresindeki 34 ED 3818 plakalı minibüs, Derince ilçesi mevkisinde ön lastiğinin patlaması sonucu, önünde seyreden Hasan Çataklı yönetimindeki 34 ZR 4879 plakalı meyve yüklü kamyona çarptı.

Kazanın ardından devrilen kamyonun sürücüsü Çataklı ile yanında bulunan Cahit Pencik, minibüs sürücüsü Özgü ile aynı araçta bulunan Filiz Çakır, Rabia Tükenmez, Safiye Çatal, Feride Kaskatı, Hanife Sarı, Adem Alagöz, Nurcan Yavaşçı ve Erkan Karakurluk yaralandı.

Yaralılar, 112 Acil Servis ekiplerinin ilk müdahalesinin ardından Kocaeli ve Derince'deki hastanelere kaldırıldı.

Öte yandan, devrilen kamyondan yola saçılan meyve kasaları nedeniyle ulaşım bir süre kontrollü olarak sağlandı.