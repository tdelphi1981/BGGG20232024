İşte Türkiye'nin en çok aranan suçlusu
Suç makinesi olarak adlandırılan Mükail Zor, 4 Kasım tarihinde cezaevinden firar etti. Türkiye'nin en güvenlikli cezaevlerinden biri olarak bilinen Kandıra Yüksek Güvenlikli F Tipi Cezaevi'nden firar eden ve 19 ayrı suçtan yargılanan Zor, yaklaşık 2,5 aydır bulunamadı.
"HEDEFİNDE AĞIR CEZA BAŞKANLARI VAR"

Zor ile aynı koğuşta yatan ve Türkiye'nin seri katillerinden biri olan Durmuş Anuçin, Zor'un firarının ardından savcılığa ifade verdi. Anuçin, ifadesinde Mükail Zor'un kendisine İstanbul 12. Ağır Ceza Mahkemesi Başkanı Vedat Yılmazabdurrahmanoğlu ile 13. Ağır Ceza Mahkemesi Başkanı Kemal Can ve üyelerini öldüreceğini söylediğini belirtti. Bunun üzerine iki Başkan'ın çevresindeki koruma çemberi arttırıldı

İÇİŞLERİ BAKANI DEVREYE GİRDİ

Zor'un bir an önce bulunması için İçişleri Bakanı İdris Naim Şahin devreye girdi. Şahin'in talimatı ile emniyet içinde 5 kişiden oluşan uzman polis ekibi kuruldu. 5 kişilik polis ekibi Mükail Zor'u aramaya başladı.


"KARARLARIMIZI ETKİLEMEYE YÖNELİK BİR GÖZDAĞI"


Bir çok önemli davanın kararına imza atan başkanlar, söz konusu firar eyleminin arkasında organize bir gücün olduğunu düşünüyor. İki Başkan'ın da sanık olarak yargıladığı Mükail Zor'un Kandıra Yüksek Güvenlikli F Tipi gibi bir cezaevinden firar edecek çapta biri olmadığını belirten başkanlar, "Bu firar bize bir gözdağı. Baktığımız önemli davalar var. Zor'un bizi öldüreceği iddiasıyla kaçması, vereceğimiz kararları etkilemeye yönelik. Tüm Türkiye'de aranıyor ancak bulunamıyor. Bu kişinin uzun süredir bulunamaması arkasında organize bir grubun olduğunun göstergesidir. Hizbullah ve El Kaide gibi örgütlerin elemanı olduğu söyleniyor. Bu iki örgütün önemli isimleri içeride. Kaçırabilecek gücü olsa örgüt bunları kaçırır."

CİNAYET, ADAM KAÇIRMA GİBİ 19 AYRI SUÇTAN YARGILANDI

1984 doğumlu olan Mükail Zor hakkında, cinayet ve adam kaçırma gibi 19 ayrı suçtan dava açıldı. İstanbul 12. ve 13. Ağır Ceza Mahkemeleri'nde yargılandı. Müebbet hapis ve toplam 57 yıl hapis cezası aldı. Karar temyize gitti. Ancak bu sırada firar eden Zor, her yerde aranıyor.