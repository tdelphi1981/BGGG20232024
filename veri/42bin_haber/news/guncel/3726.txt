Bitliste evler kara gömüldü
Bitlis'te dün akşamdan itibaren etkili olan yoğun kar yağışının ardından Bitlis yeniden beyaza büründü. Bitlis'te kar tek katlı evlerin boyunu aştı.
Yoğun kar yağışı nedeniyle Bitlis merkezde bulunan tek katlı evler adeta kara gömülürken, birçok köy yolu da ulaşıma kapandı. Merkezde bulunan Hüsrevpaşa Mahallesi'nde tek katlı sosyal konutlar yeniden kara gömüldü. Kar seviyesi insan ve evlerin boyunu aşınca Bitlisliler evlerinden çıkmak için ya tünel kazıyor ya da kardan merdivenler yapıyor. Bazı vatandaşlar ise çatı seviyesiyle bir olan kar seviyesi nedeniyle evlerine evin çatısını kullanarak giriyor. Her haliyle kar esaretinin yaşandığı ilde vatandaşlar dört gözle baharı bekliyor. 

Bitlis Belediyesi, İl Özel İdaresi ekipleri ve Karayolları ekipleri ise kardan kapanan yolların açılması için çalışma yürütüyor. Meteorolojiden alınan bilgilere göre kentte kar yağışı önümüzdeki günlerde de devam edecek.