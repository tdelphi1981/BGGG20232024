E-5'i trafiğe kapattılar
Avcılar sahilinde bulunan restoran ve kafelerin İstanbul Büyükşehir Belediyesi tarafından kapatılacağını öne süren işletmeciler ve çalışanlar bu duruma tepki göstermek için E-5'i trafiğe kapattı.
Sahilde bulunan 26 kafe ve restorana İstanbul Büyükşehir Belediyesi tarafından tahliye kararı çıkarılması, işletmecileri ve çalışanları ayaklandırdı. Yaklaşık 50 kişi, bu duruma tepki göstermek için yürüyüşe geçti. Ellerindeki pankartlarla yürüyen kalabalık gurup E-5 Karayolu'nu trafiğe kapattı. Burada pankartları açan kalabalık, bir süre yolda bekledi. Bazı sürücüler yolu kapattıkları için kalabalığa tepki gösterdi. Grup, daha sonra metrobüs yoluna geçerek burada bir süre eyleme devam etti. İşletmeciler restoran ve kafelerin kapatılması halinde burada çalışan birçok kişinin mağdur olacağını dile getirdi. Yaklaşık 10 dakika yolu trafiğe kapatan kalabalık, eylemine son verince trafik normale döndü.