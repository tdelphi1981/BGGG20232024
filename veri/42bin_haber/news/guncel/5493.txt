İmam nikâhlı eşinin evini kurşunladı
Kütahya'da bir erkek, kendinden ayrılmak isteyen imam nikâhlı eşinin evine kurşun yağdırdı, kadının kızı yaralandı.
Olay, Saray Mahallesi Zeryan Sokak'ta meydana geldi. Hatice A. 12 yıldır imam nikâhlı olarak yaşadığı öğrenilen Halil İbrahim Y.'den (38) ayrılmak istediğini söyledi. Bunun üzerine evden ayrılan Halil İbrahim Y. gece saatlerinde tekrar Hatice A.'nın yaşadığı Zeryan Sokak'taki evine gelerek üzerinde bulunan ruhsatsız tabancayla eve rast gele ateş açtı. Hatice A.'nın 19 yaşındaki kızı E.A.yaralandı. Halil İbrahim Y., olayın ardından kaçtı. Polis, geri gelme ihtimaline karşı Zeryan Sokak girişinde nöbet tuttu. Kütahya İl Emniyet Müdürlüğü Asayiş Şube Müdürlüğü Gasp Cinayet Büro Amirliği ekipleri, Halil İbrahim Y.'yi Vefa Mahallesi Tekin Sokak'ta bir akrabasının evinde ruhsatsız tabancayla birlikte yakalayarak gözaltına aldı.