Medeniyetler korosuna Kürtçe şarkı da eklendi
HOŞGÖRÜ kenti Hatay'da 3 semavi din ve 6 mezhebin mensuplarından oluşan, Türkçe, Arapça ve Ermenice ilahiler seslendiren 'Medeniyetler Korosu repertuvarına Kürtçe şarkı da ekledi.
Seslendirdiği ilahi ve şarkılarla, dünyaya barış ve kardeşlik mesajları veren Antakya Medeniyetler Korosu Şefi Yılmaz Özfırat, Dar Hejiroke (İncir Ağacısın) ve Dew Dew (Ayran) adlı Kürtçe şarkıları konserlerinde seslendireceklerini açıkladı. Kürtçe şarkıların provalarına başladıklarını belirten Özfırat, Diyarbakır ve Van'ın da aralarında bulunduğu illerde konserler vermek istediklerini söyledi. Özfırat, "120 kişiden oluşan koromuzda rahipler, rahibeler, imamlar, manifaturacılar, kuyumcular, öğretmenler, öğrenciler ve avukatlar gibi toplumun farklı meslek gruplarındaki kişiler yer alıyor. Bu güne kadar New York'ta BM Güvenlik Konseyi'nde, Washington'da Amerikan Kongresi'nde, AB Parlamentosu'nda, Paris, Berlin, Brüksel, Viyana, Zürih gibi dünyanın çok farklı yerlerinde ve Türkiye'de yaklaşık 200'e yakın konser verdik" diye konuştu.
Özfırat, birlik ve beraberlik mesajları verdiği konuşmasında şunları söyledi:"İnsanlığı barışa ve güzelliğe çekmeye çalışıyoruz. Koromuza Kürtçe parça da ekledik. Ülkemizin içerisinden geçtiği döneme, insanlığa bir nebze de olsa yararımız olsun istiyoruz. Koromuzda, Kürt vatandaşı olmamasına rağmen, Kürtçe parça ekledik. Çünkü, bu kardeşlerimizle et ve tırnak gibiyiz. Kimse bizi ayıramaz ve bölemez. Biz de o insanlarımıza sahip çıkma arzusu içinde parçaları ekledik. Şarkıları hep beraber, barışa bir 'çığlık' olarak götürmek istiyoruz. Dünya, bu günlerde çok kanlı bir süreçten geçiyor. Hemen yanı başımızda Suriye'de olaylar olduğunu biliyoruz. Bizim için en önemli şey, orada ölenlerin insan olması. Hangi taraftan olursa olsun, Allah'ın yarattığı kulun canını, sadece Allah alsın istiyoruz. İnsanlar birbirlerinin canını almasın, Müslümanlar birbirinin canını almasın istiyoruz. Koromuzun bu yerlerde konser vermesini isterlerse, gider orada gözümüzü kırpmadan konser vermekten onur duyarız. İnşallah bir an önce en yakınımızdaki Suriye başta olmak üzere her yerde akan kan durdur."