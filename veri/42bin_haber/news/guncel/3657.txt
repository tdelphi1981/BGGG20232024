Romatizmanın en önemli ilacı 20 gün piyasada yok!
Türkiye Romatoloji Derneği, romatizmal hastalık tedavisinde kullanılan Metotreksat adlı ilacın piyasada bulunmayışı ile ilgili tedbir alınması gerektiğini bildirdi.
Türkiye Romatoloji Derneği'nden yapılan açıklamaya göre, romatizmal hastalıkların tedavisinde kullanılan Metotreksat (MTX) adlı etken maddeye sahip ilacın tedariğinde problemler yaşanıyor.

Dernek, başta romatoid artrit olmak üzere çeşitli romatizmal hastalıkların tedavisinde kullanılan ilacın önümüzdeki 10-20 gün boyunca eczanelerden temin edilemeyeceği bilgisini aldığını açıkladı.

Hastaları duruma karşı uyaran dernek, ilaç firmasını ve kamu yetkililerini, hastaların zor durumda kalmaması için önlem almaya çağırdı.

Türkiye Romatoloji Derneği Başkanı Prof. Dr. Nurullah Akkoç da, yaptığı açıklamada, söz konusu ilacın özellikle romatoid artrit tedavisinde altın standart olduğunu belirterek şöyle konuştu:

'Romatoid artrit eklemlerde ağrı, şişlik, katılık ve fonksiyon kaybına neden olabilen iltihabi bir hastalıktır. Metotreksat (MTX) bu hastalarda ağrıların azaltılması, iltihabın baskılanması ve eklem hasarının kontrol altına alınması amacıyla kullanılmaktadır. Hastaların tedavilerinde kısa süreli aksamalar bile, hastalığın yeniden alevlenmesine yol açabilmektedir.

Bugün bizler hastalara her fırsatta erken teşhis ve tedavinin öneminden söz ederken, hastaların ilaca erişiminin engellenmesi tehlike teşkil etmektedir.'

-'Hastaların sağlıklı yaşam ve tedavi olma hakkı bugün en temel hakların başında gelmektedir'-

Akkoç, başta eklemler olmak üzere vücuttaki çeşitli dokularda iltihaba ve hasara neden olan romatoid artritin tedavi edilmediği takdirde kalıcı sakatlık/kısıtlılığa kadar varabilen sonuçları olduğuna dikkati çekti.

Akkoç, hastaların ilaca erişimlerinin aksaması sonucu oluşabilecek daha ileri yaşamsal riskleri şöyle sıraladı:

'Bazı anti-TNF ilaç kullanan hastalarda MTX yokluğunda tedaviye direnç gelişebilmektedir. MTX yokluğunda hastalar daha çok kortizon gibi yan etkisi yüksek tedavilere maruz kalabilir, pahalı tedavilere yönelebilir.

Bugün bizler ilaca erişimin ne kadar süreyle kısıtlanacağı konusunda kesin bir bilgiye de sahip değiliz. İlaç yoksunluğunun kısa ve orta vadedeki problemleri hastalar için geri dönülmez sonuçlara yol açabilir.

Hastaların sağlıklı yaşam ve tedavi olma hakkı bugün en temel hakların başında gelmektedir.

Hastaların durumunu göz önüne alarak ilaca erişim sistemi içerisindeki bu gibi aksaklıklara karşı tedbir almak gerekir. Hastalarımızın mağduriyetinin önlenmesi için gerekli tedbirlerin alınması, yaşanan sıkıntının giderilmesi ve bir daha benzeri aksaklıkların yaşanmamasını umduğumuzu kamuoyuna saygı ile duyururuz.'