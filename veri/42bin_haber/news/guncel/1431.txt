Velilerden karne parası istenmeyecek
Velilerden karne parası istenmeyecek, bakanlık okullara ödenek gönderecek
Milli Eğitim Bakanlığı (MEB), 2012-2013 yılı eğitim-öğretim döneminde velilerden kesinlikle karne parası istenmeyeceğini açıkladı. Öğrenci karneleri ve başarı belgeleri için, 2013 yılında MEB Destek Hizmetleri Genel Müdürlüğü tarafından ilçe milli eğitim müdürlükleri hesabına öğrenci sayısı esas alınarak kırtasiye ödeneği gönderilecek. Bu sebeple okul yönetimleri karne parası adı altında velilerden kesinlikle para talep edemeyecek. 

 MEB Temel Eğitim Genel Müdürlüğü, il ve ilçe milli eğitim müdürlüklerine 'Karne ve öğrenci Başarı Belgeleri' konulu bir açıklama gönderdi. 6287 sayılı ilköğretim ve Eğitim Kanunu ile Bazı Kanunlarda Değişiklik Yapılmasına Dair Kanun kapsamında yapılan değişikliklerin anlatıldığı açıklamada, kanun ile zorunlu eğitim süresinin 8 yıldan 12 yıla çıkarıldığı belirtildi. Zorunlu eğitimin artık 4 yıl süreli ilkokul ile 4 yıl süreli ortaokulu kapsayan ilköğretim ve 4 yıl süreli lise eğitimini kapsayan ortaöğretimden oluştuğu belirtilen açıklamada, 2005 yılından beri merkezden basılarak gönderilen öğrenci karneleri ve başarı belgelerinin, 2012-2013 eğitim öğretim yılından itibaren artık gönderilmeyeceği kaydedildi. 

 Karnelerin tasarımında bazı değişikliklerin yapıldığı vurgulanan açıklamada, şu ifadelere yer verildi: "İlköğretim ve ortaöğretim için birer çeşit olmak üzere iki tip karne örneği tasarlanmıştır. Okulların, öğrencilerin e-okulda dönem ve yıl bilgileri yer alan karneleri basabilmeleri amacıyla, karnelerin dış yüzeyini oluşturan arka ve ön kapak bilgileri ile ilköğretim ve ortaöğretim kurumlarına ait okullar için 2 örnek karne tasarlanmıştır. Okul isimleri ile ilgili bilgiler için karnenin ön kapağında boşluk bırakılmıştır. Okul yönetimleri bu boşluklara okul bilgilerini gireceklerdir. Karnenin iç yüzeyinde yer alan ve e-okul tarafından otomatik olarak üretilen bilgilerde herhangi bir düzenlemeye gidilmeyecektir. Öğrenci başarı belgelerinde herhangi bir değişiklik yapılmamıştır. Yerelde okullar kendileri bu basan belgelerini bastırabilecek veya kendi imkanları ile çoğaltabilecektir."

 Öğrenci karneleri ve başarı belgeleri için, 2013 yılında MEB Destek Hizmetleri Genel Müdürlüğü tarafından ilçe milli eğitim müdürlükleri hesabına öğrenci sayısı esas alınarak kırtasiye ödeneği gönderileceği vurgulanan açıklamada, "Bu sebeple okul yönetimleri kame parası adı ile öğrencilerin kendileri veya velilerinden kesinlikle para talep etmeyeceklerdir." denildi. 

 2012-2013 eğitim ve öğretim yılından itibaren https://e-okoljneb.gov.tr adresinde yer alan örneklerine uygun olarak karne ve öğrenci başarı belgeleri hazırlanacak. İlköğretim Karnesi, Ortaöğretim Karnesi, Teşekkür Belgesi, Takdir Belgesi, Onur Belgesi, Başarı Belgesi ve Üstün Başarı Belgesi ile ilgili tüm dokümanlara https://e-okoljneb.gov.tr internet adresinden ulaşılabilecek.
(CİHAN)