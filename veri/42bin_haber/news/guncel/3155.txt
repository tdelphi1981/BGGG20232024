Teröristler, 35 kişiyi katlettikleri baskında asker kılığına girmiş
Terör örgütü PKK tarafından basılan, 35 kişinin öldürüldüğü Erzurum'un Çat ilçesine bağlı Yavi beldesindeki katliamla ilgili ayrıntılar yıllar sonra ortaya çıktı.
Teröristlerin, Yavi'yi askerî kamuflaj üniforması giyerek bastığı ve haberleşmeyi önlemek için telefon hatlarını kestiği anlaşıldı. MİT, 25 Ekim 1993 tarihindeki katliamla ilgili kayıtlarını, Meclis Darbeleri Araştırma Komisyonu'na gönderdi. Cihan Haber Ajansı (Cihan) muhabirinin ulaştığı "Gizli" ibareli belgede, olayla ilgili dikkat çekici ayrıntılar yer alıyor.

Terör örgütü mensubu beş kişilik grubun, saat 19.40 sularında Çat nüfusuna kayıtlı Zeki Bingöl'e ait 25 DY 442 plakalı kamyoneti Yavi yakınlarında gasp ettiği ve beldeye giden telefon hatlarını kestiği ifade ediliyor. Beldede mukim halkın, üniforma giymiş ve G-3 piyade tüfeği taşıyan teröristleri asker sanarak şüphelenmediğinin anlatıldığı belgede, vatandaşların kahvehaneye toplanarak 32 kişinin öldürüldüğü 8 kişinin yaralandığı belirtiliyor.

5 Aralık 2006 tarihinde tahliye edilen terör örgütü PKK mensubu "İsmail" kod adlı İsmail Tanelçi'nin, "1993 yılında Erzurum Çat ilçesi Yavi köyünde 35 kişinin öldürülmesi eyleminin kararı eyaletten gelmişti. Amacı, Lice ilçesinde devletin yaptığı katliama misillemeydi. Devlet yanlısı köy seçildi. Bu eylemin planlaması ve yönetimi, Cesur kod tarafından yapıldı. Eylemci grup, köye giren 35 kişilik grubu köy kahvesine topladı, herkesi öldürdü. Eyleme ben katılmadım. Katılanları Cesur kod, Emin kod, Piroz kod, Rojhat kod, Dilbirin kod olarak biliyorum." dediği aktarılıyor.

İçişleri Bakanlığı'nın aynı konuya ilişkin gönderdiği belgede ise 32 vatandaşın öldürülüp 10 vatandaşın yaralandığı ifade ediliyor. Ekspertiz raporuna göre olayda beş silah kullanılmış. Ayrıca 4 Mart 1993 tarihinde Karaçoban ilçesi Molladavut köyü Kotenber'de bölücü terör örgütü mensuplarıyla çatışma, 30-31 Mayıs 1994 tarihli çatışmada ölü ele geçirilen 18 teröristle ilgili kovanların da Yavi olayıyla ilgili olduğu vurgulanıyor.

"Harun Akif" kod adlı Hasan Alkış hakkında, bu eylem de dahil olmak üzere dava açıldığı ve Türk Ceza Kanunu'nun 125. maddesinden mahkum olduğu belirtiliyor. Yine teröristbaşı Abdullah Öcalan hakkında da bu eylemden dava açıldığı, aynı madedden mahkumiyet kararı bulunduğu ifade ediliyor.