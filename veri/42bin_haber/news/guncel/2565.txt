Telefon dolandırıcılarına 4 ilde operasyon
BURSA merkezli olarak 4 ilde telefon dolandırıcılarına yönelik düzenlenen operasyonda 40 kişi gözaltına alındı. Şanlıurfa'nın Akçakale ilçesinde de operasyon kapsamında 14 kişi yakalanırken, gözaltına alınan şüphelilerin yakınları Arapça ağıtlar yakarak gözyaşı döktü.
Bursa Emniyet Müdürlüğü, telefonla aradıkları kişilere kendilerini farklı kimliklerle tanıtıp terör örgütüyle bağlantılı olmakla suçlayarak dolandırıcılık yapan bir şebekeyi izlemeye aldı. Uzun süren takip sonunda polisler, şebeke üyelerinin telefonla aradıkları kişilere kendilerini hakim, savcı, polis ve askeri yetkili olarak tanıtıp, PKK ile işbirliği yapmakla suçladıkları ve mağduriyetlerinin önlenmesi ve iddia edilen operasyonun yürütülmesi için talep ettikleri paraları istedikleri hesaba aktarmalarını istediklerini belirledi. Onlarca kişinin suçlamalar karşısında mahkum olma korkusuyla denilenleri yaptığı ve bu yöntemle şebeke üyelerinin binlerce lira dolandırarak haksız kazanç sağladığı saptandı. Polis, uzun süre izlediği ve çalışma yöntemini belirlediği şebeke üyelerinin adreslerini de tespit etti. Bursa, İstanbul, Adana ve Şanlıurfa'nın Akçakale ilçesinde oturduğu saptanan şebeke üyelerinin yakalanması için bu sabah 4 kentte eş zamanlı operasyon başlatıldı, 40 kişi gözaltına alındı. 

ŞANLIURFA'DA 14 GÖZALTI

4 kentte düzenlenen operasyonun Şanlıurfa bölümünde, aralarında özel harekatçıların da bulunduğu çok sayıda polis sabah erken saatte zırhlı araçlar eşliğinde Akçakale ilçesine gitti. Alınan güvenlik önlemlerinin ardından polisler, şüphelilerin evlerine eş zamanlı baskınlar yaptı. Baskınlarda 14 kişi gözaltına alınırken, bu kişilerin evlerinde yapılan aramalarda çok sayıda cep telefonu, sim kartı, para ve ruhsatsız tabanca ele geçirdi. Operasyon kapsamında gözaltına alınan şüphelilerden Sabri A.'nın evden çıkarılışı sırasında yakınları gözyaşı döktü. Arapça ağıtlar yakarak ağlayan kadınları operasyona katılan polisler teselli etmeye çalıştı.

Şanlıurfa'da gözaltına alınan 14 kişi ile diğer illerde yakalanan şüphelilerin Bursa'ya götürüleceği ve burada yapılacak sorgulamalarının ardından 'Dolandırıcılık' suçlamasıyla adliyeye sevk edileceği bildirildi.