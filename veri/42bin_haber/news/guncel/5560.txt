Simav'da aniden bastıran dolu 40 santimetreyi buldu
Kütahya'nın Simav İlçesi'nde, akşam saatlerinde aniden bastıran dolu yağışı, cadde ve sokakları kısa süreliğine beyaza bürüdü. Dolunun kalınlığı yer yer 40 santimetreyi buldu.
İlçede saat 18.30 sıralarında aniden başlayan şiddetli dolu yağışı, hayatı olumsuz etkiledi. 8 dakika süren yağışın ardından yerde biriken dolunun kalınlığı yer yer 40 santimetreyi buldu. Bazı cadde ve sokaklarda logarlar tıkandı. Vatandaşlar yolda yürümekte zorlanırken, bazı araçlar da doluya saplandı. Kaymakamlık ve belediye ekipleri ilçede çalışma başlattı. Belediye yetkilileri hoparlör ile yaptıkları uyarılarıyla, dolu yağışının bu gece ve yarın da etkili olacağını belirtip, vatandaşlardan dikkatli olmaları istendi.