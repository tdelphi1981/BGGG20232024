180 TL için eltisini öldürdü
UŞAK'ın Sivaslı İlçesi'ne bağlı Cinoğlu Köyü'nde 28 yaşındaki Yeter Durgut, 180 TL'lik elektrik faturası yüzünden çıkan tartışmada eltisi 36 yaşındaki Ayşe Durgut'u bıçaklayarak öldürdü.
Olay, Sivaslı İlçesi'ne bağlı Cinoğlu Köyü'nde bugün saat 10.00 sıralarında meydana geldi. 37 yaşındaki Ramazan Durgut ile kardeşi 35 yaşındaki Bayram Durgut'un birlikte oturdukları eve gelen 150 liralık elektrik faturası ödenmediği için elektrik kesildi. Elektriğin kesilmesi üzerine açma kapama ücreti ile borç toplam 180 lira oldu. İddiaya göre, Ramazan Durgut'un eşi Ayşe Durgut ile Bayram Durgut'un eşi Yeter Durgut, 180 liralık elektrik faturasının ödenmesi konusunda sabah tartışmaya başladı. Tartışmanın büyümesiyle sinirlerine hakim olamayan Yeter Durgut, eline geçirdiği ekmek bıçağı ile eltisi Ayşe Durgut'u 5 yerinden, araya girmeye çalışan kayınbiraderi Ramazan Durgut'u da kolundan yaraladı. Ağır yaralı olarak Sivaslı Devlet Hastanesi'ne kaldırılan Ayşe Durgut yapılan müdahalelere rağmen yaşamını yitirirken, kolundan yaralanan Ramazan Durgut ise ayakta tedavi edildi.

Eltisini bıçaklayıp ölümüne neden olan Yeter Durgut, jandarma tarafından gözaltına alınırken, kavgada hayatını kaybeden Ayşe Durgut'un cenazesi otopsi yapılmak üzere İzmir Adli Tıp Kurumu'na gönderildi. Jandarma olayla ilgili olarak soruşturma başlattı.