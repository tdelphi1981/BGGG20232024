Fatsa'da göçük
Ordu'nun Fatsa ilçesinde daha önceden göçük meydana gelen yol kenarına yapılan istinat duvarının patlaması sonucu park halindeki 4 otomobil 50 metre aşağıya yuvarlanarak toprak altında kalırken yol kenarındaki 24 daireli apartman da yıkılma ihtimaline karşı boşaltıldı. 
Olay Şerefiye mahallesi Samsun Sokakta meydana geldi. Gece 24 sularında daha önceden göçük meydana gelen yol kenarına yapılan istinat duvarı birden patladı ve aynı yerde göçük meydana geldi. 
Yolda göçük meydana gelmesi sonucu aynı yerde park halinde bulunan 4 tane otomobil  50 metre aşağıya yuvarlanarak toprak altında kaldı ve kullanılamaz hale geldi. Olay yerine ilk olarak polis ekipleri gelerek güvenlik önlemleri aldı. Daha sonra önce İlçe Emniyet Müdürü Hüseyin Arslan ve Kaymakam Bekir Atmaca olay yerine geldi. 
 Toprak kayması kameralara yansıdı 
  Kaymakam Bekir Atmaca olay yerinde inceleme yaparken toprak kaymasının devam etmesi basın mensuplarının kameralarına yansıdı. Kaymakam Bekir Atmaca telefonla Ordu Valisi Orhan Düzgün'ü arayarak olayla ilgili bilgi verdi. Toprak altında araçları kalan vatandaşlar araçlarını çekici ile olay yerinde almak istediler ancak tekrar toprak kayması yaşanabileceği ihtimaline karşılık emniyet ekipleri buna izin vermedi.

 Kaymakam Bekir Atmaca yaptıkları incelemede 4 aracın toprak altında kaldığını ve göçün olan yere 5 metre mesafede bulunan 24 daireli apartmanın yıkılma ihtimaline karşılık binada oturanları tahliye ettiklerini belirterek, "Olayı İl Afet Müdürlüğümüze bildirdik. Ekipler gelip incelemelerini yapacaklar. Olayda can kaybı ya da yaralanma olmaması bizim için şans. Gündüz saatlerinde burayla ilgili çalışmalar hemen başlayacak" dedi. 
  Olay yerinde evi bulunan bir vatandaş da balkonda çay içtikleri sırada olaya tanık olduklarını ve çok kısa sürede arabaların aşağıya yuvarlandığını gördüklerini söyledi.