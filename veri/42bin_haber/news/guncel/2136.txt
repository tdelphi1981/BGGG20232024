Dünya Bankası'ndan 400 milyon dolarlık hibe
Dünyada sadece devletlerin yarışmadığını, şehirlerin de yarıştığını söyleyen Trabzon Valisi Kızılcık, dünyada rekabet edebilirliğini sağlayabilmek için Dünya Bankası'nın 400 milyon dolarlık proje desteği söz konusu' olduğunu açıkladı.
Vali Recep Kızılcık, Dünya Bankası tarafından uygulanan, Sürdürülebilir Şehirler Projesi görüşmeleri kapsamında kentte bulunan Dünya Bankası Sürdürülebilir Kalkınma Sektörü Lideri Stephen Karam, Türkiye Programı Koordinatörü Ina-Marlene E. Ruthenberg ve heyette bulunan diğer ilgililerle bir araya geldiği yemekte yaptığı konuşmada, proje kapsamında ilk ziyaretin Trabzon'da yapılmasından dolayı mutluluk duyduğunu belirtti.

Artık dünyada sadece devletlerin yarışmadığını, aynı zamanda şehirlerin de yarıştığını ifade eden Vali Kızılcık, 'Dolayısıyla ülkelere baktığımızda bazı şehirlerin, örneğin İngiltere'de Londra, Amerika'da Newyork, Türkiye'de İstanbul ve Trabzon gibi şehirlerin ön plana çıktığını görüyoruz. Bu şehirlerin sürdürülebilir mantık ile dünyada rekabet edebilirliğini sağlayabilmek için Dünya Bankası'nın 400 milyon dolarlık bir proje desteği söz konusu' dedi.

Kızılcık, heyetle, proje çerçevesinde kaynağın nasıl aktarılacağı, yerel aktörlerin bu sürece nasıl katılacağı konusunda fikir alışverişinde bulunduklarını anlatarak, şöyle devam etti:

'Aralık ayında Washington'da Dünya Bankası'na yaptığımız ziyaret sırasında bunu gündeme getirip, kendilerini davet etmiştik. Türkiye'deki ziyaretlere Trabzon'da başladılar ve yeni büyükşehir olan şehirleri de bundan sonra dolaşacaklar. Böylece bu projenin daha etkin, amacına uygun uygulanabilmesi için bizlerin görüşlerini alıyorlar. Bunu daha iyi yapabilmek için bir pilot uygulama konusunda da kendileri ile fikir teatisinde bulunduk. Böylece projenin daha çalışabilir olması şeklinde dizaynına da katkı sağlamış olacağız.'

Sürdürülebilir Şehirler Projesi'nin her alandaki projeyi kapsadığına dikkati çeken Vali Kızılcık, 'Projeler her alanda olacak. Şehrin daha yaşanılabilir, insanların daha müreffeh, daha mutlu ve çevreye daha uyumlu, daha temiz olabilmesi için her alanı kapsayacak. Ulaştırmadan tutun da çevreye kadar... Özellikle şehrin rekabet edebilirliği, kadının iş gücüne katılımı gibi temel noktaları da içeriyor' diye konuştu.

Dünya Bankası Sürdürülebilir Kalkınma Sektörü Lideri Karam, Trabzon'da bulunmaktan çok mutlu olduğunu belirterek, 'Özellikle şehircilik uygulamalarını çok beğendik. Gelecek 20 yıl planlaması çok önemli. Geçmişe takılırsanız, geleceği planlayamazsınız. Kentte vizyon var ve bu vizyon Trabzon'u ön plana çıkarıyor' dedi.

Dünya Bankası Türkiye Programı Koordinatörü Ruthenberg ise şehrin vizyonunun olmasını önemsediklerini ifade ederek, 'Şehrin tabi, doğal güzellikleri, tarihi yapısı ve dokusu, şehirde olan altyapı, gelişme arzusu etkileyici. Enerjik yapısıyla gerçekten büyüleyici bir şehir. Ortak bir çalışma vizyonunun oluşması, bu projelerin gerçekleştirilmesinde çok önemlidir. Bu anlamda bu birlikteliği sağladığımız için şehrin geleceği parlaktır' diye konuştu.