Enes, Ersan'ı üzdü: 100-86
Amerikan Ulusal Basketbol Ligi'nde (NBA) 13 maç oynandı.
NBA'de Türkiye'yi temsil eden oyunculardan Enes Kanter'in takımı Utah Jazz ile Ersan İlyasova'nın forma giydiği Milwaukee Bucks'ın karşılaşmasında, gülen taraf 100-86'lık skorla Jazz oldu.

Ev sahibi Jazz'da yedek oyuncu Enes Kanter, 18 dakika süre aldığı maçta 17 sayı ve 9 ribaund üretmesinin yanı sıra 5 blokla da kariyer rekorunu kırdı. Jazz'ın uzunları Al Jefferson 19 sayı, 11 ribaund ve Paul Millsap 19 sayı, 6 ribaund, 5 asist, 4 blokla skor yükünü çekerken, oyuna kenardan giren Derrick Favors da 9 sayı, 11 ribaund, 3 top çalma ve 3 blokla geceyi tamamladı.

Bucks cephesindeyse 17 sayı, 5 ribaund ve 4 top çalmayla oynayan Brandon Jennings ve 17 sayı kaydeden milli basketbolcu Ersan İlyasova'nın gayreti mağlubiyeti engelleyemedi.

Doğu Konferansı lideri Miami Heat, NBA'deki bir başka milli basketbolcu Ömer Aşık'ın forma giydiği Batı takımlarından Houston Rockets'ı 114-108 yendi.

All-Star uzunu Chris Bosh'un kadroda yer almadığı maçta, Heat'in diğer iki yıldız oyuncusu LeBron James 32 sayı, 6 ribaund, 5 asist ve Dwyane Wade 31 sayı, 5 ribaund, 8 asist, 4 top çalma ile maçı getiren isimler oldu. Udonis Haslem ise 9 sayı ve 13 ribaundluk katkı yaptı.

Rockets'da ise All-Star guard James Harden'ın 36 sayı, 12 ribaund, 7 asist ve 3 top çalmayla sahanın en skoreri olması, galibiyete yetmedi. Ömer Aşık'ın 15 sayı ve 14 ribaundla 'double double' yaptığı maçta, Patrick Patterson 15, Chandler Parsons ise 13 sayı üretti.

-Spurs, üst üste 11'nci maçını kazandı-
San Antonio Spurs, Daniel Green'in 28 sayıyla kariyer rekorunu kırdığı maçta, Minnesota Timberwolves'u deplasmanda 104-94 mağlup ederek, galibiyet serisini 11 maça çıkardı.

Spurs'ün Fransız oyun kurucusu Tony Parker 31 sayı, 5 ribaund ve 8 asistle bir süredir All-Star uzunu Tim Duncan'dan yoksun takımının, skor yükünü çekti. Kawhi Leonard ise 19 sayı ve 10 ribaundla 'double double'a imza attı.

Kevin Love ve Andrei Kirilenko'nun sakatlıkları nedeniyle forma giymediği Timberwolves'da ise Karadağlı pivot Nikola Pekovic'in 21 sayı, 10 ribaund ve Derrick Williams'ın 15 sayı, 12 ribaundluk eforu galibiyet için yeterli olmadı. Oyun kurucu Ricky Rubio ve yedeği J.J. Barea, 28'de 9 isabetle toplam 24 sayı üretebildi.

NBA'e 2 maçla devam edilecek.

Toplu sonuçlar şöyle:

Toronto Raptors-Boston Celtics: 95-99
Philadelphia 76ers-Indiana Pacers: 69-88
Washington Wizards-New York Knicks: 106-96
Orlando Magic-Los Angeles Clippers: 76-86
Cleveland Cavaliers-Charlotte Bobcats: 122-95
Atlanta Hawks-Memphis Grizzlies: 103-92
Miami Heat-Houston Rockets: 114-108
Detroit Pistons-Brooklyn Nets: 90-93
New Orleans Hornets-Phoenix Suns: 93-84
Oklahoma City Thunder-Golden State Warriors: 119-98
Dallas Mavericks-Portland Trail Blazers: 105-99
Minnesota Timberwolves-San Antonio Spurs: 94-104
Utah Jazz-Milwaukee Bucks: 100-86