Ağrı'da korucunun şüpheli ölümü
Ağrı'da korucu olarak görev yapan bir kişi köprüde iple asılı bulundu.
Ağrı merkeze bağlı Çukurçayır köyü girişindeki köprüde bir kişinin asılı olduğu ihbarını alan jandarma ekipleri bölgeye gitti. Olay yerine gelen ekipler, bu kişinin öldüğünü belirledi.

Bölgede güvenlik önlemi alan ekipler, yaptıkları incelemede köprüde iple asılı bulunan cesedin merkeze bağlı Karacehennem köyünde koruculuk yapan 4 çocuk babası Kamil Kocabay'a ait olduğunu belirledi. Olay yerine gelen Kocabay'ın yakınları ise fenalık geçirdi.

Korucu Kocabay'ın cesedi yapılan incelemelerin ardından Ağrı Devlet Hastanesi morguna kaldırıldı.

Yakınlarının bir gün önce kayıp ihbarında bulunduğu Kocabay'ın cesedinin otopsi için Trabzon Adli Tıp Kurumu'na gönderileceği öğrenildi.