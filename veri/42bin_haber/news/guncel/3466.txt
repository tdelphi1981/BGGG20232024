Balıkesir'de soba faciası: 2 ölü
BALIKESİR'in Çandır Köyü'nde yaşayan Medine-Nail Koç çifti sobadan çıkan karbonmonoksit gazından zehirlenerek yaşamını yitirdi.
Dört çocuk sahibi 68 yaşındaki Medine Koç ile 67 yaşındaki eşi Nail Koç dün gece soba yanan odada uykuya yattı. Yandaki evde oturan Koç çiftinin büyük oğlu 47 yaşındaki Ramazan Koç, bu sabah saat 07.00 sıralarında babasının namaza kalkmadığını görünce eve girdi. Koç, anne ve babasının yatakta ölmüş olarak bulunca, yetkililere ve yakınlarına haber verdi. Koç çiftinin cesetleri otopsi için Balıkesir Atatürk Devlet Hastanesi'ne kaldırıldı. Nail-Medine Koç çiftinin bir oğullarının da Kosova'da çalıştığı ve cenazelerinin bu nedenle yarın toprağa verileceği bildirildi.

Babasına ait evin çatısını ve bacasını dört gün önce yeniden yaptıklarını belirten oğlu Ramazan Koç, "Gece 00.15 sıralarında babam ayaktaydı. Sabah kalktığımda kapının kapalı olduğunu ve namaza kalkmadığını görünce odalarına girdim. Ne yazık ki cesetleri ile karşılaştım. İnsanların sobadan, doğalgazdan öldüğünü hep duyardık, vicdan azabı çekerdik. Şimdi anne babamı kaybetmenin acısını yaşıyorum. Evin çatısını ve bacasını dört gün önce onarmıştık. Olayın ardından bacayı da kontrol ettik, bir tıkanıklık yoktu. Çok üzgünüm" dedi.