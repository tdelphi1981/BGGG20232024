Ağlaya ağlaya cezaevine gittiler
SAMSUN'da 28 yaşındaki Evren Kaya'nın yolunu kesip zorla para almaya çalışan Serdar Sekmen (23) ile Yasin Çiçek (22), 'yağma' suçundan 6'şar yıl hapis cezasına çarptırıldı. Kararla birlikte tutuklanan 2 sanık gözyaşlarını tutamadı.
Canik İlçesi'nde geçen yıl Mayıs ayında meydana gelen olayda, Serdar Sekmen ile arkadaşı Yasin Çiçek, iddialara göre Evren Kaya'nın önünü kesip önce sigara istedi. Sigarayı aldıktan sonra bu kez para isteyen 2 kişi, olumsuz cevap alınca Kaya'ya saldırdı. Bu sırada bir fırsatı bulup kaçan ve polisi arayan Evren Kaya, şüphelilerden şikayetçi oldu. Kısa süre sonra yakalanan şüpheliler çıkarıldıkları nöbetçi mahkeme tarafından tutuksuz yargılanmak üzere serbest bırakılırken, haklarında Samsun 1'inci Ağır Ceza Mahkemesi'ne yağmaya eksik teşebbüs suçundan dava açıldı. 

Bugün hakim karşısına çıkan sanıklardan Serdar Sekmen, suçlamaları kabul etmeyerek, "20 gün önce, 'bana kadın bulup gelin de alem yapalım' diye konuşunca aramızda tartışma çıkmıştı. Bizden kadın istediği için kendisine kızmıştım. Olay günü de alkol alırken onu gördük ve aramızda kavga çıktı. Ancak para istemedik ve zorla almaya da çalışmadık" dedi. 

ŞİKAYETİNDEN VAZGEÇTİ ANCAK

Evren Kaya ise sanıkların kendisinden zorla para almaya çalıştıklarını, ancak şikayetinden vazgeçtiğini söyledi.

Mahkeme, her iki sanığa da yağmaya eksik teşebbüs suçundan 6'şar yıl hapis cezası verip tutukladı. Kararla birlikte tutuklanan sanıklar duruşma salonundan dışarıya çıkarılıp cezaevine gönderildi. Bu sırada Serdar Sekmen, "6 yıl ceza mı olur. Yandık ya. Bu nasıl bir adalet" diyerek ağladı.