Go-kart pistindeki ölüme dava
ADAPAZARI'nda go-kart pistinde üniversite öğrencisi 23 yaşındaki Tuğba Erdoğan'ın başının koparak ölmesine neden olan kaza ile ilgili Sakarya Cumhuriyet Savcılığı tarafından yürütülen soruşturma tamamlandı. Soruşturma kapsamında pistin işletmecisi Y.M. ile kardeşi Ö.M. hakkında 'taksirle ölüme sebebiyet vermek' suçundan 6 yıla kadar hapis cezası istemi ile dava açıldı.
 Bir ay önce meydana gelen olayda, sözlüsü ve arkadaşlarıyla birlikte çevre yolundaki bir alışveriş merkezinin bahcesinde bulunan go-kart pistine gelen Sakarya Üniversitesi öğrencisi Tugba Erdoğan, go-kartta atkısının aracın arka tarafında bulunan ve hareket etmesini sağlayan aks miline sarılması nedeniyle başı koparak yaşamını yitirdi.


İŞLETMECİLER ASLİ, BELEDİYE TALİ KUSURLU
Sakarya Cumhuriyet Savcılığı tarafından yapılan soruşturma kapsamında, Tuğba Erdoğan'ın ölümünde, bilirkişi raporuna göre piste go-karta bineceklere yönelik bir uyarı tabelesı olmadığı gibi işletmecilerin de aldığı önlem bulunmuyordu. Olay sırasında da piste bulunan işletmeci Y.M. ile kardeşi Ö.M.'nin, Erdoğan'ın ölümünde asli kusurlu oldukları belirtildi. Savcılık tarafından yapılan soruşturmada, ayrıca go-kart pistinin yeterliliği konusunda belge istemediği gerekçesiyle Adapazarı Belediyesi de tali kusurlu bulundu.
Sakarya Ağır Ceza Mahkemesi'ne gönderilen iddianamede, işletmeci iki kardeş hakkında genç kızın üzerinde atkısı olduğu halde go-kart aracına binmesine izin vererek, taksirle ölüme sebebiyet vermek suçlamasıyla, 3 yıldan 6 yıla kadar hapis cezası istendi.