'Seni evlendirelim' deyip dolandırdılar
Bursa'da aynı fabrikada çalıştığı mesai arkadaşına "Seni evlendirelim." diyen kişi ve üç arkadaşı, damat adayını 4 bin lira dolandırdıkları iddiasıyla gözaltına alındı. "Parayı başlık parası olarak aldık." diyen zanlıların daha önce de aynı yöntemle dolandırıcılık olayına karıştıkları belirlendi.
Bir fabrikada çalışan Osman A.'nın (37) mesai arkadaşı Namık Ç. (27), "Seni evlendirelim." dedi. Bir gelin adayı olduğunu söyleyen Namık Ç., damat adayı Osman A. ile Zonguldak'a gitti. Gelin adayı Aslı C. ile tanışan Osman A., Namık Ç. ve arkadaşlarına 'başlık parası' olarak 4 bin lira vererek, gelin adayı ile Bursa'ya döndü. Osman A., 'dolandırıcılık ve hırsızlık' suçundan kaydı bulunan Asıl C. ile birlikte alışverişe çıktı. Alışveriş sırasında Aslı C., aniden "Beni kaçırıyorlar, tecavüz edecekler." diye bağırınca çevredeki vatandaşlar '155 Polis İmdat Hattı'nı arayarak durumu bildirdi. 

Osman A. ve Asıl C.'yi yakalayan Bursa Emniyet Müdürlüğü ekipleri, gerçeği kısa sürede ortaya çıkardı. İfadesinde, Aslı C., Namık Ç., Sinan D. (32) ve Şaban Ş. (33) tarafından 'evlilik vaadiyle' dolandırıldığını belirten Osman A., 4 zanlıya 'başlık parası' olarak 4 bin lira verdiğini söyledi. Zanlıların üzerinden bin lira çıktı. Emniyetteki ifadelerinde parayı 'başlık parası' adı altında aldıklarını belirten zanlılar, Osman A.'dan aldıkları paranın 3 bin liralık bölümünü harcadıklarını kaydetti. Emniyette sorgulamaları tamamlanan 4 zanlı 'evlilik yoluyla dolandırıcılık' iddiasıyla adliyeye sevk edildi.