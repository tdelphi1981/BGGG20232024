Çukurca'da bir PKK'lı cesedi daha bulundu
HAKKARİ'nin Çukurca İlçesi'nin 20'nci Jandarma Sınır Tugay Komutanlığı'na bağlı Karataş Jandarma Sınır Karakolu'na 8 Ocak 2013 tarihinde yapılan saldırıda PKK'lıların cenazelerinin arazide olduğu bilgisi üzerine Hakkari İHD Şubesi'nden bir heyet bölgeye giderek inceleme yaptı. İHD heyeti ile birlikte askerler ve köy korucuları tarafınran bölgede yapılan aramalarda bir PKK'lının cesedi bulundu.
Hakkari'nin Irak sınırdaki Çukurca İlçesi Karataş Jandarma Sınır Karakolu'na 8 Ocak'ta saldırı hazırlığındaki PKK'lılar tespit edilince çatışma çıktı. Çıkan çatışmada Jandarma Uzman Çavuş 35 yaşındaki Mehmet Doğan şehit olurken, 2 asker yaralandı. Çatışmada 14 PKK'lı da öldürüldü. Ancak, bölgede etkili olan kar yağışı nedeniyle PKK'lıların cesetleri araziden alınamadı. Kar yağışının etkisini kaybetmesiyle arazide arama tarama çalışması yapan askerler Karataş Jandarma Sınır Karakolu çevresinde 12 PKK'lının cesedini buldu.

Bölgede PKK'lılara ait başka cesetlerin olduğu bilgisi üzerine İHD Hakkari Şubesi'nden bir heyet geçen hafta bölgede giderek bir PKK'lı cenazesi daha bulmuştu. Bugün de bölgeye giden İHD Hakkari Şube Başkanı İsmail Akbulut ve beraberindeki heyet, Çukurca İlçesi'ne giderek İlçe Kaymakamı Mustafa Temiz ile görüştü. Ardından da geniş güvenlik önlemleri altında Karataş Mevkii'ne giden heyette bulunan, askerler, köy korucuları ve İHD temsilileri bir PKK'lının daha cesedini buldu.Ceset, bölgede bulunan İHD yetkilileri tarafından askeri yetkililere teslim edilirken, bölgede ölü ele geçirilen PKK'lı sayısı da bununla birlikte 14 oldu.

İHD Hakkari Şube Başkanı İsmail Akbulut, kayıp olduğu belirtilen ve bulunamayan diğer cenazenin Zap suyuna düşmüş olabileceğini belirterek, "Kayıp olduğunu tahmin ettiğimiz diğer cenazenin Zap suyuna düşme ihtimali var. Çünkü çatışma Zap suyunun hemen kenarında olmuştur. Suyun kenarlarında elbise parçaları da bulduk" dedi. Akbulut, arama çalışmalarına son verdiklerini söyledi.