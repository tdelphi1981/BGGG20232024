Kaldırımda fenalaşarak öldü!
İzmir'in Konak ilçesinde, kaldırımda yürüdüğü sırada kalp krizi geçiren Duran İncige (43) olay yerinde hayatını kaybetti.
Olay, dün saat 23.00 sıralarında, Konak ilçesi, Şair Eşref Bulvarı üzerinde meydana geldi. İnşaat işçiliği yaptığı öğrenilen Duran İncige, belediye otobüsünden indikten kısa süre sonra kaldırımda yürüdüğü sırada aniden fenalaşarak yere yığıldı. İncige'nin yere düştüğünü gören çevredeki vatandaşlar durumu hemen sağlık ekiplerine bildirdi. Olay yerine gelen ambulanstaki sağlık ekipleri İncige'yi hayata döndürmek için uzun süre uğraş verdi. Yapılan tüm müdahalelere rağmen şahıs olay yerinde hayatını kaybetti. Görgü tanıkları, İncige'nin otobüsten indikten sonra kaldırımda bir süre yürüdüğünü daha sonra ise bir anda yere yığıldığını belirtti. Yapılan incelemenin ardından Duran İncige'nin cesedi Mezarlıklar Müdürlüğü'ne kaldırıldı.
(CİHAN)