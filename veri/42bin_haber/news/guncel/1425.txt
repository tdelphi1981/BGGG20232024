Halk otobüsü markete girdi
İzmir'de, son seferini yaptıktan sonra otobüs garajına dönmek üzere yola çıkan Büyükşehir Belediyesi'ne ait belediye otobüsü, yağışlı yolda yokuş aşağıya doğru inerken virajı alamayarak marketin duvarına çarptı. Markette maddi hasar oluşmasına neden olan kazada ölen ya da yaralanan olmadı.
Kaza, Gültepe semti Samsun caddesi üzerinde, saat 22.30 sıralarında meydana geldi. Büyükşehir Belediyesi'ne ait ESHOT'a bağlı olarak çalışan ve Çobançeşme-Konak seferini yapan 35 LV 120 plakalı belediye otobüsü, son seferini yaptıktan sonra Bornova ilçesi Mersinli semtinde bulunan otobüs garajına doğru yola çıktı. Sürücüsünün ismi açıklanmayan belediye otobüsü, Samsun caddesinde yokuş aşağıya doğru seyrettiği sırada, yağmur nedeniyle kayganlaşan yolda virajı alamayarak bir marketin dolaplarına soğutma sağlayan kısmının bulunduğu duvarına çarparak durabildi. 

Otobüs sürücüsü kazayı yara almadan atlatırken, kaza sırasında otobüste yolcu bulunmadığı öğrenildi. Kazanın olduğu noktada daha önce de birçok kaza meydana geldiğini ifade eden vatandaşlardan İhsan Bingöl, "Bu yolda çok kaza oluyor. Buna bir çözüm bulunması gerekir" dedi. Kaza sonrası markette maddi hasar meydana geldi. Olayla ilgili soruşturma başlatıldı.