Tekirdağ Adliyesi'nde 'tahliye' mesaisi
6411 sayılı Yasa'nın yürürlüğe girmesinin ardından Tekirdağ'da 3 günde 180 hükümlü denetimli serbestlik tedbiriyle salıverildi. Tekirdağ Adliyesi'nde haftasonu devam edecek işlemler sonrasında toplamda 240 hükümlü tahliye edilecek.
Ceza Muhakemesi Kanunu ile Ceza ve Güvenlik Tedbirlerinin İnfazı Hakkında Kanunda Değişiklik Yapılmasına Dair Kanunun Resmi Gazete'de yayımlanmasının ardından Tekirdağ Açık Cezaevi'nden Perşembe, Cuma ve Cumartesi günü 180 hükümlü tahliye oldu.

 Tahliye dilekçelerini bir bir inceleyen İnfaz Hakimliği, Cumartesi ve Pazar günü de mesai yapacak.
 
Denetimli serbestlik büroları, hürriyetlerine kavuşan mahkumların kalan ceza süreleri kadar 'kamu yararına çalışma, karakola gidip imza atma' şeklinde kontrol altında tutulmasına karar veriyor.
 
Tekirdağ'da cezaevinde kalan mahkumlardan yaklaşık 1000 kişinin tahliye şartlarının incelenmesi için İnfaz Hakimliği'ne dilekçe verdiği, şartları yasaya uyan toplamda 240 hükümlünün tahliye edileceği öğrenildi.