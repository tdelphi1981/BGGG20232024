Kedisi için özel mezar yaptırdı
İŞADAMI Aziz Hortoğlu, 16 yıl önce sokakta bularak evinde bakmaya başladığı ve geçen ocak ayında ölen kedisi için Kırklareli'nin Demircihalil Köyü'de tarla satın alarak mezar yaptırdı.
Hortoğlu, kedi mezarına mermerden mezar taşı yaptırıp üzerine PANTER'dir benim adım. 16 yıl İstanbul'da kaldım. 31.01.2012'den sonrasını hatırlamıyorum. Şimdi burada kalıyorum' yazdırdı.


İstanbul'da oturan Aziz Hortoğlu, 16 yıl önce sokakta bulduğu bir kediye 'Panter' adını vererek evine aldı. Geçen ocak ayına kadar evinde baktığı kedisinin ölümüne çok üzülen işadamı Hortoğlu kedisi için İstanbul'da defnedecek uygun yer aradı ancak bulamadı. Kırklareli'nin Demircihalil Köyü'nden olan ve yanında çalışan bir arkadaşının tavsiyesiyle 5 dönüm tarla satın alıp kedisini buraya gömdü. Hortoğlu çevresine mermer döşeterek üzerine de PANTER'dir benim adım. 16 yıl İstanbul'da kaldım. 31.01.2012'den sonrasını hatırlamıyorum. Şimdi burada kalıyorum' diye yazdırdı. Tarlanın girişine de 1,5 metre boyunda ve üzerinde kendinin renkli fotoğrafı ile Panterin yeri' yazılı tabela taktırdı.


Kedisinin mezarını ziyarete de gittiğini ifade eden işadamı Aziz Hortoğlu, kedisiyle ilgili şunları söyledi:


"Kedimi 16 sene önce İstanbul'da sokakta buldum, evime alıp adını da panter koydum. Kediye evde bakarken, arkadaş gibi bir birimize destek olduk. O beni gördüğünde sevinirdi ben onu gördüğümde mutlu olurdum. Moralim bozuk olduğunda onunla konuşurdum. Evimden çıkıp arkadaş gibi caddelerde gezerdik. 16 yıl onunla beraber, güldük, onunla beraber üzüldük. Ocak ayında Panter ölünce çok büyük bir şok yaşadım. Onu gömmek için İstanbul'da 2 gün uygun yer aramadım ama bulamadım. Yanımda çalışan bir arkadaşım köyünde satılık arsa olduğunu söyleyince gidip baktık, tarla aldım. Kedimi de oraya gömdüm. Daha sonrada çevresine mermer döşettim."


KÖYLÜLER ÇOK ŞAŞIRDI


Demircihalil Köyü'nde tarlasını kedi mezarı için satan 85 yaşındaki Halil Demirtaş, şimdiye kadar böyle şey duymadığını ifade ederek şunları söyledi:


"Kayınbiraderim Adem Özçetin patronu için o yeri benden satın aldı. Ben kendim gidip görmedim ama oraya bir mezar yapmışlar. Kayın.biraderim bana Patronun kedisi öldü, onu bir yere gömeceğiz' dedi. Mezar yeri olmasın bir tarla olsun istemişler. Bana satar mısın' dediler ben de satarım dedim. Taksi ile kediyi buraya getirdiler. 16 senedir yanında duran kedisine kıyamamış. Emektarımı iyice bir yere defnedelim' demiş. Şimdiye kadar böyle bir şey görmemiştim ilk defa gördüm böyle bir olayı."


İMAM: MEZAR DOĞRU DEĞİL


Kırklareli Hızırbey Camii imamı Ali Kutlugün ise kediye mezar yapılmasının doğru olmadığını ifade ederek, "Bu hayvan evcil bir hayvan. Eti yenmeyen bir hayvan. O kişi onunla beraber yaşamış. Ama ona böyle özel bir yer yapılması doğru değil. Hayvan öldüğünde defnedilir. Bırakılır ama böyle bir insan mezarı gibi ihtişam göstermek, zaman zaman gidip anmak yada etmek doğru değil" dedi. Kediye mezar yapmanın toprak israfı olduğunu belirten Ali Kutlugün, "Zamanımızda özel mezarlar dahi problem oluyor. Batıya özgün bir durum. Ben Almanya'da kadım ve gördüm. Orada insanlar insanlardan fazla kediye köpeğe değer veriyorlar. Öldüğünde gidip onu takip ediyorlar. Doğru değil" diye konuştu.