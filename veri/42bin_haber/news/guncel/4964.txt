Hastanedeki yangın korkuttu
İzmir'de Yangın, Yenişehir Semti Gaziler Caddesi üzerinde bulunan özel bir hastanede çıktı.
İzmir'in Konak ilçesi Yenişehir semtinde bulunan özel bir hastanede yangın çıktı. Hastanenin birinci katında bulunan labaratuvarda çıktığı belirtilen yangın paniğe neden olurdu. Hastanede bulunan bazı hastalar ile yeni doğan bir bebeğin önlem amaçlı başka bir hastaneye sevk edildiği ileri sürüldü. Yangın, itfaiye ekiplerinin müdahalesiyle söndürüldü. 

Yangın, Yenişehir Semti Gaziler Caddesi üzerinde bulunan özel bir hastanede çıktı. 7 katlı hastane binasının birinci katında bulunan labaratuvarda henüz bilinmeyen bir nedenle çıkan yangın nedeniyle hastane koridorları yoğun duman altında kaldı. Labaratuvardan yükselen dumanı fark eden hastane personeli, önlem amacıyla hastaları binadan tahliye etti. Tahliye edilenler arasında bulunan yeni doğan bir bebek olay yerine çağrılan ambulansla Tepecik Kadın Doğum Hastanesi'ne götürüldü. 

Hastane personelinin durumu bildirmesi üzerine kısa sürede olay yerine gelen itfaiye ekipleri yangına müdahale ederek söndürdü. Yapılan ilk incelemede yangının, elektrik kontağından çıkmış olabileceği belirtildi. Olayla ilgili soruşturma sürüyor.