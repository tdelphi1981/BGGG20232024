Sizce bu ceza yeterli mi?
Yargıtay 1. Ceza Dairesi, otomobiliyle yaya geçidinden karşıya geçmeye çalışan çocuğa çarpan sürücüye taksirle ölüme neden olma suçundan verilen 3 yıl 2 ay 24 gün cezayı yetersiz buldu.
Yargıtay, karanlığa rağmen aracının farları kapalı olan, yaya geçidinde hızını kesmeyen sanık hakkında 25 yıla kadar hapis cezası öngören olası kastla nitelikli öldürme suçundan hüküm kurulması gerektiğine karar verdi.

İzmir'de akşam saatlerinde, farları kapalı aracıyla hızla seyreden H.Y, uyarı levhaları ve işaretlere rağmen hızını kesmeyerek, yaya geçidinden karşıdan karşıya geçmeye çalışan 2 kardeşten F.Ö'ye çarptı. F.Ö, kaldırıldığı hastanede hayatını kaybetti.

İzmir 7. Ağır Ceza Mahkemesi, sanığı TCK'nın taksirle ölüme neden olma suçunu düzenleyen 85. maddesi uyarınca 3 yıl 2 ay 24 gün hapis cezasına çarptırdı. Kararın temyiz edilmesi üzerine dosya Yargıtay 1. Ceza Dairesi'nin gündemine geldi. Daire, yerel mahkemenin kararını, eksik ceza tayini yapıldığı gerekçesiyle bozdu. Daire kararında, sürücü belgesi bulunmayan ve meskun mahalde havanın kararmasına rağmen far devresini kullanmayan sanığın, olay yerinde otobüs durağı, uyarı levhası ve çizgilerle belirli yaya geçidi bulunmasına karşın hızını yasal sınırlarda tutmadığının altı çizildi.

Sanığın, F.Ö'nün de aralarında bulunduğu birden fazla yayayı fark ettiği halde mevcut hızıyla ve diğer sanıkla yarışır şekilde yaya geçidine yaklaştığı belirtilen kararda, ilk geçiş hakkına sahip yayalara yol vermeksizin kazaya neden olduğu, sonrasında da olay yerinden hızla uzaklaştığı vurgulandı.

Eylemi neticesinde birilerinin ölebileceğini öngören ancak buna rağmen eylemine devam ederek neticeyi kabullendiğini gösteren sanık hakkında TCK'da 25 yıla kadar hapis cezası öngören olası kastla nitelikli öldürme suçundan hüküm kurulması gerektiği ifade edilen kararda, Vasıfta hataya düşülerek 'taksirle ölüme neden olma' suçundan hüküm kurularak, eksik ceza verilmesi bozmayı gerektirmiştir ifadesi kullanıldı.