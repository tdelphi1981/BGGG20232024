Ocak söndüren facia folyolu borudan geldi
Anne ve 4 çocuğunun ölümüyle sonuçlanan doğalgaz faciasına, şofben borusunun aspiratör bacasına bağlanması neden oldu. Ayrıca şofbenin standartlara uygun olmadığı, tesisatın da değiştirildiği ortaya çıktı.

İstanbulda, İGDAŞın sessiz katil olarak tanımladığı karbonmonoksit zehirlenmesine bir yenisi daha eklendi. Gaziosmanpaşada anne Hamide Özyapı ve çocukları Filiz, Salih, Yusuf Kamil ile Gülay Özyapı, doğalgazdan zehirlenerek hayatını kaybetti. Ocak söndüren facianın kurbanları dün son yolculuklarına uğurlandı. Cenazeler helallik için mahaleye getirildiğinde gözyaşları sel olup aktı. Acılı baba ayakta durmakta zorlandı. Sık sık sinir krizleri geçiren  Hüseyin Özyapı, yakınları tarafından sakinleştirildi.
Aspiratör bacası gazı çekmedi
Facianın nedenleri ise İGDAŞ yetkililerinin yaptığı incelemeyle ortaya çıktı. Havanın aydınlanmasıyla birlikte sessiz katile davetiye çıkaran şofbenin bacasının mutfak camından dışarı çıkartıldığı görüldü. Evde inceleme yapan İGDAŞ yetkilileri, şofben ve bacasının standart olmadığını rapor etti. Zemin kattaki evde doğalgaz bacasının daha önce değiştirildiği, aspiratör bacasına folyo boru konulduğu görüldü. İGDAŞtan yapılan açıklamada da Doğalgaz tesisatı bilgimiz dışında değiştirilmiş. Hermetik şofben gibi baca mutfak camından dışarı verilmiştir. Zehirlenmeye kaçak bağlanan baca sebep olmuştur denildi. Büyükşehir Belediye Başkanı Kadir Topbaş da  doğalgaz tesisatının işin ehli olmayan insanlara yaptırılmamasını istedi. 