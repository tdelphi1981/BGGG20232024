Karabük'te 2 kişiye lokomotif çarptı
Karabük'te yüklü vagonlarını bıraktıktan sonra istasyona geri dönen lokomotifin, hemzemin geçitte çarptığı 2 kişi ağır yaralandı.
Makinist Musa C. ve Necdet Ö. idaresindeki lokomotif, Karabük İstasyonu'na yüklerini bıraktıktan sonra manevra yapıp tekrar istasyona gelmek isterken İnönü caddesi ile Atatürk bulvarının kesiştiği noktadaki hemzemin geçitte, raylardan karşıya geçmeye çalışan Özlem Erbaş (44) ve Büşra Günseven'e (22) çarptı.

Lokomotifin altında kalan Erbaş ve Günseven kazada ağır yaralandı. Yaralılar, 112 Acil Servis ve polis ekipleri tarafından lokomotifin altından çıkartılarak Karabük Devlet Hastanesi'ne kaldırıldı.

Makinistler Musa C. ve Necdet Ö. göz altına alındı.

Lokomotif, olay yeri polis ekipleri tarafından incelendikten sonra istasyona kaldırıldı.