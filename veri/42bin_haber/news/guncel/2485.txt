Erdoğan'ın nişan taktığı Suriyeli çift evlendi
BAŞBAKAN Recep Tayyip Erdoğan'ın 20 Ocak'ta Gaziantep'in Nizip İlçesi'ni ziyaretinde çadır kentte nişan yüzüklerini taktığı Suriyeli 24 yaşındaki Mehdi Şamil ile 18 yaşındaki Emire Hacı düzenlenen törenle evlendi.
Nizip Belediye Nikah Salonu'ndaki törene Nizip Kaymakamı Yaşar Karadeniz, AK Parti Gaziantep Milletvekili Mehmet Sarı, Nizip Belediye Başkanı AK Partili Hacı Fevzi Akdoğan ve davetliler katıldı. Nizip'teki çadırkentte kalan Suriyeli Mehdi Şamil ile Emire Hacı'nın dini nikahlarını Nizip İlçe Müftüsü Dr. Mustafa Genç kıydı. Çiftin resmi nikahları ise daha sonra ülkelerinde kıyılacağı bildirildi.

BAŞBAKAN'IN ÇOCUK NASİHATİNİ HATIRLATTI

Milletvekili Sarı, kıyılan dini nikahın ardından yaptığı konuşmada Suriyeli sığınmacılara başından beri verdiği destek nedeniyle Nizip Belediye Başkanı Hacı Fevzi Akdoğan ve ekibine teşekkür etti. Sarı, "Bu mutluluk inşallah Suriye'ye de uğur ve barış getirir" dedi. Belediye Başkanı Hacı Fevzi Akdoğan da, "Başbakanımızın yeni evlenen çiftlere çocuk yapma konusunda verdiği nasihatini yerine getirmelerini temenni ediyorum" diye konuştu. 

Konuşmaların ardından davetliler Suriyeli damat ve geline altın takarak mutluluklar diledi.