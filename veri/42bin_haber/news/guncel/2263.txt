Kaymakamlık konutu bahçesinde patlayıcı!
ŞIRNAK'ın İdil İlçesi Kaymakamı Muhammet Mustafa İmamoğlu'nun konutunun bahçesinde bugün bulunan ve patlayıcı olduğu belirtilen cisim incelenmek üzere Şırnak Emniyet Müdürlüğü'ne gönderildi.
İdil'de bugün saat 16.00 sıralarında Kaymakam Muhammet Mustafa İmamoğlu'nun kaldığı konutun bahçevanı, bahçede temizlik yaparken yabancı bir cisim buldu. Bahçevan bulduğu yabancı cisme dokunmadan durumu polise bildirdi. Kaymakamlık konutuna gelen olay yeri inceleme ekipleri, yabancı cisim üzerinde yaptığı incelemeden sonra olay yerine bomba imha uzmanlarını çağırdı. Bomba imha ekiplerinin cisim üzerinde ve çevresinde yaptığı çalışmadan sonra patlama olasılığını ortadan kaldırdı. Ancak yapılan ilk incelemede cismin ne olduğunu tam olarak tespit edemedi. Bunun üzerine kaymakamlık konutunda bulunan cismin ne olduğunun anlaşılması ve incelenmesi üzere Şırnak Emniyet Müdürlüğü'ne gönderildi.

Kaymakam İmamoğlu'nun konutu, yaklaşık 5 ay önce de kimliği belirsiz kişiler tarafından uzun namlulu silahlarla taranmıştı.