'Yeni yurtlar 4 yıldızlı otel gibi'
Yüksek Öğrenim Kredi ve Yurtlar Kurumu (YURTKUR) Genel Müdürü Hasan Albayrak, yeni yapılan bütün yurtların 4 yıldızlı otel konforunda olduğunu söyledi.
YURTKUR'un genel müdür yardımcıları, daire başkanları ve bölge müdürlerinin katılımıyla Antalya'daki bir otelde basına kapalı olarak yapılan 'Üst Düzey Yöneticiler Toplantısı'na katılan Albayrak, burada gazetecilere yaptığı açıklamada, kurumun 10 yıldır bir değişimin içinde olduğunu belirtti.

Bu değişime bağlı olarak modern bir şekilde gelişme sürecinin devam ettiğini dile getiren Albayrak, modern anlayışla 138 bin yeni kapasite yurtlarını Türk gençliğine kazandırdıklarını anlattı.

Kurumun her yıl Antalya'da düzenlenen Otel Ekipmanları İhtisas Fuarını takip ettiğini, buradaki yeni modelleri, yeni açılımları ve değişimleri yerinde görerek kendi bünyesinde kabul edeceği şekilde uygulamaya başladığına işaret eden Albayrak, 'Bazalı yatağa, yanma etkisi olmayan yataklara, yorgana geçişimiz yurtların modernliğinin göstergesidir. Yeni yapılan bütün yurtlar 4 yıldızlı otel konforunda. Her ilde birden fazla yurdumuz var' dedi.

Yatak kapasitelerinin 308 bini bulduğunu vurgulayan Albayrak, 'Dünyada 51 devletten daha büyük bir kurumuz. 2003 yılında yurtlarda doluluk oranı kasım-aralık aylarından itibaren yüzde 60'lara inerdi. Şimdi verilen modern hizmet sayesinde mayıs ayının sonuna kadar yüzde 100'lerde devam ediyoruz' diye konuştu.

Albayrak, Türkiye'nin geleceğine katkı sağladıkları için çok mutlu olduğunu dile getirerek, şöyle konuştu:

'Bir öğrenci bizim yurtlarımızda kalıyorsa aldığı burslar sayesinde kimseye muhtaç olmadan öğrenimini devam ettirebiliyor. 2012'de 53 yeni yurt açtık ve 40 bin kapasiteyi öğrencilerimize sunduk. 2013'ün ilk 6 ayı sonunda 40'a yakın yeni yurt açacağız. 30 binin üzerinde yeni kapasite olacak. Biz devamlı çalışıyoruz, çalışmaktan zevk alıyoruz. Öğrenciler artık öğrenim hayatı süresince yurtlarda yaşamaktan zevk alıyor. Önceden öğrenciler yurda yerleşir, ev bulunca ayrılırdı. Şimdi ise son sınıfa gelen öğrencilerin bile kayıt sildirme oranı yüzde 10-15 civarında.'

Albayrak, Türkiye'nin en modern yurtlarından birisini Antalya'ya yaptıklarını, bu yurdu yıl sonunda hizmete açacaklarını bildirdi.