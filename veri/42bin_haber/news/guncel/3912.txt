Dağ sevdalısı Erdem uğurlandı
İZMİR'in Ödemiş İlçesi'ndeki Bozdağ'da, çığ altında kaldıktan 4 gün sonra cesedine ulaşılan, Ege Üniversitesi Dağcılık Kulübü üyesi Erdem Tapul için, görev yaptığı İl Kültür ve Turizm Müdürlüğü'ne bağlı Arkeoloji Müzesi'nde tören düzenlendi. Arkadaşlarının gözyaşı döktüğü Tapul'un cenazesi, toprağa verilmek üzere memleketi Erzincan'a gönderildi.
Ege Üniversitesi Dağcılık Kulübü üyesi Erdem Tapul, Tekin Ozan Kumru, Gökçehan Aslan ve Ayhan Yelgün, geçen çarşamba günü, Bozdağ'ın batı yakasında bulunan, Mermeroluk Diktepe mevkiindeki üç vadinin en dik ve tehlikeli olan Bolkar bölgesinde, daha sonra gerçekleştirecekleri etkinlik için keşif tırmanışı yaptı. Bölgenin zirvesine 50 metre kala çığ tehlikesinin görülmesi üzerine 6 saat sürmesi planlanan tırmanışı yarıda kesen 4 dağcı dönüş kararı aldı. Dağcılar döndükleri sırada, en önde bulunan Erdem Tapul'un altındaki kar kütlesi koptu. Tapul, yaklaşık 1 kilometrelik alanda etkili olan çığın altında kalarak kayboldu. Tapul'un yaklaşık 8 metre arkasında bulunan dağcı arkadaşları ise, şans eseri çığ altında kalmaktan kurtuldu. İl Afet Acil Durum Müdürlüğü ve Sivil Savunma'ya bağlı çok sayıda ekibin 4 gün süren aramaları ardından Tapul'un cesedi, dün çığın başlangıç yerinden 600 metre uzaklıkta bulundu. Nöbetçi savcının incelemesi ardından Adli Tıp Kurumu'na gönderilen Erdem Tapul'un cenazesi, otopsi sonrası yakınlarına teslim edildi. Erdem Tapul'un cenazesi bugün saat 15.00'te, görev yaptığı İzmir Arkeoloji Müzesi'ne götürüldü. Törene Tapul'un babası Erkoçak Tapul, İzmir Valisi Cahit Kıraç, yakınları ve arkadaşları katıldı. Törene ayrıca aynı olaydan sağ olarak kurtulan, Erdem Tapul'un arkadaşları da katıldı. Erdem Tapul'un, iyi bir dağcı olduğunu söyleyen arkadaşları, onun tırmanışlarda önemli riskler alarak halatlarla birçok insanı hayata bağladığını dile getirdi. Tören ardından Tapul'un cenazesi, toprağa verilmek üzere Erzincan'a gönderildi. 
Vali Cahit Kıraç, törenin ardından, özellikle bu mevsimde dağcılık sporunun çok tehlikeli olduğunu, bu nedenle de dağcılığa gönül verenlerin bu tutkularını biraz ertelemelerini istedi.