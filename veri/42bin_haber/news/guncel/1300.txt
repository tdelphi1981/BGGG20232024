400 engelliye 'gören gözlük' dağıttı
Ulaştırma Denizcilik ve Haberleşme Bakanı Binali Yıldırım, ülkenin birliği ve bütünlüğü için çalıştıklarını belirterek, "75 milyon kişinin birliği kardeşliği için çalışmak, terör illetini bu ülkenin gündeminden çıkarmaktır. Başka türlü bu ülkeyle başedemeyeceğini bilen dış mihraklar, terörle ülkenin enerjisini tüketme gayretine giriyor." dedi.
 Dünyada ilk kez Türk mühendislerin tasarladığı, görme engellilerin gidecekleri yere güvenli ve hızlı ulaşmasını sağlayacak "Gören Göz" projesinin pilot illerinden İzmir'de, cihazların dağıtım töreninde hazır bulunan Yıldırım, "Engellilerimizi kader mahkumu gibi gören zihniyeti tamamen maziye gömüyoruz. Hizmetlerimiz birbirini izleyecek." diye konuştu.
  
 Narlıdere Dinlenme ve Bakımevi'nde düzenlenen törene, Bakan Yıldırım'ın yanısıra PTT Genel Müdürü Osman Tural, Bayındır Belediye Başkanı Mehmet Kertiş, AK Parti İzmir milletvekilleri Hamza Dağ, Mehmet Tekelioğluve Rifat Sait, İl Başkanı Ömer Cihat Akay ve bakımevi sakinleri katıldı. Projenin amacının ülkenin imkanlarından, fırsatlarından eşit derecede yararlanan birey oluşturmak olduğunu ifade eden Yıldırım, "Her bir vatandaşımız, ister engelli ister engelsiz olsun devlet nezdinde, hukuk önünde imkanlar ve fırsatlar bakımından tamamen eşittir, aynı haklara sahiptir. Hükümet olarak göreve başladığımız günden bu yana böyle bir anlayışla hareket ettik. Bütün vatandaşlarımıza aynı derece muamele ederek, ülkemizin sosyal hukuk devleti ilkesine göre yönetilmesi konusunda ciddi mesafeler aldık. Bakanlığımız, malumunuz olduğunuz üzere vatandaşlarımızın yollarını yapıyor. Denizlerimizi en iyi şekilde kullanabilmek için gerekli limanlar ve her türlü deniz araçlarının yapımı için projeler ortaya koyuyor." dedi. Türkiye'nin geçmiş yıllarda önünü göremez ve yarınlarını planlayamaz bir ülke konumunda olduğunu vurgulayan Bakan Binali Yıldırım, şöyle konuştu: "Bugün ise dünyada sekizinci, Avrupa'da altıncı yüksek hızlı trenlere sahip ülkedir. İngiltere ve ABD'nin hızlı treni yok, Türkiye'nin var. Türk insanına da bu yakışır. Bu ülkeyi emanet edenler, büyük mücadele verdi. 1911'de Balkan Harbi ile başlayan süreçte Kurtuluş Savaşı'nda her türlü yokluğa rağmen imanı, inancı, hür ve bağımsız yaşama azmiyle zorlukların üstesinden gelmiş, 780 bin kilometrekarelik vatan toprağını bizlere emanet etmişlerdir. Bize düşen görev, ecdadımızın yadigâr bıraktığı bu toprakları en iyi şekilde korumak ve gözümüz gibi bakmaktır."
  
 İstanbul ve Ankara'dan sonra İzmir'de de cihazların dağıtımının başlandığını açıklayan Bakan Yıldırım, "4 bin civarında vatandaşa bu cihazlar dağıtıldı. Evrensel Hizmet Kaynakları'ndan karşılanmak suretiyle kullanıcılardan hiçbir bedel alınmadı. İzmir ilklerin şehri ve şanslı bir şehir. İki yıl içinde elde edilen tecrübeyi işlemek suretiyle cihazlar mükemmel hale getirildi. 400 civarında vatandaşımıza bu cihazı dağıtacağız. Önemli bütün yerler, cihazlara yerleştirildi. Bastonunuzla birlikte yola çıktığınız zaman, 'Burada kırmızı ışık var, bekleyin ya da geçin.' uyarısında bulunacak. Sizin yol haritasınız olacak. Sorun onların görememesi değil, bizlerin onu göremememizdir." diye konuştu. Toplumda görme engellilerin yaşamını tek başına sürdürebileceği inancının yüzde 20 oranında olduğunu hatırlatan Yıldırım, eşit şartlar sağlamak için imkanlar ve teknolojiyle gerekenleri yapacaklarını belirtti.
  
 Haberleşme Genel Müdürü Atilla Çelik ise uzman ekip ve üniversitelerle 2007 yılında söz konusu projenin altyapısını oluşturduklarını anlattı. Çelik, cihazın bir ar-ge projesi olduğunu belirterek, sık kullanılan güzargâhların işlendiğini ifade etti. İlk uygulamasına 2012 yılında İstanbul ve Ankara'da başlandığını aktaran Çelik, "Hastaneler, bankalar gibi sık kullanılan noktalarda yönlendirme yapmaktadır. Sim kart takıldığı zaman cep telefonu gibi kullanılabilir. Üzerinde istenen değişiklikler kolaylıkla yapılabilir." dedi.
  
 KUTU
  
 Türk mühendisler tarafından dünyada ilk kez tasarlanan projede kullanılacak cihazların üzerinde, Brail alfabesiyle İngilizce (qwerty) klavye bulunuyor. Deneme aşaması tamamlanan cihazlara, tanımlanabilecek adreslerin yanısıra eczane, hastane, kamu binaları ve acil durum merkezlerinin yerleri de yüklü olacak. Varılmak istenen noktayı sesli uyarılarla en kısa ve uygun şekilde tarif edecek cihazlar, görme engellilerin gözü kulağı olacak. Ayrıca cep telefonu ve bilgisayar olarak da kullanılabilecek. Bluetooth özelliği de bulunan cihaz, görme engellilerin belirledikleri noktalarda buluşmasını ve birbirleriyle haberleşmesini de sağlayacak. 15 yaşın üzerinde olan, sağlık raporuna göre görme engeline ilişkin bütün vücut fonksiyon kaybı oranı yüzde 75'in üzerinde bulunanlar, cihazı kullanmaya engel teşkil edecek işitme, zihinsel veya ortopedik engeli olmayanlar başvurabilecek.
 CİHAN