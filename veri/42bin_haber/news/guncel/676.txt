Acun'dan çarpıcı açıklamalar
AK Parti mensubu olmadığını belirten başarılı televizyoncu Acun Ilıcalı, Başbakan Erdoğan'a özel bir sempatisinin olduğunu söyledi Ilıcalı, Muhteşem Yüzyıl dizisiyle ilgili tartışmalar sorulduğunda ise yorum yapmak istemedi.
Yaptığı yarışma ve şov programlarıyla adından söz ettiren Acun Ilıcalı, Candaş Tolga Işık'ın hazırlayıp sunduğu 'Bunu Konuşalım' programına konuk oldu. 
İşte Acun'un programda yaptığı açıklamalar: 
ACUN PSY'Yİ TÜRKİYE'YE GETİRECEK Mİ? 
Gangnam Style şarkısıyla dünya müzik listelerinde bir numaraya yerleşen PSY'yi Türkiye'ye getireceğine dair söylentilere yanıt veren Acun Ilıcalı, böyle bir düşünceleri olduğunu söyledi. 'Kesin konuşup, mahçup olmak istemiyorum' diyen Ilıcalı, çekim tarihlerinin her iki taraf için de uygun olması halinde böyle bir projelerinin bulunduğunu söyledi. 
MUHTEŞEM YÜZYIL'A YORUM YOK 
Son günlerde gündemde geniş yer tutan ve bazı kesimlerin tepkisine neden olan Muhteşem Yüzyıl dizisiyle ilgili görüşü de sorulan Acun Ilıcalı, diziyi çok sık izleyemediği için görüş belirtmekten kaçındı. 
Türk televizyonculuğunun ne durumda olduğuna dair fikirlerini de söyleyen Acun Ilıcalı, ''Bugün Romanya, Bulgaristan gibi ülkelerde televizyonu açtığınız zaman bizim ne durumda olduğumuzu daha iyi anlıyorsunuz. Bizim televizyonlarımzda her şey fazlasıyla var. Bence çok iyi durumdayız'' dedi. 
"AMERİKA'DA DA BİR NUMARA OLURUM!" 
Ülke dışında bir prodüksiyon yapıp, orada da bir numara olmak gibi bir hayali olduğunu anlatan Acun Ilıcalı, "Amerika'da program yapsam, orada da zirveye oynarım. Bu işin matematiği her yerde aynıdır" dedi. 
"BAŞBAKAN'A ÖZEL BİR SEMPATİM VAR" 
Başbakan Erdoğan'la yaşadığı bir anısını da anlatan Ilıcalı, "Ben Ak Parti mensubu değilim. Ama Başbakanımıza şahsi bir sempatim var. Çok olduğu gibi bir insan olduğunu düşünüyorum" diyerek hayranlığını dile getirdi. 
"ALEX İÇİMDE BİR YARA" 
Futbola bağlılığıyla da bilinen Acun Ilıcalı, Türkiye'den ayrılan Alex için de düşüncelerini dile getirdi: "Alex'in gittiği son gece evindeydim. Gece geç saatlere kadar beraberdik. Alex'in Türkiye'den bu şekilde gitmesi üzücü. O suçlu bu suçlu peşinde değilim. Hakan Şükür'e yapıldı mı güzel bir veda hayır. Bence Alex ve Hakan Şükür'e bir veda yapılmalıydı." 
 