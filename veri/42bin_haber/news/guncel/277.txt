Tezsiz yüksek lisansta karar üniversitenin
Tezsiz yüksek lisans programlarına girişte Akademik Personel ve Lisansüstü Eğitimi Giriş Sınavı(ALES) puanı şartının aranıp aranmayacağı konusundaki kararı üniversite senatoları verecek.
 "Lisansüstü Eğitim ve Öğretim Yönetmeliğinde Değişiklik Yapılmasına Dair Yönetmelik" Resmi Gazete'de yayımlandı. Yönetmelikle, Lisans Üstü Eğitim ve Öğretim Yönetmeliğinin "öğrenci kabulünü" düzenleyen 2. maddesine "Tezsiz yüksek lisans programlarına öğrenci kabulünde, ALES notu getirme şartı ve ALES taban puanı üniversite senatolarınca belirlenir" cümlesi eklendi. Böylece, yüksek lisans programlarına öğrenci kabulünde "ALES'ten en az 55 standart puan almak" gerektiğini düzenleyen yönetmelikte "tezsiz yüksek lisans" için bir istisna getirilmiş oldu.
 Yapılan düzenlemeyle, yüksek lisans yapmak isteyenler, yüksek lisans yapacakları üniversitelerin senatolarının bu yönde bir karar vermesi şartıyla, ALES puanı olmaksızın ilgili programlara kaydolabilecek. Buna karşın akademik kariyer yaparak, Doktor, Doçent, Profesör gibi unvanları almak için gereken "tezli yüksek lisans" programlarına kabulde üniversite senatolarının program türlerine göre belirlediği ALES puanını alma şartı devam edecek.
 YÖK Başkanı Prof. Dr. Gökhan Çetinsaya da katıldığı bir televizyon programında tezsiz yüksek lisansta ALES şartının kaldırılmasıyla karar aldıklarını belirtmiş, bu kararın hayat boyu öğrenme kapsamında alındığını ifade etmişti.