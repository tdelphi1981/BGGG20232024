Yavru kedi otomobilin motoruna sıkıştı
ISINMAK için İzmit'te park edilen otomobilin motor bölümüne giren ve burada sıkışan yavru kedi, itfaiye ve otomobil servis ekibinin yaklaşık 1 saatlik çabası sonucu sıkıştığı yerden çıkartıldı. Ayağı zarar gören yavru kedi bir veterinere götürülerek tedavi ettirildi.
Kocaeli Devlet Hastanesi'nde çalışan Meral Duygun, mesai bitiminde evine gitmek için otomobiline binip motoru çalıştıracağı sırada ses geldiğini fark etti. Duygun, kaputu açtığında motor aksamı arasına sıkışan kedi yavrusu ile karşılaştı. Çevredekilerden de yardım isteyen Meral Duygun, kediyi çıkarmak için çaba harcamasına çıkartamayınca itfaiye ekiplerine haber verdi. Bu arada bazı parçaların sökülmesi gerektiği belirtilirken otomobilin servisine de haber verildi. İtfaiye ve servis ekibinin ortak çalışması sonucu kedi yaklaşık 1 saatlik çaba ardından sıkıştığı yerden kurtarıldı. Daha sonra veterinere götürülen kedi burada tedavi ettirildi.


Veteriner Hekim Tercan Metin, özellikle kış aylarında bu tür durumla çok karşılaştıklarını belirterek, şöyle dedi:


"Kediler soğuk havalarda ısınma amacıyla otomobillerin motor bölümlerine girdikten sonra burada sıkışıp kalıyorlar. Bizler bu konuda sürücülerin duyarlı olmasını istiyoruz. Sürücü aracı çalıştırmadan önce kaputun üzerine birkaç kez vururlarsa buraya giren kedinin çıkmasını sağlar. En küçük bir ses duyulduğunda da kaputu açıp bakmalılar."