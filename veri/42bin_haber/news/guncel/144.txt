'Kimse bana komutanları ihraç et demedi'
Eski Milli Savunma Bakanı Turhan Tayan, 28 Şubat sürecinde komutanların ihracının istendiği ancak kendisinin kararı imzalamadığı iddialarıyla ilgili, ''Kimse benden böyle bir şey istemedi. Ben de böyle bir çaba içerisinde olmadım'' dedi.
 TBMM Darbe ve Muhtıraları Araştırma Komisyonu 28 Şubat Alt Komisyonu, 
  dönemin Milli Savunma Bakanı Turhan Tayan'ı dinledi.
          CHP Bursa Milletvekili Tayan, 27 Mayıs'ın akabinde kurulan Yassıada 
  Mahkemesinde darbe heyetinin tutumunun siyasete girmesinin en önemli 
  nedenlerinden olduğunu belirtti. 1973 Cumhurbaşkanlığı seçimlerinde, bir daha 
  yaşanmamasını diledikleri demokrasi dışı olayların cereyan ettiğini anlatan 
  Tayan, bunun daha vahiminin 12 Eylül 1980'de yaşandığını söyledi. Tayan, ''Bu 
  olaylar, Türk demokrasisinin kendi arızalarını, eksiklerini kendisinin 
  gidermesine fırsat vermedi'' dedi.
          28 Şubat 1997 tarihli MGK bildirisini anımsatan Tayan, dönemin başbakanı 
  Necmettin Erbakan'ın bildirideki kararların uygulanması konusunda hassasiyet 
  gösterilmesi yönünde bakanlıklara yazı gönderdiğini ifade etti.
          Hükümetin, bildirinin ardından 3,5 ay görevde kaldığını belirten Tayan, 
  şöyle konuştu:
          ''Bu süreçte, demokrasi dışı bir uygulama olduğuna dair, TBMM'den, siyasi 
  liderlerden, basından, uluslararası kurum ve kuruluşlardan herhangi bir 
  değerlendirme duymadım, görmedim. 12 Mart muhtırasında Meclis Başkanı çıktı ve 
  'Bu antidemokratik bir davranıştır' dedi. Başbakan, şiddetle karşı çıktı ama 28 
  Şubat ile ilgili böyle bir şey hatırlamıyorum. Hiçbir yerde demokrasiye müdahale 
  olduğu yönünde bir yoruma rastlamadım. Böyle bir değerlendirme olmadı. Siyasi 
  hayatı darbe ve muhtıralarla geçen bir kişi olarak böyle bir şeyi kabul etmem 
  kişiliğime uymaz.''
          
          -''Ülke o dönemde siyasi bir stres yaşadı''-
          
          Ülkenin o dönemde siyasi bir stres yaşadığını ifade eden Tayan, olayların 
  günün şartları içinde değerlendirilmesi gerektiğini söyledi.
          Erbakan'ın istifasını sunmadan önce Bakanlar Kurulu'na, görevi bu 
  şartlarda yürütemeyeceği, bunun demokrasi dışı bir davranış olduğu yönünde bir 
  beyanının bulunmadığını dile getiren Tayan, istifayı kendilerinin de basından 
  okuduklarını kaydetti.
          Tayan, bir soru üzerine, 12 Eylül darbesinin bütün siyasi partileri 
  etkilediğini vurgulayarak, bütün siyasi kadroların cezalandırılırcasına devre 
  dışı bırakıldığını, nereden bakılırsa bakılsın Türk demokrasisinin büyük yara 
  aldığını ifade etti.
          
          -''Söylendiği gibi bir konuşma olmadı''-
          
          Dönemin Deniz Kuvvetleri Komutanı Güven Erkaya'nın söyleşilerinin yer 
  aldığı bir kitaptaki, Tansu Çiller'in komutanların emekliye ayrılmasına yönelik 
  söylemine, kendisinin ''Selam söyleyin, bizimki Yunan ordusuna benzemez'' 
  şeklinde yanıt verdiği iddiası sorulan Tayan, yaşanan bilgi kirliliğine 
  üzüldüğünü söyledi. Tayan, ''Erkaya, hareketli, okuyan, yazan birisiydi. Aramızda 
  konuşmalar geçmiştir ama söylendiği gibi bir konuşma olmadı'' dedi.
          Milli Savunma Bakanı olarak doğrudan Genelkurmay Başkanıyla muhatap 
  olduğunu belirten Tayan, ''(Komutanların ihracını istedik ama Turhan Tayan 
  imzalamadı) dediler. Kimse benden böyle bir şey istemedi. Ben de böyle bir çaba 
  içerisinde olmadım'' şeklinde konuştu.
          Batı Çalışma Grubu'na yönelik bir soru üzerine de Tayan, ''Batı Çalışma 
  Grubu'nu sonradan basından duydum. Bakanlığım döneminde, ne resmi ne gayrı resmi 
  toplantılarda Batı Çalışma Grubu ifadesi yer aldı'' diye konuştu.
          
          -''Öyle olsa ben imzalamam''-
          
          Tayan, bir soru üzerine, söz konusu MGK bildirisinin diğerlerinde olduğu 
  gibi devlet terbiyesi içinde hazırlandığını, her bildiride olduğu gibi dikkatle 
  müzakere edildiğini anlattı. Turhan Tayan, ''Radikal, sanki bir ihtilal 
  beyannamesi sunulmuş da sonradan düzeltilmiş diye bir şey söylemek doğru değil. 
  Öyle olsa bunu ben imzalamam. Ömrü ihtilallerle geçmiş Cumhurbaşkanı imzalamaz. 
  Bunu söylemek, o günkü komuta kademesine de haksızlık olur'' dedi.
          ''Susurluk olayının üzerine neden gidilmediği'' şeklindeki soru üzerine 
  de Tayan, konunun yargıya taşındığını ve her şeyin kamuoyunun önünde cereyan 
  ettiğini söyledi. Tayan, olayın önemli olduğunu ancak rejim figürü haline 
  getirilmesini doğru bulmadığını anlattı.
          Milli Savunma Bakanlığı ve Enerji Bakanlığı'nın ihalelerinde yüzde 10 
  komisyon alındığı iddialarının sorulması üzerine Tayan, bu iddiaları dile getiren 
  bakanın görev yaptığı dönemde bunları gündeme getirmesi gerektiğini ifade etti. 
  Tayan, belge ve bilgiye dayanmadan bu tür beyanlar verilmesini bir bakana 
  yakıştıramadığını söyledi.
          Darbeleri Araştırma Komisyonu'nun, Anayasa ve Meclis İçtüzüğü'ne aykırı 
  olduğunu bilerek geldiğini vurgulayan Tayan, yasaları öne sürerek kaçınmayı uygun 
  bulmadığını sözlerine ekledi.
 AA