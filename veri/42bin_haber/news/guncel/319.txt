Başbakan Erdoğan komisyonda dinlenecek
TBMM Darbe ve Muhtıraları Araştırma Komisyonu Sözcüsü İdris Şahin, Başbakan Erdoğan'ın dinlenilmesine karar verildiğini bildirdi. Şahin, yaptığı yazılı açıklamada, komisyonun bugünkü toplantısında, uzmanlarca, alt komisyon raporlarının 16 Kasım'a kadar üyelere ulaştırılması ve komisyonun 19 Kasım'da yeniden toplanmasının kararlaştırıldığını bildirdi.

Komisyonun, 10 Kasım itibariyle dinlemeleri tamamladığını anımsatan Şahin, şunları kaydetti: "Ancak komisyon üyelerinin talebi doğrultusunda, Başbakanımız Sayın Recep Tayyip Erdoğan ile Komisyon Başkanımızın irtibata geçmesi sonrası, öncelikli olarak kendisini ziyaret etmek yoluyla, programı müsait olmadığı takdirde sorularımızın yazılı olarak kendisine ulaştırılmak suretiyle ülkemizdeki darbe ve muhtıralara dair görüşlerine başvurma kararı alınmıştır. (Karşılıklı mutabakata varılması dahilinde)" dedi.