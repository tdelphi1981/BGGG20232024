Demirtaş'tan barış mesajı
BDP Genel Başkanı Selahattin Demirtaş, "Yıllardır söylediğimiz, talep ettiğimiz ve bedelini ödediğimiz için, barış süreci en fazla sahip çıkmamız gereken süreçtir" dedi. 
Demirtaş, kent merkezindeki bir düğün salonunda düzenlenen BDP Van İl Başkanlığı 3. Olağan Kongresi'nde yaptığı konuşmada, terörün sona ermesi için sürdürülen müzakerelere dikkati çekerek, son günlerde yeni bir süreçten söz edildiğini söyledi. 
Kendilerinin de yıllardır bu süreci anlatmaya çalıştığını, bu nedenle de yeni süreci desteklediklerini vurgulayan Demirtaş, barış sürecinin değerini, eniyi kendilerinin bildiğini savundu. 
"Yıllardır söylediğimiz, talep ettiğimiz ve bedelini ödediğimiz için barış süreci en fazla sahip çıkmamız gereken süreçtir" diyen Demirtaş, böylesine güzel bir fırsatın çıkar amaçlı kullanılmasının tüm halklara ihanet anlamı taşıdığını ifade etti. Demirtaş, kendilerinin gösterdiği kararlılığı, samimiyeti ve ciddiyeti karşı taraftan da beklediklerine işaret ederek, "Bizi samimiyet testine tabii tutanların, en az bizim kadar samimi olması lazım. Zaman kaybedilmeksizin somut adımların atılmasını, kalıcı değişikliklerin yapılmasını görmek halkımızın hakkıdır" diye konuştu. 
Barış sürecine destek verecek medya kuruluşlarından kafa karıştıran haberler yerine objektif habercilik yapmalarını isteyen Demirtaş, partilerince oluşturulan bir heyetin de İmralı'ya gidip görüşme yapmaya ve süreci ilerletmeye hazır olduğunu kaydetti. 
Fransa'nın başkenti Paris'te 3 kadının öldürülmesi olayına da değinen Demirtaş, cinayeti işleyen güçlerin ortaya çıkarılmasının, sürecin güven içerisinde ilerlemesine büyük katkı sağlayacağını iddia etti. 
Demirtaş'ın konuşmasının ardından tek liste halinde gidilen seçimlerde, delegelerden çoğunluğunun oyunu alan Musa İtah, il başkanlığına getirildi. 
 