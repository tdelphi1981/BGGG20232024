Zirve yayınevi davasında çarpıcı iddia
Malatya'daki Zirve Yayınevi'nde biri Alman uyruklu 3 kişinin boğazının kesilerek öldürülmesine ilişkin davanın 53. duruşmasına devam edildi.
Malatya 3. Ağır Ceza Mahkemesindeki duruşmada tutuksuz sanık Levent Ercan Gelegen'in savunmasının ardından eski geçici köy korucusu ve jandarma haber elemanı Yaşar Adak, ifade verdi.

Müdahil avukatların talebiyle dinlenilen Yaşar Adak, Ergenekon sanığı Levent Ersöz'ün, yakalanmadan kısa bir süre önce Malatya'da bir kazaya karışınca içinde bulunduğu aracın jandarma tarafından polis bölgesinden çıkarıldığını ve Ersöz'ün birkaç gün sonra Malatya'dan götürüldüğünü iddia etti.

Sanıklardan eski Malatya Jandarma Alay Komutanı Mehmet Ülger, Murat Göktürk, Adil Akçay, Mehmet Çolak, Abdullah Atılgan'ı tanıdığını dile getiren Adak, Mehmet Çolak'ın uzman çavuş olmasına rağmen alay komutanı olan Mehmet Ülger'in en önemli adamı olduğunu ve yanında çok rahat davrandığını, hatta Ülger dışındaki üstlerine astlarıymış gibi davrandığını iddia etti.

Malatya'da 2005 ile 2007 yılları arasında görev yapan tüm jandarma personeli ve rütbelilerin Mehmet Çolak ve Mehmet Ülger'in ilişkisini bildiğini dile getiren Adak, birçok olayda usulsüz uygulamalar yapıldığını savundu.

Battalgazi ilçesi Ağılyazı köyü geçici gönüllü köy korucusu olduğunu ve 16 yıldan beri jandarma haber elemanı olarak görev yaptığını anlatan Adak, Ülger'in elinde bulunan 7 el bombasından 4'ünü yine jandarma haber elemanı olan Veysel Şahin'e verdiğini daha sonra operasyon yaparak Veysel Şahin'i tutukladığını iddia etti.

-'Begüm Kartal cinayeti 250 bin lira karşılığında ilgisiz birine yıkıldı'-

Malatya'nın Battalgazi ilçesinde 2005 yılında üniversite öğrencisi Begüm Kartal'ın öldürülmesi olayını jandarmanın araştırdığını anımsatan Adak, şu iddiaları anlattı:

'Begüm Kartal, bir düğün sırasında başına isabet eden kurşunla hayatını kaybetmiş, olay jandarma bölgesinde olduğu için konuyu jandarma araştırıyordu. Jandarma uzun süre olayı aydınlatamadı. Begüm Kartal'ın babası Hasan Kartal, 'katilin bulunmasını sağlayana 250 bin lira ödül vereceğini' açıklayınca Mehmet Çolak ve soyadını hatırlamadığım Metin uzman çavuş, iki haber elemanını tanık göstererek olayı Osman Ulu'nun üzerine yıktılar. Osman Ulu ile amcası Yaşar Ulu'nun tutuklanmasının hemen ardından sanıkların köydeki evlerinin yanına el bombası gömerek ilçe jandarma komutanlığına sahte isimle yanımda ihbarda bulundular. Amaç, ezan saatinde işlenen cinayetin 'ezanda müziğin kesilmemesine sinirlenen dindar biri tarafından cinayetin işlendiği' algısını yaratmak ve evin yakınında bulunan el bombasıyla da aileyi teröristmiş gibi lanse etmekti.'

Ergenekon sanığı Levent Ersöz'ün, arandığı dönemde jandarmanın bilgisi dahilinde Malatya'da bulunduğunu savunan Adak, şu iddialarda bulundu:

'Ergenekon sanığı olarak aranan Levent Ersöz, yakalanmadan kısa bir süre önce Malatya'da bir kazaya karışınca içinde bulunduğu araç jandarma tarafından polis bölgesinden çıkarıldı ve Ersöz birkaç gün sonra Malatya'dan götürüldü. Kaza Elazığ yönünden kent merkezi girişindeki Çöşnük Kavşağı'nda oldu. Araç jandarma istihbaratçıları tarafından polis bölgesinden çıkarıldı.'

Duruşmaya ara veren mahkeme başkanı heyetle yapacakları müzakerenin ardından Malatya 2. Ağır Ceza Mahkemesinden Begüm Kartal cinayetiyle ilgili dosyayı incelemek üzere isteyebileceklerini söyledi.

Duruşmaya yarın sabah devam edilecek.