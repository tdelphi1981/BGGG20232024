Kahramanmaraş'ta feci kaza: 3 ölü
KAHRAMANMARAŞ'ın Elbistan İlçesi'nde orta refüjü aşıp, karşı şeride geçen kamyon, otomobile çarptı. Kazada aynı aileden 3 kişi öldü, 1 kişi ağır yaralandı.
Kaza, Elbistan ile Afşin ilçeleri arasındaki karayolunda saat 13.30 sıralarından meydana geldi. Afşin yönüne giden Mehmet Alkaya yönetimindeki 46 E 9615 plakalı kamyon, Karaelbistan Mevkii'nde kontrolden çıktı. Kamyon, refüjü aşıp, karşı şeride geçerek 46 yaşındaki Galip Akgün yönetimindeki 46 ES 445 plakalı otomobile çarptı. Kazada hurdaya dönen otomobildeki sürücü Galip Akgün öldü.. Eşi 42 yaşındaki Zeynep Akgün, çocukları 28 yaşındaki Semanur Akgün ve 13 yaşındaki Sedanur Akgün yaralandı. 

Ambulanslarla hastaneye kaldırılan yaralılardan Zeynep ve Sedanur Akgün tüm müdahalelere rağmen kurtarılamadı. Durumu ağır olan Semanur Akgün, ilk müdahale ardından Kahramanmaraş'a sevk edildi. Kazayı duyan Akgün ailesinin yakınları Elbistan Devlet Hastanesi Acil Servisi'ne akın ederken, ölüm haberleri üzerine sinir krizi geçirdiler.

Kazayı yara almadan atlatan kamyon şoförü Memet Alkaya, jandarma ekipleri tarafından gözaltına alındı.