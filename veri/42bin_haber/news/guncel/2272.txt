140 bin lirasını son anda kurtardı
Aksaray'da telefonla dolandırıcılık olaylarının artması üzerine Emniyet Müdürlüğü, çareyi belediye hoparlöründen anons yaptırmakta buldu. Habip Oktay adlı vatandaş dolandırılmaktan son anda kurtuldu.
Bir hafta içinde 14 ayrı telefonla dolandırıcılık olayının yaşandığı ilde, Emniyet Müdürlüğü ekipleri, halkı uyarmak için çeşitli çalışmalara başladı.

Güven timleri, banka şubesi yakınlarına ve bankamatiklere 'telefonla dolandırıcılık' olayları konusunda uyarı notları asarken, belediye hoparlöründen de uyarı anonsları yapılmaya başlandı.

Son olarak yurt dışından emekli Habip Okyay'ın (67), kendisini telefonda polis olarak tanıtan kişilere 140 bin lira para göndermesi, polis ekiplerince engellendi. Dolandırılmaktan son anda kurtulan Okyay, Aksaray Emniyet Müdürü Mustafa Şahin'i makamında ziyaret ederek, teşekkürlerini iletti.

Almanya'dan emekli olduğunu belirten Okyay, kendisini telefonla arayan ve polis olduğunu söyleyen kişinin, kimliğinin kopyalandığını ve banka hesabındaki paranın internet üzerinden çalınmak üzere olduğunu belirterek, parasını güvence altına almak için verdiği hesap numarasına yatırmasını istediğini anlattı.

Eşiyle banka şubesine gittiğini ve işlem yapmak için sıra beklediğini aktaran Okyay, 'Bu sırada banka şubesinde polisler telefonla yapılan dolandırıcılığa karşı sıra bekleyenleri uyarıyordu. Biz de olayı polislere anlatınca dolandırıldığımızı anladım' dedi.

Emniyet Müdürü Mustafa Şahin ise Aksaray'da halkı uyarmak için bankamatiklere notlar yapıştırmak gibi çeşitli önlemler aldıklarını dile getirerek, 'Son bir hafta içinde çok ilginç olaylarla karşılaştık. Belediye hoparlörlerinden tüm Aksaray'a, bu konuda vatandaşlarımızı uyarmak için anons yaptırıyoruz. Bundan sonraki çare, cami minarelerinden uyarı yapmak' diye konuştu.