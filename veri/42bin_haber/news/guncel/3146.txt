İzmir'de korkutan yangın
Bobinaj atölyesinde tüp patladı: 1 itfaiye eri yaralandı
İzmir'in Konak ilçesinde bulunan bir bobinaj atölyesinde yangın çıktı. İddialara göre, yangın sırasında işyerinde bulunan piknik tüpünün patlaması sonucu 1 itfaiye eri yaralandı. Elektrik hatlarını da etkisi altına alan yangın sırasında küçük çaplı patlamalar yaşandı. 

Yangın, Hurşidiye Mahallesi 1308 Sokak numara 41/A'da bulunan İrfan Makineci'ye (45) ait elektrikli el aletleri, elektrik motorları sarımı ve bobinaj sarımı alanında faaliyet gösteren iş yerinde sabaha karşı saat 06.00 sıralarında çıktı. Çevrede bulunan vatandaşlar, iş yerinden yükselen dumanları görerek durumu itfaiye ve polis ekiplerine bildirdi. İhbar üzerine olay yerine gelen itfaiye ekipleri yangının yaşandığı iş yerine müdahale etti. İş yerinin kepengini kırmak için yapılan çalışma sırasında iş yerinde bulunan piknik tüpü büyük bir gürültüyle patladı. Patlama sırasında itfaiye eri Okan Ergün (28) başından hafif şekilde yaralandı. 

Yaralı itfaiye eri Okan Ergün, arkadaşları tarafından Arama ve Kurtarma (AKS) 110 ambulans aracı aracı ile Yenişehir Eğitim ve Araştırma Hastanesi Acil Servisi'ne kaldırıldı. Yaralı itfaiye erinin hayati tehlikesinin bulunmadığı öğrenildi. Yangın sonrası atölye tamamen yanarak kullanılamaz hale geldi. Yangının kesin çıkış nedeninin yapılacak olan detaylı inceleme sonucu netlik kazanacağı belirtildi. Yangınla ilgili soruşturma başlatıldı.