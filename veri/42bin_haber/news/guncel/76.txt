Kocasakal talimatla ifade verecek
Balyoz davasında mahkeme heyetini protesto eden avukatlara destek veren Baro Başkanı Ümit Kocasakal ve 10 baro yöneticisinin talimatla ifadeleri alınacak.
 Silivri Cumhuriyet Başsavcılığı, ''Balyoz Planı'' davasına bakan İstanbul 10. Ağır Ceza Mahkemesi'nce yapılan suç duyurusu üzerine başlatılan soruşturma kapsamında, İstanbul Barosu Başkanı Ümit Kocasakal ile 10 yönetim kurulu üyesinin ifadelerinin talimatla alınmasına karar verdi.
 Silivri Cumhuriyet Başsavcılığı'nın, Ümit Kocasakal ve 10 yönetim kurulu üyesinin ''yargı görevini yapanı etkilemeye teşebbüs etmek'' suçu kapsamında yürütülen soruşturmada ''şüpheli'' sıfatıyla ifadelerinin alınması için gönderdiği davetiyeye yanıt verilmedi.
 Savcılık bunun üzerine, Kocasakal ile 10 yönetim kurulu üyesinin talimatla ifadesinin alınmasını kararlaştırarak, Çağlayan'daki İstanbul Cumhuriyet Başsavcılığı'na yazı yazdı.
 ''Balyoz Planı'' davasına bakan İstanbul 10. Ağır Ceza Mahkemesi'ndeki 6 Nisan 2012 tarihinde yapılan 90. duruşmaya katılan Kocasakal bazı beyanlarda bulunmuştu. Mahkeme Heyeti Başkanı Ömer Diken'in müdafilik ilişkisi olmadığı için avukat olarak salonda bulunamayacaklarını bildirmesi üzerine Kocasakal, beraberindekilerle birlikte duruşma salonundan ayrılmıştı.
 Mahkeme heyeti, baro yönetiminin bu davranışının ''adil yargılamayı etkilemeye yönelik olduğunu'' belirterek, bu kişiler hakkında gereğinin yapılması için Silivri Cumhuriyet Başsavcılığı'na suç duyurusunda bulunmuştu.
 Öte yandan, Silivri Cumhuriyet Başsavcılığı, mahkemenin ''mazeretsiz olarak duruşmalara katılmayan'' 108 sanık avukatı hakkında Avukatlık Kanunu'nun 62. maddesi de dikkate alınarak gereğinin yapılması için Silivri Cumhuriyet Başsavcılığı'na yaptığı suç duyurusu üzerine, avukatlar hakkında soruşturma yürütülebilmesi için Adalet Bakanlığı'na yazı yazmıştı.
 AA