Küçük kızı komaya sokan adam gözaltında
Aydın'da 7 yaşındaki kız çocuğunu döverek hastanelik ettiği ileri sürülen kişi gözaltına alındı. Aydın'ın Karacasu ilçesinde, kardeşiyle kavga eden kızı G.G.'yi (7), döverek hastanelik ettiği ileri sürülen S.G. (36), jandarma tarafından gözaltına alındı. Kendisine yöneltilen suçlamaları kabul etmeyen S.G., kızının kapıya çarptığını ileri sürdü.

Karacasu'ya bağlı Dikmen Köyü'nde çiftçilik yapan dört çocuk babası S.G., geçen perşembe saat 19.30 sıralarında, iddiaya göre, kardeşiyle kalem yüzünden kavga eden ilkokul öğrencisi kızı G.G.'yi dövdü. Sol gözü mosmor olan ve ödem oluşan kızı gören komşuları "Alo 156 Jandarma" hattını arayıp, ihbarda bulundu. İhbarın ardından ertesi gün eve giden jandarma ekiplerinin perişan halde bulduğu G.G., kendisini babasının dövdüğünü söyledi. Bunun üzerine jandarma baba S.G.'yi gözaltına aldı. G.G. ise Nazilli Devlet Hastanesi'ne kaldırılarak tedaviye alındı.

Jandarmadaki ifadesinde, kızını dövmediğini ileri süren S.G., "Kardeşiyle yaramazlık yapıyorlardı, kapıya çarptıö dedi. İfadesine başvurulan anne Ş.G. (40) ise olay sırasında mutfakta olduğu için, kızının nasıl bu hale geldiğini görmediğini ileri sürdü. Ş.G., çıkışta gazetecilere 18 yıllık evli olduğunu belirtip, "Eşimin şimdiye kadar çocuklarına hiç el kaldırdığını görmedim" dedi.

AK Parti'li vekil hastaneye geldi

Olayı, Aile ve Sosyal Politikalar Nazilli İlçe Müdürlüğü'nün Belediye konferans Salonu'ndaki "Koruyucu Aile Bilgilendirme" konulu toplantısında haber alan AK Parti Aydın Milletvekili Ali Gültekin Kılınç, Aile ve Sosyal Politikalar Aydın İl Müdürü Gönül Durulan ile hastaneye gelip doktorlardan çocuğun durumu hakkında bilgi aldı. Kılınç, Aile ve Sosyal Politikalar Nazilli İlçe Müdürü Korulan'ın Dikmen Köyü'ne gidip olayı araştıracağını, düzenlenecek rapor doğrultusunda çocukların devlet korumasına alınması için gerekli işlemlerin başlatılacağını söyledi.