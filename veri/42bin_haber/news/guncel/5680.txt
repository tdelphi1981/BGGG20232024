'Süreci desteklemeyen Müslüman değil'
Batman'da asker annesi ve PKK'lı annesi özel bir çağrı yaparak, akan kanın durması, barış sürecinin devam etmesi için çağrı yaptı. Yeter artık gençler ölmesin diyen anneler tarafların ellerini çabuk tutması gerektiği mesajını verdi. Süreci sabote etmek isteyenlerin olabileceğine dikkat çeken anneler, Süreci desteklemeyen Müslüman değil dedi.
22 Nisan 1996 yılında Erzincan'ın Kemah İlçesi'nde operasyona giderken şehit düşen Er. Cevat Gülmez'in annesi Sayime Gülmez, Huzur ve barış istiyoruz, eşler, analar ağladı çok acı çekti, başka analar ağlamasın. Kardeş kardeşi vuruyor bu bitsin. Tek istediğimiz barıştır, süreci sonuna kadar destekliyoruz. Bu süreci desteklemeyen Müslüman değildir. İki tarafta kardeştir. İnsanlar barış sürecine destek vermeli, bu ateş sönmeli. Biz ağladık başkası ağlamasın. Barış istiyoruz, başka bir şey istemiyoruz. Süreç başarılı devam ediyor inşallah iyi gider. Barış ve beraberlik, kardeşlik istiyoruz. İnşallah Başbakanımız Recep Tayip Erdoğan bu sorunu çözer dedi.

'BARIŞ İSTİYORUZ'

Batman'ın Gercüş İlçesi'ne bağlı Yayladüzü Köyü Behave Mezrası yakınında toplu mezarda cenazesi çıkan PKK'lı Rojda Bulut'un annesi Muzaffer Bulut, Benim yüreğim yandı bana dünyanın malını verseler boştur. Tek dileğim onurlu bir barış olsun. Çocuklarımızı ölmesi için büyütmüyoruz. Barışın gelmesi için her gün 5 vakit namaz kılıp dua ediyorum. Bizim içimiz yandı başla kimsenin içi yanmasın. Bir anne olarak barışı istiyorum. Polis annesinin de asker annesinin de yüreği yanmasın. Onlarda annedirler. Kimse istemez evladı dağa gitsin veya öldürülsün. Barış sürecinin çok daha hızlı ilerlemeleri gerekiyor. Yetkililer ellerini çabuk tutsun. Şeker hastasıyım başka ölümleri kaldıracak yüreğim yok şeklinde konuştu.

GÖZYAŞININ RENGİ OLMAZ

Asker annesi Sayime ile PKK'lı annesi Muzaffer, Dökülen gözyaşının rengi olmaz. Annelerin ağlaması, evlatlarımızın ölmemesi için annelerin el birliği yapması gerekiyor. Bu sorunu çözmek için anneler el birliği yapması gerekiyor. Bizler yani anneler bu işi bitirmek için birlikte hareket etmeliyiz dediler.