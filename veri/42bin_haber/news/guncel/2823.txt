Galvaniz faciası kimin tasarrufu
Güneydoğu Galvaniz fabrikasında 7 can alan facia ön rapora göre hatalı montajı yapılan buhar tasarrufu sistemi yüzünden yaşandı. Büyükşehir Belediye Başkanı Güzelbey İhmal var ki facia oldu. Kesin raporu bekliyoruz dedi.

Gaziantep 4. Organize Sanayi Bölgesi’ndeki Güneydoğu Galvaniz Fabrikası’nda 2’si Suriye uyruklu 7 kişinin ölümüyle sonuçlanan facianın nedeni yavaş yavaş netleşiyor. Gaziantep Makine Mühendisleri Odası’nın ilk incelemesi patlama nedeni olarak montajı yapılan yeni kazanı işaret etti. Hazırlanan ön rapora göre fabrikaya bacadaki ısı ve buharın geri dönüşümünü sağlayan ‘ekonomizör’ sistemi neden oldu. Sistemi kuran Polgaz Mühendislik’in sahibi Mühendis Berat G’nin hatalı montajı sonucu, su ısıtma sisteminde ani basınç yükseldiği ve bu nedenle patlama meydana geldiği öne sürüldü. Mühendis Berat G. ile fabrika ortaklarından B.K.G. tutuklandı. 
Kazandaki hidrojen sıkışmış olabilir 
Gaziantep Büyükşehir Belediye Başkanı Asım Güzelbey “İhmal var ki patlama olmuş. Sorumlular kesin raporla belli olur” dedi. İtfaiye Müdürü Ömer Yalın ise ilk tespitte patlamanın suyu kesilen kazanda aşırı ısınan hidrojenin sıkışmasıyla meydana geldiğini söyledi. Yalın “Cesetlerde su yanığı yoktu. Sistemin de pazar gününden itibaren sorunsuz çalıştığı söylendi. İnceliyoruz ” diye konuştu. 
HALEPLİ BAŞKANI BELEDİYEDE İŞE ALDIK 
Fabrikadaki patlamada ölenlerin 2’sinin Suriye uyruklu olduğuna dikkat çeken Gaziantep  Büyükşehir Belediye Başkanı Asım Güzelbey, kentteki Suriyelilerin iş bulması konusunda Çalışma ve Sosyal Güvenlik Bakanlığı’na çağrıda bulundu. Suriye’den gelen kalifiye ve kaliteli iş gücünün kentte potansiyel yarattığını belirten Başkan Güzelbey “Halep Belediye Başkanı benim arkadaşımdı. Onu belediyede işe aldım” dedi. 
Dil bilen iki uzman da var 
Güzelbey, Suriyeli vatandaşların istihdamıyla ilgili olarak şunları söyledi: Kentimizde sayısını 20 bin olarak tahmin ettiğimiz Suriyeliler var. Bir kısmı kalifiye. Diğerleri de alanları olan fakat iş imkanı bulamayan insanlar. Gaziantep’te de iş bolluğu var fakat işçi bulamıyoruz. Bu insanlar geçici izinlerle çalışsalar da onların da karnı doysa. Ben dostum olan Sorbone mezunu Halep Belediye Başkanı’nı özel olarak oradan getirttim. Belediye İmar Müdürlüğü’de danışman olarak çalışıyor. Yine böyle dil bilen iki uzmanı daha belediyemizde işe aldık. İş konusu çözülürse önemli bir sorun halledilmiş olur.