Pide ustasını öldürmek için 18 yaşını doldurmayı beklemiş
Bursa'da, babasına ait pidecide çalışan genç, tartıştığı pide ustasını bıçaklayarak öldürdü. Cinayeti uzun süre önce planlamasına rağmen, cezaevinde çocuk koğuşuna gitmemek için 18 yaşını doldurmayı beklediğini belirten zanlı, polis tarafından gözaltına alındı.
Babasına ait işyerinde çalışan Barış Ç. (18), uzun süredir tanıdığı pide ustası Cemil Bozkurt (54) ile Bozkurt'un evine gitti. İddiaya göre, Bozkurt ile Barış Ç. arasında 'cinsel taciz' iddiasıyla tartışma başladı. Tartışmanın kısa sürede kavgaya dönüşmesiyle Barış Ç., Bozkurt'u karnından bıçakladı. Olay yerine gelen 112 Acil Servis görevlileri, Bozkurt'un hayatını kaybettiğini belirledi. Olayla ilgili başlatılan soruşturma kapsamında cinayeti işlediği öne sürülen Barış Ç. polis tarafından gözaltına alındı. Zanlı, emniyetteki sorgulamasının ardından adliyeye sevk edildi. 

18 YAŞINI DOLDURMAYI BEKLEMİŞ

Barış Ç., polise verdiği ifadesinde, pide ustası Cemil Bozkurt ile yaklaşık 8 yıldır tanıştığını söyledi. Bir süredir Bozkurt'un kendisine cinsel tacizde bulunduğunu öne süren Barış Ç.'nin ifadesinde, "Kendisine masaj yaptırıyordu, beni taciz ediyordu. 18 yaşını doldurunca öldürmeye karar vermiştim. Çocuk koğuşuna gitmemek için 18 yaşını doldurmayı bekledim. Yaşım dolunca da öldürdüm." dediği iddia edildi.