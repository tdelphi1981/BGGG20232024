Sürücü kurslarına soruşturma şoku!
Milli Eğitim Bakanlığı'nın, özel motorlu taşıt sürücüleri kurslarına yönelik denetimlerinde, yurt genelindeki 3 bin 298 kurstan bin 410'una direksiyon eğitiminde, bin 57'sine teorik derslerde kurallara uymadıkları gerekçesiyle soruşturma açıldı.
Özel Öğretim Kurumları Genel Müdürü Mehmet Küçük de Antalya'da çat kapı denetime gittiği dört kurstan, ders saati olmasına rağmen ikisinin kapalı diğer ikisinde ise ders yapılmadığını tespit ederek soruşturma başlattı.

Özel Öğretim Kurumları Genel Müdürlüğü'nce özel motorlu taşıt sürücü kurslarına yönelik denetimler sürüyor. Müfettişler ayda iki defa sürücü kurslarına habersiz giderek teorik ve direksiyon eğitimlerini denetliyor.

Sürücü kursları sayısı ve açılan soruşturma oranlarına göre, İstanbul ilk sırada yer aldı. 606 özel motorlu sürücü kursunun bulunduğu kentte, 567 kursa direksiyon eğitimini, 382'sine de teorik eğitimleri yeterince yapmadıkları için soruşturma açıldı.

Soruşturma geçiren kurumlar, Kanuna göre ilk hatalarında 15 gün ile 3 ay arasında geçici kapatma cezası alıyor. Aynı suçun tekrarlanması durumunda ise ceza sürekli kapatma oluyor.

-Çat kapı denetim-

Özel Öğretim Kurumları Genel Müdürü Mehmet Küçük, özel motorlu taşıt sürücü kurslarına yönelik denetimleri artırdıklarını belirtti.

'Denetimlere yeni düzenleme getirdik' diyen Küçük, bu konuda müfettişleri yönlendirdiklerini ve illerdeki eğitim denetmenlerinin de çoğunlukla denetim görevlerini çok iyi yaptıklarını bildirdi.

Denetimlerin iyi yapılmadığını düşündükleri illerdeki sorumluları uyardıklarını, zaman zaman da bizzat kendisinin veya yardımcılarının giderek denetlediklerini ifade etti.

Küçük, yaptığı bir denetimle ilgili şu bilgileri verdi:

'Geçen hafta bir programa katılmak üzere Antalya'ya gittim. Sistemden Antalya'daki sürücü kurslarının kendileri belirledikleri ders programlarını aldım. Buna göre ders gözüken bazı kurslara akşam saatinde denetime gittim. Bu kurslarda hiç eğitim olmadığını ve hatta hiçbir kursiyer bulunmadığı gibi dört sürücü kursundan ikisinin de kapalı olduğunu tespit ettim. Bunun üzerine bu kurslar hakkında soruşturma başlattık.'