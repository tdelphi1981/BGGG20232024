THY'den 'içki yasağı' açıklaması
Türk Hava Yolları'ndan (THY) yapılan açıklamada, yurt içi uçuşlarda yapılan ikram servisinde sadece business yolculara içki servisi yapıldığı belirtilerek, 'Yurt içindeki 36 hattın 20'sinde business kabin uygulaması bulunmamaktadır. İstanbul, İzmir, Antalya, Ankara, Bodrum ve Dalaman hatları dışındaki diğer hatlarda ise business yolcu ve içki talebi azlığı ile lojistik zorluklar nedeniyle, içki servis edilmemektedir' denildi.
THY Basın Müşavirliği'nden yapılan yazılı açıklamada, THY'nin yaptığı atılımlar ve hizmet kalitesiyle son iki yıldır Avrupa'nın en iyi hava yolu şirketi seçildiği anlatılarak, THY'nin uçuşlarda yaptığı ikramların dünyanın en iyi ikramı olarak kabul gördüğü ve hizmet kalitesinin yolcuların beğenisini kazandığı aktarıldı.

Son günlerde uçuşlardaki içki servisi ile ilgili yapılan eleştiriler üzerine uygulama hakkında bazı bilgileri paylaşma ihtiyacı duyulduğu bildirilen açıklamada, şunlar kaydedildi:

'THY, 98 ülkede, 183 dış hat ve 36 iç hatta uçuş gerçekleştirmektedir. Bu hatlardan bazılarında aşağıda belirtilen gerekçelerle uzun süredir içki servisi yapılmamaktadır.

Yurt içi uçuşlarda yapılan ikram servisinde, sadece business yolculara içki servisi yapılmaktadır. Yurt içindeki 36 hattın 20'sinde business kabin uygulaması bulunmamaktadır. İstanbul, İzmir, Antalya, Ankara, Bodrum ve Dalaman hatları dışındaki diğer hatlarda ise business yolcu ve içki talebi azlığı ile lojistik zorluklar nedeniyle, içki servis edilmemektedir.

Dış hatlarda ise sadece 8 ülkede, ilgili ülkelerle yapılan görüşmeler sonucunda gelen istek üzerine, içki servisi yapılmamasına karar verilmişti. Bu ülkelerin bayrak taşıyıcı hava yolu şirketleri de uçuşlarında içki servisi yapmamaktadır.

Dünyanın en çok ülkesine uçan hava yolu şirketi olan THY, 90 ülkeye yaptığı seferlerinde ise ikram uygulamasına mevcut şekliyle devam etmektedir.'