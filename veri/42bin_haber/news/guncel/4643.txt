70 günde bin devrialem
GÖKTÜRK-2,uzaydaki 70 günlük görevi boyunca dünya etrafında bin tur attı.
Türkiye'nin yüksek çözünürlüklü yerli keşif uydusu olarak 18 Aralık'ta uzaya fırlatılan GÖKTÜRK-2, uzaydaki 70 günlük görevi boyunca dünya etrafında bin kez tur attı. Uzaydaki görevi boyunca Ankara'daki yer istasyonuna başarıyla görüntü aktaran GÖKTÜRK-2, bu sürede yer istasyonlarıyla 766 kez uydu ile iletişim kuruldu. Dünyanın dört bir yanından alınan test görüntüleri uzman ekip tarafından değerlendirildi. Uydunun dünya etrafındaki her bir turu, sağladığı görüntüleme ve haberleşme imkanları bakımından takip edildi. TÜBİTAK UZAY ve TUSAŞ iş ortaklığı tarafından yüksek yerlilik oranıyla üretilen ve 2,5 metre çözünürlüğe sahip GÖKTÜRK-2, 18 Aralık'ta Çin Halk Cumhuriyeti'nin Gansu Eyaleti'ndeki Jiuquan Uzay Fırlatma Merkezi'nden uzaya fırlatılmıştı. Fırlatıldıktan 12 dakika sonra 686 kilometre yüksekteki yörüngesine oturan milli uydudan Türkiye'den ilk görüntüler Antalya'dan, dünyadan ilk görüntüler ise Yeni Zelanda'nın Auckland şehrinden alınmıştı. AA