Yeni evli çifti kömür sobası ayırdı
MALATYA'da 4 ay önce evlenen 28 yaşındaki Erdal Babüvhan ile eşi 27 yaşındaki Melek Babüvhan'ı ölüm ayırdı. Kömür sobasından sızan karbonmonoksit gazından zehirlenen Melek Babüvhan hayatını kaybederken, eşi ise yoğun bakımda yaşam mücadelesi veriyor.
Olay merkez Göztepe Mahallesi 16'ncı sokaktaki 3 katlı evde meydana geldi. İsmet Babüvhan sabah saat 10.00'da giriş katında oturan oğlu ve gelininden haber alamayınca, kapının camını kırarak kilidi açtı. İçeri girdiğinde oğlu Erdal Babüvhan ile gelini Melek Babüvhan'ı hareketsiz yerde gören baba, durumu hemen sağlık görevlilerine iletti. Kısa sürede olay yerine gelen sağlık görevlileri durumu ağır olan Erdal Babüvhan'ı hastaneye kaldırırken, Melek Babüvhan'ın olay yerinde hayatını kaybettiğini tespit etti.

Acı haberin duyulmasıyla genç çiftin yakınları olay yerine gelirken, akrabaları sinir krizleri geçirdiler. Polis ekipleri evin girişini güvenlik çemberine alırken, olay yeri inceleme ekipleri ev içerisinde uzun süre inceleme yaptı. 

İncelemenin ardından soba kurbanı genç kadının cesedi, otopsi için Malatya Adli Tıp Kurumu'na gönderildi. Bu sırada dışarıda bekleyen Melek Babüvhan'ın yakınları gözyaşlarına boğularak sinir krizleri geçirdiler.

4 ay önce dünya evine giren çiftin odadaki sobanın borusunu banyodan geçirerek bacaya taktıkları öğrenilirken, uzmanların sobalı evlerde en fazla 2 dirsek kullanılarak borunun bacaya takılması uyarısında bulunuyorlar. Erdal Babüvhan'ın Turgut Özal Tıp Merkezi'nde yoğun bakımda tedavisininin sürdüğü öğrenildi.

Polis olayla ilgili soruşturma başlattı.