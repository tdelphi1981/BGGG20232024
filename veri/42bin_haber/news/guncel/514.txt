Süleyman Soylu: Ya ifşa etmek istemediler ya da hala beklentileri var
AK PARTİ Genel Başkan Yardımcısı Süleyman Soylu Darbe Komisyonu'na Süleyman Demirel, Tansu Çiller, Mehmet Ağar gibi isimlerin verdiği ifadeleri "top çevirdiğini" söyledi.
 Soylu, "Ya geçmiş birlikteliklerini ifşa etmek istemediler, ya da geleceğe ait beklentileri var" dedi. STAR'a konuşan Süleyman Soylu'nun değerlendirmeleri şöyle:

* Ya geçmiş birlikteliklerini ifşa etmek istemediler, ya da geleceğe ait beklentileri var. Bana göre tarihe önemli notlar düşme fırsatı ıskaladılar. Bu fırsat ıskalanmıştır. Geçmişleriyle hesaplaşamadılar. 

* Ben bildiğimin dışında hiçbir şey duymadım. Bütün bu komisyona gelip konuştuklarının hepsini açık istihbarattan gazetelerden, dergilerden duyduk. Twitter'da facebook'da bunlardan çok daha önemli, çok daha somut bilgiler sözkonusu yani. Örneğin Demirel'in Çankaya'da Batı Çalışma Grubu'nu oluşturduğu falan.
 
* Batı Çalışma Grubu... Bu işlerin müsebbibi kim? Neredeyse 1960 darbesi failsiz kalacak ya.. Üç maymunu oynuyor herkes, bilmiyorum diyor.

* 28 Şubat'ta medyanın başlıklarını unuttuk yani, sermaye bir şey yapmadı. Herkes normal işini yaptı. Kutlamak lazım. Siyasilerin hepsi için geçerli. Bu konuda daha net, daha spesifik yapılabilirdi. Şu sonuç çıkıyor: 'Biz vehamete kapılıyoruz,aslında bir şey yokmuş.' Bu insanların hepsi fuzuli bu meseleleri anlatıyor, bu yanlış tabi, bu tarihe haksızlık. 

* Ben burada ciddi bir denge kurulduğu kanaatindeyim. Denge kuruyorlar. Komisyondakiler Cumhurbaşkanı Demirel'e gittikleri zaman 'Siz birilerini araştırırsanız birileri de sizi araştırır' dedi. Bu tehditle başladı bu işler. Denge çok açık kuruluyor. Bu tarihe ait bir sorumluluktu. Bu sorumluluk yerine getirilmedi. Getirilmediği kanaatindeyim. Herkes kendi geçmişiyle mutlu galiba.

* (Mehmet Ağar'ın komisyona 'CHP'li ne derse tersini yapmaktır bizim politikamız. Bir kere düzünü yaptık mahvetti bizi' ifadesi) "Bence orada (27 Nisan sürecinde Cumhurbaşkanlığı seçimi) sadece CHP'ye uyduysa problem yok. CHP Türkiye'nin meşru bir siyasi partisi. CHP'ye uyulduysa orada bir problem yok. O günün ertesi günü 'Bu iki siyasi parti de tarih olacak' dedim. Demokrat Parti CHP'ye hiçbir zaman ayak uydurmamalıydı. Bunu söyledim. DP milletten yana olmalı ve yapması gereken tek şey Meclis'e girmekti.