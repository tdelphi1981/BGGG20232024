Mehmetçike bal diye şurup satmışlar
HAKKÂRİ Dağ ve Komando Tugay Komutanlığınca alımı yapılan 1 ton 228 kilo balın yapılan analizlerinde sahte olduğu belirlendi. 
Alınan bilgiye göre, Dağ ve Komando Tugay Komutanlığı tarafından bir süre önce 40 gramlık ambalaj şeklinde alımı yapılan 1 ton 228 kilo balın, laboratuvarda analizi yapıldı. Analiz sonuçlarında yüzde 80 glikoz içeren ürünün aromalı şurup olduğu ve analiz değerleri yönünden Türk Gıda Kodeksi bal tebliğine uygun olmadığı anlaşıldı. 
Bunun üzerine, Gıda Tarım ve Hayvancılık İl Müdürlüğü Gıda ve Yem Şube Müdürlüğü ekipleri tarafından Dağ ve Komando Tugay Komutanlığından alınan 1 ton 228 kilo sahte bal, kent merkezine 7 kilometre uzaklıktaki Depin mevkisinde bulunan şehir çöplüğünde yakılarak imha edildi. m AA 
 