Zonguldak'ta feci kaza: 1 ölü
ZONGULDAK'ın Ereğli İlçesi'nde 46 yaşındaki İsmail Sönmez, otomobilinin kontrolden çıkarak yol kenarındaki elektrik direğine çarpması sonucu öldü.
Kaza, dün saat 23.00 sularında Kepez mevkiinde meydana geldi. Almanya'dan Ereğli'deki yakınlarını ziyarete gelen İsmail Sönmez yönetimindeki WES-TM 67 plakalı otomobil, iddiaya göre, sürücü, karşıya geçmek isteyen kadına çarpmamak için direksiyonu kırınca kontrolden çıktı. Araç, önce yol kenarındaki elektrik direğine ardından da park halindeki bir otomobile çarptı. Sürücü Sönmez, hurdaya dönen otomobilde sıkıştı.

Çevredekiler tarafından çağrılan sağlık ekibi, bilinci kapanan İsmail Sönmez'e aracın içinde müdahale etti. Yaklaşık 15 dakika süren kalp masajının ardından kurtarma çalışması devam etti. Kısa sürede araçtan çıkarılarak ambulansla Özel Echomar Hastanesi'ne kaldırılan Sönmez, burada yapılan tüm müdahaleye rağmen kurtarılamadı. Sönmez'in ölümü, hastaneye gelen yakınlarını gözyaşlarına boğdu.
Hurdaya dönen otomobil kaldırılırken, kazayla ilgili soruşturma başlatıldı.