"Art İstanbul" 19 Kasım'da başlayacak
Sanat kurumları, galeriler, müzeler ve kültür kurumlarının düzenlediği etkinliklerin ortak bir yapı içinde sunulacağı "Art İstanbul", sanatseverlere dolu dolu bir hafta yaşatacak 
İstanbul'da sanat kurumları, galeriler, müzeler ve kültür kurumlarının düzenlediği etkinliklerin ortak bir yapı içinde sunulacağı "Art İstanbul", 19-25 Kasım tarihlerinde gerçekleştirilecek.

Bu yıl ilk kez düzenlenecek "Art İstanbul"un tanıtım toplantısında konuşan Contemporary İstanbul Yönetim Kurulu Başkanı Ali Güreli, etkinlikle, dünyadaki insanların daha fazla dikkatini çekmeyi ve Türkiye'nin de çağdaş sanat çevrelerince daha iyi tanınmasını sağlamayı amaçladıklarını söyledi. 

Güreli, bütün öne çıkan sanat kurumları, sanat eğitimi öne çıkan üniversitelerle bu projeyi her yıl devam ettirmek istediklerini ifade ederek, dünya şehirlerinin etkinlikleriyle birbirleriyle yarıştığı bir dönemde İstanbul'da bu tür bir organizasyon düzenlemenin çok önemli olduğunu kaydetti. 

Türkiye'nin ekonomisindeki gelişimin, bir çok galeri ve koleksiyonerlerin İstanbul'a gelmesine yol açtığını vurgulayan Güreli, 30'un üzerinde galerinin "Art İstanbul"u izlemeye geleceğini, bunu çok önemsediklerini dile getirdi. "Ülkenin ekonomisi ne kadar güçlenirse güçlensin, sanat ve kültürün aynı oranda güçlenmemesi bu başarının sürdürülebilirliğini olumsuz etkiler" diyen Güreli, sanat ve kültür alanına ayrılan Kültür ve Turizm Bakanlığı bütçesinin yetersiz olduğunu kaydetti.

Güreli, projeyle her yıl İstanbul'a binlerce insanın seyahat etmesini hedeflediklerini söyledi. Contemporary İstanbul Genel Koordinatörü Prof. Dr. Hasan Bülent Kahraman,
"Art İstanbul"un çok önemli bir proje olduğunu belirterek, İstanbul'un, çok önemli bir merkez olduğunu, bunun, Batı basınına da bu yansıdığını kaydetti. İstanbul'da üretilen sanat ve kültürün dünyanın bu konudaki merkezlerinde üretilenle eşdeğerdir ve eşzamanlı olduğunu anlatan Kahraman, sanatın ekonomiyle paralel ilerlediğini vurguladı.
İstanbul Kültür Sanat Vakfı Genel Müdürü Görgün Taner, yaratıcı endüstrilerin çok sık bir arada görülemediğini belirterek, bu tür etkinliklerin İstanbul'un "marka kent" olması yolunda önemli olduğunu söyledi.

Akbank Sanat Müdürü Derya Bigalı, İstanbul'un dünyanın önemli sanat merkezlerinden biri olduğunu ifade ederek, "Önemli olan yurt dışından gelenlerin sadece bize miras kalan tarihi kültürü görmek için değil, bu sanat etkinliklerini görmek için gelmeleri ve bizim onun üstüne bir şey koyabilmemizdir" dedi.

Bu sene ilk defa düzenlenecek "Art İstanbul" kapsamında, 19-25 Kasım arasında İstanbul'daki sanat kurumları, galeriler, müzeler ve kültür kurumlarının düzenlediği etkinlikler ortak bir yapı içinde yerli ve yabancı ziyaretçilerin beğenisine sunulacak.