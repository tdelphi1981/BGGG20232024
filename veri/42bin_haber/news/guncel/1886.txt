Canikli'den Mehmet Ali Birand açıklaması
AK Parti Grup Başkanvekili Nurettin Canikli, vefat eden Kanal D Haber Grup Başkanı Mehmet Ali Birand'ın farklılığını ortaya koyabilmiş, kendisini sevdirebilmiş gerçek anlamda çok başarılı bir insan olduğunu söyledi.
Canikli AK Parti MKYK toplantısı için geldiği Genel Merkez'de gazetecilerin sorularını yanıtladı.

Birand'ın vefatına ilişkin değerlendirmelerde bulunan Canikli, onun herkesin takdir ettiği ve kendi alanında sayısız kişiler yetiştirmiş, eserler bırakmış bir gazeteci olduğuna dikkati çekti.

Nurettin Canikli, Birand'ı 'özellikli bir kişi' olarak tarif ederek, 'Kendi alanında kendi mesleğinde bir farklılık ortaya koyabilmiş ve bunu topluma hissettirebilmiş toplum tarafında benimsenmiş ve kabul edilmiş ve sevilmiş aynı zamanda, en önemlisi bu, kendisini sevdirebilmiş gerçek anlamda çok başarılı bir insandı' dedi.

AK Parti Grup Başkanvekili Nurettin Canikli, 'Büyük bir kayıp. Zaten ortaya konulan, vatandaşlarımızın Türk milletinin yaklaşımı da ne kadar sevildiğini her alanda samimi olarak bağrına bastığını gösteriyor. İnanılmaz bir ilgi söz konusu her anlamda. Bu yönüyle Türkiye için büyük bir kayıp. Kendisine tekrar Allah'tan rahmet, yakınlarına başsağlığı diliyoruz' diye konuştu.

-'Hepimizi hayatında insani dokunuşu var'-

AK Parti Genel Başkan Yardımcısı Ömer Çelik de Birand'ın herkesin hayatına insani dokunuşu bulunduğunu, gazeteci siyasetçi ilişkisi dışında insani bir duruşu bulunan bir insan olduğunu belirtti.

Çelik, 'Müthiş bir amatör ruha sahipti ama sadece meslekle ilgili bir amatör ruh değil bu, hayatla ilgili amatör ruha sahipti. Sürekli ileriye bakıyordu ve hayat neşesi diyeceğimiz şeyi en yüksek düzeyde ayakta tutuyordu. Kendisi öyle anılmak istediğini söylüyor ben de öyle anıyorum kendisini. İyi adamdı, Allah rahmet eylesin' dedi.

Avrupa Konseyi Parlamenterler Meclisi (AKPM) eski Başkanı ve AK Parti Antalya Milletvekili Mevlüt Çavuşoğlu, usta gazeteci ve televizyoncu Birand'ı kaybetmenin üzüntüsünü yaşadığını vurgulayarak, 'Başta sizler olmak üzere taraflı, tarafsız medya ile ilgili olsun olmasın büyük üzüntü duymuştur. Kendisine Allah'tan rahmet diliyoruz. Ailesine ve medya dünyasına da başsağlığı diliyoruz' diye konuştu.

AK Parti Malatya Milletvekili Öznur Çalık da basın mensuplarına, tüm Türkiye'ye başsağlığı dileyerek,Mehmet Ali Birand'ı tanımaktan ve sohbet etmekten çok büyük onur ve mutluluk duyduğunu söyledi.

Çalık, 'Yapmış olduğu açıklamalarıyla Türkiye'ye kazandırdığı '32. Gün' ile ve demokratik duruşuyla önemli ve çok örnek bir gazeteciydi hepimizin başı sağ olsun diyorum. Dün haberleri izlerken gerçekten yüreğim yandı, acıdı. Allah rahmet eylesin. Allah geride kalanlarına sağlık sıhhat versin' ifadelerini kullandı.