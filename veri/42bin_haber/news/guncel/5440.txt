Doktorlardan hastalara evde ücretsiz muayene
BİTLİS Sağlık Mensupları Derneği'ne üye 15 doktor, Bitlis Köylere Hizmet Götürme Derneği ile birlikte yürüttüğü çalışma kapsamında Tatvan'a bağlı köylerde ücretsiz sağlık taraması yaptı.
Dernek Başkanı Dr. Mustafa İkizek, amaçlarının çeşitli nedenlerden dolayı tedavi için hastanelere gidemeyen vatandaşları evlerinde ziyaret edip, sağlık sorunlarını gidermek olduğunu söyledi.Güneydoğu Anadolu Sağlık Federasyonu'na bağlı Bitlis Sağlık Mensupları Derneği'ne üye doktorlar, haftanın bir günü köylere gitme kararı aldı. 6 haftadır köy köy dolaşan doktorlar bu kapsamnda geçen haftasonunu, Bitlis Köylere Hizmet Götürme Derneği'nin belirlediği Yolalan Beldisi'nde geçirdi. Tamamen ücretsiz ve gönüllü olarak yapılan bu çalışmada doktorlar, daha önceden belirlenen mekanlarda vatandaşların sağlık sorunlarını dinleyerek sıkıntılarını gidermeye çalıştı. Doktorlar, evinden çıkamayan hasta vatandaşları ise evine giderek muayene etti.


Bitlis Sağlık Mensupları Derneği Başkanı Dr. Mustafa İkizek, değişik branşlardaki gönüllü doktorlarla birlikte beldede hastaları sağlık taramasından geçirdiklerini söyledi. Derneğe üye doktorlarla birlikte her hafta cumartesi günü, önceden belirledikleri bir köye gittiklerini anlatan Dr. İkizek, bu çalışmalarını 6 haftadır sürdürdüklerini belirterek, "Amacımız doktor arkadaşlarımızla birlikte tedavi için hastaneye gelemeyen ya da maddi imkansızlıklardan gelme imkanı bulmayan hastaların bizzat ayağına giderek onları evlerinde, köylerinde muayene etmektir. Bunun yanında bir yandan sağlık taramamızı gerçekleştirirken bir yandan da köyler tedavisi mümkün olmayan hastaları sağlıklı şekilde hastaneye yönlendiriyoruz" dedi.


Yaptıkları hizmeti tamamen ücretsiz ve beklentisiz şekilde yaptıklarına da vurgulayan Dr. İkizek, "Bu işi Allah rızası için yapıyoruz. Hastaların duası bize yetiyor. Bu işi yapmak bize gerçekten mutluluk ve huzur veriyor. Amacımız il merkezine bağlı köyler ve ilçelerimize bağlı tüm köylerde sağlık taraması yaparak bütün hastalara yardımcı olmaktır. Bu niyetle yola çıktık. Biz elimizden geldiğince hastalarımızın ayağına gitmeye devam edeceğiz" diye konuştu.


Dr. İkizek, Yolalan Beldesi'nde yaptıkları sağlık taramasında her 3 kadından 2'sinin guatr hastası olduğunu da tespit ettiklerini belirtti. Dr. İkizek, "Bunun bir nedeni de iyot eksikliğidir. İyotlu tuz tüketiminin az olduğu yörelerde hala sıkça bu hastalıkla karşılaşıyoruz. Bu beldede de 3 kadından 2'sinde yapılan tetkikler neticesinde guatr hastalığı tespit edilmiş. Biz de belde halkını yapılması gerekenler, tedavi ve takip süreci ile ilgili bilgilendirdik" dedi.