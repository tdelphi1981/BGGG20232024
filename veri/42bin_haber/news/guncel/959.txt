Jandarma cephanelik ele geçirdi
Aksaray'da jandarma, merkezde ve bir köyde 2 ayrı eve düzenlediği eş zamanlı operasyonda çok sayıda tabanca, Kalaşnikof tüfek, kuru sıkı tabanca ve mermi ele geçirdi.
Aksaray'da üç ay önce silah kaçakçılığı yapıldığını tespit eden Aksaray İl Jandarma Komutanlığı ekipleri, geniş çaplı araştırma ve soruşturma başlattı. Yapılan çalışmaların ardından R.K. isimli şahsın silah kaçakçılığı yaptığını tespit eden jandarma ekipleri, şahsın merkezde ve köyde bulunan evlerini takibe aldı. Yeterli delile ulaşan jandarma operasyon için düğmeye bastı. Çok sayıda jandarmanın katıldığı operasyonda şahsın, Aksaray'ın merkeze bağlı İsmailağatolu köyündeki evine ve merkezde bulunan evine eş zamanlı operasyon düzenlendi. 

Köydeki evin bahçesinde yapılan aramada, toprağa gömülü 2 adet 7.62 mm çapında Kalaşnikof piyade tüfeği, bir adet ruhsatsız av tüfeği, 3 adet Kalaşnikof piyade tüfeği şarjörü, 60 adet Kalaşnikof piyade tüfeği fişeği ele geçirildi.

Şüphelinin merkezdeki evinde yapılan aramalarda ise 6 adet ruhsatsız 9 mm çapında tabanca, 13 adet tabanca şarjörü, 314 adet av tüfeği fişeği, 186 adet 9 mm tabanca fişeği, 290 adet 7.65 mm tabanca fişeği, 176 adet kuru sıkı tabanca fişeği olmak üzere toplam bin 26 adet mühimmat ele geçirildi. Operasyonun ardından jandarma ekipleri firari R.K.'nın yakalanması için geniş çaplı çalışma başlattı.