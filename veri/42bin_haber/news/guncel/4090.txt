Düğünde rastgele ateş etmenin bedeli ağır oldu!
Samsun'un Tekkeköy ilçesinde kız kardeşinin düğününde tabancayla ateş ettiği sırada 2 kişinin ölümüne neden olduğu öne sürülen sanık, 33 yıl 4 ay hapis cezasına çarptırıldı.
10 Temmuz 2011'de Aşağıçinik Mahallesi'nde kız kardeşinin düğününde akrabasından aldığı tabancayla rastgele ateş ettiği sırada, seken merminin önce Sevgi Ölmez'e, ardından da Eyüp Sezen'e isabet etmesi sonucu bu kişilerin ölümüne 
neden olduğu iddiasıyla tutuklanan Engin Ergör ile tabancanın sahibi olduğu belirlenen tutuksuz sanık İlhan Ergör'ün yargılanmalarına Samsun 2. Ağır Ceza Mahkemesi'nde devam edildi. Duruşmada, tutuklu sanık ve ölenlerin yakınları ile tarafların avukatları hazır bulundu.
Duruşmada söz alan sanık Engin Ergör, olanlardan pişman olduğunu belirterek, 'Böyle bir şey olmasını asla istemezdim' dedi. Savunmanın ardından mahkeme heyeti, sanık Engin Ergör'ü 33 yıl 4 ay hapse mahkum etti. Tutuksuz sanık İlhan Ergör ise 'iki kişinin kast ile öldürülmesine silah tedarik etme, korku, kaygı ve panik yaratacak şekilde kalabalık ortamda havaya silahla ateş etme ve silah kanununa muhalefet' suçlarından toplam 15 yıl 10 ay hapis ve bin lira para cezasına çarptırıldı. Heyet ayrıca sanık İlhan Ergör'e, yurt dışına çıkma yasağı konulmak suretiyle adli kontrol uygulanmasına karar verdi.