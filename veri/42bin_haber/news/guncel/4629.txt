Turistler tarihi konakların öykülerini ağzı açık dinliyor!
'Açık Hava Müzesi'adıyla anılan Karabük'ün Safranbolu ilçesindeki 3 bin yıllık geçmişe sahip yaklaşık 2 bin tarihi konağın inşaları sırasında yaşanan ilginç olaylar, içinde yaşayan ailelerinin hayat öyküleri ve ünlü kişilerin hikayeleri, konakların en görülebilir yerinde asılan levhalarda turistlerin ilgisini çekiyor.
Kent kültürünün günümüzde yaşayan en önemli yapı taşlarından gösterilen Safranbolu'daki kültür birikiminin, maddi zenginliğin ve yüksek düzeyde ustalığın ürünü tarihi konaklar, mimarisi kadar öyküleri ile de bir kültür zenginliği oluşturuyor. Karabük Valisi İzzettin Küçük, yaptığı açıklamada, 3 bin yıllık konakların, yapılışları sırasında yaşanan ilginç olaylar, içinde yaşayan 
ailelerinin hayat öyküleri ve ünlü kişilerin hikayelerinin levhalarda asılmasıyla adeta dile geldiğini söyledi. Levhalarda ayrıca konağın yapılış tarihi ve içinde yaşayan aileler hakkında bilgilerin verildiğini belirten Küçük, şöyle dedi:'Konaklarımız babadan çocuklara miras yoluyla kalıyor ve içinde oturan aileler tarafından da nesilden nesile korunuyor. Bu nedenle ilginç öyküleri içlerinde barındırıyorlar. Bu öyküleri gün yüzüne çıkartmak ve gelecek kuşaklara aktarılmasını sağlamak önemli bir hizmettir. İlçemizdeki birçok konak sahibi astıkları levhalarda ilginç olaylar, hayat öyküleri ve ünlü kişilerin 
hikayelerini turistlere ve gelecek kuşaklara aktarıyor. Ayrıca resmi ve bazı özel kurumlara ait konaklarda da bu hizmet yerine getiriliyor. Bu sayede nice saklı 
hikayeler gün ışığına çıkıyor.' Konakların yapılışı sırasında yaşanan ilginç olayları, içinde yaşayan ailelerinin hayat öykülerini ve ünlü kişilerin hikayelerinin kayıt altına alındığını ifade eden Küçük, 'Turistler ilçemizde tarihi konakları dışardan görüp gidiyor. Oysa asıl öyküleri ile anlam buluyor. Başlattığımız çalışmayla her 
konağın bilgisini topladık. Bu bilgiler sadece tabelalarda kalmadı. Araştırmacı-yazar Aytekin Kuş bey tarafından bu bilgiler derlenerek kitap haline 
getirildi'