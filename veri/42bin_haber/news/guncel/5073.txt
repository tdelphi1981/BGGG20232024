Yüksek Hızlı Tren'in çarptığı genç yaralandı
Ankara-Konya seferini yapan Yüksek Hızlı Tren'in (YHT) çarptığı genç ayağından yaralandı.
Ankara Garı'ndan yola çıkan ve Ankara-Konya seferini yapan YHT, Etimesgut İlçesi'ndeki Emirler istasyonuna geldiği sırada, rayların kenarında bekleyen Hamdi Ercan Yaman (20) isimli gence çarptı. Hamdi Ercan Yaman, çarpmanın etkisiyle kenara savrulurken, YHT yaklaşık 1 kilometre sonra durabildi.

Kısa süre sonra olay yerine gelen sağlık ekibi, sedyeyle birlikte tren alt geçidinden geçerek yaralı şahsa ulaştı. Sedyeye konulan yaralı genç, tekrar alt geçitten geçirilerek ambulansa taşandı. Ambulansın içinde ilk müdahalesi yapılan ve ayağında kırık olduğu tespit edilen Hamdi Ercan Yaman hastaneye götürüldü.

İstasyonun güvenlik görevlileri, rayların etrafında gezen ve alkollü olduğunu öne sürdükleri Hamdi Ercan Yaman'ı defalarca ikaz ettiklerini, daha sonra da bu kazanın meydana geldiğini söylediler.

Olay yerindeki polislerin gerekli çalışmaları tamamlamasından sonra Konya YHT ile arkasından gelen ve Emirler istasyonunda bekleyen Eskişehir YHT yollarına devam etti.