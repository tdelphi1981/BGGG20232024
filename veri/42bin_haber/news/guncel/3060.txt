Refiye tedavi için Amerika'ya gidiyor!
Tekirdağlı Gardner sendromu hastası Refiye Yılmaz'a müjdeli haber geldi.
Amerika Miami Hastanesi'nin Türk Doktoru Akın Tekin, Refiye'yi tedavi için Amerika'ya çağırdı. Müjdeli haber üzerine ilk kez Star'a konuşan Refiye Yılmaz, "Bugün benim doğum günüm ve tuttuğum dileğim kabul oldu, çok mutluyum" dedi. 

Gardner sendromu hastası Refiye Yılmaz'a tedavi için yurtdışı yolu göründü. Sağlık Bakanlığı'nın 20 gün önce temasa geçtiği Amerika'daki Miami Hastanesi'nin Türk doktoru Akın Tekin, Refiye'yi çağırdı.
 
Sevindirici haber, Refiye'ye Çapa Tıp Fakültesi Hastanesi'ndeki doktoru Emre Balık tarafından verildi. Akşam saatlerinde Refiye'yi telefonla arayan doktoru, tedavisinin Amerika'daki Miami Hastanesi'nde yapılacağını haber verdi. 
 
Müjdeli haberi ilk kez Star'a açıklayan Refiye Yılmaz, "Bugün doğum günüm. 24 Yaşıma girdim. Bu sabah rabbimden sağlığıma kavuşmayı diledim. Doğum günümün en güzel hediyesi bu haber oldu. Benim tuttuğum dilek anında kabul oldu." şeklinde konuştu. 
 
Refiye, yarın sabahtan itibaren pasaport işlemlerine başlayacağını, pasaportların çıkmasının ardından ise anne ve babasıyla birlikte Amerika'ya gideceğini bildirdi.