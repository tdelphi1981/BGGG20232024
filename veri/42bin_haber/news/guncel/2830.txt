Gazeteci Didem Tuncay'dan iyi haber
İçişleri Bakanı Muammer Güler, ABD'nin Ankara Büyükelçiliği girişindeki patlamayla ilgili, 'Canlı bombanın kimlik tespiti konusunda arkadaşlar kesine yakın bir noktaya geldiler. Sayın valimiz yazılı açıklamayla bunu belirtecek' dedi.
Güler, patlamada yaralanan Didem Tuncay'ı tedavi gördüğü Ankara Numune Hastanesi'nde ziyaret etti.

Çıkışta gazetecilere açıklamalarda bulunan Güler, Tuncay'ın hayati tehlikesinin olmadığını, ameliyatının ilk bölümünün başarılı geçtiğini ve gözüne yönelik operasyonun sürdüğünü belirtti.

Hayatını kaybeden güvenik görevlisine rahmet dileyen Güler, saldırganın kimliğiyle ilgili, 'Canlı bombanın kimlik tespiti konusunda arkadaşlar kesine yakın bir noktaya geldiler. Sayın valimiz yazılı açıklamayla bunu belirtecek' diye konuştu.

Terörü kimi, ne zaman, nerede hedef alacağı bilinmeyen insanlık dışı olay olarak niteleyen ve yapılan son saldırıyı nefretle kınayan Güler, Tuncay'a acil şifa, ailesine, basın mensubu meslektaşlarına da geçmiş olsun dileğinde bulundu.

Bir gazetecinin, ABD Büyükelçiliği civarındaki güvenlik önlemlerinin artırılıp artırılmayacağına ilişkin sorusu üzerine Güler, ABD Büyükelçiliği'ne girmek isteyenlerin içeriden ziyaret edeceği kişi tarafından alınarak girebildiğini belirtti. Güler, 'Bir yabancının üzerinde bir cisimle oraya girmesi zaten mümkün değil. Zaten olayın olduğu yerde yaralanan 2 güvenlik görevlisi zırhlı bir bölümün arkasında olduğu için zarar görmemiş. Amerikan Büyükelçiği'nin korunması konusunda bir eksiklik yok' diye konuştu.

Güler, ABD Büyükelçiliği'nin taşınma talebi olup olmadığı şeklindeki soru üzerine de Büyükelçiliğin uluslararası kurallara göre ABD toprağı olduğunu hatırlatarak, 'Kendilerinin bileceği iş ama binalarının güvenliğinde bir eksiklik yok gördüğümüz kadarıyla' değerlendirmesinde bulundu.

Ziyarette İçişleri Bakan Yardımcısı Osman Güneş, Ankara Valisi Alaaddin Yüksel, Ankara Emniyet Müdürü Kadir Ay da hazır bulundu.