Eşine çarpan doktoru dövdü
SAMSUN'da 28 yaşındaki Dr. Anıl Y., iddiaya göre yanından geçerken 19 yaşındaki Ş.Y.'ye çarptı. Bunun üzerine eşi 20 yaşındaki Köksal Y., doktora müdahale etti. Sabıkalı olan Köksal Y., doktoru tartakladı.
Olay, İlkadım İlçesi Samsun Eğitim ve Araştırma Hastanesi Acil Servis içinde dün meydana geldi. Çeşitli suçlardan sabıkası bulunan Köksal Y., rahatsızlanan eşi Ş.Y.'yi hastanenin Acil Servisi'ne getirdi. Köksal Y., bir hastaya müdahaleye giden Dr. Anıl Y.'ye eşine çarptığı iddiasıyla hakaret edip yumruk attı. Hastane polisi ve özel güvenlik görevlileri müdahale ederek kavgayı ayırdı.


Doktorun şikayet etmesi üzerine de Köksal Y. gözaltına alındı. Dr. Anıl Y., "Bir hastaya müdahaleye giderken bana laf attı. Dönüp 'Bana mı söylüyorsun?' dedim. 'Sana söylüyorum. Öteden gitsene lan' deyip ağıza alınmayacak küfürler etmeye başladı. Daha sonra bana saldırıp kafa atmak istedi ancak, engelledim. Saldırmaya devam edip yüzüme yumruk attı sol gözüme geldi. Davacı ve şikayetçiyim" dedi.


'Görevli memuru kasten yaralama ve hakaret' suçlarından gözaltına alınan Köksal Y. ise polise verdiği ifadesinde, "Eşim rahatsızlanınca tedavisi için acil servise getirdim. Tedavi bitip dışarı çıkarken üzerinde beyaz önlük olan bir kişi yanımızdan geçerken eşime çarptı. Ben de 'Ne yapıyorsun diğer taraftan geçsene' diye ikaz edip, bağırdım. Ben kesinlikle vurmadım" diye konuştu. İfadesinin ardından nöbetçi mahkemeye çıkarılan Köksal Y., tutuksuz yargılanmak üzere serbest bırakıldı.