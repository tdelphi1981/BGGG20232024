Lüks yat tel örgülere takıldı
İstanbul’da düzenlenen yat fuarında sergilenmek için yurtdışından getirilen milyon dolarlık lüks yatlar, fuar merkezine karayolu ile götürüldü.
 Yol üzerinde bulunan elektrik telleri görevlilere zor anlar yaşattı. Tellere takılan yatlar, görevlilerin riskli çabalarıyla güçlükle kurtarıldı. 
 
 Bakırköy İstanbul Fuar Merkezi’nde 14 - 24 Şubat tarihleri arasında düzenlenecek ‘CNR Avrasya Boat Show'da sergilenmek üzere yurtdışından getirilen yaklaşık 80 lüks yat, fuar merkezine taşıcıyı TIR'lar üzerinde götürüldü. Milyonlarca dolar değerindeki yatlar, gece saatlerinde Ataköy Marina’dan TIR’lara yüklendi.
 YÖN TABELALARI SÖKÜLDÜ
 
 Taşıma sırasında yatların yüksek olması sebebiyle yol üzerinde bulunan bazı yön tabelaları söküldü. Ancak fuar merkezi girişinde elektrik tellerine takılan lüks yatlar, görevlileri dakikalarca uğraştırdı. Hayatını riske atan genç bir görevlinin çarpılma tehlikesine rağmen elektrik telini karton parçaları ile tuttuğu görüldü. Tellerden kurtarılan yatlar, sergilenmek üzere CNR Expo İstanbul Fuar Merkezi'ne götürüldü. 
 
 Görevliler, yatların her birinin değerinin yaklaşık 10 milyon TL olduğunu, yurtdışından deniz yoluyla Ataköy Marina’ya getirilip oradan da fuara taşındığını söyledi. Bakırköy CNR Expo İstanbul Fuar Merkezi’nde14 Şubat’ta başlayıp 10 gün sürecek fuara yaklaşık 500 markanın katılması hedefleniyor.