Uyuşturucu kullanan ünlüler sorusu Ceceli'yi terletti
İstanbul Narkotik Suçlarla Mücadele Şube Müdürlüğü tarafından hazırlanan 'Hedef Sensin Madde Kullanımına Hayır' projesi kapsamında Bahçelievlerde lise öğrencilerine seminer verildi.
Programa davet edilen sanatçı Mustafa Ceceli, bir öğrencinin, "Örnek aldığımız sanatçıların uyuşturucu kullanmasına ne diyorsunuz?" sorusuna, "O özelliklerini örnek almayın olur biter." cevabını verdi.

İstanbul Narkotik Şube Müdürlüğü ve Bahçelievler Belediyesinin ortaklaşa düzenlediği programa yaklaşık 300 öğrenci katıldı. 

Hedef Sensin Uyuşturucu Kullanımına Hayır projesi kapsamında 3 ilçede 300 öğrenciye uyuşturucu kullanımının zararları hakkında eğitim verildi. Rehber öğretmenler tarafından seçilen ve arkadaşlarına örnek olabilecek öğrencilere verilen kurslara katılan öğrenciler Bahçelievler Necip Fazıl Kısakürek Kültür Merkezi'nde bir araya geldi. 

Programa, il emniyet müdür yardımcıları Mahir Çakallı, Hamza Tosun, Narkotik Suçlarla Mücadele Şube Müdürü Özcan Bulduk, Organize Suçlarla Mücadele Şube Müdürü Nazmi Ardıç ile Bahçelievler Belediye Başkanı Osman Develioğlu da katıldı.

Programda şarkıcı Mustafa Ceceli sahneye çıkarak, Emniyet Amiri Ali Ünlü'nün ve salondaki öğrencilerin sorularını cevapladı. Cecelinin şarkılarına eşlik eden öğrenciler sorularıyla da sanatçıyı terletti. 

Bir öğrencinin gençlerin kendilerine örnek aldığı sanatçıların uyuşturucu operasyonlarında adının geçmesini nasıl değerlendiriyorsunuz sorusuna Mustafa Ceceli şu cevabı verdi: Bizler neyi örnek alıyoruz? Belki bir kişinin saç modelini, kılık kıyafetini, konuşma tarzını ya da yazısını beğeniyorsunuz. Önemli olan bunu seçerken kendimize ben orada kalmıyorum demektir. Eğer bir örnekten vazgeçtiyseniz başka bir örneğe yönelebilirsiniz. İlla her örnek size olumlu geri dönüş sağlayacak değildir. Yine o kişiyi hayatınızdan silmek anlamına da gelmiyor bu. Ama o özelliğini kendinize almazsınız olur biter diye düşünüyorum.

Narkotik Suçlarla Mücadele Şube Müdürü Özcan Bulduk, uyuşturucu ile mücadelede çok sayıda operasyon yaptıklarını kaydetti. Güven Timleri ve Önleyici Hizmetler Şube Müdürlüğü ekiplerinin kurulmasıyla birlikte İstanbulda son 3,5 yılda 254 bin kişinin uyuşturucu konusunda adli işlem gördüğünü anlatan Bulduk, İstanbula ve Türkiyeye gelen uyuşturucu hortumlarını kesmeye çalışıyoruz. Ama İstanbulun nüfusu çok fazla, Türkiye ciddi bir potansiyel ve Pazar durumundadır. dedi.

Uyuşturucu ile mücadelede sadece polisiye tedbirlerin yeterli olmadığına dikkat çeken Bulduk şöyle devam etti: Madde bağımlılığı ile ilgili olarak Hedef Sensin projesini başlattık. Bu proje kapsamında 19 ayrı çalışmayı yürütüyoruz. 

Bugüne kadar 1 milyon 250 bin öğrenci, öğretmen, veli, esnaf ve kamu görevlisine eğitim verdik. Böylelikle insanların bu talebini azaltmaya çalışıyoruz. Belki yaptığımız operasyonlar kadar bu projelerde çok önemlidir. Aynı başarıyı burada da yakalamaya çalışıyoruz.