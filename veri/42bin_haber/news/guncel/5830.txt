Türkiyenin lodos kabusu
Günlerdir beklenen lodos fırtınası ve şiddetli yağış yurdun neredeyse tamamını etkisi altına aldı. Yüzlerce binanın çatısı uçtu, tekneler battı. Konyada ise facia ucuz atlatıldı, rüzgara dayanamayan fuar çadırının çökmesiyle 17 kişi yaralandı.

FIRTINAYLA GELEN MART KAPIDAN BAKTIRDI ÇATILARI UÇURDU  
Şiddetli lodos ve yağış Türkiye’nin tamanını etkisi altına aldı. Lodos bazı şehilerde evlerin çatılarının uçmasına, ağaçların yıkılmasına, küçük çaplı yangınlara, elektrik tellerinin kopmasına ve teknelerin batmasına neden oldu. Dün en yüksek rüzgar hızı, 125 kilometreyle Ankara Elmadağ’da ölçüldü. Yurdun dört bir yanından kaza haberleri gelirken Konya’da facia ucuz atlatıldı. 
Fuarda felakete bir adım kaldı 
Şiddetli rüzgar, dün sabah saatlerinde Konya TÜYAP’ta açılan Tarım ve  Hayvancılık Fuarı’ndaki ek çadır salonlardan birinin çökmesine neden oldu. Çadırın çökmesiyle stant görevlileri ve ziyaretçilerden 17 kişi yaralandı. Diğer salonların da çökme tehlikesi bulunduğu için fuarın kapatıldığı açıklandı. 
Bakanlığın çatısı uçtu 
Marmara’da saatteki hızı 70 kilometreye ulaşan rüzgar nedeniyle 29 şilep ve tanker Şarköy açıklarına demir attı. Deniz ulaşımının olumsuz etkilendiği İstanbul’da, Kağıthane’de bir apartmanın çatısı uçarken, Kırıkkale’de inşaatı süren Nur Camii’nin korkulukları, Atatürk İlköğretim Okulu’nun bahçesine uçtu. Bu sırada 800 öğrencinin derste olması felaketi önledi. Başkent’te ise şiddetli lodos nedeniyle İçişleri Bakanlığı’nın çatısının sac kısmı yerinden çıkarken, polis düşme ihtimaline karşın bina çevresinde güvenlik önlemi aldı. Lodos Anadolu Bulvarı’nda elektrik direğini yola devirdi. Olay yerine gelen teknisyenler, elektriği keserek müdahale etti. 
20 günlük Naz ölümden döndü 
Karaman’da 20 günlük bebeklerini hastaneye götüren ailenin bulunduğu otomobil,lodos nedeniyle devrildi. Kazada baba Hasan Kılınç ile eşi Elif  ve 20 günlük İrem Naz Kılınç yaralandı. 
Ege Denizi Kordon’a aktı 
İZMİR’DE denizin bir metre yükselmesi ve lodos nedeniyle Kordon sular altında kaldı. Taşkının çok ender görülen özel bir gelgit türü olan ‘spring tide’ sonucu meydana geldiği kaydedildi. Mavişehir ve Karşıyaka’da da bazı ev ve işyerlerini su basarken sahil yolundaki su birikintisi nedeniyle araçlar güçlükle ilerleyebildi. Öte yandan fırtınadan en çok etkilenen illerden Muğla ve Burdur da eğitime bir gün ara verildi.