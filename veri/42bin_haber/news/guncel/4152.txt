28 Şubat'ta Balyoz dalgası
Balyoz Darbe Planı davasında 18'er yıl hapis cezasına çarptırılan emekli Orgeneral Şükrü Sarıışık ile emekli Korgeneral Doğan Temel 28 Şubat savcılarına ifade veriyor.
Balyoz Darbe Planı Davası'nda 18'er yıl hapis cezasına çarptırılan eski MGK Genel Sekreteri emekli Orgeneral Şükrü Sarıışık ile emekli Korgeneral Doğan Temel, 28 Şubat soruşturması kapsamında ifade veriyor. Silivri Cezaevi'nden alınarak Ankara'ya götürülen Sarıışık ve Temel, Ankara Adliyesi'nde 28 Şubat soruşturmasını yürüten TMK 10. Madde ile yetkili Cumhuriyet Savcıları Mustafa Bilgili ve Kemal Çetin'e ifade vermeye başladı. 

Hepimiz aynı frekanstayız

Genelkurmay Başkanlığı'nın 30 Aralık'ta gönderdiği BÇG'nin kurulduğu gizli toplantıya ilişkin belgeler üzerine geçtiğimizhafta 3 dalga halinde emekli komutanların ifadeleri alınmıştı. "Hükümete muhtıra verme", "Halkı arkamıza değil önümüze alalım" gibi tekliflerin de konuşulduğu toplantıda emekli Orgeneral Çevik Bir'in toplantıya katılanlara "Bu tarihi bir toplantı. Hepimiz aynı frekanstayız" dediği ortaya çıkmıştı.

28 Şubat tutuklusu Balyoz sanıkları

28 Şubat soruşturması kapsamında daha önce Balyoz Davası'nın 1 Numaralı sanığı emekli Orgeneral Çetin Doğan ile yine Balyoz sanığı MHP Milletvekili emekli Korgeneral Engin Alan da sorgulanmış ve tutuklanmışlardı. Engin Alan, Balyoz soruşturması bittiği için Silivri'den Ankara Sincan Cezaevi'ne alınmıştı.