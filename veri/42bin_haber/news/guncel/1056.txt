Antalya'da 18, Kars'ta eksi 28!
Türkiye'nin iki ayrı köşesinde yaşanan hava koşulları ilginç manzaralara yol açtı. Bir yanda sıcaklığın gece eksi 28 dereceye düştüğü Kars'ta her şey buz tutarken, Antalya'da ise termometre 18 dereceyi gösteriyor. Kentte güneşli havayı fırsat bilenler plaja koştu. Güneşli havanın etkili olduğu Antalya'da vatandaşlar, sahilleri doldurdu.

Antalya Meteoroloji Müdürlüğü Bölgesel Tahmin Merkezi yetkililerinden alınan bilgiye göre, hava sıcaklığının 18 derece, deniz suyu sıcaklığının da 17 derece olduğu Antalya'da güneşli havayı fırsat bilen vatandaşlar, Konyaaltı Plajı'nı doldurdu.

Bazı vatandaşlar denize girerek güneşin tadını çıkardı, bazı vatandaşlar da yürüyüş yaptı ve sahil kenarında güneşlendi.

Denize girenlerden Mehmet Koca, doğudaki kış görüntülerini izlerken şaşkınlık yaşadığını, Antalya'da ise havanın denize girecek kadar sıcak olduğunu söyledi.

Nezihi Üretener de ise 35-40 kişilik arkadaş grubuyla kış aylarında denize girdiklerini kaydetti. Denizin kış mevsiminde çok keyifli olduğunu dile
getiren Üretener, "Doğuda kış yaşanırken burada denize girdiğimiz için çok şanslıyız. Denize girdiğimizde hiç üşümüyoruz" dedi.

Kars eksi 28'i gördü

Doğu Anadolu Bölgesi'nde soğuk hava etkisini sürdürürken gece en düşük hava sıcaklığı Kars’ta eksi 28 derece olarak ölçüldü. Meteoroloji Erzurum Bölge Müdürlüğü'nden alınan bilgiye göre, Sibirya yüksek basınç sisteminin etkisi altına giren Doğu Anadolu Bölgesi'nde soğuk hava etkili oluyor.

Dondurucu soğukların etkisinin her geçen gün artığı, "Türkiye'nin en soğuk kenti" ünvanını alan Kars'ta dün gece en düşük sıcaklık sıfırın altında 28 dereceye kadar düştü. Bölgede yaşam felç olurken, motorları donan araçlar sabahları çalıştırılmadı. Meteoroloji Bölge Müdürlüğü'nden alınan bilgiye göre, gecenin en düşük sıcaklıkları, sıfırın altında olmak üzere Ağrı'da 26, Erzurum'da 23, Ardahan'da 16, Iğdır, Muş'ta 6, Erzincan'da 5 dereceyi buldu. Kar kalınlıkları ise Ağrı'da 32, Ardahan'da 19, Kars'ta 17, Erzurum'da 7 derece oldu. Hafta sonuna kadar yağış beklenmediği için dondurucu soğukların etkili olması bekleniyor. 

Kars'ta şiddetli soğuklar, dışarıda çalışmak zorunda olan börek satıcıları, kargo çalışanları, ayakkabı boyacıları, tüpçüleri etkiliyor. Gün boyu dışarıda olan ve şiddetli soğuklarla iç içe yaşayanlar, ısınabilmek için de kağıt, karton ve meyve kasası yakarak ısınabiliyor. Bir kargo şirketi çalışanı "Kars'ta soğuklar en çok beni etkiliyor. Çünkü sürekli dışarıdayım. Soğuk havalarda tir tir titriyoruz" dedi.

Taşıtlar çalışmıyor

Özellikle geceyi dışarda geçiren ve kapalı garajda bulunmayan otomobil, kamyon, otobüs, minibüs gibi taşıtlar sabahları çalışmıyor. Kimileri sistemleri ısıtmak için büyük tonajlı dizel taşıtların altında ateş yakarken, bazıları da akü desteği ile sorunu çözmeye çalışıyor.

Abladan kardeşe atkı desteği

İlköğretim çağındaki öğrenciler için ise karakış nedeniyle adeta beyaz çile çekiyor. Okula yaya gidiş ve dönüşlerde zor anlar yaşayan minik öğrenciler kalın giyinmelerine rağmen soğuktan korunamıyorlar. Mihralibey İlköğretim Okulunda ablalar küçük kardeşlerini üşümemeleri için sürekli kontrol ediyor, hatta atkı desteğinde bulunuyorlar.