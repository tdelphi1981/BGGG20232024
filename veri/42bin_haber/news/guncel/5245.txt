Kadın meclisi, kendi pazarını açtı
TEKİRDAĞ'da Kent Konseyi Kadın Meclisi üyeleri, kendi el emeği ürünlerini satabileceği Hanımeli Pazarı'nı, Dünya Kadınlar Günü'nde törenle açtı.
 Tekirdağ Kent Konseyi Kadın Meclisi tarafından oluşturulan Hanımeli Pazarı, 8 Mart Dünya Kadınlar Günü'nde ve görkemli bir törenle açıldı. 
 Açılış töreninde konuşan Kadın Meclisi Başkanı Gülçin Eral, kadının emeğinin ömür boyu süren bir emek olduğunu söyledi.
 Eral, 2007 yılından bu yana faaliyet gösteren Hanımeli Pazarı'nın, şehrin muhtelif bölgelerinde ve seyyar olarak kurulduğunu anımsatarak, yıllar sonra özlemini çektikleri sabit bir mekana kavuştuklarını belirtti.
 Kadınların, el emeği göz nuru eserlerini artık Hanımeli Pazarı'nda satarak aile bütçelerine katkı sağlayacağını bildiren Eral, kendilerine destek verenlere teşekkür etti.
 Törende konuşan Belediye Başkanı Adem Dalgıç ise göreve geldikleri günden bu yana eksikleri gidermek için gayret ettiklerini söyledi. Tekirdağ'ın planlı bir şekilde gelişmesine önem verdiklerini kaydeden Dalgıç, bu kapsamda hanımlar için satış yapabilecekleri sabit bir pazar yeri temin ettiklerini söyledi. 
 Tekirdağ Belediye Konservatuarı Halk Oyunları ekibinin gösterisinin ardından Hanımeli Pazarı'nın açılışı gerçekleştirildi.