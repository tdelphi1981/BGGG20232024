Hamile kadını öldüren hırsıza ağırlaştırılmış ömür boyu hapis istemi
ANTALYA'nın Alanya İlçesi'de hırsızlık amacıyla girdiği evde 3.5 aylık hamile 30 yaşındaki Sevilay Cevkiroğlu'nu boğazını keserek öldürdüğü öne sürülen 28 yaşındaki Hasan Sakar hakkında, ağırlaştırılmış ömür boyu hapis cezası istendi.
Şekerhane Mahallesi'nde bir apartmanın 6'ncı katında oturan 14 haftalık hamile Sevilay Cevkiroğlu'nun 20 Kasım 2012 günü kapı zilini çalan Hasan Sakar, hırsızlık amacıyla girdiği evde elindeki bıçakla Cevkiroğlu'nun boğazını kesti. Alanya'da kuyumculuk yapan eşi Tahir Cevkiroğlu tarafından ağır yaralı halde bulunan Sevilay Cevkiroğlu, götürüldüğü hastanede yaşamını yitirdi. Cinayetin ardından evden 1 burma bilezik, 4 yüzük ve 1 cep telefonu alarak kaçan Hasan Sakar, memleketi Adana'ya gitmeye çalıştığı sırada Gazipaşa'da otobüste yakalandı. Sorgusunun ardından adliyeye sevk edilen Hasan Sakar, çıkarıldığı mahkemece tutuklandı.

Alanya Cumhuriyet Savcısı Kadir Tarhan, adli tıp raporunun hazırlanmasının ardından soruşturmayı tamamlayarak, Hasan Sakar hakkında 'canavarca hisle veya eziyet çektirerek adam öldürmek' suçundan ağırlaştırılmış ömür boyu hapis cezası talep etti. İddianamede ayrıca, Hasan Sakar hakkında 'suçu gizlemek, suç delillerini ortadan kaldırmak' suçlarından da 18 yıl hapis cezası istendi. Savcı Tarhan'ın hazırladığı iddianame, Alanya 1'inci Ağır Ceza Mahkemesi tarafından kabul edildi. Duruşma gününün belirlenmesinin ardından halen Alanya Cezaevi'nde bulunan Hasan Sakar'ın yargılanmasına başlanılacak.

İLK İFADESİNDE NE DEMİŞTİ?

Cinayetin ardından memleketi Adana'ya kaçmaya çalışırken Gazipaşa İlçesi'nde yakalanan Hasan Sakar, Alanya Eminiyet Müdürlüğü'ndeki ilk sorgusunda, olayı şöyle anlattı: "Ben daha önce o binanın çatı izolasyonunda çalıştım. Sevilay Cevkiroğlu'nun yeni evli ve kocasının kuyumcu olduğunu biliyordum. Hırsızlık için gittiğimde kadının evde olduğunu bilmiyordum. Evde kimse olup olmadığını kontrol etmek için zili çaldım. Kapı ev sahibi tarafından açılınca izolasyon kontrolü için geldiğimi söyledim. O da kocasını cep telefonuyla aradı. Telefon kapanınca zorla içeri girip boğazına sarıldım. Direnince, bıçakla tehdit edecektim. Fakat refleksle bıçağı boğazına sapladım. Sırtını dönüp kaçmak istediği sırada bir kez daha bıçağı sapladım. Yatak odasından altınları alıp kaçtım. Cinayet işlediğim için pişmanım."