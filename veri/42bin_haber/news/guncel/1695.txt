PKK'lı Aydar: Avrupa'da ilk kez böyle bir şey oldu
FRANSA'nın Başkenti Paris'te, aralarında PKK'nın kurucularından Sakine cansız'ın da bulunduğu 3 kadının öldürülmesi olayını değerlendiren kapatılan DEP eski Milletvekili Zübeyir Aydar, soruşturmayı yürüten Fransız polisinin kendilerine yeterli bilgi vermediğini söyledi. Polisin, suikastları yapanların 3 kişi ve profesyonel olduğundan şüphelendiğini belirten Aydar, "20 yıldır Avrupa'da Kürt siyasetçilerine karşı ilk defa suikast işleniyor. Bu İmralı'da başlatılan sürece yöneliktir. Biz surecin arkasındayız ve Türkiye'nin elini çabuk tutmasını istiyoruz" dedi.
Amerika'nın Sesi radyosuna konuşan PKK'nın Avrupa sorumlularından Zübeyir Aydar, Paris'te aralarında PKK kurucularından olan Sakine Cansız'ında bulunduğu 3 kadının öldürülmesini değerlendirdi. Soruşturmayı yürüten Fransa polisinin kendilerine yeteri kadar bilgi vermediğini, bu nedenle polisin ne yaptığını nasıl deliller topladığını bilmediklerini belirten Aydar şöyle konuştu:


"Sadece 3 kişiden şüphelendiklerini biliyoruz. Profesyonel bir organizyasyon ile bu suikast işlenmiş. Bunun dışında bir şey bilmiyoruz, bize bilgi verilmedi. Hem Fransa Cumhurbaşkanı hem içişleri bakanı bize soruşturmanın bitimi ile ilgili bir zaman da vermedi. Bütün Kürtlerin ve Kürt dostlarının istediği, olayın bir an önce aydınlatılması ve adaletin tecelli etmesidir."


'DERİN DEVLETİN ELİ OLABİLİR'


Katliamı kimlerin gerçekleştirdiği konusunda ellerinde delil olmadığını da vurgulayan Aydar, "Ama kimin düşmanımız olduğunu biliyoruz. Bölgedeki güçler düşmanımızdır. Kanatimize göre derin devletin eli bu işinde vardır" dedi. Türkiye'de Hükümetin bazı görüşmeler yapıp bir süreç başlatmak istediğini, ama anladıkları kadarı ile İmralı ile görüşmelerden rahatsız olanlar olduğunu kaydeden Zübeyir Aydar, şöyle devam etti: 


"Karanlık güçler bu süreci bitirmek istiyorlar ve sonuçlanmasını istemiyorlar. Biz buna bağlıyoruz. 20 yıldır Avrupa'da Kürt siyasetçilerine yönelik bir suikast yapılmamıştı. 1992'de Berlin'de Dr. Sait Şerefkendi suiakstla öldoürülmüştü. Tam da İmralı ile görüşmelerin başladığı ve yeni bir sürecin başladığı bir dönemde bu suiakastlar çok anlamlıdır. Bütün ihtimalleri değerlendiriyoruz ama, çözüm için yapılan görüşmeleri istemeyenlerdir bunu yapanlar. Bunların amaçlarına ulaşmasına izin vermeyeceğiz. Biz İmralı'da başlatılan süreci destekliyoruz ve arkasındayız. Hükümete elini çabuk tutması çağrısında bulunuyoruz. Öcalan ile otursunlar ve Öcalan'ın 'dağ' ile avrupaya rahat ulaşması imkanlarını sağlasınlar."