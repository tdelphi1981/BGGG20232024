Tekirdağ'da son yılların en yoğun sis olayı, hayatı felce uğrattı!
Tekirdağ'da yoğun sis nedeniyle görüş mesafesi 1 kilometrenin altına düştü. Akşam saatlerinde etkisini arttıran sis ve pus yaşamı olumsuz etkiliyor.
Tekirdağlılar, son yılların en yoğun sis olayıyla karşı karşıya. 
 Kent merkezinde ve yakın çevrede bu sabah saatlerinden itibaren etkili olan sis, akşam saatlerinde etkisini arttırmasıyla hayatı olumsuz etkiledi.
 Yüksek kesimler başta olmak üzere şehrin merkezinde cadde ve sokaklarda sis nedeniyle aydınlatma direkleri bile gözden kayboldu.
 Son yılların 'en yoğun' sis olayının yaşandığı Tekirdağ'da meteoroloji yetkilileri, görüş mesafesinin 1 kilometrenin altına düştüğünü açıkladı.
 Normal yaşamın olumsuz etkilendiği kentte, trafik de felce uğradı.
 Trafik ekipleri, ana arterler ve kavşaklarda tedbirlerini arttırdı.
 Sürücüleri dikkatli seyretmeleri konusunda uyaran ekipler, cadde ve ana yol üzerine park eden araç sürücülerini de, kazaya sebep vermemek amacıyla araçlarını bulundukları yerden kaldırmasını istedi.
 Meteoroloji yetkilileri, yoğun sisin yarın öğle saatlerine kadar etkili olacağını, Tekirdağ'da yarından itibaren 5 gün boyunca kuvvetli sağanak yağış beklediklerini bildirdi.