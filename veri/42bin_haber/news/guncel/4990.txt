Müslüm Gürses, Afrikalıları da üzdü
Sanatçı Müslüm Gürses'in vefatı, yaşanan kıtlık ve insanlık dramı için yardım topladığı Afrikalıları da üzdü.
Kimse Yok Mu Derneği Başkan Yardımcısı Metin Çetiner, derneğin öncülüğünde gerçekleştirilen 'İnsanlık Ölmedi' kampanyasına destek veren sanatçıları ziyaret etmek üzere İstanbul'da bulunan Somalili vatandaşların da yasta olduğunu söyledi. Metiner, sağlığında Müslüm Gürses'i hastanede ziyaret etmeyi planlayan Somalililerin vefat sonrası bugün saat 10.00'da Cemal Reşit Rey Konser Salonu'nda yapılacak törene katılacağını anlattı.

 Somalili gençler ve aileleri daha sonra Zincirlikuyu Mezarlığı'na geçerek Gürses'in mezarı başında dua edecek.

 Müslüm Gürses ve çok sayıda ünlü kişi, Başbakan Recep Tayyip Erdoğan'ın da telefonla katıldığı kampanyada Afrika için 25 milyon liradan fazla yardım toplamıştı.