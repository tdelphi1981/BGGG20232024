190 kilo altın gümrük ekiplerine takıldı
SABİHA Gökçen Havalimanı'nda, ihbar üzerine harekete geçen İstanbul Gümrük, Narkotik ve Kaçakçılık Muhafaza Müdürlüğü ekipleri, Türkmenistan'a götürüleceği öğrenilen piyasa değeri yaklaşık 17 milyon 500 bin TL olan 190 kilo altın ele geçirdi.
İstanbul Gümrük, Narkotik ve Kaçakçılık Muhafaza Müdürlüğü ekipleri, bir ihbar üzerine Türkmenistan'a gitmek üzere olan uçağın kargo bölümünde arama yaptı. Ekipler, bir inşaat firmasına ait 2 adet boş para kasası olarak bildirdiği kargo paketlerini inceledi. Para kasalarının bulunduğu paketleri x-ray cihazından geçiren ekipler, para kasaları içersinde yoğunluk tespit etti. Kasaları Türkmenistan'a gönderen firmadan kasaların anahtarları istendi. Ancak ilgili firma anahtarları göndermemesi üzerine çilingir çağırılarak kasalar açıldı. 

Kasalardan, 50'şer adetten 38 kutu içine konulmuş 100 gramlık toplam değeri yaklaşık olarak 17 milyon 500 bin TL olduğu öğrenilen 190 kilo kalıp altın ele geçirildi.

EN ÇOK İHRACAT YAPAN 7. FİRMA 

Gönderici firmanın Türkmenistan'da iş yapan bir inşaat firması olduğu öğrenilirken, geçtiğimiz yıl Türkiye genelinde yurt dışına en çok ihracat yapan 7'inci firma olduğu tespit edildi.