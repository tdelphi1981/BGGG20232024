Ergin Saygun: Beni 1 ay bırakın
Geçirdiği açık kalp ameliyatı nedeniyle bir süredir tedavi gören emekli Orgeneral Ergin Saygun taburcu oldu. Emekli Orgeneral Saygun, 'Beni bir ay bırakın, toparlanıp kendime geleyim ondan sonra görüşürüz' dedi.
Balyoz davasından 18 yıl hapis cezasına çarptırılan emekli Orgeneral Ergin Saygun, geçen ay 8 buçuk saat süren açık kalp ameliyatı olmuş ve ameliyatın hemen ardından tahliye haberi gelmişti.

Emekli Orgeneral Saygun, bugün tedavi gördüğü hastaneden taburcu oldu.

Kısa bir konuşma yapan Saygun, şunları söyledi:

'Sonradan öğrendiklerim, ailemin ve benim yaşadığım sıkıntıları kamuoyuna getirmekte sizin çok emeğiniz geçmiş. Kan lazım deyince kamerasını bırakıp kan vermeye koşan arkadaşlar olduğunu biliyorum. Eşimin ve kızımın elindeki ağır paketleri arabaya taşımışsınız. Bu basının ötesinde insani duyguların zirve yaptığı yerdir. Bir de kan kardeşim olduğunu öğrendim. Bu da sürpriz oldu.

Bu basının da ötesinde insani duyguların zirve yaptığı bir yerdir. Hepinize tek tek teşekkür ediyorum. Bir çok kişiye teşekkür etmek istiyorum. Başta aileme teşekkür etmek istiyorum. Toplumun en küçük birimi olan ailenin, gerektiğinde bütün toplumu nasıl etkileyeceğini gösterdiler. Silah arkadaşlarıma da teşekkür ederim. En büyük teşekkürün hastaneye gitmesi gerektiği kanaatindeyim.

'DOKTORLAR MUCİZE YARATTI'
Ben ne kadar riskli bir ameliyata girdiğimi biliyordum. Doktorlar, gerçek bir mucize yarattılar, beni yaşatabilmek için olağanüstü çaba sarf ettiler.

'BENİ BİR AY BIRAKIN'
Bir ay beni bırakın toparlanıp kendime geleyim ondan sonra görüşürüz. Son zamanlarda bu bile yaptığım en uzun konuşmadır.

'SİLAH ARKADAŞLARIMA SEVGİLER'
Silivri'deki, Hasdal'daki silah arkadaşlarıma da sevgi ve muhabbetlerimi göndererek konuşmamı bitirmek istiyorum.

AMELİYATTAYKEN TAHLİYE
Ameliyatta iken tahliye edildiğimden haberim yoktu. Nasip oldu. O da herhalde sistemin bir işleyiş şeklidir.'