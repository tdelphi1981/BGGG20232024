Kadınlardan şiddet protestosu
Adana'da Sosyalist Feminist Kollektif üyesi kadınlar, yaptıkları eylemde aile işi şiddet gören kadınların boşanmasının kolaylaştırılmasını, koşulsuz nafaka ve boşanma sonrası can güvenliğinin sağlanmasını istedi.
Adana Valiliği önüne öğle saatlerinde gelen Sosyalist Feminist Kollektif üyesi kadınlar, 'Aile Dışında Hayat Var' yazılı pankart açıp aile içi kadına yönelik şiddeti protesto etti. Hükümet aleyhine sloganlar atan kadınlar, AK Parti iktidarının kadınları aile içinde emek köleliğine ittiğini, aile dışındaki tüm yaşam ihtimallerini yok saydığını öne sürüp, erkek egemen dayatmaya karşı çıktıklarını dile getirdi. 

Grup adına basın açıklaması yapan Suna Küçükosmanoğlu, Türkiye'de kadınlara doğumdan ölüme kadar üreme odaklı bir hayat dayatıldığını iddia etti. Küçükosmanoğlu, "Şiddet, sömürü ve baskı yuvasından kurtulmak için boşanmanın kolaylaştırılması gerekli. Aile içinde olmaya ikna edecek ombudsmanlara değil, acil boşanma destek hatlarına ihtiyacımız var. Koşulsuz nafaka ve boşanan kadınların can güvenliğinin sağlanmasını istiyoruz. Kadınlar olarak üreme odaklı heteroseksüel aileye mahkum değiliz. Biliyoruz ki başka türlü ilişkiler yaşama biçimleri mümkün. Biliyoruz ki bedenimizi, emeğimizi, kimliğimizi saran ailenin surları dışında da sevgi var, aşk var, dayanışma var. Aile dışında hayat var" diye konuştu.

Grup, bir süre daha hükümet aleyhinde sloganlar atıp dağıldı.