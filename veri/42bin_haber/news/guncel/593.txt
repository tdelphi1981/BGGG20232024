'Bedri Baykam'a husumetim devam ediyor'
Ressam Bedri Baykam'a bıçaklı saldırı davasının sanığı, Baykam ile hasım olmaya devam edeceğini, cezasına razı olduğunu söyledi.
Ressam Bedri Baykam ve sekreteri Tuba Kurtulmuş'un bıçakla yaralanması davasına devam edildi. İstanbul 1. Ağır Ceza Mahkemesi'nde görülen duruşmaya tutuklu sanık Mehmet Çeliker ile müşteki Bedri Baykam katıldı. 

Mahkeme Başkanı Recai Akgün, dava dosyasının Adli Tıp Kurumu'ndan döndüğünü belirtti. 4. Adli Tıp İhtisas Kurulu tarafından sanığın suça karşı cezai sorumluluğunun tam olduğu yönündeki raporuna karşı diyeceği sorulan Çeliker, "Rapora karşı bir diyeceğim yoktur. Bedri Baykam ile hasım olmaya devam edeceğim. Husumetim de sürüyor. Cezama razıyım." dedi. Başkan Akgün, "Burası gösteri yeri değil." uyarısında bulundu. 

Söz alan Bedri Baykam, "Sanık sürekli olarak hukuka meydan okumaktadır. Almış olduğu siparişleri gerçekleştiren konumundadır. Arkasındaki kişi veya güçlerin bulunmasını talep ediyorum. Sanığın arkasında bir terör örgütünün olduğunu düşünüyorum." dedi.

Baykam'ın avukatı Şükran Tezel de, sanığı teşvik eden kişilerin belirlenmesi ve yargı önüne çıkarılması gerektiğini kaydetti. Kovuşturmanın genişletilmesi talebinde bulunacaklarını söyleyen Tezel, bunun için süre istediklerini belirtti. 

Sanığın tututkluluk halinin devamına karar veren heyet, duruşmayı erteledi. Bedri Baykam adliye çıkışında basın mensuplarına davanın gidişatıyla ilgili bilgi verdikten sonra aracına binerek adliyeden ayrıldı. 

İddianamede tutuklu sanık Çeliker'in, Bedri Baykam ve asistanı Tuba Kurtulmuş'u tasarlayarak öldürmeye çalıştığı gerekçesiyle 26 yıldan 40 yıla kadar hapisle cezalandırılması isteniyor.