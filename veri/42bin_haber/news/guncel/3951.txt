Seyfe Gölü kuraklığı yendi
İÇ Anadolu Bölgesindeki önemli sulak alanlardan biri olan Seyfe Gölü'nün su seviyesi, Orman ve Su İşleri Bakanlığı tarafından geliştirilen proje ile eski seviyesine getirildi.
1950'li yıllarda sıtma hastalığını önleme şeklinde başlayan kurutma çalışmaları, tarım toprağı elde etme maksadıyla 1990'lı yılların ortasına kadar devam etti. Bu durum birçok sulak alanın kurutulması ile sonuçlandı. Bu uygulamalardan nasibini alan Seyfe Gölü, güneybatısı ve kuzeybatısı nispeten büyük dağlarla diğer tarafları ise tepeciklerle çevrili bir kapalı havza özelliği taşıyor. Topografik olarak düşük meyilde olması sebebiyle yağışlara ve mevsimlere bağlı olarak göl alanı büyük değişiklikler gösteriyor. Kış aylarında ortalama 1 metre olan gölün derinliği, yörenin az yağışlı olması, gölü besleyen derelerin kuruması ve yüksek buharlaşmanın etkisiyle yaz aylarında 60-70 cm'ye, alanı ise 15 bin 600 dekara kadar düşüyor ve büyük bir kesimi tuzlu bataklığa dönüşüyor.


'MUCUR-SEYFE EKOLOJİ KORUMA PROJESİ' UYGULANIYOR


'Mucur-Seyfe Ekoloji Koruma Projesi' kapsamında, Orman ve Su İşleri Bakanı Veysel Eroğlu'nun talimatları ve sıkı takibiyle yürütülen çalışmalar ile Kırşehir'e 30 km mesafedeki Seyfe Gölü eski haline getirildi. Proje ile Seyfe kapalı havzasının güney ucunda yer alan Seyfe Gölü için, hem insan varlığını hem de kuş popülasyonunu koruyacak şekilde ekoloji yeniden düzenlendi. Seyfe Ekoloji Koruma Projesi içerisinde yer alan ana boşaltım kanalı, yedek kanallar, sanat yapıları ve kontrol kapakları, çiftlik kanalları ve göl gözlem istasyonu yapıldı. Yapılan tesislerle gölün su seviyesinin korunması hedeflendi ve bu maksatla 3 adet kontrol kapağı inşa edildi. Söz konusu 3 kontrol kapağı otomasyon sistemi ile uzaktan kumandalı olarak işletiliyor.


KAÇAK KUYULAR KAPATILIYOR


Kırşehir Valiliği'nin talebi üzerine drenaj kanallarının havza çıkış kısmına toprak sedde yapılarak tamamen kapatıldı. Havzadan bugüne kadar herhangi bir şekilde su tahliyesi yapılmadı. Ayrıca gölün kurumasının ana sebeplerinden birisi olan ve vatandaşlar tarafından açılan kaçak kuyuların kapatılması konusunda Kırşehir Valiliği'nin çalışmaları devam ediyor. Seyfe Gölü'nü besleyen üçüncü pınar olarak adlandırılan Malya kısmından göle su takviyesi yapılarak su seviyesinin eski haline dönmesi sağlandı.