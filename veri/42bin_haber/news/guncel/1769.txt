'Prezervatif davası' 7 Mart'ta
ANATLYA Kültür ve Sanat Vakfı'nda (AKSAV) görevli 3 yönetici hakkında kişisel harcamalarını vakfa fatura ettikleri suçlamasıyla açılan davanın ilk duruşması 7 Mart'ta görülecek.
Uluslararası Antalya Altın Portakal Film Festivali'ni düzenleyen AKSAV yöneticileri Göksel K., Hüseyin Ş. ve Birol K. hakkında, festival için gittikleri İstanbul'da konakladıkları otelde, birlikte oldukları Türk ve Ukraynalı kadınların otel, içki ve yemek ile kadınlarla ilişki sırasında kullandıkları prezervatif (kondom) paralarını AKSAV'a fatura ettikleri iddiasıyla Cumhuriyet Savcısı Osman Şanal'ın hazırladığı iddianame, yılın ilk günlerinde mahkemeye sunuldu. 5 yıldan 12 yıla kadar hapis cezasına çarptırılması istenen sanıklarla ilgili iddianame, 2'nci Ağır Ceza Mahkemesi'nce kabul edildi. AKSAV Genel Müdür Vekili Göksel K., Genel Müdür Yardımcısı Birol K. ile AKSAV İcra Kurulu Üyesi Hüseyin Ş.'nin yargılandığı davanın ilk duruşması 7 Mart Perşembe günü görülecek. 


OLAYIN GEÇMİŞİ


Olay, kendisini 'partili bir vatandaş' olarak tanıtan Kemal A.B.'nin Büyükşehir Belediye Başkanı CHP'li Mustafa Akaydın'a hitaben yazdığı, birer nüshasını da İçişleri Bakanlığı ile Antalya Cumhuriyet Başsavcılığı'na gönderdiği ihbar mektubuyla ortaya çıktı. İhbar mektubunda, Başkan Akaydın ve ekibinin çalışmalarını başarılı bulduğu, Başkan Akaydın'ın AKSAV ile ilgili kamuoyunda konuşulanlara kulak tıkamaması gerektiği belirtilerek, AKSAV'da yolsuzluk ve usulsüzlükler yapıldığının herkes tarafından konuşulduğu iddiası yer aldı.


Kemal A.B.'nin ihbar mektubunda, AKSAV Genel Müdür Vekili Göksel K., Genel Müdür Yardımcısı Birol K. ile AKSAV İcra Kurulu üyesi Hüseyin Ş.'nin, görevli olarak gittikleri İstanbul'da konakladıkları otelde makul seviyeden çok daha fazla miktarda harcama yaptıkları, hatta otel odasında kondom satın alıp, bunu da AKSAV'a fatura ettikleri, AKSAV'ın parasını kendi zevkleri için harcadıkları öne sürülerek, Başkan Akaydın'dan bu rezalete 'dur' demesinin beklendiği yazıldı. İhbarda, bu görevlilerin otel konaklamalarına sevgilileri ve sevgililerinin annelerinin de dahil olduğu ve bunların parasının da AKSAV tarafından ödendiği ileri sürüldü. 


İhbar mektubunu gönderen Kemal A.B., bu iddiaları araştırmak üzere Başkan Akaydın tarafından AKSAV'a gönderilen bir kişinin de 'yemlenip, hovardalık ettirilip, sonra da tehdit edildiğini' öne sürerek, bu sayede olayın üstünün kapatıldığını iddia etti. Bir dönem AKSAV'da çalışan muhasebe müdürü D.B.'nin faturalardan bilgisi olduğu, ancak bu kişinin de tehditle susturulduğu ihbar mektubunda ileri sürüldü.


Başkan Akaydın'a gönderilen ihbar mektubunun bir suretinin cumhuriyet savcılığına ulaşması üzerine, örgütlü suçlarla mücadeleden sorumlu Cumhuriyet Savcısı Osman Şanal'ın talimatıyla Kaçakçılık ve Organize Suçlarla Mücadele Şube Müdürlüğü aracılığıyla AKSAV'dan Birol K., Hüseyin Ş. ve Göksel K.'nın hangi tarihlerde il dışına görevli gönderildikleri ve bu kişilere ilişkin harcama faturalarının dökümü istendi. Savcılık, iddialarda adı geçen otellerden de bu kişilerin konaklama bilgilerini talep etti.


PREZERVATİF DE FATURA EDİLMİŞ


Otellerden ve AKSAV'dan gelen bilgiler derlendikten sonra hazırlanan iddianamede, Göksel K., Hüseyin Ş. ve Birol K.'nın geçen yıl festival çalışmaları için gittikleri İstanbul'da konakladıkları otelde beraber oldukları Rus, Ukraynalı ve Türk kadınlarla aynı odada kaldıkları, içtikleri içki, mini bar ve diğer ekstra giderlerinin AKSAV tarafından karşılandığı, hatta bu kişilerin kadınlarla cinsel birliktelikleri sırasında kullandıkları prezervatiflerin parasının bile vakıf tarafından ödendiği kaydedildi. 


24 BİN LİRALIK FATURA 


İddianamede Ukrayna uyruklu T.M., S.A., S.I., Rus uyruklu I.L. ile Türk kadınları G.Ş. ve S.P'nin farklı zamanlardaki tüm konaklama ve ekstralarının Vakıf tarafından karşılandığı, bu rakamın toplamda 24 bin 56 lirayı bulduğunun belirlendiğine yer verildi.