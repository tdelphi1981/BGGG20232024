Babasına kızıp otobüse sıktı
Metris Cezaevi önünde halk otobüsünde bir yolcunun yaralanmasına neden olan 'kaleşnikof kurşunu'nu, para istediği babası tarafından reddedilen bir askerin kızgınlıkla sıktığı ortaya çıktı.
İSTANBUL'DA Mecidiyeköy - Cebeci seferini yapan halk otobüsüne Metris Cezaevi önünde seyir halindeyken kaleşnikof tüfeği kurşunu isabet etmesi ve otobüsteki bir yolcunun yaralanmasıyla ilgili hazırlanan iddianamede, 'babasına para göndermediği için kızarak havaya ateş eden kışladaki' erin cezalandırılması talep edildi. Kara Kuvvetleri Komutanlığı 3. Kolordu Komutanlığı Askeri Savcılığı görevlisi Hakim Teğmen Akif Düzgün tarafından hazırlanan iddianamede, sanık Emrah Tekin'in Metris Kışlası 1. Ordu Lojistik Destek Komutanlığı 1. Bakım Bölük Komutanlığı'nda görevli 1991/4 tertip er olarak askerlik vazifesini yaptığı ve 14 Ocak'ta Metris Kışlası 1. Ordu Lojistik Destek Komutanlığı 8. numaralı kulede 11.30 - 13.30 saatleri arasındaki nöbetçi olduğu bilgisi verildi.

Otobüste başından vuruldu

İddianamede, nöbeti devralan Tekin'in saat 13.10 sıralarında nöbet esnasında kendi zimmetindeki kaleşnikof piyade tüfeğiyle bir el ateş ettiği ve ateşlenen merminin o sırada kışlanın yan tarafındaki kara yolunda Sultangazi istikametine ilerlemekte olan 34 BR 2304 plakalı 36 M hat numaralı özel halk otobüsünde arka kısımda oturan müşteki Şükrü Akpınar'ın başına isabet ettiği aktarılarak, Akpınar'ın ambulansla Bağcılar Eğitim ve Araştırma Hastanesi'ne sevk edildiği ve tedavisine başlandığı ifade edildi.

Gömleğinden barut izi çıktı

Şüpheli Tekin'in olayda kullandığı kaleşnikof piyade tüfeğinin, nöbet kulübesinin yanında bulunan boş kovanı ve otobüsün içinde bulunan mermi çekirdeği gömleğinin balistik inceleme yapılmak üzere Polis Kriminal Labaratuvar Müdürlüğü'ne gönderildiği belirtilen iddianamede, yapılan inceleme sonunda düzenlenen 28 Ocak 2013 tarihli ekspertiz raporuna göre, söz konusu mermi çekirdeği gömleği parçasının şüpheli Tekin'in kullandığı zimmetli kaleşnikof marka tüfekten atıldığının tespit edildiği dile getirildi.
 
Babasına kızıp ateş etmiş
 
Soruşturma kapsamında askeri savcılık tarafından şüpheli erin ifadesine başvurulduğu kaydedilen iddianamede, Tekin'in ifadesinde, 'olay günü nöbete gitmeden bir saat kadar önce telefonda babasıyla konuştuğu, ondan para istediği, babasının para veremeyeceğini söylemesi üzerine sinirlerinin bozulduğu, nöbet sırasında hücum yeleğindeki şarjörü alarak silahına taktığı, yarım çapraz konumundayken kışlanın yanından geçen yol tarafına fakat havaya doğru ateş ettiği, nöbet sırasında bir anlık sinirle ateş ettiği' yönünde beyanda bulunduğu bildirildi.

Görme ve işitme kaybı var

İddianamede, olayda yaralanan müşteki Şükrü Akpınar'ın da, 'olay günü öğlen saatlerinde Rami'den Sultangazi istikametine doğru gitmek üzere özel halk otobüsüne bindiği, otobüsün arka kısımındaki koltuklardan birine oturduğu, Metris Cezaevi'nin yan tarafındaki yoldan geçerken kulağında şiddetli bir çınlama sesi duyulduğu, bunun dışında olayla ilgili hiçbir şey hatırlamadığı, olay nedeniyle çok şiddetli ağrıları olduğu, görme ve işitme kaybı yaşadığı, son derece mağdur olduğu, yaralanmasına neden olan Emrah Tekin'den davacı ve şikayetçi olduğu' şeklinde ifade verdiği belirtildi.

Kafada oluşan kırık için 1,5 yıl hapis talebi

Dosyadaki adli raporlara göre müşteki Akpınar'ın, kafatasının arka alt kısmında bulunan kemikte parçalı kırık oluşacak şekilde yaralandığının tespit edildiği anlatılan iddianamede, yapılan soruşturma sonucunda şüpheli Tekin'in nöbeti sırasında yola doğru ateş ederek yoldan geçmekte olan otobüsün içindeki müşteki Akpınar'ın vücudunda kemik kırığı oluşacak şekilde yaralanmasına neden olduğu ve taşıtların geçmekte olduğu bir yola doğru ateş ederken böyle bir neticenin meydana gelebileceğini öngördüğü fakat bu sonucu istemediğinin değerlendirildiği aktarıldı.

İddianamede, şüphelinin 'bilinçli taksirle nitelikli yaralama' suçunu işlediğinin anlaşıldığı belirtilerek, şüpheli er Tekin'in Askeri Ceza Kanunu'nun 146. maddesinin işaret ettiği Türk Ceza Kanunu'nun ilgili maddeleri gereğince, 'vücutta kemik kırılmasına neden olacak şekilde taksirle yaralama' suçundan 4,5 ay ile 1,5 yıl arasında değişen hapisle cezalandırılması talep edildi. Şüpheli er Emre Tekin'in yargılanmasının 3. Kolordu Komutanlığı Askeri Mahkemesince yapılması da istendi.