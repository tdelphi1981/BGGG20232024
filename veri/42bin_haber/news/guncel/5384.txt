Enerji Hanım Projesi'yle 4 milyarlık tasarruf
ENERJİ Verimliliği Derneği'nin (ENVER) hazırladığı 'Enerji Hanım Projesi' eğitimi Denizli'de yapıldı. ENVER Yönetim Kurulu Başkanı İbrahim Çağlar, ev kadınlarının enerji tasarrufu konusunda eğitiminin baz alındığı projeyle 4 milyar lira tasarruf hedeflendiğini söyledi.
ENVER'in Enerji ile Aile ve Sosyal Politikalar Bakanlıkları işbirliğiyle hazırladığı 'Enerji Hanım Projesi' eğitimlerinin ikinci ayağı Denizli'de yapıldı. ENVER Denizli Şubesi'nin ev sahipliğinde EGS Kongre ve Kültür Merkezi'nde yapılan etkinliğe ENVER Yönetim Kurulu Başkanı İbrahim Çağlar, bazı yönetim kurulu üyeleri, Denizli Valisi Abdulkadir Demir, milletvekilleri, kentin sivil toplum kuruluşu (STK) ve meslek odalarının yöneticileri katıldı. Açılış konuşmasını yapan ENVER Denizli Şubesi Başkanı Mehmet Akgün, Türkiye'nin her yıl 60 milyar lirayı enerji ithalatı için kullandığına dikkat çekti. Akgün, "Bu tutar Türkiye için çok önemli bir rakam. O nedenle projenin hedeflerine ulaşması son derece önemli" diye konuştu. 


'BİN OKUL, 200 HASTANE YAPILABİLİR'


ENVER Yönetim Kurulu Başkanı İbrahim Çağlar, Kayseri'de başlayan Enerji Hanım eğitimlerinin ikinci durağı olarak Denizli'de ev kadınlarıyla buluştuklarını söyledi. Çağlar, Haziran sonuna kadar toplamda 20 ayrı ilde ev kadınlarının eğitimden geçirileceğini kaydetti. Çağlar, Enerji Hanım projesiyle 4 milyar lira tasarruf hedeflendiğini ifade ederek, "Bu çok önemli bir rakam. Bu rakamla tam bin okul, tam teşekküllü 200 hastane yaptırılabilir" dedi. 


Eğitim etkinliğinin ardından, kayıt yaptıran ev kadınları için bir de çekiliş düzenlendi. Enerji tasarrufuna katılan Denizlili ev hanımlarına buzdolabından elektrikli süpürgeye kadar çok sayıda elektrikli ev eşyası armağan edildi.