Ergenekon davasında 'tansiyon' yükseldi
ERGENEKON Davası'nda avukatlar, dosyada bulunan evraklara ve tanık beyanlarına ilişkin avukatlara ve sanıklara 15'er dakika süre verilmesine itiraz etti. Avukatlar söz almak istedi, Mahkeme Başkanı Hasan Hüseyin Özese ise söz vermedi.
Avukat Celal Ülgen söz almak için ısrar ederek Mahkeme Başkanıyla tartıştı. Mahkeme Başkanı Özese de jandarmaya Avukat Ülgen'in dışarı çıkarılması talimatını verdi. Jandarmanın Avukat Ülgen'in yanına gelmesi üzerine, diğer avukatlarda Ülgen'in etrafında adeta etten duvar ördü. Mahkeme Başkanı Özese de duruşmaya ara verdi. 

SÖZ ALMAK İÇİN ISRAR ETTİLER

İstanbul 13. Ağır Ceza Mahkemesi'de görülen Ergenekon Davası'nın öğleden sonraki oturumunda Mahkeme Başkanı Hasan Hüseyin Özese, dosyada bulunan evraklara ve tanık beyanlarına ilişkin avukatlara ve sanıklara 15'er dakika süre verildiğini açıkladı. Bu sırada konuşmak için tutuklu sanık emekli Tuğamiral Alaettin Sevim kürsüye geldi. Bu sırada Eski Genel Kurmaybaşkanı İlker Başbuğ'un avukatı İlkay Sezer'in de aralarında bulunduğu bütün avukatlar, mahkemenin dosyaya gelen bilirkişi raporuna ilişkin kendilerine süre verildiğini, tüm delillerle ilgili beyanda bulunmak için hazır olmadıklarını dile getirdi. Avukatlar Zeynep Küçük, İlkay Sezer, Vural Ergül, Bülent Hattatoğlu ve Celal Ülgen konuşmak için söz istedi. Avukat Vural Ergül, "15 dakikalık süreyi neye dayandırıyorsunuz?" diyerek bağırması üzerine Mahkeme Başkanı Özese de sanık ve avukatlara dosyadaki tüm deliller ve tanık beyanlarına ilişkin CMK 216. göre söz verildiğini belirtti. Avukatlar, Celal Ülgen, Vural Ergül, Bülent Hattatoğlu söz almak için ısrar ettiler. Mahkeme Başkan Özese de avukatlara hitap ederek, "Sıranız geldiğinde konuşacaksınız, şimdi kimseye söz vermeyeceğim" dedi.

Avukat Vural Ergül de" Zapta geçmek üzere söz istiyorum. Bunlar yasaya aykırı" diye konuştu.

MAHKEME BAŞKANI: KOMUTANLAR, AVUKATI DIŞARIYA ÇIKARIN

Avukat Celal Ülgen ile Mahkeme Başkanı Hasan Hüseyin Özese arasında geçen diyolog ise şöyle:

Avukat Celal Ülgen: Söz istiyorum

Mahkeme Başkanı Özese:Kimseye söz vermiyorum

Avukat Celal Ülgen: Ben konuşmaya devam edeceğim.

Mahkeme Başkanı Özese: Söz vermiyorum, oturun.

Avukat Celal Ülgen: Konuşmaya devam edeceğim. Ben saygılıyım.

Mahkeme Başkanı Özese: Biz şahsi bir saygı istemiyoruz. Biz burada Türkiye Cumhuriyeti adına yargılama yapıyoruz. Saygınız Türk Milletinedir. Oturur musunuz lütfen? Sizi dışarı çıkarmak zorunda kalacağım.

Avukat Celal Ülgen: Ben konuşmaya devam edeceğim.


Mahkeme Başkanı Özese: Komutanlar, avukatı dışarıya çıkarın.

MESLEKTAŞLARI AVUKAT CELAL ÜLGEN'İN ETRAFINDA ETTEN DUVAR ÖRDÜ

Jandarmanın Avukat Celal Ülgen'nin yanına gelmesi üzerine avukatlar da Ülgen'in etrafında etten duvar ördü. Mahkeme Başkanı Özese de, "Komutanlar itiraz edenleri de dışarı çıkarın" diyerek duruşmaya ara verdi.


İzleyiciler, sanıklar ve basın mensuplarının çıkarıldığı salonda Avukat Celal Ülgen ve ona destek olan avukatların bekleyişi devam ediyor.