Boyabat'ta silah kaçakçılığı operasyonu
Sinop'un Boyabat ilçesinin Binerli köyündeki bir dağ evine yapılan operasyonda 9 adet dinamit lokumu ve çok sayıda mühimmat ele geçirildi. Olayla ilgili bir kişi gözaltına alındı.
Edinilen bilgiye göre, İl Emniyet müdürlüğü Kaçakçılık ve Organize Suçlarla Mücadele Şube Müdürlüğü (KOM) tarafından Boyabat Cumhuriyet Başsavcılığı'nın yürüttüğü uyuşturucu madde ve silah ticareti yapan şahıslara yönelik operasyon başlatıldı. Operasyon kapsamında ilçeye bağlı Binerli köyü Mehmetçik Yaylası mevkisinde bir dağ evi ve müştemilatında arama yapan polis ekipleri, 3 adet değişik çap ve markalarda ruhsatsız tabanca, 2 adet ruhsatsız otomatik av tüfeği, 1 adet faturasız kurusıkı tabanca, 9 adet 100'er gram dinamit lokumu, 5 metre saniyeli fitil, 8 adet dinamit kapsülü, 3 adet şarjör, 237 adet çeşitli çaplarda tabanca mermisi, 34 adet kurusıkı tabanca mermisi, 6 adet değişik tarihli ve miktarı yazılı senet, 1 adet gizli kamere kayıt cihazlı anahtarlık, 1 adet bıçak ele geçirdi.

Dinamit lokumları, Cumhuriyet savcısının talimatı ile bomba imha uzmanları tarafından gerekli tedbirler alınarak bulunduğu yerde imha edildi. Olayla ilgili soruşturma sürüyor.