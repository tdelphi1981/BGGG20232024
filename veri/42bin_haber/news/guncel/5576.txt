Bağcılarda inşaatta toprak kayması 1 yaralı
Bağcılarda yapımı devam eden bir inşaatta toprak kayması meydana geldi.
Toprak kaymasında bir işçi boğazına kadar toprağa gömülerek yaralandı. İtfaiye ekipleri, toprağa gömülü haldeki işçiyi kurtarmak için saatlerce uğraştı.

Toprak kayması, saat 19:30 sıralarında Demirkapı Mahallesi Önder Sokak üzerindeki yapımı devam eden bir konut sitesinde meydana geldi. 

İsmi Özkan olduğu öğrenilen bir işçi çalışma sırasında toprak kayınca boğazına kadar toprağa gömüldü. Hareket edemeyen işçiyi ilk önce inşaattaki mesai arkadaşları çıkarmaya çalıştı. 

Ancak işçilerin çalışması fayda vermeyince durum itfaiye ve sağlık ekiplerine bildirildi. Durumun itfaiye ve sağlık ekiplerine bildirilmesi üzerine olay yerine çok sayıda itfaiye ekibi ve sağlık ekibi sevk edildi. 

Olay yerine gelen itfaiye ekipleri yaralı işçiyi gömüldüğü yerden kurtarmak için büyük çaba sarf etti. Toprak kaymasının işçinin yakınları tarafından öğrenilmesi üzerine, olay yerine işçinin yakınları da geldi. 

Olay yerine gelen yakınları ağlayarak göz yaşı döktü. İşçinin yakınları itfaiyenin çalışmalarını çaresizce göz yaşlarıyla izledi. 

İtfaiye ekiplerin 3 saatlik çalışması sonunda yaralı işçi gömüldüğü yerden sedye ile çıkarıldı. Toprak kaymasında yaralı olarak çıkarılan inşaat işçisi Bağcılar Eğitim ve Araştırma Devlet Hastanesi'ne kaldırıldı.