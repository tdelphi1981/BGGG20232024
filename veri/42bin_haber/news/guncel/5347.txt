Uğur Acar'ı görünce yüz nakli olmaya karar verdi
MANİSA'da, henüz 10 günlükken ev yangınında yüzü yanan 16 yaşındaki Betül Kaya, Uğur Acar'ın son halini görünce yüz nakli olmaya karar verdi.
Akdeniz Üniversitesi Hastanesi'nde yüz nakli yapılan Uğur Acar'ın birinci yıldönümü görüntülerinin yayınlanmasının ardından yüz nakli olmayı düşünüp de tereddüt yaşayanlar, Antalya'ya koştu. Akdeniz Üniversitesi Tıp Fakültesi Plastik ve Rekonstrüktif Cerrahi Estetik Anabilim Dalı'na yapılan yüz nakli başvurusu sayısında büyük artış oldu. Şu ana kadar yüz nakli için yapılan yüzlerce başvuru arasından 35 hastanın yüz nakli için şartlarının uygun olduğu belirlenerek takibe alındı. Uğur Acar'ın son estetik ameliyattan sonraki görüntülerini televizyondan izleyen Kırklarelili 21 yaşındaki Recep Kaya ve Manisalı Betül Kaya da Antalya'ya gelerek başvuru yaptı. 13 yaşındayken ağabeyinin düğününde av tüfeğinin patlamasıyla yüzü parçalanan Recep Kaya ve henüz 10 günlükken ev yangını sırasında yüzü yanan Betül Kaya, nakil için bekleme sırasına girdi. 

'UĞUR ACAR'INKİ ÇOK DOĞAL'

Betül Kaya, internetten dünyadaki tüm yüz nakillerini gördüğünü belirterek, "Fakat Uğur Acar'ınki çok doğal ve başarılıydı, daha önce cesaret edemediğim yüz nakline karar verdim. O günden sonra Antalya'ya gelebilmek için fırsat kolladım. Bugün Akdeniz Üniversitesi'nde olmak ve Uğur Acar'ı canlı görüp onunla resim çektirmek beni motive etti. Hayata daha pozitif bakmaya başladım" diye konuştu.

'ORGAN BAĞIŞI KUTSAL BİR GÖREV'

Uğur Acar'dan sonra Turan Çolak'ın da başarılı yüz nakli olmasının Türkiye'de bu durumdaki çok kişiye cesaret verdiğini anlatan Betül Kaya şöyle devam etti:

"Akdeniz Üniversitesi'nin nakil olmak için en güvenilir yer olduğunu biliyorum. Burada ameliyat olmayı hayal ediyorum. Kendim için olmasa bile, insanları organ bağışı için daha duyarlı olmaya davet ediyorum. Yüz nakli olursam sosyal hayatla daha iç içe olacağım. İlişkilerimde daha cesur olacağım. Fakat organlarını bağışlayan insanlar onları hayata bağlayacaklar. Bunun ne kadar kutsal bir görev olduğunu insanların bilmesi yeterlidir."