Ilgaz Dağı'nda kayak sezonu erken başladı
Türkiye'nin önemli kayak ve kış turizmi merkezlerinden Kastamonu'daki Ilgaz Dağı'nda kayak sezonu başladı.
Ilgaz Dağı'nda kayak sezonu, karın erken yağması nedeniyle daha önceki sezonlara göre, 15 gün önce başladı. Türkiye Kayak Federasyonu tarafından işletilen kayak merkezinde düzenlenen açılış töreninde Kastamonulu kayakçılar gösteri yaptı. Kastamonu Valisi Erdoğan Bektaş, kendisine özgü doğal güzelliklere sahip Ilgaz Dağı'na yeni yapılacak kayak tesisleriyle mevcut potansiyelinin artacağını söyledi. Kristal kara sahip Ilgaz Dağı'nın özelikle Ankara'ya yakınlığı nedeniyle başkentlilerin yoğun ilgisiyle karşılaştığını belirten Vali Bektaş, yeni kayak sezonunun herkese hayırlı olmasını diledi.

Profesyonel kayak yapan Selim Topal ise, "15 yıldır kayak yapıyorum. Bu yıl ilk defa Ilgaz'da kayak yapma şansına ulaştım. Bugün de Ilgaz da sezon açılış günüymüş. Çok rahat ve güzel bir pist herkese tavsiye ederim" dedi.

Kastamonu'da faaliyet gösteren kayak sporcularının gösterisiyle renklenen açılış töreniyle birlikte Ilgaz da yılbaşı ve sömestr tatili hazırlıklarının büyük oranda tamamlandığı belirtildi. Yaklaşık 1500 yatak kapasiteli tesislerin yer aldığı Ilgaz Dağı'nda Türkiye Kayak Federasyonu başta olmak üzere özel ve kamu kuruluşlarına ait birçok tesis bölge turizmine hizmet ediyor. Kayak spor takımdaki sporcuların Ilgaz Dağı'nın zirvesinden inerken açtıkları Türk bayrağı gösteriyi izleyenlerden büyük alkış aldı. Sporcular, Türk Bayrağı'nı Vali Bektaş'a teslim etti.