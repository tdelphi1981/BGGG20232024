Seyyar balıkçı, Zabıta Müdürü'nü bıçakladı
RİZE'de seyyar tezgahta balık satışı yapan Salih Boyamak, makamına giderek tartıştığı Belediye Zabıta Müdürü 52 yaşındaki Bayram Ali Sarı'yı bıçaklayarak ağır yaraladı.
Olayın ardından kaçmaya çalışan Boyamak ve yanındaki arkadaşı Paşa Ali Civelek polis tarafından gözaltına alındı. Belediye Başkanı AK Parti'li Halil Bakırcı, müdürü daha önce de tehdit eden balıkçı hakkında savcılığa ihbarda bulunduklarını ancak gerekli işlemin yapılmadığını belirterek, "Savcılar işlem yapmadığına göre, biz de kendi bildiğimiz yollardan kendi güvenliğimizi sağlayacağız" dedi.


Olay bugün akşam saatlerinde Rize Belediyesi'nde meydana geldi. Zabıta ekipleri tarafından daha önce birkaç kez uyarıldığı ve seyyar arabasına el konulduğu öğrenilen Salih Boyamak ile arkadaşı Paşa Ali Civelek, Belediye Zabıta Müdürü Bayram Ali Sarı'nın makam odasına geldi. İkili arasında tartışma cıkarken, Boyamak bir anda cebindeki bıçağı çıkarıp Sarı'ya sapladı. Sol koltukaltından sırtına yakın bölgeden aldığı bıçak darbesiyle ağır yaralanan Bayram Ali Sarı, kanlar içinde yerde kaldı. Olayın ardından kaçmaya çalışan Salih Boyamak ile dışarıda kendisini bekleyen Paşa Ali Civelek, polis ekipleri tarafından yakalanarak gözaltına alındı.


Çağrılan ambulansla Rize Devlet Hastanesi'ne kaldırılan Zabıta Müdürü Sarı, ameliyata alındı. Sarı'nın yoğun bakım servisindeki tedavisinin sürdüğü bildirildi.


VALİ HASTANEYE GELDİ


Rize Valisi Nurullah Çakır, Belediye Başkanı Halil Bakırcı ve İl Emniyet Müdürü Hüseyin Yenice, Rize Devlet Hastanesi'ne gelerek Bayram Ali Sarı'nın sağlık dunumu hakkında doktorlardan bilgi aldı. Hastane çıkışında basın mensuplarına bir açıklama yapan Vali Nurullah Çakır şunları söyledi:


"İki seyyar satıcı olaydan sonra gözaltına alındı. Seyyar satıcılarla ilgili yapılan bir düzenleme sonrasında böyle bir olayın yaşandığını düşünüyoruz. Bu tarz kanunsuz eylemlere kalkışanlar karşılarında devleti bulacaktır. Üzüntülüyüz."


DAHA ÖNCE DE TEHDİT ETMİŞ


Rize Belediye Başkanı Halil Bakırcı ise saldırgan Salih Boyamak hakkında daha önce savcılığa birkaç kez şikayette bulunduklarını belirterek, "Bu şahıs daha önce de belediye binasına gelerek defalarca zabıta müdürümüzü tehdit etti. Her defasında savcılığa durumu bildirdik. Savcılık şahısla ilgili işlem yapmadı. Sonunda da böyle bir olay oldu. Savcılar işlem yapmadığına göre, biz de kendi bildiğimiz yollardan kendi güvenliğimizi sağlayacağız" diye konuştu.