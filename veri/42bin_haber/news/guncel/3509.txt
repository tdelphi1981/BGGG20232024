İlkokulda korkutan yangın
Şişli'de bir ilkokulda küçük çapta yangın çıktı. Yangın, okul personeli tarafından kısa sürede söndürüldü. İtfaiye ekiplerinin de sevk edildiği okuldaki öğrenciler büyük korku yaşadı. Bazı öğrencilerin ağladığı görüldü.
Esentepe Mahallesi Mareşal Fevzi Çakmak İlkokulu'nun bodrumunda bulunan güç kaynağında saat 09.30 sıralarında küçük çapta yangın çıktı. Bodrum kattaki dumanları gören okul personeli vakit kaybetmeden durumu itfaiyeye bildirdi. Okula Şişli, Mecidiyeköy ve Seyrantepe'den itfaiye ekipleri sevk edildi. Yangın itfaiye ekiplerine gerek kalmadan okul personeli tarafından söndürüldü. 

Yangın küçük çapta olmasına rağmen öğrenciler büyük panik ve korku yaşadı. Okul bahçesinde toplanan öğrencilerden özellikle yaşları daha küçük olanlar korkudan ağladı. Öğrencileri, okula gelen velileri ile öğretmenleri sakinleştirdi. Okula gelen bazı veliler de çocuklarını alarak evlerine gitti. 

Olay hakkında bilgi veren okul müdürü Arif Atay, yangın oklun güç kaynağındaki kablolardan kaynaklandığını ve kısa sürede söndürüldüğünü aktardı. Atay, öğrencilerde herhangi bir etkilenme olmadığını ve eğitime devam edeceklerini ifade etti. Yangını haber alarak okula gelen veliler de yangının söndürüldüğünü ve ciddi bir şey olmadığını görünce rahatladıklarının dile getirdi.