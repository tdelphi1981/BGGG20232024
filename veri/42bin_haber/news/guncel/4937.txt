Müslüm Gürses yarın toprağa verilecek
Tedavi gördüğü hastanede hayatını kaybeden arabesk müziğinin önemli isimlerinden Müslüm Gürses'in cenazesi Memorial Hastanesi'nden bir ambulansla Zincirlikuyu Mezarlığı Gasilhanesi'ne götürüldü.









Müslüm Gürses, tedavi gördüğü Özel Memorial Hastanesi'nde sabah saatlerinde hayatını kaybetti. Acı haberin ardından çok sayıda hayranı hastaneye akın etti. Hastanedeki işlemlerin ardından Gürses'in cesedi Zincirlikuyu Mezarlığı gasilhanesine gönderildi. 

Bir seveni fenalaşınca ambulansa taşındı. Bu sırada minibüsüyle hastane önüne gelen bir kişi, sanatçının şarkısını çaldı. Bu hareket diğer sevenleri tarafından alkışlandı. Ancak Gürses'in yakın çevresinden olduğu belirtilen bazı kişiler, hastane önünde yüksek sesle müzik çalınmaması için uyarıda bulununca hayranı müziğin sesini kıstı.

Cenazenin çıkarıldığını öğrenen Müslüm Gürses hayranları önce hastanenin acil servis girişine, cenazenin alınmasından sonra da ambulansın peşinden koştular.

Yarın, Gürses için Cemal Reşit Rey Konser Salonu'nda tören düzenleneceği ve cenazenin Teşvikiye Camii'nde kılınacak namazın ardından toprağa verileceği öğrenildi.