'Havva'yı buradan al, yoksa onu vururum'
Erzurum'daki Atatürk Üniversitesi İktisadi ve İdari Bilimler Fakültesi öğrencisi 20 yaşındaki Havva Ay'ı başından yaraladıktan sonra aynı silahla yaşamına son vermek isteyen 23 yaşındaki Ferhat Tosun'un fırın işçisi ve ilköğretim okulu mezunu olduğu için kızın ailesinin karşı çıkması üzerine ayrıldığı öne sürüldü. Tosun'un sevdiği Ay'ı kendisine vermeyen babası Aziz Ay'a, "Havva'yı buradan al. Yoksa onu vururum" dediği iddia edildi.
Merkez Aziziye İlçesi'ndeki Dadaşkent semtindeki bir ekmek fırınında pasta ustası olarak çalışan 8 kardeşin ortancası Ferhat Tosun, sevdiği Atatürk Üniversitesi İktisadi ve İdari Bilimler Fakültesi Ekonometri Bölümü 3'üncü sınıf öğrencisi Havva Ay ile evlenmek istedi. Ay'ı İstanbul'da oturan ailesinden isteten Ferhat Tosun'a, ilköğretim okulu mezunu ve fırın işçisi olması nedeniyle olumsuz yanıt verildiği öne sürüldü. Babasının isteği üzerine Ferhat Tosun ile olan ilişkisini kesen Havva Ay, pazar günü saat 14.40'de Atatürk Üniversitesi Kampusu'ndaki İktisadi ve İdari Bilimler Fakültesi önünde karşısına çıkan eski sevgilisi Ferhat Tosun ile tartıştı. Arkadaşlarına birkaç kez, "Bu kızı vururum" dediği iddia edilen Ferhat Tosun, yüzlerce öğrencinin gözü önünde belinden çıkardığı tabanca ile Havva Ay'ın baş ve ensesine 2 el ateş etti. 

Ferhat Tosun, Havva Ay'ın öldüğünü sanarak aynı silahı başına dayayıp tetiğe bastı. Tosun kanlar içindeki Havva Ay'ın yanına düştü. Çevredekilerin ihbarı üzerine gelen polis ve 112 ekibi iki yaralıya müdahale etti. Havva Ay ile Ferhat Tosun ambulansla kampustaki Atatürk Üniversitesi Tıp Fakültesi Yakutiye Araştırma Hastanesi acil servisine kaldırıldı. 

Hayati tehlikeleri bulunan Ferhat Tosun ve Havva Ay'ın tedavisi Atatürk Üniversitesi Yakutiye Araştırma Hastanesi Beyin ve Sinir Cerrahisi Yoğun Bakım Servisinde devam ediyor. Doktorlar, Ferhat Tosun'un çenesinden giren kurşunun başından çıktığını ve beyninin parçalandığını bildirdi. Ay'a isabet eden kurşunların ense ve başında bulunduğu, ikisinin de derin komada olduğunu belirttildi.

Ferhat Tosun'un çalıştığı fırının sahibi Fatih Çelik, olayı duyduklarında şoke oldukları söyledi. Havva Ay ile Ferhat'ın 2 yıldan bu yana yakın ilişkisine tanık olduklarını anlatan Fatih Çelik, şöyle konuştu:

"Ferhat, uzun süredir Havva ile birlikte yaşıyordu. İkisi de birbirini seviyordu. Ferhat artık bu işe son noktayı koymak istediğini belirterek ailesini İstanbul'a gönderip Havva'yı istetti. Aile Ferhat'ın fırın işçisi ve ilköğretim okulu mezunu olduğu için bu evliliğe sıcak bakmamış. Kızın babası beni telefonla arayıp Ferhat'ın nasıl biri olduğunu sordu. Ben de kendisinin çok iyi ve işine bağlı olduğunu söyledim. Akıllı biri idi. Dengesiz hiçbir hareketini görmedim. Ferhat kızın babasına çok yalvardı. Ama olmadı. Satın aldığı evde kızla uzun süre birlikte yaşadı. Okul tatil olup kız İstanbul'a gidince Ferhat'tan ayrılmaya karar vermiş. Olaydan 1 gün önce yani cumartesi günü Ferhat normal işinde çalıştı. Akşam çıkışta yanıma gelip benden bir miktar para istedi. 50 lira verdim. Silahı nasıl aldığını bilmiyorum ama eski bir otomobili varmış, sanırım onu satarak almış. Pazar günü saat 16.00'da gelecekti. Gelmeyince 'İşi çıktı, gecikti' diye düşündük. Hastanede bir tanıdık bizi arayıp durumu bildirince çok şaşırdık. Havva da Ferhat'ı seviyordu. Ama babası caydırmış olmalı ki Ferhat'a yüz vermemiş. Ferhat'ın telefonda kızın babasına 'Havva'yı buradan al. Yoksa onu vururum' dediğini duydum. Nasihat ettik ama o bildiğini yaptı." 

AĞABEYİ DE İNTİHAR ETMİŞ

İstanbul'da esnaf, 3 kız bir erkek çocuk sahibi babası Aziz Ay ve annesi Fahriye Ay, kızlarının vurulması üzerine uçakla Erzurum'a geldi. Yeğeninin iyileşmesi için dua eden amca Vahit Ay, "Yeğenim sürekli bu çocuk tarafından rahatsız ediliyormuş. Ama bizim haberimiz yoktu" dedi.

Ferhat Tosun'un annesinin kuzeni Yaşar Cengiz, "Ferhat'ın babasının ilk eşinden olan oğlu İlhami Tosun ile eşi arasında 2009 yılında anlaşmazlık çıkıyor. Bu yüzden tabanca ile intihar etti, öldükten sonra çocuğu oldu. Ferhat'ın babası gırtlak kanseri. Annesinin gözleri görmüyor. Perişan vaziyette köyde yaşıyorlar" diye konuştu.

Sosyal paylaşım sitesindeki sayfasında silahlarla fotoğrafı bulunan Ferhat Tosun'un "Sen ne sevmeye ne de sevilmeye değersin Vefasız" yazısı ise dikkat çekti. Ferhat Tosun'un fırındaki mesai arkadaşları ise, "Kızla ilişkisini bitirdiğini ve artık onun için bir şey ifade etmediğini söylüyordu. Kızın ailesi evlenmelerine izin vermeyince kendini namaza vermişti. Sürekli namaz kılıyordu. Umarız her ikisi de yaşar" dedi.

Atatürk Üniversitesi'ndeki kız öğrenciler, son olayla tedirgin olduklarını söyledi. İktisadi ve İdari Bilimler Fakültesi İşletme Bölümünden Banu Güven, "Korkuyorum. Arkadaşlarımızla konuşurken 'Her an bir 'Kör kurşun gelebilir' dedik. Her isteyen üniversiteye ve fakülteye girebiliyor. Önlemler alınmalı" diye konuştu.

Edebiyat Fakültesinden Ayla Çiçek, İktisadi ve İdari Bilimler Fakültesi'nden Şeyma Bakır, üniversitede güvenlik önlemlerinin alınmasını istedi. Atatürk Üniversitesi öğrencileri, 30 Kasım Cuma günü son olayları kınamak için toplanmaya karar verdiklerini söyledi.