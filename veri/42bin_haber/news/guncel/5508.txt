Ergenekon davasında reddihakim talepleri reddedildi
Ergenekon davasında, dün yaşanan gerginliklere ilişkin jandarma görevlilerine hukuk dışı talimat verildiği iddiasıyla bazı sanık avukatları tarafından yapılan reddihakim talepleri, duruşmayı uzatmaya yönelik olduğu gerekçesiyle reddedildi.
İstanbul 13. Ağır Ceza Mahkemesi'nde görülen Ergenekon davasında, sanık avukatlarından Hüseyin Ersöz, Serkan Günel ve Zeynep Küçük tarafından yapılan reddihakim taleplerinin reddine karar verildi. Dünkü oturumda biri stajer 2 avukatın dışarı çıkarılmasına ilişkin Mahkeme Başkanı tarafından jandarma görevlilerine verilen talimatın hukuk dışı olduğu iddiasıyla yapılan reddihakim taleplerinin, duruşmayı uzatmaya yönelik olduğuna hükmedildi.

Sanıkların delillere karşı beyanlarının alınmasıyla duruşmaya devam edildi. Tutuklu sanık Tuncay Özkan, mahkeme tarafından konuşmaları için öngörülen 15 dakikalık süre sınırlaması kararından dönülmesini talep etti. Dava dosyasına gelen evraklarla ilgili 37 bin sayfa evrakın tarandığını ve tarama işleminin hala devam ettiğini belirten Özkan, 15 dakikada bu kadar evrakı, delilleri ve dinlenen tanıkları değerlendirmesinin mümkün olmadığını söyledi.

Sanık Özkan ayrıca, hangi delillerin hukuk dışı hangilerinin de hukuki olduğu konusunun mahkeme tarafından kendisine bildirilmesini talep etti. Özkan ayrıca hakkında yapılan suçlamaların, iddianamenin hangi sayfalarında somut olarak belirtildiğinin de kendisine bildirilmesini talep etti.