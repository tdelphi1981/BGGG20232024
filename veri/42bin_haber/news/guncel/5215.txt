Zonguldak'ta kadınlar yürüdü
ZONGULDAK'ta, 8 Mart Dünya Kadınlar Günü nedeniyle yaklaşık 200 kadın, ellerindeki dövizler ve sloganlarla yürüdü.
Yürüyüşe katılan kadınlardan 49 yaşındaki Hacer Çelikel, Valilik önündeki basın açıklaması sırasında kardeşine iş bulunmasını isterken fenalık geçirdi. Çelikel, hastaneye kaldırıldı.Zonguldak Kadın Platformu'nun düzenlediği yürüyüş için kadınlar Madenci Anıtı önünde toplandı. Kadınlar, 'Her gün 5 kadın ölüyor, katil kim?', '8 Mart kutlama değil isyan günüdür', 'Kadınlar boyun eğmezse bu ülke boyun eğmez' yazılı dövizler ve sloganlarla Gazipaşa Caddesi'ni takiben Valilik önüne kadar yürüdü. Yürüyüşte kadınlara erkekler de destek verdi. Valilik önünde basın açıklamasını Zonguldak Kadın Platformu adına Sevim Adıgüzel okudu. Ardından, Bülent Ecevit Üniversitesi Öğrenci Platformu üyesi öğrenciler, 'Kadına özgürlük' konulu tiyatro oyununu sergiledi. Bu sırada kalabalığın arasından öne doğru çıkan Hacer Çelikel, 4 çocuk sahibi kardeşi Ramazan Çelikel'in işsiz olduğunu belirterek iş bulunmasını istedi. Alandaki kadınların, tiyatronun ardından ilgileneceklerini söyleyerek sakinleştirmek istediği Çelikel, kardeşine iş bulması için babasının kendisine vasiyet ettiğini söylerken fenalık geçirdi. Kenara alınan Çelikel, haber verilmesiyle gelen 112 Acil Servis ambulansı ile Zonguldak Atatürk Devlet Hastanesi'ne kaldırıldı.Kadınlar ise tiyatro oyununun ardından dağıldı.