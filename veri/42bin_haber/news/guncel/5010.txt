Diyarbakırdaki esrarengiz doğa olayının altından kaçak elektrik çıktı
Diyarbakır'da toprakta oluşan çatlaktan çıkan esrarengiz buhar ile fokurdama sesinin sırrı çözüldü.
Olay yerinde inceleme yapan Maden Tetkik Arama Bölge Müdürlüğü ekipleri, buhar ve fokurdama sesinin kaynağının kaçak elektrik hattı olduğunu tespit etti. MTA Güneydoğu Anadolu Bölge Müdürü Ekrem Tosun, " Kaçak elektrik nedeniyle suyun ısındığı ve buhar oluştuğunu tespit ettik. TEDAŞ uyardık ve elektrik kaçağını kapattırdık." dedi. 

Diyarbakır'ın Kayapınar ilçesinde Huzurevleri Mahallesi'nde yerde oluşan çatlaktan buhar ile fokurdama sesi geldiğini tespit eden vatandaşlar, sıcak kaplıca suyunun yüzeye çıktığını belirterek, durumu yetkililere ve gazetecilere bildirdi. Bunun üzerine olay yerinde detaylı bir inceleme yapan MTA Güneydoğu Bölge Müdürü Ekrem Tosun, olayın sebebinin kaçak elektrik hattı olduğunu tespit etti. 

Olayın kaynak olduğunun ifade edildiğini ancak böyle bir şeyin olmadığını anlatan Tosun, "Gerekli kontrolleri yaptık. Bunun elektrik kaçağı olabileceği sonucuna vardık. TEDAŞ Bölge Müdürlüğü'nü uyardık. Bir jeotermal kaynak bilimsel verilere göre bu şekilde olmaz. Çünkü sıcaklık şu an yok denecek kadar az. Ama dün sıcaklık 100 derecenin üzerindeydi. Buhar da çıkıyordu. Bunu hemen fark ettik. Çevredeki vatandaşları mahalle sakinlerini uyardık, çocuklarını buradan uzak tutmalarını istedik. Bu bir elektrik kaçağı direğin üzerinden. Malum Diyarbakır'da elektrik kaçağı biraz fazla. Öyle olduğu kanaatindeyiz. Elektrik kaçağı suyu ısıtmış." diye konuştu.