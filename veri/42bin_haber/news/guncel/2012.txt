Adli sicil kaydını silme yetkisi değişti
Mahkemelerin yetkisi kapsamında bulunan 'adli sicil ve arşiv kaydını silme yetki ve görevi' Adli Sicil ve İstatistik Genel Müdürlüğü'ne verildi.
 5352 Sayılı Adli Sicil Kanunu'nun geçici ikinci maddesinde, 11.04.2012 tarihinde 6290 sayılı kanunla yapılan değişiklikle adli sicil ve arşiv kayıtlarını silme görev ve yetkisi Adli Sicil ve İstatistik Genel Müdürlüğü'ne devredildi. Anılan konuda mahkemelere yapılacak başvurularda, mahkemelerin talepleri kabul etmemesi gerekeceğinden, zaman ve hak kaybının önlenmesi ve lüzumusuz yazışmaya mahal verilmemesi yönünden bu tür taleplerin Adli Sicil ve İstatistik Genel Müdürlüğü'ne yapılması gerekiyor.
 Hakkında Türk mahkemeleri veya yabancı ülke mahkemeleri tarafından kesinleşmiş ve Türk hukukuna göre tanınan mahkûmiyet kararı bulunan Türk vatandaşları ile Türkiye'de suç işlemiş olan yabancıların kayıtları da dahil tüm adlî sicil bilgileri; mahallinde bilgisayar ortamına aktarılmasını takiben, Adalet Bakanlığı Adlî Sicil ve İstatistik Genel Müdürlüğü'ndeki Merkezî Adlî Sicil'de tutuluyor.
 Adlî sicildeki bilgiler; 'cezanın veya güvenlik tedbirinin infazının tamamlanması, ceza mahkûmiyetini bütün sonuçlarıyla ortadan kaldıran şikayetten vazgeçme veya etkin pişmanlık, ceza zamanaşımının dolması, genel af' halinde Adlî Sicil ve İstatistik Genel Müdürlüğü'nce silinerek, arşiv kaydına alınıyor. Adlî sicil bilgileri, ilgilinin ölümü üzerine tamamen siliniyor.
 
 CİHAN
  