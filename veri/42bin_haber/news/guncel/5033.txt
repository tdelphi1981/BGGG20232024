TSK personel sayısını açıkladı
Türk Silahlı Kuvvetleri'nde 347'si general ve amiral olmak üzere toplam 678 bin 617 personel görev yapıyor. Genelkurmay Başkanlığı, personel istatistiklerini güncelledi. 

Genelkurmay Başkanlığı'nın internet sitesinden yaptığı açıklamaya göre, toplam personel sayısı 678 bin 617 olan Türk Silahlı Kuvvetleri'nde (TSK) 347 general ve amiral görev yapıyor. Kara, Deniz ve Hava Kuvvetlerinde 313, Jandarma Genel Komutanlığı'nda 33, Sahil Güvenlik Komutanlığı'nda ise 1 general ve amiral görev yapıyor.

Kara, Deniz ve Hava Kuvvetlerinde 33 bin 167 subay ve 72 bin 61 astsubay, Jandarma Genel Komutanlığı'nda 5 bin 561 subay ve 22 bin 812 astsubay, Sahil Güvenlik Komutanlığı'nda ise 575 subay ve bin 320 astsubay bulunuyor.

Jandarma Genel Komutanlığı emrinde 24 bin 380 uzman jandarma görev yaparken, Kara, Deniz ve Hava Kuvvetlerinde 36 bin 496, Jandarma Genel Komutanlığı'nda 8 bin 520, Sahil Güvenlik Komutanlığı'nda ise 659 uzman erbaş görev alıyor.

Jandarma Genel Komutanlığı ile Sahil Güvenlik Komutanlığı'nda sözleşmeli erbaş veya er bulunmazken, Kara, Deniz ve Hava Kuvvetleri Komutanlıklarında bin 349 sözleşmeli erbaş veya er silah altında bulunuyor.

Üç kuvvet komutanlığında 6 bin 299, Jandarma Genel Komutanlığı'nda 662, Sahil Güvenlik Komutanlığı'nda ise 19 yedek subay görev alırken, Kara, Deniz ve Hava Kuvvetlerinde 283 bin 841, Jandarma Genel Komutanlığı'nda 126 bin 129, Sahil Güvenlik Komutanlığı'nda ise bin 896 er ve erbaş silah altında bulunuyor.

Kara, Deniz ve Hava Kuvvetlerinde 48 bin 77 sivil memur ve işçi çalışıyor. Bu rakam Jandarma Genel Komutanlığı'nda 3 bin 587, Sahil Güvenlik Komutanlığı'nda ise 860 oldu.

Kara, Deniz ve Hava Kuvvetlerinde toplam 481 bin 603, Jandarma Genel Komutanlığı'nda 191 bin 684, Sahil Güvenlik Komutanlığı'nda ise 5 bin 330 personel görev yapıyor.