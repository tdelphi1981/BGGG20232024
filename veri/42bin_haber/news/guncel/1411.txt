SODEV 2012 ödülü Berfo anaya verildi!
Sosyal Demokrasi Vakfı'nın (SODEV) 2012 İnsan Hakları, Demokrasi, Barış ve Dayanışma Ödülü, 'Cumartesi Anneleri' adına 105 yaşındaki Berfo Kırbayır'a verildi.
Taxim Hill Otel'deki ödül töreninde konuşan CHP Genel Başkan Yardımcısı Sezgin Tanrıkulu, 'Cumartesi Anneleri'nin Türkiye'de ve dünyada tarih yazdığını söyledi.

Unutturma üzerine bir hafıza dayatmasıyla karşı karşıya kalındığını savunan Tanrıkulu, 'Cumartesi Anneleri, unutmama üzerine bir tarih yazmıştır' dedi.

Tanrıkulu, 'Cumartesi Anneleri'nin ellerinden öptüğünü belirterek, mücadelelerini önemsediğini vurguladı.

Sezgin Tanrıkulu, 73 yaşında olan ve kayıp durumunda bulunan bir kişiyi tanıdığını kaydederek, kayıp eşinin, bu kişinin bulunması konusunda kendisinden yardım istediğini söyledi.

Faili meçhul durumunda olanların mezar yerlerinin bilinmediğini aktaran Tanrıkulu, 'Bunları bulmak, Türkiye'nin vicdan, adalet borcudur. Biz bu borcumuzu ödemek zorundayız. Tarihimizle hesaplaşmadan gerçek bir barışı yakalamamız mümkün olmayacaktır' diye konuştu.

SODEV Genel Sekreteri Mehmet Tüm ise 2012'nin umut kırıcı bir yıl olduğunu söyledi. Yargı problemlerinin artarak devam ettiğini savunan Tüm, tutukluluk sürelerinin uzun olmasını eleştirdi.

Törende, Dikili Belediye Başkanı Osman Özgüven adına avukat Muhittin Üstündağ, Pınar Selek adına da avukat Bahri Belen ve gazeteci Barış Terkoğlu birer konuşma yaptı.

Konuşmaların ardından '2012 İnsan Hakları, Demokrasi, Barış ve Dayanışma Ödülü'nü, 105 yaşındaki Berfo Kırbayır adına oğlu Mikail Kırbayır aldı.

Mikail Kırbayır, 32 yıldır acı çektiklerini ifade ederek, 'yakınlarının yaşam haklarının keyfi uygulamalarla ellerinden alındığını' söyledi.

'Cumartesi Anneleri' ve 'Berfo Ana' başlıklı slaytların gösterildiği törene, CHP'li bazı milletvekilleri ve ilçe başkanları, ÖDP Genel Başkanı Alper Taş, İHD İstanbul Şube Başkanı Ümit Efe ve Cumartesi Anneleri de katıldı.