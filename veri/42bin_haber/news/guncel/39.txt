Açık varsa öğretmenler neden atanmıyor?'
MHP Grup Başkanvekili Oktay Vural, ataması yapılmayan öğretmen adaylarına dikkati çekerek, ''160 bin öğretmen açığı olduğu söyleniyorsa neden bu öğretmenler atanmıyor?'' diye sordu.
 Vural, ataması yapılmayan bir grup öğretmen adayıyla birlikte TBMM'de 
  basın toplantısı düzenledi. Basın toplantısına getirdiği 2 güvercine işaret eden 
  Vural, ''Milli Eğitim Bakanı'nın yem bekleyen güvercinler olarak adlandırdığı, 
  çocuklarımıza bilgi ve kültür vermek isteyen öğretmenlerimiz geldi. Bu 
  güvercinler, kanadı kırık güvercinler, uçamıyorlar. Atanamıyorlar çünkü, o yüzden 
  çocuklarımızın dersi boş geçiyor'' diye konuştu.
          Öğretmen adaylarının tek isteklerinin Anadolu'nun herhangi bir yerine 
  öğretmen olarak atanmak olduğunu belirten Vural, şunları kaydetti:
          ''Türkiye'nin en önemli sorunu eğitim. Derslerimiz boş geçiyor, 
  kadrolarından uzaklaştırılan öğretmenlerle nasıl bir eğitim verilebilir. 
  Üniversite kuruyoruz, aileleri harcama yapıyor, öğretmen yetiştiriyoruz ama bu 
  öğretmenler sahip oldukları bilgileri çocuklarımıza aktaramıyor. Kanat istiyor 
  öğretmenlerimiz. Yem beklemiyor, hakkını istiyor. Bunlar yem bekleyen güvercinler 
  değil. Maaş peşinde koşanlar değil bunlar. Bilgilerini çocuklarımıza aktarmak 
  heyecanıyla mezun oldular. Devlet beni yetiştirdi, yetiştirdiyse boş geçen 
  derslere ben girmek istiyorum, diyor. Vali torpiliyle ücretli öğretmen atanması 
  yerine, torpil işlemesin diyorlar. Çok mu şey bekliyorlar. 160 bin öğretmen açığı 
  olduğu söyleniyorsa neden bu öğretmenler atanmıyor? Bunlar yem beklemiyorlar, 
  uçmak istiyorlar. Devlet eğer üniversite ve fakülte kuruyorsa, buralardan mezun 
  olan bu öğretmenlerin geleceğini niye düşünmüyor?''
          Öğretmenleri yem bekleyen güvercinlere benzetmenin ''akbabalık'' olduğunu 
  ifade eden Vural, ''Bu güvercinlerin kanadını kıranlar utanmalı. Herkes haddini 
  bilmeli. Ne hakkınız var öğretmenlerin konumunu bu şekilde aşağılamaya. Milli 
  Eğitim Bakanı şunu açıklasın; boş geçen ders var mı yok mu? Ücretli öğretmenlik 
  var mı yok mu? '' sorularını yöneltti.
          Öğretmen adaylarının 24 Kasım'da Milli Eğitim Bakanı'ndan yem değil atama 
  müjdesi beklediklerini kaydeden Vural, ''İnşallah 24 Kasım'da kanat takıp 
  uçarsınız. Milli Eğitim Bakanı'ndan müjde bekliyorlar, yem beklemiyorlar. Türkiye 
  Cumhuriyeti vatandaşları yem beklemez, hak bekler, hukuk bekler. Bunlar Türkiye 
  Cumhuriyeti'nin birinci sınıf vatandaşı'' şeklinde konuştu.
          
          -''Çokta fire daha fazla olur''-
          
          Vural, yerel seçimlerin öne alınmasıyla ilgili anayasa değişikliği 
  teklifinin Meclis Genel Kurulu'ndaki oylaması sonrasında fire tartışmalarının 
  yaşandığının hatırlatılması üzerine, ''Çokta fire daha fazla olur. Bizim 
  milletvekillerimizin tamamının imzasının olduğunu hatırlatmak istiyorum. CHP'nin 
  bu seçimlerden kaçmak istediğini niye sorgulamıyorsunuz? Bir de CHP'ye sorun. 
  Hani karşı değildiniz, endişeniz mi var? Biz er meydanında yapılacak seçimlerden 
  hiçbir zaman kaçmayız. Er meydanı olsun yeter ki'' diye konuştu.
          Sonuçta Meclis'te bir iradenin ortaya çıktığını kaydeden Vural, MHP 
  olarak referanduma gitmek yerine Cumhurbaşkanı'nın veto yetkisini kullanması 
  gerektiği görüşünde olduklarını ifade etti.
          BDP kongresiyle ilgili düşüncelerinin sorulması üzerine Vural, ''Rezalet. 
  Atatürk'e dil uzatmak ne demek. Sen kim oluyorsun da onun resmini kapatıyorsun. 
  80 yıl önce Kürtçe 'Atatürk babamızdır' diye türkü yakanların, Kurtuluş Savaşı'nı 
  birlikte yapanların ruhu incinmiştir'' dedi.
 AA