'Sağlık çalışanları silahlanıyor' iddiasına açıklama
Sağlık Bakanlığı'nca 'Sağlık çalışanlarının silahlandığı' iddiasının gerçek dışı olduğu bildirildi.
Sağlık Bakanlığı'ndan yapılan açıklamada, bazı internet sitelerinde 'Sağlık çalışanları silahlanıyor' başlıklı haberlerde yer alan iddiaların gerçeği yansıtmadığı vurgulandı.

Açıklamada, silah ruhsat raporları özel amaçlarla kullanılan, durum bildirir raporlar olduğu için SGK tarafından ödenmediği, isteğe bağlı olduğu için de rapor bedellerinin talep eden kişiler tarafından ödendiği bildirildi.

Silah ruhsat raporları verilirken kurumlar arası bir standardın olmadığı tespiti üzerine düzenleme yapılması ihtiyacı doğduğu ifade edilen açıklamada, bunun sağlık çalışanlarına ait bir düzenleme değil, silah ruhsatı almak için sağlık raporu başvurusu yapan tüm vatandaşları ilgilendiren bir düzenleme olduğu belirtildi.

Genel yazıyla uygulama birliğinin sağlanması ve fiyatlandırmanın gerçekçi yapılmasının amaçlandığı kaydedilen açıklamada, şöyle denildi:

'Söz konusu haberlerde belirtildiği gibi sağlık çalışanlarının silahlandığı iddiası spekülasyon amaçlıdır ve habercilik değerleri ile bağdaşmamaktadır. Bu tür spekülatif haberler hasta ile hekim arasında var olan güven ilişkisini zedelemektedir. Bakanlığımızın sağlık çalışanlarının silah ruhsatı almak için başvuru sayılarında artış olmasını dikkate alarak böyle bir genelge hazırladığını iddia etmek akla ziyan bir durumdur. Ayrıca sağlık çalışanlarının silah ruhsatı alma başvurularında da herhangi bir artış söz konusu da değildir.'