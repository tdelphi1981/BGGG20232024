Son ezan dinletilecekler
Karabağ'da, aralarında milletvekilleri, aydınlar ve ilahiyatçıların yer aldığı bir grup Azeri, Ermenistan işgalinden bir gün önce bölgede duyulan son ezanın bant kaydının dinletileceği eylem düzenleyecek.
Azerbaycan Dini Kurumlarla İş Üzre Devlet Komitesi tarafından 'Hocalı için adalet' kampanyası kapsamında Karabağ'da yarın, 'Karabağ'a Doğru - Hakkın ve Hakkımızın Sesi' eylemi düzenlenecek. Eylemde, Karabağ'ın Ağdam kentinde işgalden bir gün önce okunan ezan, bant kaydından dinletilecek.

Eyleme Azerbaycan milletvekilleri, ilahiyatçılar, din adamları ve aydınlar katılacak. Bölgedeki şehitliklerin ve abidelerin ziyaret edileceği eylemde, Ağdam'ın Çemenli köyünde, Ermenistan işgaliyle oluşan cepheye 3-4 kilometre mesafede bir de miting yapılacak.

-'Karabağ'da 20 yıldır ezan sesi duyulmuyor'-

AA muhabirine eylemle ilgili bilgi veren 'Hocalı için adalet' kampanyasının İstanbul temsilcilerinden Elmeddin Mehdiyev, 'Dağlık Karabağ'da 20 yıldır ezan sesi duyulmuyor. Eylemimizin amacı, cepheye yakın bir noktadan, işgal öncesinde kaydedilmiş son ezanı, işgal altındaki topraklara dinletmek' diye konuştu.

'Hak'kın ve hakkımızın sesi Karabağ'a bu ezanla ulaşacak' ifadesini kullanan Mehdiyev, Karabağ özgürlüğüne kavuşuncaya kadar orada kaydedilen bu son ezanın Azerbaycan camilerinde dinletileceğini belirtti.

Mehdiyev, eylemin 22 Şubat'ta yapılacağını anlatarak, bu tarihin 26 Şubat 1992'de gerçekleşen Hocalı katliamının 21'inci yıl dönümünün arefesi olduğuna dikkati çekti.

Dağlık Karabağ'ın, Azerbaycan toprağı olduğunun Birleşmiş Milletler tarafından kabul edildiğini ve uluslararası hukukun Azerbaycan'ın toprak bütünlüğünden yana olduğunu belirten Mehdiyev, 'Karabağ'da işgal altındaki topraklarda atalarımızın mezarları, tarihi ve dini abidelerimiz var. Bunlar da işgal atında. Ama Azerbaycan Karabağ sorununu barışçıl yollarla çözmek istiyor. Bunun için de tüm devletlerin ve dünya kamuoyunun bu konuya adaletle yaklaşmasını ümit ediyor' diye konuştu.