Bu da askerin promosyonu!
Üniversite makam aracı alırken, Milli Savunma Bakanlığı...
 Üniversite rektörleri banka promosyonları ile, kendilerine makam aracı aldı. Milli Savunma ise, aynı promosyonu personel maaşlarına eşit olarak dağıtıyor.
 Bazı üniversite rektörleri, öğrenci harçları ve personel maaşları karşılığındaki banka promosyonları ile, kendilerine lüks makam aracı alırken, Milli Savunma Bakanlığı aynı promosyonu, personel maaşlarına yansıtıyor.
 Milli Savunma Bakanı İsmet Yılmaz, Bakanlık merkez teşkilatında görevli personelin maaşlarının, her ay Vakıflar Bankasına yatırıldığını, bunun karşılığında da banka ile sözleşme imzalandığını açıkladı. Sözleşme gereği her ay bankaya yatırılan maaşların toplamının yüzde 1.3’ü promosyon olarak, personelin maaşlarına eşit miktarda dağıtılıyor.
 Bakan Yılmaz, CHP İstanbul milletvekili Mahmut Tanal’ın bu konudaki soru önergesini cevaplandırırken, Vakıflar Bankası ile olan promosyon anlaşmasının, 15 Mart 2013 tarihinde sona ereceğini de bildirdi. Bakanlık bu tarihten sonra, yeni şartlarla yeni bir anlaşma imzalama konusunda karar verecek. (Gazeteport)