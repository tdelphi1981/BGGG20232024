Öğrencilerin bozuk yol tepkisi!
ŞANLIURFA'nın Siverek İlçesi'nde, taşımalı eğitim kapsamında servis ile okullara taşınan öğrenciler, her yağışın ardından bozulan yollarda minibüslerinin çamura saplanması nedeniyle zorlandıklarını belirterek yetkililerden yardım istediler.
Siverek'e 28 kilometre uzaklıktaki Defere ve Garoz köylerindeki ilk ve ortaokul öğrencileri Çağa Köyü'ne, lise öğrencileri ise ilçe merkezine taşınarak eğitimlerini sürdürüyor. Ancak, her 2 köydeki öğrenciler, okullarına giderken kendilerini taşıyan servis minibüslerinin, yağışların ardından bozulan stabilize yollarda hareket edememesi nedeniyle mahsur kalıyor. Her yağışın ardından yolların bozulduğunu ve minibüslerin çamura saplanarak hareket edemediğini söyleyen öğrenciler, "Her yağmur sonrası güzergah üzerindeki 8 kilometrelik stabilize yol, bizim için kabusa dönüyor. Çamura saplandığı için hareket edemeyen minibüsü itekleyerek ilerletmeye çalışıyoruz. Okula gelirken yolda mahsur kalınca derslere gecikmeli giriyoruz veya evimize geç saatte ulaşıyoruz. Bir an önce bu yolun yapılmasını ve sıkıntımızın sonlandırılmasını istiyoruz" dedi. Çocuklarının her kış mevsiminde okuldan, çamura saplanan minibüslerini hareket ettirmek için verdikleri mücadele sonrası elbiseleri çamurlu halde döndüklerini anlatan İbrahim Özgül de stabilize yolun asfaltlanmasını istedi. Asfaltlanmayan stabilize yolun her yağışın ardından kendileri için çileli yola dönüştüğünü belirten Özgül, "Yollarımız çok bozuk ve yağışlardan dolayı kullanılamaz hale geliyor. Yağmur ve kar yağdığı zaman araçlarımız yolda kalıyor ve çamura saplanan araçları çıkarmak için bazen saatlerce bekliyoruz. Çocuklarımızın sağlıklı şekilde eğitimlerini sürdürebilmeleri için yetkililerden yolumuzu yapmalarını istiyoruz" diye konuştu.

Kış bitince yollar yapılacak

Siverek Kaymakamı Hamza Erkal, stabilize yolların yağışların ardından tahrip olduğunu söyledi. Kaymakam Erkal, "Stabilize yollarımız kış mevsiminde tahrip oluyor. Şu an bu yollarımıza ilişkin çalışma başlattık ve onarımı kış mevsiminin ardından tamamlanacak" dedi.