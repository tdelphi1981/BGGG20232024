Gelin-kaynana cinayetinde müebbet hapis talebi
Kocaeli'nin Derince ilçesinde boğazları kesilerek öldürülen gelin ve kaynana cinayetinde sona gelindi. Olayı gerçekleştirdiği iddia edilen şüpheliler hakkında cumhuriyet savcısı mütalaasını verdi. Savcı, 2 şüpheli hakkında müebbet hapis isterken, olaya karışan ve öldürülen şahısların akrabaları olan zanlılara yağma suçundan ceza verilmesini talep etti.
Derince ilçesinde, 16 Şubat 2012 tarihinde yaşanan olayda; İbni Sina Mahallesi Piri Reis Caddesi 126 numaralı adreste bulunan Güler Kurt ve gelini Hatice Kurt, evlerinde boğazları kesilerek öldürülmüş olarak bulunmuş ve olayla ilgili soruşturma kapsamında Güler Kurt'un yeğenleri Muhammet M., Mevlüt M. ile arkadaşları Uğur U. ve Murat K. tutuklanarak cezaevine gönderilmişti. Cinayet ile ilgili olarak Kocaeli 2. Ağır Ceza Mahkemesi'nde görülen davaya bugün devam edildi.

RAPOR GELDİ

Davaya; tutuklu sanıklar Muhammet M., Mevlüt M., Uğur U., Murat K. ile avukatları Ersin Zaralıoğlu, Suat Çelik, Nejdet Çağlar, Didem Zengin ve öldürülen Güler ve Hatice Kurt'un eşi Rasim Kurt ile oğlu Fatih Kurt ve avukatları Şerife Manay katıldı.

Mahkeme, tutuklu sanıklardan Murat K.'nin cezai ehliyetinin olup olmadığı konusunda adli tıp kurumundan istenen raporun geldiğini ve sanığın cezai ehliyetinin bulunduğu, ruh sağlığının yerinde olduğunu taraflara bildirdi. Sanık Murat K.'nin avukatı Nejdet Çağlar, raporu kabul etmediklerini belirterek, "Müvekkilim gözetim altında tutulmamış, yapılan bir görüşme ile bu rapor verilmiştir. Gözaltında tutularak rapor hazırlanmasını talep ediyorum." dedi. Mahkeme, bu talebi reddetti. Savcı, verdiği mütalaasında, Uğur U. ve Murat K. için 2'şer kez ağırlaştırılmış müebbet hapis cezası isterken, öldürme olayına karışmadıkları için Muhammet M. ve Mevlüt M.'e sadece yağma suçundan hapis cezası verilmesini talep etti.

EK SÜRE TALEBİ

Cumhuriyet savcısının mütalaasının ardından, taraflara, bir diyecekleri olup olmadığı soruldu. Sanık avukatları, mütalaada aleyhte olanları kabul etmediklerini söyleyerek, savunmalarını hazırlamak için mahkemeden ek süre talebinde bulundu. Mahkeme, sanık vekillerine esasa ilişkin savunmalarını hazırlamak için ek süre vererek, duruşmayı 13 Mart 2013 tarihine erteledi.