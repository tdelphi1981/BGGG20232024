Başbakan'ın dayısı dualarla uğurlandı
Başbakan Erdoğan, önceki gün hayatını kaybeden dayısı Kemal Mutlu'yu toprağa verdi. Kasımpaşa Büyük Piyalepaşa Camii'nde cenaze namazını kılan Erdoğan, gözyaşlarını tutamadı
 Başbakan Recep Tayyip Erdoğan, dün yaşlılığa bağlı hastalıklar nedeniyle hayatını kaybeden dayısı Kemal Mutlu'nun (84) Kasımpaşa'daki Büyük Piyalepaşa Camii'nde düzenlenen cenaze törenine katıldı. Cuma vaktine yakın Kısıklı'daki evinden çıkan Erdoğan, önce Kasımpaşa'da bulunan taziye evine gitti. Ardından da cuma namazı ve cenaze töreni için Büyük Piyale Paşa Camii'ne geçti. 
 KARDEŞİ YANINDAYDI
 CENAZE törenine Başbakan Erdoğan'ın yanı sıra kardeşi Mustafa Erdoğan, Başbakan Yardımcısı Bekir Bozdağ, Sağlık Bakanı Mehmet Müezzinoğlu, Çevre ve Şehircilik Bakanı Erdoğan Bayraktar, Gümrük ve Ticaret Bakanı Hayati Yazıcı, Orman ve Su İşleri Bakanı Veysel Eroğlu, Enerji ve Tabii Kaynaklar Bakanı Taner Yıldız, eski İçişleri Bakanı İdris Naim Şahin, eski CHP Milletvekili Mehmet Sevigen, TOBB Başkanı Rifat Hisarcıklıoğlu, İTO Başkanı Murat Yalçıntaş, Türkiye Futbol Federasyonu Başkanı Yıldırım Demirören, Galatasaray Kulübü İkinci Başkanı Ali Dürüst de katıldı. Kemal Mutlu'nun cenaze namazını, Diyanet İşleri Başkanlığı Din İşleri Yüksek Kurulu Başkanı Prof. Raşit Küçük kıldırdı. 
 GÖZLERİ DOLDU
 BAŞBAKAN Erdoğan'ın bu sırada gözlerinin dolduğu görüldü. Cebinden çıkardığı eldivenle gözyaşlarını silen Erdoğan, daha sonra dayısı Kemal Mutlu'nun tabutunu omuzladı. Mutlu'nun naaşı Kulaksız Mezarlığı'ndaki aile kabristanlığında toprağa verildi. Başbakan Erdoğan da Bakara Suresi'nden ayetler okudu. 
 METE YILMAZ-İSTANBUL
  