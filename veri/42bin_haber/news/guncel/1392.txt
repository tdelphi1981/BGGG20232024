İTO'nun önünde direniş çadırı
Teknopark İstanbul inşaatında çalışan ve ücretlerini alamadıklarını ileri süren bir grup işçi, İstanbul Ticaret Odası (İTO) önünde direniş çadırı kurdu.(DHA) -- Pendik'te yapımı devam eden Teknopark İstanbul inşaatında çalıştıklarını ve ücretlerini alamadıklarını öne süren yaklaşık 30 işçi, saat 12.30 sıralarında Eminönü'ndeki İTO binası önüne gelerek basın açıklaması yaptı. 

Bir hafta önce de İTO önünde basın açıklaması yapan ve içeriye girmek isteyince polis müdahalesiyle karşılaşan işçiler, bu kez binanın önünde direniş çadırı kurdu. 

"Aylardır ücretlerimizi alamadık. İşte Teknopark İstanbul projeniz. Direne direne kazanacağız" cümlelerinin yazılı olduğu pankartı açan grup adına basın açıklamasını işçi Haydar Yalçın yaptı.

Teknopark yönetimi ile üstlenici firma olan Uzunlar inşaat arasında yaşanan sorunların işçilere yansıtıldığını dile getiren Yalçın sözlerine şöyle devam etti: "Uzunlar İnşaat ile Teknopark yönetimi arasında yapılan sözleşme feshedilmiş olup, şirketler arasındaki anlaşmazlığın faturası biz işçilere kesilmiştir. Süreci böyle uzatan patronlar, bu karmaşanın bizlerin hayatında nelere mal olduğunu umursamamaktadır. Geçtiğimiz hafta İTO önüne gelerek ücret hakkımızı bir kez daha istedik. Ama gördük ki İTO yönetimi çözüm noktasında adım atmazken tüm pervasızlığına bir de polis saldırısını eklemiştir. Ücretlerimizi alana kadar proje sahiplerinin peşini bırakmayacağız."

Ellerinde "Kahrolsun ücretli kölelik düzeni" yazılı dövizler taşıyan topluluk İTO'nun önünde direniş çadırı kurdu.