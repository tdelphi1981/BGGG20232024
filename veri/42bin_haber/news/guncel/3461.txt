İHA'lar tespit etti, F-16'lar bomba yağdırdı
IRAK'ın kuzeyinde bulunan PKK'nın Kandil, Zap ve Basyan bölgelerindeki varlığına yönelik bugün hava operasyonu düzenlendi. Savaş jetlerinin İnsansız Hava Araçlarıyla (İHA) tespit edilen çok sayıda hedefi bombaladığı bildirildi.
İHA'ları Irak'ın kuzeyinde yaptıkları istihbarat uçuşlarında, PKK'lıların daha önceden bombalanmış bazı bölgelere yeniden yerleşmek istediğini tespit etti. Hareketli PKK'lı grupların tespit edilmesi üzerine Diyarbakır'daki 2'nci Hava Kuvvet Komutanlığı'ndan çok sayıda uçak bugün saat 11.00'den itibaren bölgeye gönderildi. Hakkari'nin Çukurca İlçesi'nden sınırı geçerek Irak'ın kuzeyine giden F-16 savaş uçakları daha önceden tespit edilmiş bölgelere bomba yağdırdı. 8 savaş uçağının katıldığı operasyonda PKK'nın komuta merkezinin bulunduğu Kandil ve Zap ile Basyan bölgesindeki kampının vurulduğu belirtildi. 

Hava operasyonu yaklaşık 2 saat sürerken, Kandil bölgesinde bulunan çok sayıda sığınak, eğitim tesisi ve uçaksavar bataryasının başarıyla vurulduğu ifade edildi. Operasyona katılan 181 ve 182'nci Filo Komutanlığı'na bağlı savaş uçaklarının operasyondan sonra saat 13.00 sıralarında başarılı bir şekilde üslerine döndüğünü belirtti.