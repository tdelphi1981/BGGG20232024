Dar kıyafet alırken bir kez daha düşünün
Vücudu sıkan dar kıyafetler lenfödem hastalığına davetiye çıkarıyor.
Lenfödem hastalığı, lenf düğümleri ve lenf kanallarının hasara uğramasıyla, lenf dolaşımının bozulması sonucu kol, bacak ve gövdede şişme olarak tanımlanıyor. Kolda ve bacakta hissizlik, sertlik ve ağrı gibi belirtiler veren lenfödemin özellikle kanserli hastaları tehdit ettiğine dikkat çeken Acıbadem Kayseri Hastanesi Fizik Tedavi ve Rehabilitasyon Uzmanı Dr. Emine Eda Kurt, lenfödem hastalığının etkilerinin azaltılmasında fizik tedavinin önemli bir etkisi olduğunu; kişilerin hastalığa karşı dar ve sıkı giysilerden kaçınması gerektiğini vurguladı. Dr. Emine Eda Kurt, lenfatik sistemin bozulması durumunda dokudan yeterli ölçüde lenf sıvısı emilmesi azaldığını ya da imkansız hale geldiğini söyledi. Kurt, zaman içinde bu dokuda biriken sıvının gözle görülür ve elle hissedilir bir şişkinlik oluşturduğunu aktararak, "Lenfatik sistemin bozulması doğuştan yani gelişimsel nedenlerle oluşan primer lenfödem ya da genellikle ameliyat, radyoterapi, enfeksiyon veya yaralanma gibi faktörlerden kaynaklanan sekonder lenfödem olabilir. Günümüzde kanser hastalığının artmasıyla birlikte en sık meme kanserli hastalarda hastalıkla birlikte, ameliyat sonrası veya radyoterapi sonrasında kolda görülmektedir. Yapılan çalışmalar, koltuk altındaki lenf düğümleri çıkarılan hastalarda yüzde 40 oranında lenfödem geliştiğini göstermektedir. Bu çıkarılan lenf düğümü sayısı ile de ilişkilidir." dedi. 

Kızarıklık ve şişme riskli 
Dr. Eda Kurt, hastalığın evresine göre masaj, pnömotik kompresyon, bandajlama, kompresyon giysisi, kinezyolojik bantlama tekniklerinden bir veya birkaçı tedavide kullanıldığını aktardı. Kurt, "Tedavide hekimin yapması gerekenler yanında hastanın tedaviye cevap alabilmesi için uyması gereken kurallar da vardır. Lenfödem olan bölgede kızarıklık, şişlik ya da ısı artışı olduğunda hemen doktora başvurmalıdır. Bu bölgenin diğer vücut bölgelerinden çok daha kolay ufak bir yaralanmayla bile enfeksiyon riski taşıdığını unutmamak gerekir. Şişlik olan uzuvun (yani kolun ya da bacağın) travmalardan, küçük kesilerden bile korunması gerekir. Tırnak bakımı çok dikkatli yapmalıdır. Lenf ödem olan uzuvlardan kan aldırmak ya da iğne yaptırmaktan kaçınmalıdır. Mümkünse tansiyon bile ölçülmemelidir." diye konuştu. Dar ve sıkı giysilerden kaçınılmasını isteyen Kurt, "Çok sıcak ve soğuktan korunmalıdır. Sıcak banyoda, saunada ve güneşte uzun süre kalmamak gerekir. Ayrıca başlangıçta belirtildiği gibi lenf sistemiyle daha çok vücudun yağ içeriği taşındığından kilolu hastaların kilo vermesi de tedavisine çok yardımcıdır. Yağlı yemeklerden ve yüksek kafein içeriği olan (çok fazla çay, kahve gibi) gıdalardan uzak durulmalıdır. Protein içeriği yüksek, karbonhidrat ve yağ içeriği düşük beslenme şekline geçilmelidir" tavsiyelerinde bulundu. CİHAN