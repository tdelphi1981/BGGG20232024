'Terörü çözecek gücümüz var'
Gül, daha güçlü bir Türkiye için "başta siyaset alanı olmak üzere uzlaşma kültürünün benimsenmesi, diyaloğun sürdürülmesi, sağduyulu ve akılcı yaklaşımlar sergilenmesi" gerektiğini belirtti.
 Cumhurbaşkanı Gül, Türkiye'nin terör başta olmak üzere, ülke gündemini işgal eden sorunları kararlılıkla ama aynı zamanda da itidalle, kalıcı bir şekilde çözecek gücü ve tecrübesi olduğunu vurgulayarak, "Hiçbir sorunun geleceğimizi ipotek altına almasına müsaade etmeyeceğiz. Karanlık emeller peşinde koşanlar, her zaman olduğu gibi, tüm Türkiye’yi karşılarında tek yürek olarak bulacaklardır" dedi.
 Cumhurbaşkanı Abdullah Gül, Türkiye'nin terör başta olmak üzere, ülke gündemini işgal eden sorunları kararlılıkla ama aynı zamanda da itidalle, kalıcı bir şekilde çözecek gücü ve tecrübesi olduğunu vurgulayarak, "Hiçbir sorunun geleceğimizi ipotek altına almasına müsaade etmeyeceğiz. Karanlık emeller peşinde koşanlar, her zaman olduğu gibi, tüm Türkiye’yi karşılarında tek yürek olarak bulacaklardır" dedi. Gül, daha güçlü bir Türkiye için "başta siyaset alanı olmak üzere uzlaşma kültürünün benimsenmesi, diyaloğun sürdürülmesi, sağduyulu ve akılcı yaklaşımlar sergilenmesi" gerektiğini belirtti.
 Cumhurbaşkanı Abdullah Gül, Cumhuriyetin kuruluşunun 89. yıl dönümü nedeniyle yayınladığı mesajda, ekonomiden teröre, yeni Anayasa'dan diplomasiye kadar pek çok alanda değerlendirmelerde bulundu. Mesajında, “Atatürk’ün önderliğinde yürütülen istiklal mücadelesinin emsalsiz bir zaferle neticelenmesi ve ardından milletimizin kendi iradesi doğrultusunda yönetimde söz sahibi olmasını sağlayan Cumhuriyet’in kurulması, Türkiye’nin istikametini belirleyen bir adım olmuştur” değerlendirmesinde bulunan Gül, bu büyük eserin, milletin özgüveninin, birlik ve beraberliğinin, bağımsızlık aşkının, refah içinde ve güçlü yarınları hep birlikte kurma anlayışının tabii yansıması olduğunu kaydetti.
 Cumhuriyet’in ilanının, Türk milletini “muasır medeniyet seviyesine” ulaştıracak adımların en önemli aşamasını oluşturduğunu ifade eden Gül, Cumhuriyet’in kuruluşuyla birlikte, Atatürk’ün öncülüğünde Türkiye’nin dünya sahnesinde hak ettiği yeri alabilmesi ve ilelebet payidar kalabilmesi yolunda güçlü bir iradenin ortaya konulduğunu, bu irade ve azmin, yöneticisinden vatandaşlarına kadar toplumun bütün kesimlerini kuşattığını belirtti.
 Türkiye’nin özellikle son yıllarda “bir sıçrama dönemi” yaşadığı değerlendirmesinde bulunan Gül, “Türkiye, sorunlarına rağmen istikrarlı bir şekilde ilerlemekte, gelişmeye devam etmektedir. Ülkemizin ekonomi, demokrasi, hukuk, kültür, siyaset alanlarında gerçekleştirdiği dönüşümler büyük bir zihniyet değişikliğini de beraberinde getirmiştir. Bu, takdire şayan bir ilerlemeye işaret etmektedir. Bugün ülkemiz, ilerleyen demokrasisi, gelişen ekonomisi, güçlü ordusu, zengin insan kaynağı ve müteşebbisleriyle, uluslararası alanda giderek yükselen bir profil sergilemektedir. Türkiye, bugüne kadarki başarılarıyla ümit veren, halkının özgüvenini yükselten bir ülkedir” ifadelerini kullandı.
 -“TEMEL HAK VE ÖZGÜRLÜKLERDEKİ EKSİKLİKLER TAMAMLANMALI”-
 Türkiye’nin ciddi risk ve tehditlerin bulunduğu bir coğrafyada, Atatürk’ün “Yurtta Sulh, Cihanda Sulh” anlayışı çerçevesinde barış, adalet ve refahı yaymaya çalıştığını belirten Gül, demokratik ve “farkındalık yaratan nitelikleriyle bölgede ilham kaynağı” olan Türkiye’nin, “vizyoner bir bakış açısına” sahip olduğuna dikkat çekti. Mesajında, bunun “Türkiye’nin sahip olduğu yumuşak güç unsurlarının sağladığı somut bir kazanım” olduğunu belirten Gül, şunları söyledi:
 “Ülkemizin uluslararası alandaki bu konumunu pekiştirecek, kazanımlarımızı sağlamlaştıracak adımların kararlı bir şekilde devam ettirilmesinin önemini vurgulamak istiyorum. Bu umut ve güvenle Cumhuriyetimizin 100. yılına doğru ilerlerken, geçmişle geleceğin muhasebesini yapmamız, yeni hamleler için bizlere cesaret verecektir. Gerek dünyanın içinden geçtiği süreçte gerek bölgemizdeki çalkantılı dönemde ülke olarak daima güçlü durumdayız. Türkiye’nin öncelikleri ve hedefleri bellidir. Yeni dünya düzeninin muktedir bir ülkesi olma iddiamızı gerçekleştirebilmemiz için, büyük bir itina gösterilmesi gereken önceliklerimizi bir kez daha hatırlatmakta fayda görüyorum.
 Cumhuriyetimiz ve demokrasimiz hiç şüphe yoktur ki, en önemli değerimizdir. Vatandaşlarımız demokratik rejimin erdemlerinin kıymetini bilmekte, bunun bilinci içinde yarınlara güvenle bakmaktadır. Ortak hedefimiz, herkesin demokrasi ve hürriyet içinde yaşadığı, hak ve özgürlüklerini evrensel standartlarda kullandığı bir Türkiye’dir. Türkiye’nin gelişmiş bir demokrasi haline gelmesi için, temel hak ve özgürlüklerin genişletilmesinin, hukukun üstünlüğünün güçlendirilmesinin taşıdığı önem aşikardır. Bir ülkedeki özgürlük ortamı, esasen demokrasiye hayat veren bir güçtür.
 Şüphesiz, özgürlükçü, çoğulcu, demokratik yeni bir anayasanın hazırlanması, demokratikleşme sürecinin en önemli adımını oluşturacaktır. Demokrasimizin kalitesinin yükseltilmesi, ülkemizde gerçek barış ve huzurun yakalanmasının yanı sıra, istikrar, refah ve güvenliğin de teminatı olacaktır. Bu vesileyle, temel hak ve özgürlükler konusundaki eksikliklerimizin tamamlanması amacıyla da hassasiyetlerimizi korumamız gerektiği kanaatindeyim.”
 -“AB’NİN KOYDUĞU SUNİ ENGELLERİ KALDIRMALIYIZ”-
 Demokrasinin vasıfları kadar, güçlü bir ekonominin de gelecekte Türkiye’nin dünya üzerindeki konumunu belirleyecek kıstaslardan biri olduğunu ifade eden Gül, Türkiye ekonomisinin son yıllardaki performansıyla fark yarattığını, istikrar içinde, sürdürülebilir bir hızla büyüyen ekonominin dünyanın ilk 10 ekonomisi içinde yer almasını sağlayacak politikaları uygularken bu doğrultuda yapısal reformlarını da sürdürmesi gerektiğini belirtti. Gül, Türkiye’nin Avrupa Birliği üyeliği sürecine de değinerek, bu hedefin Cumhuriyetin temel öncelikleriyle örtüşen stratejik bir hedef olduğunu vurguladı ve “Katılım müzakerelerinin başarıyla sonuçlanması için, bir taraftan AB’nin önümüze çıkardığı suni engelleri kaldırması yönündeki siyasi baskılarımızı yükseltirken, diğer taraftan da reformların devam etmesini sağlamak zorundayız” dedi.
 -"TERÖR SORUNUNU ÇÖZECEK GÜCÜMÜZ VE TECRÜBEMİZ VAR"-
 Mesajında , her alanda gelişmiş, üretken, zengin, demokrat ve modern bir Türkiye’nin en büyük ideal olmaya devam edeceğini belirten Gül, Türkiye’nin gücünün, potansiyelinin ve kapasitesinin farkına vararak birlik ve beraberliğini koruması gerektiğini kaydetti ve şu ifadelere yer verdi:
 “Hiçbir zaman karamsarlığa kapılmayalım. Enerjimizi boşa harcamanın, kısır çekişmelerle günü geçirmenin getirdiği ağır yükü yakın tarihimizden biliyoruz. Yıllarımızı heba etmenin acısını hep birlikte çektik. Dolayısıyla başta siyaset alanı olmak üzere uzlaşma kültürünün benimsenmesi, diyaloğun sürdürülmesi, sağduyulu ve akılcı yaklaşımlar sergilenmesi, önümüzdeki yıllarda çok daha güçlü bir Türkiye görmemizi mümkün kılacaktır. Şunu hiçbir zaman unutmamalıyız ki: Terör başta olmak üzere, ülke gündemini işgal eden sorunları kararlılıkla ama aynı zamanda da itidalle, kalıcı bir şekilde çözecek gücümüz ve tecrübemiz mevcuttur. Hiçbir sorunun geleceğimizi ipotek altına almasına müsaade etmeyeceğiz. Karanlık emeller peşinde koşanlar, her zaman olduğu gibi, tüm Türkiye’yi karşılarında tek yürek olarak bulacaklardır. Bu duygularla, yurt içindeki ve dışındaki bütün vatandaşlarımızın, parlak geleceğimizin umut veren ışıkları sevgili çocuklarımızın ve gençlerimizin Cumhuriyet Bayramı’nı kutluyorum.Cumhuriyetimizin kurucusu Büyük Atatürk’ü, silah arkadaşlarını ve bu toprakları vatan yapan aziz şehitlerimizi saygı ve rahmetle, gazilerimizi minnetle anıyorum. Bütün vatandaşlarımıza bu büyük bayram gününde selam ve sevgilerimi sunuyorum.”
 ANKA