Sürücü kursları trafik canavarı yetiştiriyor
Sürücü kurslarına yapılan son denetimlerde kursların trafik canavarı yetiştirdikleri ortaya çıktı. Türkiye genelinde toplam 3 bin 298 sürücü kursundan 1694'ü denetlenirken 740'ına direksiyon uygulamalarıyla ilgili, 581'ine ise teorik uygulamalar konusunda soruşturma başlatıldı.
Milli Eğitim Bakanlığı sürücü kurslarında denetimi artırdı. Bakanlık müfettişleri tarafından yapılan denetimler sonucunda kursların yarısından fazlası hakkında soruşturma başlatıldığı ortaya çıktı. Konuyla ilgili konuşan Milli Eğitim Bakanlığı Özel Öğretim Kurumları Genel Müdürü Mehmet Küçük, Başbakan Recep Tayyip Erdoğan'ın ve Bakan Ömer Dinçer'in talimatlarıyla denetimleri sıklaştırdıklarını belirterek denetimler sonucunda sürücü kurslarının son derece kötü durumda olduğunu gördüklerini söyledi.

SÜRÜCÜ KURSLARINI KAPATMA CEZASI YOLDA

Sürücü kurslarına yönelik 25 yılda yapılan toplam denetimleri son 2 ayda yaptıklarını belirten Küçük şöyle konuştu:

"Türkiye genelinde toplamda 3 bin 298 sürücü kursu bulunuyor. Bunlardan da 740 kursa direksiyon eğitimiyle ilgili soruşturma başlattık. 581 sürücü kursuna da teorik uygulamalarda mevzuata uymadığı için soruşturma açıldı. Mevzuata göre kimi sürücü kurslarına gerek görülmesi halinde geçici kapatma cezası vereceğiz. İhlalin devam etmesi durumda ise tamamen kapatacağız."

İSTANBUL'UN SÜRÜCÜ KURSLARI SINIFTA KALDI

Küçük en büyük soruşturmanın İstanbul'da açıldığına vurgu yaparak "İstanbul'da ise toplam 606 sürücü kursundan 339'nu denetledik. Bu sürücü kurslarından 310'una direksiyon eğitimi, 206'sına ise teorik uygulamalarla ilgili olarak soruşturma başlatıldı. İki ay önce illerin milli eğitim müdürlüklerine denetimlerin sıklaştırılması konusunda talimat yazısı gönderdik. Gerekirse denetimleri aksatan ya da ihmal eden il milli eğitim müdürlüklerimizi bile uyarıyoruz. Bu konuda denetimlerimizi çekinmeden kararlılıkla sürdüreceğiz" şeklinde konuştu.