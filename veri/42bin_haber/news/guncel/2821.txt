Başkent'te kanlı cuma
Ankara'nın kalbi, dün canlı bomba saldırısıyla sarsıldı. DHKP-C'li saldırgan ABD Büyükelçiliği'nin girişinde üzerine sarılı bombayı patlattı. Kulakları sağır eden patlamada elçiliğin 20 yıllık güvenlik görevlisi öldü, bir gazeteci ağır yaralı
  
 Soner ARIKANOĞLU
 Başkent'te canlı bomba dehşeti...  Ankara'nın en iyi korunan binası olarak bilinen ABD'nin Ankara Büyükelçiliği, dün kanlı intihar saldırısına sahne oldu. Kentin en işlek caddeleri ile Başbakanlık, TBMM ve Genelkurmay'a yürüme mesafesindeki Büyükelçiliğe ziyaretçi gibi gelen canlı bomba, güvenlik kulübesindeki dedektörün önünde kendini havaya uçurdu. Canlı bombanın, DHKP-C'li Ecevit Şanlı olduğu belirlendi.
 ZİYARETÇİ GİBİ GELDİ
 CANLI bomba, dün saat 13.10 sularında ABD Büyükelçiliği'nin personel ve ziyaretçilere ayırdığı Paris Caddesi'ndeki 2 nolu kapısına geldi. Demir kapıyı geçerek güvenlik kulübesine giren DHKP-C'li Ecevit Şanlı, dedektörün önünde düğmeye basarak  vücuduna sardığı bombayı havaya uçurdu. Şiddetli patlama, büyükelçilikte olduğu kadar çevredeki binalardan da hissedildi. 
 ŞARAPNELLE YARALANDI
 CANLI bomba, patlamanın etkisiyle parçalanarak hayatını kaybetti. 
 Saldırganın vücuduna sardığı bomba güvenlik kulübesinin demir kapısını parçaladı. Saldırı anında kulübede bulunan güvenlik görevlisi Mustafa Akarsu (47) yaşamını yitirdi. Gazeteci Didem Tuncay (38) ise şarapnel parçalarıyla ağır yaralandı. Ambulansla hastaneye kaldırılan Tuncay yoğun bakıma alındı. Hayati tehlikesi halen sürüyor. 
 Olay sırasında kulübenin daha güvenli olan iç bölümünde bulunan iki güvenlik görevlisi de hafif şekilde yaralandı. Tedavileri ayakta yapılan güvenlikçiler taburcu edildi.
  
 Dualar haberci Didem için...
 SALDIRIDA, Büyükelçi Francis Riccardone'nin konuğu olarak binaya gelen NTV'nin eski diplomasi muhabiri Didem Tuncay da ağır şekilde yaralandı. Patlama sonrası Ankara Numune Hastanesi'ne kaldırılan Didem Tuncay'ın tedavisi Yoğun Bakım Ünitesi'nde süruyor. Sağ gözünün üstünde şarapnel parçası isabet eden Didem Tuncay'ın durumu ağırlaşınca Cerrahi Yoğun Bakım servisine alındı.
 ANKARA Numune Hastanesi Yöneticisi Prof. Dr. Nurullah Zengin de, yaptığı ilk açıklamada, 'Hayati tehlikesi şu an için var ve bu nedenle yoğun bakım şartlarında hastamızı gözlüyoruz' dedi. 
  
 ABD'ye yerleşecekti
 İNTİHAR saldırısında yaşamını yitiren güvenlik görevlisi iki çocuk babası Mustafa Akarsu 20 yıldır büyükelçilikte çalışıyordu. Bir süre önce eşinden boşanan Akarsu, 4 ay sonra emekli olacaktı. Bir süre önce ABD vatandaşlığına kabul edilen güvenlikçi, ABD'yi yerleşmeyi planlıyordu. Bu amaçla Ankara'daki evini de satmıştı. 
 O BİR KAHRAMANDI 
 ABD Büyükelçisi Francis Ricciardone  akşam saatlerinde eşiyle birlikte Mustafa Akarsu'nun evine giderek taziye ziyaretinde bulundu. Ricciardone 'Ölen güvenlikçi  bizi koruyan bir kahramandı. Çok iyi eğitilmiş bir profesyoneldi' dedi.
  
 Ankara'nın en iyi korunan binası
 PATLAMA, Başkent'in en iyi korunan binası olarak bilinen büyükelçiliğin, ziyaretçiler ve vize işlemleri için gelenlere ayrılan 2. kapısında meydana geldi. Son derece güvenli olan bu kapının önünden araçlar bile kontrolsüz geçemiyor. İçeri girmek için x ray cihazından geçilmesi ve cep telefonlarının bırakılmasının yanı sıra oldukça ayrıntılı bir aramadan geçiliyor.
 Bİnaya girecekler büyükelçilikte görevli olsa dahi tam taramadan geçiliyor. Binanın dış korumasını ise Türk polisi yapıyor. Tüm kapıların önünde polis kulübeleri yer alıyor. 
 ÇATIDA NÖBET
 SALDIRININ gerçekleşmesinin hemen ardından, Büyükelçilik çalışanları binanın alt katında bulunan sığınağa indirildi. Patlamanın ardından Paris Caddesi'nin bir bölümü trafiğe kapatılırken, polis helikopteri, bölgede uçuş yaptı. Saldırının ardından büyükelçilikte görevli ABD'li güvenlik personeli çatıda uzun namlulu silahlarla nöbet tutmaya başladı.
  
 Canlı bomba Korsakoff'luydu
 PATLAMANIN ardından hemen delilleri toplayan polis, saldırganın kimliğini kafasındaki ben ve parmak izi analizinden tespit etti. İntihar saldırısını gerçekleştiren Ordu Gürgentepe Akgören Köyü nüfusuna kayıtlı Ecevit Şanlı olduğu anlaşıldı. Şanlı DHKP-C'nin daha önceki canlı bomba saldırganları gibi hasta olduğu ortaya çıktı. 6 çocuklu ailenin tek oğlu Şanlı, DHKP-C'nin İstanbul Emniyet Müdürlüğü ve Harbiye Orduevi'ne yönelik lav silahlı saldırılarında yer aldığı gerekçesiyle 1997 yılında gözaltına alınmış ve tutuklanarak Ümraniye Cezaevi'ne konmuş. F Tipi ezaevlerini protesto etmek için 1999 yılında başlatılan ölüm orucu eylemine de katılan Şanlı, Hayata Dönüş Operasyonu'nun ardından Kandıra F Tipi'ne nakledilmiş. Ölüm orucu nedeniyle Wernicke Korsakoff hastalığına yakalanan Şanlı, tedavi için 2002 yılında şartlı olarak tahliye edilmişti. Avrupa'ya kaçan Şanlı Türkiye'ye kaçak yollarla girmiş. Haberi alan ailesi fenalık geçirdi.
  
 Hafıza kaybına yol açıyor
 ADINI Rus nörolog Korsakoff'dan alan hastalık, uzun süreli tam açlık çekenlerde ve alkoliklerde görülüyor. Yürümeye, hatta ayakta durmaya engel olacak düzeyde denge bozukluğu, görme kusuru, istemsiz kasılmalar, unutkanlık gibi semptomlarla ortaya çıkıyor. İleri derecelerde beyinde hücre ölümüne bağlı olarak kalıcı hafıza kaybına neden oluyor. Hastalığın bilinen bir tedavisi yok.
  
 Konsolosluğa gelmeyin
 Patlamanın ardından aynı cadde üzerindeki Almanya ve Fransa büyükelçiliklerinde de güvenlik önlemleri artırıldı. Diğer illerde bulunan ABD temsilciliklerinde de kırmızı alarm verilirken İstanbul Konsolosluğu, vatandaşlarından 'Bu aşamada konsolosluğu ziyaret etmemeleri'ni istedi.  Açıklamada, Türkiye'de bulunan ABD vatandaşlarının tehdit altındaki bölgelerden uzak durmaları istendi.