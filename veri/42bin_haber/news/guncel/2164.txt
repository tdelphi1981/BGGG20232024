Liseli kız ruhsatsız silah kurbanı
Mersinin Tarsus İlçesinde evde silahla oynayan lise öğrencisi kız, silahın ateş alması sonucu başına isabet eden kurşunla hayatını kaybetti.
Olay, Yenice Beldesi Yiğitbaşı Mahallesi Dalgaz caddesi üzerinde bulunan evde meydana geldi. Yenice Çok Programlı Lisesi 11inci sınıf öğrencisi 16 yaşındaki Velat Toptanış okul çıkışı 7 kişiden oluşan kız arkadaş grubu ile birlikte oturdukları evlerine bir şeyler yemek üzere geldi. Salonda arkadaşlarıyla oturup sohbet eden genç kız, babası 50 yaşındaki Osman Toptanışa ait olduğu öğrenilen ruhsatsız tabancayı arkadaşlarına göstermek için eline alarak oynamaya başladı. Genç kız, silahın ateş alması sonucu başına isabet eden kurşunla kanlar içinde yere yığıldı. 
 
Mutfakta yemek yapan anne 48 yaşındaki Güle Toptanış çıkan patlama sesi üzerine elektrik kablolarının şase yaptığını düşünerek evin şalterini indirdi. Kızların bulunduğu odadan çığlıklar gelmesiyle birlikte odaya yönelen anne Güle Toptanış kızını kanlar içinde yerde gördü. İhbar üzerine olay yerine gelen sağlık ekipleri, genç kızın hayatını kaybettiğini belirledi. Jandarma ve savcılığın incelemesinin ardından talihsiz kızın cesedi Adana Adli Tıp Kurumuna kaldırılırken olayla ilgili soruşturma başlatıldı.
 
Öte yandan Tarsusta 29 Ekimde düzenlenen bayanlar okullar arası 100 metre yarışında rakiplerini geride bırakarak birinci olan Velat Toptanış, madalyasını Tarsus Kaymakamı Orhan Şefik Güldibinden alarak büyük sevinç yaşamıştı. Toptanış ailesinin 7 çocuğundan biri olan Velat Toptanışın okulunda çok başarılı bir öğrenci olduğu ve hayalinin beden eğitimi öğretmeni olmak olduğu öğrenildi.