'Kimyasal' için Esad'a mektup yazdım
BM Genel Sekreteri Ban Ki-mun, Türkiye'deki Suriyeli sığınmacıların yaşadığı kampları ziyaret etti. BM Genel Sekreteri Ban, kimyasal silahları kullanmaması için Esad'a mektup yazdığını söyledi.
BM Genel Sekreteri Ban Ki-mun, Gaziantep'in İslahiye ilçesinde Suriyeli sığınmacıların kaldığı kampları ziyaret ettikten sonra bir basın toplantısı düzenledi. 

BM Genel Sekretedi Ban Ki-mun, Türkiye'nin Suriyeli sığınmacılara çok cömert davrandığını belirterek, "Türk hükümeti ve Türk halkına çok teşekkür ediyorum. Karşılık beklemeden yardım ediyorlar. Çok büyük bir kalbe sahipler" dedi. 


'DURUMU KENDİ GÖZLERİMLE GÖRDÜM'
Suriyeli sığınmacıların yaşam koşullarını kendi gözleriyle görmek için Türkiye'ye geldiğini dile getiren BM Genel Sekreteri Ban, "Durumu kendi gözlerimle gördüm. Burada yaşayan insanların görüşlerini öğrenmek için buradayım. Tek özlemleri ülkelerine giderek yeniden okullarına gitmek isteyen çocuklarla tanıştım" dedi.

"Suriye deki katliam durmak zorunda. Askeri aşama çok ölümlerle sonuçlanıyor" diyen BM Genel Sekreteri Ban Ki-mun, "Tüm taraflara özellikle de Suriye yönetimine bu ölümleri durdurmaları çağrısında bulunuyorum" şeklinde konuştu. 

BM Genel Sekreteri Ban, Suriye krizini ve sığınmacıların durumunu bu akşam Ankara'da Cumhurbaşkanı Abdullah Gül, Başbakan Recep Tayyip Erdoğan ve Dışişleri Bakanı Ahmet Davutoğlu ile de görüşeceğini söyledi. 

Ban, Suriyeli sığınmacılara yardım için bölge ülkeleri ve uluslararası topluma da çağrıda bulundu.