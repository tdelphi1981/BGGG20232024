Cinayet sanığına 31 yıl hapis
KAYSERİ 'de dünürler arasında çıkan kavgada hasmı 20 yaşındaki Volkan Sakınmaz'ı bıçaklayarak öldüren, olaya karışan İsmail Türkaslan'ı da öldürme girişiminde Ünal Yiğit'e toplam 31 yıl hapis cezası verildi.
Melikgazi İlçesi TOKİ Demokrasi Mahallesi Mimarsinan Kümeevler 6'ncı Bölge C-2 4'üncü Blok önünde geçen yıl 7 Ağustos'ta meydana gelen olayda, birbirlerine dünür olan Sakınmaz ile Yiğit aileleri arasında, damat Fatih Sakınmaz ile eşi E.S.'ın boşanma aşamasında olmaları nedeniyle tartışma çıktı. Tartışmanın bıçaklı kavgaya dönüşmesi üzerine 29 yaşındaki Ünal Yiğit, 20 yaşındaki Volkan Sakınmaz'ı karnından ve göğsünden bıçakladı. Ağır yaralanan Volkan Sakınmaz, olay yerinde hayatını kaybetti. Olayda bıçakla yaralanan 25 yaşındaki İbrahim Sakınmaz, Gevher Nesibe Hastanesi'nde, 44 yaşındaki Menderes Yiğit ile cinayet sanığı oğlu Ünal Yiğit ise, Kayseri Eğitim ve Araştırma Hastanesi'nde tedavi altına alınmıştı. Kayseri 2. Ağır Ceza Mahkemesi'nde yapılan duruşmaya tutuklu olarak katılan katil zanlısı Ünal Yiğit, olayda kendini savunmak için bıçak kullandığını, kavgayı ayırmak isterken kendisinin de bıçaklanarak yaralandığını söyledi.

Savunma avukatı Emre Ayan'da Ünal Yiğit'in ağır tahrik altında saldırıda bulunduğunu belirterek, 'Ünal Yiğit'e olayda hayatını kaybeden Volkan Sakınmaz küfretmiştir. Olayda ağır tahrik vardır' dedi. Mahkeme heyeti Ünal Yiğit'e Volkan Sakınmaz'ı öldürmek suçundan 18 yıl, İsmail Türkaslan'ı öldürme girişiminde bulunmaktan da 13 yıl olmak üzere toplam 31 yıl hapis cezası verdi.