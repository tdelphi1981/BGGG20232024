Roman çocuklarına ücretsiz yüzme kursu
Düzce Valiliği'nin desteği ile Gençlik Hizmetleri ve Spor İl Müdürlüğü, Çamköy Fatma Gösterişli Ortaokulu'nda ücretsiz yüzme kursları vermeye hazırlanıyor. Roman öğrenciler, valiliğin tahsis ettiği servis ile yüzme kursuna gidecek.
Düzce Gençlik Hizmetleri ve Spor İl Müdürlüğü'nce uygulanan, Düzce Valiliği'nin desteklediği Roman çocuklarına yönelik ücretsiz yüzme kursları önümüzdeki günlerde hayata geçecek. Son bir yıldır özellikle dar gelirli vatandaşların yaşadığı bölgelerdeki okullarda çalışmalarını sürdüren ve bölgedeki yetenekli çocukların spora yönelmelerini hedefleyen Düzce Gençlik Hizmetleri ve Spor İl Müdürlüğü, valilik desteği ile Roman çocuklarına ücretsiz yüzme kursu verecek. Pilot bölge olarak Çamköy Mahallesi ve geçtiğimiz senelerde spor alanında yeteneklerini gösteren Çamköy Fatma Gösterişli İlkokulu öğrencileri seçildi. Düzce Valiliği'nin desteği ile Düzce Üniversitesi'nde ücretsiz kurs alacak öğrencilere tanıtıma giden Gençlik Hizmetleri ve Spor İl Müdürlüğü yüzme antrenörleri Selbi Öztaş ve Elif Ay, Okul Müdürü Nejmettin Yazıcı ve Beden Eğitimi Öğretmeni Levent Düzgün ile de görüştü. Yüzme Antrenörü Öztaş, "Amacımız, yetenekli çocuklarımızı en azından yüzme alanında ilerilere götürmek olacak. Roman vatandaşlarımızın da doğuştan gelen yetenekleri olduğunu biliyoruz. Biz de bu çerçevede ilk etapta yüzme branşında onları eğiterek bu sporda yükselmelerini istiyoruz." dedi. 
Yüzme Antrenörü Elif Ay ise özellikle çocuklara hitap ederek, "Sizlerin başarılı sporcu olmaları için tüm kurumlar el birliği yapıyor. Sizlerin de zaten içindeki yeteneği dışarı çıkarmanızı bekliyoruz. Yüzme kursuna ücretsiz geleceksiniz ve servis, sizi, evinizden alıp, kurs bittikten sonra evinize bırakacak." dedi. 
Çamköy Fatma Gösterişli Ortaokulu'ndan ilk etapta 4., 5., 6. sınıflarda okuyan 16 çocuk yüzme eğitimi görecek.