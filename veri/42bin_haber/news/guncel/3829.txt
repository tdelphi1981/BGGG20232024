Amatör maçta stat savaş alanına döndü
Cizre Basraspor-Kurtalanspor arasında oynanan maçta çıkan olaylara, polis basınçlı su ve biber gazıyla müdahale etti.
Cizre Şehir Stadı'nda Türkiye Futbol Federasyonu Bölgesel Amatör Futbol Ligi Bal Grubu'nda mücadele eden Cizre Basraspor ile Kurtalanspor maçının ilk yarısı golsüz eşitlikle sona erdi.

İlk yarının sona ermesi ile soyunma odasına gitmek üzere sahadan ayrılmaya hazırlanan Kurtalansporlu futbolculara tribünden çok sayıda taş, pet şişe ve çakmak gibi yabancı maddeler atılmaya başlandı. Atılan taşlardan biri Cizresporlu futbolcu Mehmet Udül'ün göğsüne isabet ederek yaralanmasına neden oldu. Udül'e saha kenarındaki sağlık ekipleri müdahale etti.

Cizre Basraspor kulüp yöneticileri de rakip takımın oyuncularını aralarına alarak soyunma odasına götürmeye çalışırken, futbolculara yönelik madde atımı yoğun şekilde devam etti. Bunun üzerine polis, tribündekilere biber gazı basınçlı suyla müdahale bulundu.

Çocukların da bulunduğu tribünde, gazdan etkilenen bazı kişiler ambulanslarla hastaneye kaldırıldı. Astım hastası olduğu öğrenilen Mustafa Orun da olay yerinde fenalaştı. Orun, Cizre Devlet Hastanesinde tedavi altına alındı.

Olayların devam etmesi üzerine statta geniş güvenlik önlemi alındı. Bu sırada sahaya zırhlı araçların girdiğini gören Cizresporlu futbolcular ve taraftarlar araçların stat dışına çıkarılmasını istedi.

Bu arada stada gelen Cizre Emniyet Müdürlüğü Çevik Kuvvet Amiri Adem Kaya, önce taraftarlarla ardından futbolcu ve kulüp yöneticileriyle görüşerek maçın devam etmesi yönünde ikna etti. Maçın oynanacağını öğrenen taraftarlar Kaya'ya sevgi gösterisinde bulundu.

Yaklaşık bir saat gecikmeyle maç kaldığı yerden devam etti.

Ev sahibi takımın 3-1'lik üstünlüğü ile sona eren maç sonunda, iki takım futbolcuları soyunma odalarına el ele gitti.