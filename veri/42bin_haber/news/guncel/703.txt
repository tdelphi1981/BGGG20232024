3 ay önce kaybolan genç kızı ahıra gömmüşler
Adana'da 3 ay önce kaybolan Özlem Arık'ın cesedi Ceyhan'ın Üçdut köyündeki bir ahırın yanına gömülü olarak bulundu. Polis, genç kızın cesedine, başka bir suçtan cezaevinde olan 2 kişiyi sorgulayıp ulaştı.
İddialara göre, Ragıp U., birlikte olduğu Özlem Arık'ın Yumurtalık ilçesinde halasına ait yazlığın anahtarını isteyip burayı arkadaşları ile birlikte soydu. Genç kız, daha sonra yaptığından pişman olup şikayetçi oldu. Ragıp U., genç kızın kendilerini ihbar ettiğini öğrenince plan hazırladı. Arkadaşı Tayfun Y. ile birlikte genç kızı öldürüp cesedini önce Kılıçlı köyüne daha sonra ise buradan çıkarıp Ceyhan ilçesinin Yeşilova Köyü Üçdut mevkiindeki amcasına ait ahırın yanına gömdü. Bugüne kadar genç kızla ilgili ailesinin kayıp başvurusunda bulunmadığı da ortaya çıktı. 

Polis, genç kızın öldürüldüğünü 5 Aralık günü hırsızlık olayı şüphelisi olarak gözaltına alınan D.K.'nın itirafları sonucu belirledi. D.K.'nın ifadeleri üzerine, Emniyet Asayiş Şubesi Cinayet Bürosu ekipleri, gasp olayından dolayı Kürkçüler cezaevinde olan Ragıp U. ile Tayfun Y.'yi izin alarak sorguladı. Ragıp U. ile Tayfun Y., genç kızı öldürüp cesedini Ceyhan'ın Yeşilova köyü Üçdut mevkiinde bir ahıra gömdüklerini söyleyince çalışma başlatıldı. Cinayet ekipleri, ahırdaki çalışmalarda genç kızın toprağa gömülü olarak battaniyeye sarılı vaziyette cesedine ulaştı. Cinayetin, şüpheliler arasında hırsızlıktan elde edilen gelirin paylaşımından kaynaklı anlaşmazlık olduğu ileri sürülüyor.