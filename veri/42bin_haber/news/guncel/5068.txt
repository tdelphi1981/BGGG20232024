Polise atmak istediği bomba elinde patladı
MERSİN'de terör örgütü PKK yanlısı eylem hazırlığı içinde oldukları ileri sürülen bir grup çocuk içerisindeki 14 yaşındaki İ.H.K.'nın polise atmak istediği patlayıcı elinde infilak etti. Olayda İ.H.K. ile yanındaki 3 çocuk yaralandı.
Merkez Akdeniz İlçesi Gündoğdu Mahallesi'ndeki ara sokakta, polise eylem hazırlığı içinde olduğu öne sürülen bir çocuğun elinde, parça tesirli ve el yapımı patlayıcı patladı. Olayda, bombayı atmaya çalışırken elinde patlayan İ.H.K. ile yanında bulunan arkadaşları A.E. (14), F.Ş. (10) ve B.Ş. (12) yaralandı. Yaralı çocuklar, ambulanslarla hastanelere kaldırıldı. Çocuklardan 3'ü tedavilerinin ardından taburcu edilirken, elinde bomba patlayan ve gözüne şarapnel parçaları isabet eden İ.H.K. ise Toros Devlet Hastanesi'ndeki ilk tedavisinin ardından, Mersin Üniversitesi Araştırma ve Uygulama Hastanesi'ne sevk edildi. Polis, olayla ilgili soruşturmayı sürdürüyor.