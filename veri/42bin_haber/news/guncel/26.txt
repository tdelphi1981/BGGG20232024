'Hem CHP hem BDP seçimden çekiniyorlar'
Başbakan Yardımcısı Bekir Bozdağ, CHP ve BDP'nin yerel seçimlerin öne alınmasından rahatsız olduklarını ve seçimden çekindiklerini belirtti.
 Bozdağ, çeşitli açılış ve ziyaretleri gerçekleştirmek üzere bulunduğu 
  Siirt'te, AK Parti il binasında partililere hitap etti.
          Buradaki konuşmasında parti teşkilatlarının önemine değinen Bozdağ, CHP, 
  MHP ve BDP'nin Türkiye'nin sadece bazı yerlerinde var olduklarının belirterek, 
  ''CHP Türkiye'nin bazı yerlerindedir. Diğer yerlerinde de tabelası vardır. Ancak 
  tabelasının altında çay ikram edecek bir Allah'ın kulunu parti adına 
  bulamazsanız. Çay içmeye geleni de bulamazsınız. MHP'ye bakarsanız o da öyle. Bol 
  bol hamaset nutukları çeken bir parti. Türkiye'nin büyük bir kısmında yok. BDP de 
  öyle. Birkaç ilde olan bir parti'' dedi.
          Bozdağ, Türkiye'nin her yerinde teşkilatı olan ve bütünleşmenin adresi 
  olan partinin ise AK parti olduğunu vurgulayarak kadın ve gençlik kollarının arı 
  gibi çalıştığını ifade etti.
          AK Parti'nin son yapılan genel kuruluna iki cumhurbaşkanının katıldığına 
  işaret eden Bozdağ, şunları söyledi:
          ''Bir kongre düşününün iki ülkenin cumhurbaşkanı gelip kongrede konuşma 
  yapıyor. Mısır Cumhurbaşkanı sayın Mursi ve Kırgızistan Cumhurbaşkanı sayın 
  Atambayev konuşma yaptı. Ayrıca eski başbakanlar, cumhurbaşkanı yardımcıları, 
  bakanlar. Türkiye'de siz bugüne kadar herhangi bir partinin kongresine herhangi 
  bir ülkenin cumhurbaşkanının geldiğini duydunuz mu, başbakanların geldiğini 
  duydunuz mu, bakanların geldiğini duydunuz mu? Bu neyi gösteriyor? AK Parti'nin 
  sadece Türkiye'nin sınırları içerisinde gönülleri fetheden bir parti olmadığını, 
  Türkiye'nin sınırları dışında da pek çok siyasetçi için pek çok insan için takip 
  edilmesi gerekli bir hareket olduğunu gösteriyor. Bir model olduğunu gösteriyor. 
  O yüzden de herkes bu çatının altında bir yer buluyor. Bu AK partinin ortaya 
  koyduğu anlayışı bölgemizde ve siyaset yapan herkeste, her zeminde bir model 
  oluşturduğunu örnek alınacak bir harekete dönüştüğünü açıkça gösteriyor. 
  Türkiye'nin sınırları dışında da büyük bir gücü, büyük bir nüfuzu olan bir 
  partidir AK Parti. Artık kurumsallaşmış, onun da ötesinde markalaşmış bir 
  partidir. Belki Türkiye'nin pek çok markaları var bugün. Ama Türkiye'nin en büyük 
  markası en güçlü markası nedir diye sorarsanız. Bana göre en büyük markası AK 
  Parti'dir, en güçlü markası Tayyip Erdoğan'dır.''
          
          -Seçimin öne alınması-
          
          Yakın gelecekte seçimler yapılacağına da değinen Bozdağ, seçimlerin doğru 
  zamanda yapılması gerektiğini kaydetti.
          Kış aylarında yapılan seçimlerin çeşitli bakımlardan güçlükler 
  yarattığını belirten ve Muhsin Yazıcıoğlu'nun kazada hayatını kaybetmesini örnek 
  veren Bozdağ, şöyle konuştu:
          ''Onun için de bunu doğru zamanda yapalım diyoruz. Kış şartları doğru 
  zaman değil. Hem seçim takvimi hem propaganda hem adaylar açısından hem de 
  seçmenin adayları ve projeleri değerlendirmesi ve propagandaya seçim 
  çalışmalarına erişimi bakımından sağlıklı bir zaman değil. Doğru zamanda yapalım. 
  Ne zamandır doğru zaman. Ekim ayı bunun için uygun zamandır.
          Anlaştık MHP ile ama biliyorsunuz 367'yi bulamadık. Şimdi CHP bir yandan, 
  ben seçime karşı değilim 3 Kasım olsun, diyor. Bir hafta sonra olsun diyor. BDP 
  biz her yerde böyleyiz, her yerde şöyleyiz seçimden kaçmayız diyor. İki partinin 
  milletvekilleri ya katılmadılar ya da hayır oyu verdiler. Bu da bir şeyi 
  gösteriyor. Bugün hem CHP hem BDP yerel seçimlerin öne alınmasından rahatsızlar. 
  Seçimden çekiniyorlar, sandığa gitmekten korkuyorlar endişe ediyorlar. Çünkü 
  sandıktan kendi aleyhlerinde sonuçlar çıkacağını düşünüyorlar.''
          
          -''Cumhurbaşkanlığı seçimi tarihi bir seçim''-
          
          Başbakan Yardımcısı Bekir Bozdağ, 2014'teki cumhurbaşkanlığı seçiminin 
  önemine işaret etti.
          Tarihimizde ilk defa cumhurbaşkanının halk tarafından seçileceğini, 
  bundan önce bunun bir örneğinin olmadığını dile getiren Bozdağ, sözlerini şöyle 
  sürdürdü:
          ''Bundan önce halk tarafından seçilmiş hiçbir cumhurbaşkanı yoktur. 
  Osmanlı'da sultanlar, Selçuklu'da yine hakeza başka sıfatla insanlar var. Daha 
  başkalarında daha başka sıfatla insanlar var. Ama hepsinde bir şey var aileden 
  tebarüz etmiş bütün devlet başkanlıkları. Cumhuriyet döneminde meclis seçmiş. 
  Vesayet organları şunu seçin demiş, meclis de noterlik yapmış. İşte bir Özal bir 
  de sayın Gül'de o vesayet makamlarına hayır çekmiş, milletin dediğini yapmış. Ama 
  hepsine baktığınızda meclis tarafından seçilmişler. Milletin seçtiği yok. Onun 
  için 2014 Ağustosu'nda yapılacak cumhurbaşkanlığı seçimi binlerce yıllık 
  tarihimizde hiç görmediğimiz bir imkanı görmemize milletin hiç kullanmadığı bir 
  yetkiyi kullanmasına yol açan tarihi bir seçimdir. Bu seçimde de AK Parti'nin 
  gösterdiği bir adayın etrafında Siirtli kardeşlerimizi ve ülkemizin insanını 
  buluşturmak bizim için en büyük şereflerden birisi olacaktır.''
          Başbakan Yardımcısı Bekir Bozdağ, daha sonra Aydınlar ilçesine bağlı 
  Çatılı köyüne geçti.
 AA