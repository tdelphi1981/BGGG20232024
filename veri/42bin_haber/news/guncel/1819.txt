Mehmet Ali Birand, Erdoğan'ı arayıp helallik istemiş
Başbakan Recep Tayyip Erdoğan, CNN Türk canlı yayınına telefonla bağlanarak bu akşam hayatını kaybeden Mehmet Ali Birand'la ilgili bazı anılarını anlattı.
CNN Türk'te Deniz Arman'a konuşan Başbakan Erdoğan, Birand'ın vefatıyla ilgili şunları söyledi:

Öncelikle sayın Birand'ın vefatından dolayı müteessir olduk. Birand'a Allah'tan rahmet yakınlarına başsağlığı diliyorum.

KOKOREÇ ANISI

Birand'la hukukumuz çok çok eski. 32. Gün programı vesilesiyle tanımıştım kendisiyle. Belediye başkanlığı döneminden beri tanışırız. Haydarpaşa lisesindeki programımızı hiç unutamam. Defalarca söyleşi yaptık. Kimyalarımız uyardı. Yaptığı söyleşilerden çok zevk almışımdır. Son söyleşimizde 28 Şubat belgeseli için AK Parti Genel Merkezi'ne gelmişti. Akşam yemeği yedik orada. Bu yemeğin bir anlamı vardı. Seçim öncesi programımız vardı. Yemek yiyelim dedim. Benim menüm "kokoreçtir" dedim. Bir feryat atmıştı, o feryadıyla birlikte ben Mehmet Ali Bey'in kokoreçi çok sevdiğini anlamıştım. Bülent Arınç bey, kendi arkadaşlarım birlikte çıkıp orada kokoreçi beraber yemiştik. O da bizim ayrı bir anımızdı.'

Mesleğini çok seven biriydi. Özel sohbetleri habere dönüştüren biriydi.

"ERDOĞAN'LI YILLAR" BELGESELİ YAPACAKTI 

'Erdoğan'lı Yıllar' diye yeni bir belgesel hazırlama arzusundaydı. Bunun benden sözünü almıştı. Hazırlıklarına da başlamıştı ama maalesef tamamlanması mümkün olmadı.

BENİ ARAYIP HELALLİK İSTEDİ 

Gazeteciliği dışında belli hassasiyetleri olan biriydi. 2011 yılında ciddi bir ameliyat geçirdi. Ameliyat öncesi beni aradı. Senden helallik istiyorum, dua istiyorum dedi. Duanın gücüne inanan, önem veren bir insandı. Hatta ben de dedim ki, sabah kalktığımda eşimle ben dua edeceğim dedim. Dua isterken bile sempatikti. Medyamız açısında acı bir kayıptır. Hepimiz şüphesiz öleceğiz. Kimimiz nasıl nerede öleceği belli değil. Medyamımızın da başı sağolsun diyorum. Eşine sabr ve metanet temenni ediyorum.