Erzurum'da ilk Kürtçe savunmada tuhaf sözler
ERZURUM 4'üncü Ağır Ceza Mahkemesi'nde tutuklu yargılanan 'Çem' kod adlı PKK'nın Karayazı bölgesi sözde sorumlusu Vedat Erkmen'in Kürtçe savunma istemi kabul edildi. Erzurum Adliyesi'nde ilk kez Kürtçe savunma yapan Vedat Erkmen, "PKK'nın kadrosundayım. Örgütünü temsilen buradayım" dedi.
Erzurum'un Karayazı İlçesi kırsal alan sorumlusu 'Çem' kod adlı Vedat Erkmen, beraberinde 'Bürüsk Azman' kod adlı 18 yaşındaki A.A. olduğu halde Karayazı'dan Ağrı'ya gitmek için bir otomobili tehditle durdurdu. Sürücü ile birlikte yola çıkan iki PKK'lı güvenlik güçlerinin takibini fark edince Karayazı'ya dönerken trafik kazası geçirdi. Kaza ardından yakalanan Vedat Erkmen, 7 Temmuz 2012 tarihinde tutuklandı. 'Devletin birlik ve bütünlüğünü bozmak, kişiyi yerine getirdiği kamu görevi nedeniyle öldürmeye teşebbüs, cebir tehdit veya hile kullanarak kişiyi hürriyetinden yoksun bırakmak, tehlikeli maddeleri izinsiz olarak bulundurmak el değiştirmek, mala zarar verme, yağma' suçlarından 3'ü ağırlaştırılmış 5 kez ömür boyu ve 180 yıla kadar hapis cezası istemi ile dava açılan Vedat Erkmen'in hazırlanan iddianamede bir çok eyleme katıldığı vurgulandı.


Erzurum 4'üncü Ağır Ceza Mahkemesi'nde bugün görülen duruşmada PKK'lı 30 yaşındaki Vedat Erkmen'in Kürtçe savunma istemi kabul edildi. 

Duruşmada hazır bulunan akrabası Burhan Erkmen yemin ettirildikten sonra tercümanlık yaptı. Kürtçe savunma yapan Vedat Erkmen, "Önder Abdullah Öcalan'a yapılan 15 Şubat komplosunu şiddetle kınıyoruz. Propaganda yapmıyorum. Örgütün elemanıyım, örgüt adına buradayım. Ben PKK'nın kadrosundayım. Atılı suçlamaları kabul etmiyorum. O eylemleri yapmadım. Yol kesmelerde zorbalık ve şiddet yoktu. Kars'ın Kağızman ilçesindeki Denizgölü köyü, Gobuk Deresi mevkii gerillaların denetimindedir. Her gelip geçen araç buradan denetimden geçer. Siviller de yine denetimden geçerek gider. Yol kestiğimiz sırada halkı süreç hakkında bilgilendiriyorduk. Ben kimseyi öldürmedim. Emniyette veKarayazı savcılığında verdiğim ifadeyi hatırlamıyorum. O zaman trafik kazası geçirmiştim, yaralıydım" dedi.

PKK örgütünün propagandasını yapmaması için uyarılan Erkmen'e Mahkeme Başkanı Mustafa Kahya, "Dosyaya yönelik savunmanı yapacak mısın yoksa, propaganda yapmaya devam mı edeceksin? Aksi halde savunma yapmana müsaade etmeyeceğim. Örgüt adına burada değilsin, birilerinin temsilcisi de değilsin. Buraya bizimle sohbet etmek için de gelmedin. İnsanların yolunu kestiğin, yağma vb suçları işlediğin iddiaları ile buradasın" diye konuştu. 

Mahkeme heyeti, sanık Vedat Erkmen'in tutukluluk halinin devamına karar vererek duruşmayı erteledi.