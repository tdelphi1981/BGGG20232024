Sekreterler kuruyemiş yemesin
TBMM yönetimi, daha verimli çalışma ortamının sağlanması konusunda birim yöneticilerinden önerilerde bulunmasını istedi.
Yöneticilerin hazırladığı raporlarda sekreterlerin, uluorta kuruyemiş yemelerinden, lokantadaki yemeklerin israf olmasına kadar birbirinden ilginç uyarılar yapıldı. Meclisteki hizmet kalitesinin artırılması için birimlerin hazırladıkları raporlarda özetle şunlara yer verildi:
VEKİL İSİMLERİ KULLANILIYOR
Milletvekili sekreteri ve danışmanları çalışma alanlarında sigara içiyor, yiyecek içecek bulunduruyor ve kuruyemiş tüketiyor. Yazılı ve sözlü uyarılara rağmen buna devam ediliyor.
Şoförlere, VIP tutum, davranış, protokol eğitimi verilsin.
Danışman ve sekreterlerin vekil isimlerini kullanarak kendi özel işlerini yaptırması önlenmeli. Araç yıkama, lokanta hizmetleri vb. hizmetlerden danışman ve sekreterlerin de yararlanmak istemesi aksamaya yol açıyor.
Bazı milletvekilleri, sekreter veya danışmanına ait araçları kendisinin gibi göstererek, özel kart aldırıyor.
SINIRSIZ ÇAY KALKSIN
Milletvekillerine belirli ücret karşılığında verilen sınırsız çay yerine normal ücret alınsın.
Lokantalarda, Genel Kurulun çalışmasına göre yemek hazırlığı yapılıyor. Genel Kurulun erken kapanması durumunda yemekler israf oluyor. Meclis yönetimi, lokantayı önceden uyarsın.