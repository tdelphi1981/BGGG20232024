Eğitimciler tahsildar değildir!
EĞİTİMCİLER Birliği Sendikası (Eğitim Bir-Sen) Genel Başkanı Ahmet Gündoğdu, "Okul yöneticileri başta olmak üzere çoğunlukla eğitimcileri töhmet altında bırakan, tahsildar konumuna sokan bütçesiz okullar, eğitim çalışanlarının değil hükümetin sorunudur" dedi.
Eğitim Bir- Sen 7'nci Şube Yönetim Kurulları İstişare Toplantısı, Alanya'nın Konaklı Beldesi'ndeki Bera Otel'de yapıldı. 2 gün süren toplantı sonunda basın toplantısı düzenleyen Eğitim Bir-Sen Genel Başkanı Ahmet Gündoğdu, okullarda yardımcı personel açığının, okul aile birlikleri tarafından velilerden toplanan bağışlarla karşılandığını söyledi. Başkan Gündoğdu, ücretli personelin maaşlarının bu şekilde çözülmeye çalışmasından vazgeçilmesi gerektiğini belirtti.Okul giderlerinin merkezi bütçeden karşılanmamasının, okul ve veli arasında 'zorunlu bağış' gibi bir engelin çıkmasına neden olduğuna dikkati çeken Gündoğdu şöyle dedi: "Okul yöneticileri başta olmak üzere çoğunlukla eğitimcileri töhmet altında bırakan, tahsildar konumuna sokan bütçesiz okullar, eğitim çalışanlarının değil hükümetin sorunudur. Eğitimcilerde itibar kaybına neden olan 'her okul başının çaresine baksın' uygulaması, geçmişte bakanlık tarafından gönderilen tehdit içerikli bağış genelgeleri ile adeta içinden çıkılmaz bir hal almıştır. Başka hiçbir kurumda olmayan 'başınızın çaresine bakın' uygulaması, öğretmen- öğrenci- veli ilişkisini de olumsuz etkilemekte. Bakanlığın okulların bütçe problemini bir an önce çözmesini, okul yöneticilerinin ise zorunlu tahsildarlık değil, eğitim liderliği yaptığı günleri görmeyi bekliyoruz."
Milli Eğitim Bakanı Nabi Avcı'ya tavsiyelerde bulunan Gündoğdu, eğitimin aynen sağlık gibi devlet işi olduğunu kaydetti. Anayasa gereği zorunlu eğitimin devlet tarafından yerine getirilmesi gerektiğine işaret eden Gündoğdu şöyle konuştu:"Eğitimdeki kalitesizlik ya da eksiklik dershane ihtiyacını artıran bir boşluk. Devletin, hükümetin, bakanın birinci görevi, eğitimi bütün okullarda kaliteli hale getirmektir. Dershaneciliğin ayrı bir boyutta ele alınması lazım. Bize göre dershaneler sebep değil, sonuçtur. Önce bu sebepleri devlet gidermelidir. Daha sonra dershaneler özel okula dönüştürülmesi için desteklenmeli."