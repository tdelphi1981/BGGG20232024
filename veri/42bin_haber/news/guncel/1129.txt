Gazeteci Ünal Türkeş yaşamını yitirdi
İzmir Gazeteciler Cemiyeti üyesi, Hasan Tahsin Basın Hizmet Ödülü ve sürekli basın kartı sahibi eğitimci-gazeteci yazar Ünal Türkeş yaşamını yitirdi.
 İzmir Güzelbahçe'deki evinde dün gece 22.30 sularında hayatını kaybeden Ünal Türkeş'in cenazesi bugün Güzelbahçe Atatürk Mahallesi Merkez Camii'nde kılınacak ikindi namazının ardından Güzelbahçe Yaka Mahallesi Mezarlığı'na defnedilecek.
 Sürekli Basın Kartı sahibi olan, evli ve 3 çocuk babası Ünal Türkeş, 1937 yılında Aydın Nazilli İlçesi'nde dünyaya geldi. Ünal Türkeş, 1956 yılında Ortaklar Köy Enstitüsü'nü bitirdi. 1960 yılında Denizli Gazetesi'nde mesleğe başlayan Ünal Türkeş, Aydın'da bazı gazetelerde görev aldı.
 1965 yılında Gümülcine'ye öğretmen olarak giden Türkeş, öğretmenlik yıllarındaki anılarını Unutulmuş Türküler Batı Trakya'da yazı dizisi olarak Demokrat İzmir Gazetesi'nde 4 yıl boyunca yayımladı, ardından kitap haline getirdi. Demokrat İzmir, Ege Ekspres ve Yeni Asır'da 30 yıl çalıştı. Sağlık sorunları nedeniyle emekli oldu. İzmir Gazeteciler Cemiyeti tarafından 2010 yılında düzenlenen törenle Hasan Tahsin Basın Hizmet Ödülü'ne layık görüldü.
 Ünal Türkeş'in 75 yaşında vefatı nedeniyle İzmir Gazeteciler Cemiyeti Başkanı Atilla Sertel, başsağlığı mesajı yayımladı. Çevresinde çok sevilen, sayılan Ünal Türkeş'i kaybetmekten büyük üzüntü duyduklarını belirten Sertel, "Atatürkçü, vatansever, bayrağını seven, Türkiye sevdalısı, köy enstitüsü mezunu gazeteci ağabeyimiz Ünal Türkeş'e Allah'tan rahmet, geride kalan ailesi, yakınları başta olmak üzere basın ve eğitim camiamıza başsağlığı dilerim. Türkeş ailesinin acısını paylaşıyoruz" dedi.