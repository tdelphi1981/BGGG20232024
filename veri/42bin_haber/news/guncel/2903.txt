Beşiktaş'ta korkuntan yangın
BEŞİKTAŞ'ta 7 katlı bir apartmanın 2'nci katında çıkan yangın paniğe neden oldu. Tüm daireyi saran yangını itfaiye ekipleri yaklaşık yarım saatte söndürürken, dumandan etkilenen yaşlı bir kadın hastaneye kaldırıldı.
Balmumcu Mahallesi Fuat Sarp Sokak'ta bulunan 7 katlı bir apartmanın 2'nci katında, saat 06.00 sıralarında henüz bilinmeyen bir nedenden dolayı yangın çıktı. Alevler kısa sürede tüm daireyi sardı. Yangını fark eden bina sakinleri durumu itfaiye, sağlık ve polis ekiplerine bildirdi. Olay yerine gelen itfaiye ekipleri yangına müdahale ederken, polis de apartman sakinlerini tahliye etti. İtfaiye yangını yaklaşık yarım saat süren çalışma sonrası söndürdü. Yoğun dumandan etkilenen yaşlı bir kadın tedbir amaçlı olay yerinde bekletilen ambulansa alınarak hastaneye kaldırıldı. Söndürme çalışmaları sırasında da çevrede park halinde bulunan araçlarda ufak çapta maddi hasar oluştu. Polis ve itfaiye ekipleri yangının çıkış sebebini araştırıyor.