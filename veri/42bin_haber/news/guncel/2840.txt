2014'te kapatılacak dersaneler tatlı kârı bırakmıyor!
Başbakan Erdoğan'ın 2014'te kapatılacağını söyleyip sahiplerini okul yatırımı yapmaya çağırdığı dershanecilerin durumu üstlerine alınmadığı Star'a konuşan Özel Dershaneler Birliği (ÖZDEBİR) Başkanı Fuat Köprülü'nün açıklamalarıyla ortaya çıktı.
Özel eğitimin verildiği şubelerde yıllık kişi başı ücreti 30 bin TL'lere kadar çıkan Büyükşehirlerde 8-10 bin, Anadolu'da da 4-6 bin TL'lik fiyatlarıyla anne babaların belini büken dershane yatırımlarının sürdüğünü söyleyen Köprülü, "Özel okul hazırlığımız yok, özel okula dönen dershane de yok. Özel okullar zaten boş" dedi. Milli Eğitim eski Bakanı Ömer Dinçer'in dershanelere yönelik özel formül açıklamasıyla rahatladıklarını ama yeni bakan Nabi Avcı'nın tutumunu bilmediklerini belirten Köprülü, "Dershaneler fırsat eşitliği yaratıyor. Bütçeye zarar vermiyor. Sayın Bakan'a nezaket ziyareti yapıp konuyu gündeme getireceğiz. Sınavlar oldukça dershaneler de olacak. Kapatılmaya yönelik plan yapmıyoruz. Böyle bir durumda, Güney Kore'deki gibi Anayasa Mahkemesi'ne gideceğiz." diye konuştu. 

Çocuklarını dershaneye gönderen milyonlarca velinin gözü kulağı Milli Eğitim Bakanlığı'ndan gelecek dershanelerin geleceğiyle ilgili haberde. Eğitim yarışında okul gibi dershaneleri de önceden tespit etme telaşındaki veliler 2013-2014 yılında dershanelere gelecek zamları ve bütçesinden çıkacak paraya ilişkin hazırlık yaparken, 2014'te kapatılacağı ilan edilen dershanelerin ise kapatılmaya yönelik hazırlık yapmadığı sektörün en yetkili ağzı tarafından Star'a açıklandı. ÖZDEBİR Başkanı Faruk Köprülü, "2014'te kapanmayacağımızı kesin biliyoruz. 2015'te ne olacağı konusu gündemde" dedi. Dershanelerin varlığını sürdürmesinin eğitim sistemiyle ilgili olduğunu savunan Köprülü, şunları söyledi: 

DERSHANEYE İHTİYAÇ VAR
"Yeni bakan ile görüşme imkanımız olmadı. Bunun ötesinde de ayrılan bakanımız da dershanelerle ilgili 'SBS sınavının kalkacağını, dershanenin zaman içinde alınacak tedbirlerle dershaneye yönelik ihtiyacın azalacağını' söylemişti. O da bizi rahatlatmıştı. Türkiye'de yasal dershane sayısı 3 bin 800'den fazla. Bir de vergi vermeyen, devlet denetiminde olmayan yasal dershane kadar yasal olmayan dershane olduğunu tahmin ediyoruz. Bu tip dershaneler büyükşehirlerde daha çok yoğunlaşıyor. Bunlar kaçak büro faaliyetinde çalışan yerler. Dershanelerin kaldırılması gündeme geldiği günden beri söylüyoruz. Dershaneler ile okulların yaptığı iş farklı. Tüm dershaneleri okul yaptığınız zaman, bu, dershaneye ihtiyacı azaltacak bir formül değil. Çünkü sınavlar var. Bu ihtiyaca karşılık vermek için yeni yeni dershaneler gelecek. Bakanlık buna izin vermez ise, o zaman kaçak dershaneler devam edecek. Dershaneler onlara olan ihtiyaç varken devam edecek. Bu ihtiyaç ne zaman azalacak bilemiyoruz, şu anda dershane ihtiyaç."

DERSHANENİN SAATİ 5, ÖZEL DERSİN 100 TL
Dershane ücretlerinin aile bütçesini sarsmadığını söyleyen Köprülü, "En düşük dershane ücreti illere göre değişir ama bin, bin 500 TL civarında. Türkiye ortalaması 2 bin - 2. 500 TL olarak değerlendiriyorum. Aile bütçesi olarak veliler çok rahatlıkla bu ücreti verebilir. Bu ücret peşin de alınmaz, 10-12 taksite bölünmektedir. Dershaneler olmaz ise, veliler bunu özel ders ile kapatmaya gideceklerdir ki, özel dersin saati illere göre değişerek 50-100 TL'dir. İstanbul'da da çok daha fazladır. Velinin o zaman bunu aldırma imkanı olamaz. Ancak parası olan aldırabilir. Dershanelerin varlığı değil de yokluğu sosyal adaletsizlik yaratır. Saat ücreti 5 ila 10 TL arasında değişir dershanenin. Bu ücretler de bir veli bir çocuğuna bir saat ders aldırabiliyor. Bu ücreti bugün herkes rahatlıkla verebilir. Ankara'da 5-6 TL'ye saat ücreti ile dershane hizmeti veren arkadaşlarımız çok. Sınıf içindeki öğrenci sayısına göre ücret artıyor, mevcut kalabalıksa ücret azalıyor." diye konuştu. 

ÖZEL OKUL AÇMAYIZ DURUMLARI PARLAK DEĞİL
Dershanecilerin Başbakan Erdoğan'ın özel okula dönüşmelerini söylediği gibi özel okul açmadıklarını ifade eden Faruk Köprülü, "Hiç okul açan dershanecilerle karşılaşmıyorum. Özel okulların durumu parlak değil. Yüzde 50-60 kapasite ile çalışıyorlar. Türkiye'de özel okulların bir kısmı da boş. Onlar da çok rahat değiller bu anlamda. Böyle baktığımız zaman bu kişi başına düşen milli gelirle ilgili. Bunlar arttıkça çocuklarını özel okulda okutayım diyen veli sayısı artar. Özel okul açmak işletme gelirlerine göre çok doğru değil. Karlı olmuyor değil de özel okul için öğrenci bulma sıkıntısı var. Dershanelerin kapatılıp tamamen özel okul olması mümkün değil. Bugün veli için özel okullar adına yardım yapalım deniyor 2 bin 500 TL. bu ücret bir velinin çocuğunu okula gönderme ya da göndermemede ne kadar etki yapacak. Çocuğunu okula gönderme imkanı yok ise, bu parayı alıp gönderme duygusu mu yaşayacak? İstanbul'da özel okullar 25 bin TL. 2 bin 500 TL'yi versinler de İstanbul'da çocuğumu özel okula göndereyim diyemez. Devlet de özel okul ücretinin tamamını veremez." İfadelerini kullandı. 

KAPATIYORUM YAKLAŞIMININ KARŞISINDA DURURUZ
Hükümetin dershaneleri kapatması durumundaki eylem planlarını anlatan Faruk Köprülü, "Biz öncelikle yasal haklarımızı zorlarız. Bugün Güney Kore'de dershaneleri kapatmışlar. AYM'ye müracaat ediliyor, G.Kore'de dershaneler açılıyor. Biz de yasal haklarımızı önce ararız. Bu kurumlar sonunda eğitim kurumları. Devletin kapatıyorum yaklaşımı önemli değil, önemli olan ben bu ihtiyacı azaltıyorum yaklaşımıdır. Bu türdeki yaklaşımı destekleriz. Kapatıyoruz yaklaşımının karşısında dururuz. TÜBİTAK açıklama yaptı, ilk öğretim 4'ten 12'ci sınıfa kadar sürekli sınav yapılacak. Dershanelerde 100 bine yakın insan çalışıyor. Sektörün büyüklüğü 1.5 milyar dolar civarında. 400 bin çalışanı ilgilendiren bir durum bu. İnsanları bir anda işten atamazsınız." şeklinde konuştu.