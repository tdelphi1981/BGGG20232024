Tutuklandığını duyunca adliyeden kaçtı!‏
Tekirdağ'da hırsızlık suçundan mahkemeye çıkarılan zanlı, hakimin tutuklama kararını duyunca Adliye binasından kaçtı. Polisten kaçarken düşüp kafasını yaran zanlının, 3 gün önce cezaevinden tahliye olduğu öğrenildi.
Tekirdağ'da evden hırsızlık olayına karıştığı tespit edilen ve bir süredir polis tarafından aranan O.B. (22) akşam saatlerinde çarşı merkezinde görev yapan ekiplerce yakalandı.

Gözaltına alınarak emniyete götürülen zanlı, işlemlerin tamamlanmasının ardından Adliye'ye sevkedildi.

Savcılıktaki ifadesinin ardından mahkemeye çıkarılan O.B, hakimin tutuklama kararını duyunca Adliye'den kaçtı. Adliye çıkışında ayakkabılarını çıkararak koşmaya başlayan O.B. ile polis ekipleri arasında kovalamaca yaşandı.

Yunusbey caddesi üzerinde peşindeki polisi atlatmaya çalışan O.B, düşerek başını yardı. Ekipler tarafından yakalanan zanlı, tedavisi için Tekirdağ Devlet Hastanesi'ne götürüldü. O.B, ayakta yapılan tedavisinin ardından Tekirdağ Kapalı Cezaevine konuldu.

Hırsızlık suçundan tutuklanan O.B.'nin daha önce işlediği çeşitli suçlardan sabıkasının bulunduğu ve 3 gün önce cezaevinden tahliye olduğu öğrenildi.