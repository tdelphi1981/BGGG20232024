'Oğlumu öldürene 18 gün, bana 100 gün hapis'
Muğla'nın Marmaris ilçesinde 5 yıl önce trafik kazasında ölen Artur Dokoyan'ın hayatını kaybetmesiyle ilgili gösteri yapıldı. Aileye ait işyerinin camını kırdığı için kendisine ceza verilmesine tepki gösteren acılı anne Oğlumu öldüren 18 gün hapis yattı, ben 100 gün hapis yatacağım' dedi.
Marmaris ilçesi Yeniyol Caddesi'nde 5 yıl önce trafik kazasının meydana geldiği noktada toplanan Artur Dokoyan'ın yakınları ve arkadaşları protesto gösterisi yaptı.

Ermeni kökenli Artur Dokoyan'ın annesi Susanna Margaryan, kazadan 19 gün sonra oğlunun ölümüne sebebiyet verdiği iddia edilen sürücünün mahkeme tarafından serbest bırakıldığını söyledi.

Bunun üzerine hukuk mücadelesi başlattıklarını belirten Margaryan, 'Bu zor süreç 2 yıl sürdü. Hakim bir gencin hayatını ve annesi ile kardeşlerinin acılarını hiçe sayarak vicdana sığmayan bir karar aldı. En düşük sınırdan 2 yıl 4 ay ceza verildi. Bu da günlük 20 liradan 18 ay taksitle toplam 18 bin lira para cezasına çevrildi. Temyize gittik, 3 yıldır dosyamız Yargıtay'da bekliyor' dedi.

OĞLUMU ÖLDÜRENE 18 GÜN, BANA 100 GÜN HAPİS
Margaryan, haksız olduğuna inandıkları kararı duyunca çılgına döndüğünü ve isyan ederek karşı tarafa ait iş yerinin önüne gidip iki taş alarak iki cam kırdığını anlattı.

Acılarına saygı göstermeyen karşı tarafın ailesinin kendisine dava açtığını ifade eden Margaryan, şöyle konuştu:

'Bir buçuk ay önce aleyhime açılmış olan bu dava sonuçlandı ve 100 gün hapis cezası verildi. Günlük 20 lira karşılığında para cezasına çevrildi. Bu nasıl bir adalettir. Bir can gitti cezası günlük 20 lira, acılı bir anne iki cam kırmış o da günlük 20 lira. Oğlumu öldüren 18 gün hapiste yattı, annesi ise 100 gün hapis yatacak. Ben son nefesime kadar bu mücadeleyi sürdüreceğim. Tek yaşama nedenim bu. Gerekirse tüm dünyaya sesimi duyuracağım. Adaletin yerini bulmasını istiyorum.

PARA CEZASINI ÖDEMEYECEK
Bu parayı ödemeyerek hapse gireceğini ifade eden Margaryan, 'Yaptığım şeyin arkasındayım' dedi.

BEN DE BU ÜLKENİN VATANDAŞIYIM
Devlet büyüklerine seslenmek istediğini söyleyen Margaryan, 'Eğer yasalar önünde herkes eşit ise ben de bu ülkenin bir vatandaşıyım, kanunlardan eşit olarak faydalanmak istiyorum' ifadesini kullandı.

YOLUN TEK YÖN OLDUĞUNU İSPATLADIK
Kazanın olduğu yıl söz konusu yolun tek yönlü olduğunu öne süren Margaryan, 'Sürücünün ters yöne girmesi ve U dönüşü yaparak yolu kapatması hata. Ancak polis tarafından az kusurlu olarak yazıldı. Polisler yolu çift yön olarak yazmışlar. İlgili kurumlardan alınan belgelerle yolun o zaman tek yön olduğunu ispatladık' dedi.

Yeniyol Caddesi'nde 13 Şubat 2008'de meydana gelen trafik kazasında Artur Dokoyan'ın kullandığı motosiklet ile bir minibüs çarpışmıştı. Kazada Dokoyan hayatını kaybetmişti.