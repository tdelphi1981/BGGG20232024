2 üniversiteliyi ölüme götüren tartışma
BURSA'nın Mudanya İlçesi'nde 3 üniversite öğrencisinin içinde bulunduğu otomobilin takla atması sonucu 2 üniversiteli kız öldü, sürücü erkek ise kazayı hafif sıyrıklarla atlattı. Sürücü 21 yaşındaki Muhammet Hamza Üstünbaş, "Cansu benim sevgilimdi. Yolculuk sırasında tartıştık. Bir anda direksiyona sarılıp kırdı ve olanlar oldu. Keşke onların yerine ben de ölseydim" dedi.
Bolu Abant İzzet Baysal Üniversitesi Eğitim Fakültesi Türkçe Öğretmenliği 1'inci sınıf öğrencisi 18 yaşındaki Cansu Günay ile erkek arkadaşı üniversite öğrencisi Muhammet Hamza Üstünbaş, Uludağ Üniversitesi İktisadi ve İdari Bilimler Fakültesi'nde okuyan kız arkadaşları 20 yaşındaki Kübra Buse Bingül'ü ziyaret için dün Bursa'ya geldi. Mudanya'ya gezmeye gitmek isteyen 3 genç otomobil kiraladı. 16 JRM 37 plakalı otomobilin direksiyonuna geçen Muhammet Hamza Üstünbaş'ın yanına Cansu Günay, arkaya ise Kübra Buse Bingül oturdu. Yaklaşık 30 kilometre gittikten sonra otomobil Güzelyalı kavşağında kontrolden çıkarak takla attı. Kazada Kübra Buse Bingül olay yerinde, ağır yaralanan Cansu Günay da kaldırıldığı Muradiye Devlet Hastanesi'nde yaşamını yitirdi. Hafif yaralanan sürücü Muhammet Hamza Üstünbaş ise Muradiye Devlet Hastanesi'nde tedavi altına alındı, sağlık durumunun iyi olduğu bildirildi.

ÖLDÜREN TARTIŞMA

Muhammet Hamza Üstünbaş verdiği ifadede, "Cansu benim sevgilimdi. Otomobili sürerken bir konu nediyle tartışmaya başladık. Sinirle bir anda direksiyona saldırdı ve olanlar oldu. Keşke onun ve Kübra'nın yerine ben ölseydim" diye konuştu.

Cansu Günay ile Kübra Buse Bingül'ün cesetleri, otopsi yapılmak üzere Bursa Adli Tıp Kurumu Morgu'na kaldırılırken, kazayla ilgili soruşturmaya Mudanya Cumhuriyet Savcılığı'nca başlandı.

CANSU'NUN İDEALİ ÖĞRETMENLİKTİ

Trafik kazasında ölen Cansu Günay'ın babası olan İstanbul'da birçok ünlü isme kaset yapan Aşanlar Müzik'in sahibi olan Mehmet Günay, kızının hayat dolu biri olduğunu söyledi. Cansu'nun 5 çocuğundan biri olduğunu belirten Mehmet Günay, "Cansu kendi ekmeğini kazanmak için ideali olan öğretmenlik eğitimi görüyordu. İstanbul'da oturan arkadaşı Buse'yi Bursa'da ziyarete gitti, fakat elim kazada yaşamını yitirdi. Yavrumu yarın Diyarbakar'da toprağa vereceğiz" dedi.