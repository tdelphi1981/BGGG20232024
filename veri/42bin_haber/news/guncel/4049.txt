Kilisede sema gösterisi
ÇANAKKALE'de eski Ermeni Kilisesi'nde tasavvuf müziği eşliğinde sema gösterisi yapılıyor.
Çanakkale'ye 16'ncı yüzyılın başında 83 Ermeni ailesinin gelmesinin ardından, Fevzi Paşa Mahallesi'nde 1669 yılında yapılan Surp Kevork Ermeni Kilisesi, cemaati kalmayınca müze, kültür merkezi, Etnografya Müzesi ve Deneme Sahnesi olarak kullanıldı. Eski Ermeni Kilisesi, son olarak Çanakkale Onsekiz Mart Üniversitesi (ÇOMÜ) Kültür ve Sanat Evi olarak Tasavvuf Topluluğu'na tahsis edildi. Uzun yıllar papazların Ermeni cemaatine ayin yaptırdığı tarihi binada şimdilerde ise tasavvuf etkinlikleri yapılıyor. Eski Ermeni Kilisesi'nde dün gündüz, ÇOMÜ Tasavvuf Topluluğu'nca Hacı Bektaş-ı Veli'yi anma töreni düzenlendi. Prof. Dr. Orhan Terzioğlu'nun çektiği fotoğraflardan oluşan 'Tasavvuf' konulu resim sergisi açıldı. Prof. Dr. Orhan Terzioğlu ve Tasavvuf üstadı Mustafa Özbağ birer konferans verdi. 
Akşam ise Çanakkale'de yeni kurulan Sağlık Eğitim Çevre Koruma Derneği'nin (SEÇKİNDER) ilk etkinliği gerçekleşti. Yeni kurdukları dernek hakkında bilgi veren SEÇKİNDER Başkanı Dr. Murat Çetin, dünyada problemleri üreten bir kaynağın olduğunu belirterek, bunun oluşmasında insanların ihmalleri ve boşvermişliğinin önemri rolü bulunduğunu söyledi. Çanakkale'de yapacakları çalışmalar kadar, dünyadaki sorunlara da el atacaklarını vurgulayan Dr. Çetin, zor durumda bulunan ülkelerde sağlık taraması yaparak, yaralara merhem olmaya çalışacaklarını kaydetti.
Daha sonra Prof. Dr. Orhan Terzioğlu, 'Sağlıklı Yaşam' konulu bir konferans verdi. Konferansın ardından ise tasavvuf üstadı Mustafa Özbağ, Mevlana'nın Mesnevisi'nden sağlıkla ilgili beyitler okudu. Birlik, beraberlik ve hoşgörü mesajları verdi. Programı izleyen Çanakkale Valisi Güngör Azim Tuna, Mustafa Özbağ'a, üzerinde Çanakkale Savaşları kahramanı Seyit Onbaşı'nın top mermisini kucaklayan figürünün bulunduğu seramik tabak hediye etti. Vali Tuna, onarılarak yeniden düzenlenen tarihi yapıyı beğendiğini belirterek, Çanakkale'de bu mekanların daha da çoğalacağını söyledi. Vali Tuna, "Bizim zaten sahip olduğumu ama unuttuğumuz kendi kültür zenginliğimizi, bu tür mekanlar ve bu insanlar vesilesi ile yeniden keşfetme, tanımaya ve kendimizi geliştirme imkanı bulacağız" dedi.Semazenlerin sema gösterisi sonrası etkinlik, Mevlevilik geleneğine göre okunan Kuran-ı Kerim ve duayla sona erdi.