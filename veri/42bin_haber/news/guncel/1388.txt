CHP önünde silah sesleri
CHP Genel Merkezi'nin önünde, hırsızlık zanlıları olduğu iddia edilen kişilerle polis arasındaki kovalamaca nedeniyle hareketli dakikalar yaşandı. Bir zanlının gözaltına alındığı olayda, polis kaçan 4 kişiyi durdurmak için havaya ateş açtı. Polis ekipleri, hırsızlık zanlısı oldukları gerekçesiyle 06 ET 0286 plakalı panelvanla kaçan 5 kişiyi takip etmeye başladı.

Zanlıların içinde bulunduğu panelvanın yolu polisler tarafından, CHP Genel Merkezi'nin önünde kesildi. Panelvanın sürücüsü yakalandı, 4 zanlı ise kaçmaya başladı. Güvenlik güçleri zanlıları durdurmak için havaya ateş açtı.

Silah seslerini duyan CHP Genel Merkezi'ndekiler kısa süreliğine panik yaşadı. 

Genel merkezde görevli polis memurları da zanlıları kovalayan ekiplere yardım etti.

CHP Genel Başkanı Kemal Kılıçdaroğlu'nun korumaları da olay yerine gelerek, polislerden bilgi aldı.

Güvenlik güçleri, gözaltına aldıkları sürücüyü karakola götürdü. Diğer zanlıları yakalamak için bölgede arama başlatıldı.

Öte yandan polislerle zanlılar arasındaki kovalamaca partinin güvenlik kameraları tarafından da kaydedildi.