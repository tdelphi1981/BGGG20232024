Bu il için hayati uyarı
Başkent Doğalgaz Dağıtım A.Ş Genel Müdürlüğü (Başkentgaz), Ankara'da önümüzdeki günlerde etkili olması beklenen lodos nedeniyle, vatandaşları karbonmonoksit zehirlenmelerine karşı uyardı.
Başkentgaz, bacaya bağlı doğalgazlı cihazların mümkünse kapatılmasınıistedi. 

Başkentgaz'dan yapılan yazılı açıklamada, lodoslu havalarda havanın ısınması nedeniyle bacaların daha az çektiği, bu nedenle temizliği yapılmamış tıkalı cihaz bacaları ile periyodik bakımdan geçirilmeyen cihazların, karbonmonoksit zehirlenmelerine yol açabileceğine işaret edildi. 

Açıklamada, doğalgazlı cihazların baca çekişinin ve sızdırmazlıklarının kontrol ettirilmesi, mümkünse kapatılması, sobaların da söndürülmesi uyarısında bulunularak, "kombi ve şofbeniniz yanarken sarı alev çıkarıyorsa, baca iyi çekmiyor ve ortama atık gaz veriyor anlamına gelir. Bu çok tehlikelidir." denildi. 

ÇÜRÜK SARIMSAK KOKUSU 

Açıklamada, doğalgazlı cihazların bakımlarının ve baca temizliğinin yılda en az 1 kere yaptırılması, merkezi sistem bacalarının tıkanmalara karşı çelik astar bacaya dönüştürülmesi, baca tıkalı olduğunda cihazın gazını kesen baca sensörü taktırılması, ortama taze hava temini sağlayan camdaki ventilasyonun(menfez)da kesinlikle kapatılmaması gerektiği bildirildi. 

Ortamda çürük sarmısağa benzer bir koku hissedildiğinde, ortam dışına çıkılarak Doğalgaz Acil'in Alo 187 numaralı telefonunun aranması; ekipler gelene kadar doğalgaz vanalarının kapatılması, pencerelerin açılması, yangına yol açmamak için elektrikli hiçbir alete dokunulmaması ve ortamda cep telefonu kullanılmaması gerektiği uyarısı yapıldı.