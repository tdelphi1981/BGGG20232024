Patlayan çakmak yangın çıkardı
KAYSERİ'de bir evde gazlı çakmağın patlaması sonucu çıkan yangında, 3'ü çocuk 7 kişi karbonmonoksit gazından zehirlenerek hastaneye kaldırıldı.
Kocasinan İlçesi Ziyagökalp Mahallesi Kanlıca Caddesi'nde Kurtuluş apartmanı C blokta saat 15.00 sıralarında meydana gelen olayda, iddiaya göre apartmanın zemin katındaki dairede kızı Nisa Şimşek (6) ve akrabası Hatice Şimşek (31) ile birlikte oturma odasında bulunan Sevim Şimşek (30), sobanın yanında bulunan çakmağın biranda patlayarak alev aldığını gördü.

Alevlerin kanepe ve perdelere sıçramasıyla büyüyen yangını söndürmek isteyen Sevim Şimşek, bunda başarılı olamayınca kızını da alıp dışarı çıktı. Komşularının aradığı itfaiye ekipleri yangını söndürürken, aynı apartmanda oturan Hatice Altıntop (54), torunu Selma Altıntop (4), Funda Kandemir (25), kızı Zeynep Kandemir (4) ile birlikte yangının çıktığı evde bulunan Sevim Şimşek, kızı Nisa Şimşek ve akrabası Hatice Şimşek, çıkan karbonmonoksit gazından zehirlendi. Olay yerine çağrılan ambulanslar, zehirlenenleri Kayseri Eğitim ve Araştırma Hastanesi ve Özel Dünya Hastanesi'ne götürdü. Yangınla ilgili soruşturma başlatıldı.