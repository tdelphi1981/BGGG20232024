Bakan Kılıç şaşırdı kaldı: Nasıl yani?
GENÇLİK ve Spor Bakanı Suat Kılıç, Erzurum Palandöken ve Konaklı Kayak Merkezlerinde incelemelerde bulundu. Bakan Suat Kılıç, Konaklı Kayak Merkezi'nde elinde silahla yoğun kar yağışı altında güvenlik önlemi alan askerlerden astsubay kıdemli çavuş Emine Çelik'i görünce şaşkınlığını gizleyemedi.
Bayburt gezisinin ardından dün gece Erzurum'a gelen Gençlik ve Spor Bakanı Suat Kılıç bugün sabah saatlerinde beraberinde Vali Sebehattin Öztürk, AK Parti Erzurum Milletvekili Muhyettin Aksak, Büyükşehir Belediye Başkanı AK Partili Ahmet Küçükler, Gençlik Hizmetleri ve Spor İl Müdürü Fatih Çintimar, Türkiye Kayak Federasyonu Başkanı Özer Ayık ile birlikte ilk olarak Palandöken Kayak Merkezini gezdi. Vali Sebahattin Öztürk ve milletvekili Muhyettin Aksak ile birlikte gondola binen Bakan Suat Kılıç, 3 kez kısa süreli havada asılı kaldı. Palandöken kayak merkezinde küçük bir geziden sonra tekrar gondola binen Bakan ve protokol aşağı indi. Bakan Kılıç'ın yanına giden gondol görevlisi, "Basıncılar yüklendi. Yanlışlıkla biri düğmeye basmış. Bu yüzden aksadı" dedi. Bakan Kılıç, "Yoo ondan hasar olmadı. Sen bu basıncıları sevmedin gitti" diye konuştu. Kılıç daha sonra gazetecilere, "Dayı size kafayı takmış durumda. Bir daha buraya gelmeyin. Gondol düşse dayı sizden bilecek" diyerek espiri yaptı.



ASLI'NIN ÖLDÜĞÜ YERİ İNCELEDİ

Palandöken gezisinin ardından Bakan Kılıç ve beraberindekiler geçen Ocak ayında antrenman yaparken 17 yaşındaki milli kayakçı Aslı Nemutlu'nun yaşamını yitirdiği Konaklı Kayak Merkezine gitti. Bakan Kılıç Gençlik Hizmetleri İl Müdürü Fatih Çintimar ve Türkiye Kayak Federasyonu Başkanı Özer Ayık'tan bilgi aldı.

'NÖBETÇİ KADIN ASTSUBAYI GÖRÜNCE, 'NASIL YANİ' DEDİ

Bakan Suat Kılıç tesis çıkışında karşısında elinde silahla nöbet tutan astsubay kıdemli çavuş Emine Çelik'i görünce "Nasıl yani" diyerek şaşkınlığını dile getirdi. Bakan Kılıç, kadın askerin yanına giderek yoğun kar yağışı altında bir süre sohbet etti. Bakan Kılıç şöyle dedi:

"Zor değil mi kış koşullarında? Evli misiniz, çocuğunuz var mı? Neredeler, kim bakıyor? Tebrik ediyorum sizleri. Bu vaziyette sizi görev başında görünce, Türk kadınlarının daha uygun koşullarda daha, rahat ortamlarda neleri başarabileceğini görmüş oluyoruz. Kıdemli çavuşumuz, bana bir kaç gün önce yaşanan bir durumu çağrıştırdı. 5 Aralık 1934 Türk Kadınına seçme ve seçilme hakkının verildiği tarihin 78'inci yıldönümü. Bu konuda Atatürk Türkiye'sinin ne kadar ileride olduğunu görmek açısından güzel örnekler var. Fransa kadınlara seçme ve seçilme hakkını 1945, İsviçre 1971 yılında tanıdı. Sizi görünce aklıma bu geldi. Tebrik ediyorum gerçekten. Şu anda üşüme belirtisi yok dimi? Gerçi biz üşürüz siz üşümezsiniz. 'Siz kendisize bakın' diyorsunuz nazikçe."