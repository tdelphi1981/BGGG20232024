Fransa'ya 'altınlı' protesto
Afrika ülkesi Mali'ye müdahale eden Fransa'nın, bu ülkede yürüttüğü askeri operasyonlar, İstanbul'da protesto edildi. Saadet Partisi tarafından organize edilen eylemde, Fransa'nın İstanbul Başkonsolosluğu'na temsili altınlar ve koltuk ile yürüyen grup, siyah çelenk bıraktı. Göstericiler adına yapılan basın açıklamasında Fransa'nın Mali'de bulunma sebebinin Afrika'daki güç kaybı olduğu ve ülkedeki zengin yeraltı kaynaklarına sahip olma isteğinin yattığı ifade edildi.
Mali'de, geçen aylarda iki ayrı darbe girişimi yaşanmış ve bu girişimlerin ardından ülkede siyasi kaos ortamı oluşmuştu. Ülkenin kuzeyindeki bazı gruplar kendi bölgelerinde merkezi otoritenin dışında hareket etmeye başladığı gerekçe gösterilerek Fransız askeri ülkeye gönderilmişti. Bu süreçte Mali'ye komşu ülkeler de bu girişimi desteklediklerini duyurmuştu. Bölgedeki Fransız varlığı ise çeşitli kuruluş ve ortamlarda Müslümanların tepkisine neden oldu. 

Saadet Partisi tarafından Beyoğlu'nda düzenlenen protesto gösterisi de Fransa'nın bölgedeki varlığına tepki içerikli gerçekleşti. Parti üyesi bir grup, İstiklal Caddesi'ndeki Galatasaray Lisesi önünde bir araya geldi. Fransa'nın bu ülkede bulunma sebebini 'yeraltı zenginliklerine hakim olma ve güç mücadelesi' olarak gören protestocular, yüzlerini siyaha boyayarak, kartondan yapılmış külçe altın maketleri taşıdı. 'Misyonerler başaramadı, silahları da başaramayacak', 'Yaşasın mazlumların dayanışması', 'Mazlumlar ayağa kalkamadıkça zalimler diz çökmez' yazılı pankartlar açan göstericiler, 'Katil Fransa Afrika'dan defol', 'Biz Kanuni'nin nesliyiz', 'NATO'ya hayır hemen şimdi D8' şeklinde sloganlar attı. 

Grup, İstiklal Caddesi boyunca yürüyerek Fransa Başkonsolosluğu önüne geldi. Polis, konsolosluk önünde güvenlik önlemi alarak göstericileri binaya yaklaştırmadı. Fransa'nın, ülkedeki sömürü yönetimini anlatan temsili koltuk ve üzerinde oturan gösterici, protestocular tarafından ıslıklandı. 

Basın açıklamasını okuyan Saadet Partisi İstanbul İl Başkanı Selman Esmerer, Mali'nin yıllardan beri sömürü düzeni altında bulunduğunu belirterek ülkede ilk üniversitenin kuruluşunun bile ancak 2000 yılında gerçekleştirildiğini söyledi. Esmerer'in hedefinde Fransa'nın uyguladığı politikalar vardı. "Fransız varlığının altında yatan gerçek Fransa'nın bölgede güç kaybına uğrama endişesinden başka bir şey değildir" diyen Esmerer, "Gelişmeler göstermektedir ki Fransa'nın derdi, Mali'nin malıdır, doğalgazıdır, altınıdır" ifadesini kullandı. 

PATRİOTLAR DA PROTESTODAN NASİBİNİ ALDI

Esmerer'ın okuduğu basın açıklamasında NATO kararıyla Türkiye'ye getirilen Patirot füze bataryaları sistemi de eleştirildi. Esmerer, Esed rejiminin yıkılması görevinin Türkiye'ye verilmeye çalışıldığını belirterek, "Ülkemizde 28 yerde NATO üssü bulunuyorken Partiotları Kahramanmaraş'ımıza, Gaziantep'imize, Adana'mıza yerleştirmek istenmesini asla kabul etmiyoruz" dedi.

Grup adına basın açıklamasının ardından Esmerer tarafından konsolosluk girişine siyah çelenk bırakıldı. Temsili altın külçeleri de konsolosluk önüne fırlatıldı.