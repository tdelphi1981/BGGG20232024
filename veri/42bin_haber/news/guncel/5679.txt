Kayıp Alman turistin cesedi bulundu
DENİZLİ Pamukkale'deyken ortadan kaybolan ve kendisinden bir daha haber alınamayan Alman vatandaşı, alzheimer hastası 75 yaşındaki Werner Rudolf'un cansız bedeni bir uçurumun dibinde bulundu.
Almanya vatandaşı Werner Rudolf, kardeşi Steffen Rudolf ile turist kafilesiyle geçen pazartesi günü Pamukkale'ye geldi. Werner Rudolf, antik havuzda dolaşırken, kardeşine lavaboya gideceğini söyleyip yanından uzaklaştı. Rudolf'tan bir daha haber alınamadı. Alman turistin kayıp olduğu bildirilmesi üzerine jandarma ekipleri, İl Afet Acil Durum Müdürlüğü'nün Arama Kurtarma ve Ulusal Medikal Kurtarma ekipleri arama çalışması başlattı. Ancak Rudolf, günlerdir yapılan aramalarda bulunamadı. 100'e yakın kişiden oluşan ekip, başta Pamukkale ve Karahayıt beldeleri ile Akköy İlçesi civarında geniş çaplı arama çalışması başlattı. Arama Kurtarma ekipleri, Pamukkale'de travertenler dahil, tarihi mezarlar ve yapıların bulunduğu antik kent Hierapolis'teki her yeri didik didik aradı. Ekipler, güvenlik kameralarını taradıktan sonra Alman turist Rudolf'un kuzey kapısından saat 17.30 sıralarında çıktığını belirledi.

Alman turist Werner Rudolf'un cesedi bugün saat 10.30 sıralarında bir uçurumun dibinde bulundu. Karahayıt Beldesi yakınlarında, Uzunpınar Beldesi yolunun kenarındaki uçuruma düşerek can verdiği sanılan Rudolf'un cesedinin bölgede yaşayanlar tarafından fark edildiği öğrenildi. Bölgeye jandarma ekipleri sevk edildi.