Konya'da dünyanın en ilginç 'alt geçidi'
Konya'da tramvay yolunun da bulunduğu kentin en işlek caddesindeki üst geçit, eskidiği için için yıkıldı. Yolun karşısındaki okullarına gitmek isteyen öğrenciler de tehlikeye aldırış etmeden telleri de aşarak tramvay yolundan geçmeye başladı.
Konya Büyükşehir Belediyesi, merkez Selçuklu İlçesi Nalçacı Caddesindeki üst geçidi, ömrünü tamamladığı için geçen Haziran ayında yıktı. Üst geçidin yıkılmasının ardından özellikle çift şeritli yolun karşısındaki okuluna gitmek isteyen öğrenciler, hızla akan araç trafiğini aştıktan sonra caddeyi boydan boya kesen ve tramvay yolunda bulunan tellerin üzerinden veya altından geçiyor. Hiçbir yaya geçidi olmadığı için yaklaşık 1.5 kilometrelik yolu yürümek istemeyenler, binlerce volt elektrik geçen ve üzerinde bulunan 'Ölüm Tehlikesi' işaretlerine rağmen direklere tırmanarak tellerin üzerinden atlamayı tercih ediyor.

DÜNYANIN EN İLGİNÇ ALT GEÇİDİ - FOTO GALERİ

Elinden tutarak hızla akan trafiğin içerisinden geçirdiği 7 yaşlarındaki kızını tramvay yolundaki tellerin altından karşı tarafa geçirip, okuluna uğurlayan Aynur Çetiner, "Okullar kapanmadan bir hafta önce buradaki üst geçidi yıkmışlardı. İhale olacak diye işi uzattılar. Aylardır burada eziyet çekiyoruz. Çocuklarımızı dikkatli bir şekilde tramvay yolundan geçirmeye çalışıyoruz. Bu tehlikeli oluyor, ama tramvayı gözetliyoruz ve gelmediği zaman karşıya geçiriyoruz. Kızım daha önce buradaki üst geçidi kullanıyordu. O zaman kendi başına okula gidip gelebiliyordu. Bu bizim için çok rahat ve kolaylıktı. Okul yolun tam karşısında ama dolaşarak gitmek 1.5- 2 kilometreyi bulduğu için bize zor geliyor" dedi.

3 AY SONRA TAMAMLANACAK

Konya Büyükşehir Belediyesi yetkilileri de, üst geçidin ömrünü tamamladığı için yıkıldığını belirterek "Nalçacı Caddesinde ömrünü tamamladığı için yıkılan 2 yaya üstgeçidinin yerine, yürüyen merdivenli, asansörlü 2 yeni yaya üst geçidinin yapımına başlandı. 3 ay sonra yaya üst geçitleri tamamlanıp, yerine montajlanacak" dedi.
 
 