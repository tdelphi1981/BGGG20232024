Saygun'un tedavisinden sonra tekrar rapor alınacak
Balyoz davasında mahkeme, sağlık gerekçesiyle sanık Ergin Saygun'un tutukluluğunun ertelenmesine karar verdi. Mahkeme, tedaviden sonra cezaevinde kalıp kalamayacağı yönünde tekrar rapor alınmasına hükmetti. Kararda, tedavi sürecinde sanığın kolluk birimlerince izlenmesi ve aylık raporların mahkemeye gönderilmesi de istendi.
Balyoz davasında 18 yıl hapse çarptırılan Ergin Saygun, dün ameliyat olmuştu. Saygun'un avukatları da daha önce sağlık gerekçesiyle tahliye talebinde bulunmuştu. Bu talep üzerine mahkemenin Adli Tıp Kurumu'ndan istediği rapor dün mahkemeye ulaştı. Saygun'un hastanede yatarak tedavisinin uygun olacağı yönündeki rapor üzerine mahkeme gece saatlerinde sanığın tutuklanmasının ertelenmesine oy birliği ile karar verdi. 

Kararda, Adli Tıp Kurumu 3. İhtisas Kurulu'nun raporu hatırlatıldı. Mahkeme, tahliye talebinin değerlendirilmesi için davanın gelinen aşamasında kararı kimin vereceği yönünde açık bir yasal düzenleme bulunmadığını belirtti. Karar tutanağında, "Mahkememizin 21 Eylül 2012 tarihinde esas hakkında karar vererek dosyadan el çekmiş olması dikkate alındığında bu yöndeki değerlendirmenin Yargıtay yetkili ceza dairesince mi mahkememizce mi yapılacağı konusunda açık bir yasal düzenleme bulunmadığından mahkememiz öncelikle bu konu üzerinde değerlendirmede bulunmuştur." denildi.

Dosyanın halen gerekçeli kararın tebligat aşamasında olması nedeniyle mahkemede bulunmasını ve Yargıtay Cumhuriyet Başsavcılığına gönderilmesinin zaman alacak olmasını değerlendiren mahkeme, "Rapor kapsamı dikkate alındığında yaşam hakkının söz konusu olması, bu yönde verilecek kararın esas hakkındaki nihai kararı etkilemeyecek oluşu nedeniyle bu konuda mahkememizce karar verilebileceği sonucuna varılmıştır." dedi. 

Mahkeme, nihai karar ile 18 yıl hapse mahkum edilip hükmen tutukluluk halinin devamına karar verilen Ergin Saygun'un sağlık raporunu dikkate alarak tutuklama infazının ertelenmesine karar verdi.

Kararda, sanığın tedavisinin hastanede tamamlanmasını takiben cezaevinde kalıp kalamayacağı yönünde tekrar rapor alınmasına hükmedildi. Mahkeme, alınacak ikinci rapor doğrultusunda tutuklama infazının ertelenmesinin devam edip etmeyeceğini tekrar değerlendirecek.

Saygun'un tedavisinin bir yıllık süre içerisinde tamamlanmaması durumunda tekrar Adli Tıp Kurumu'ndan rapor alınması kararlaştırıldı. Tutuklama infazının durdurulduğu sürede yatarak tedavi gördüğü hastanede ve sonrasında kalacağı ikamette kolluk birimleri tarafından izlenmesine ve izleme raporlarının aylık olarak mahkemeye gönderilmesine karar verildi. Yurt dışına çıkış yasağı da konan Saygun'un karardaki yükümlülükleri yerine getirmemesi durumunda tutukluluk infazının ertelenmesi kararının geri alınacağı hatırlatıldı.