Horonlu karne sevinci
ORDU'da öğrenciler, karne alarak yarı yıl tatiline başladı. Bir grup öğrenci karne ve tatil sevincini horon teperek gösterdi.
Güzel Ordu Meliha- Lütfü Türkmen İlkokulu'nda karne günü nedeniyle eğlenceler düzenlendi. Okula karne almaya giden öğrenci ve veliler bahçede sürpriz müzik etkinliğiyle karşılaştı. Karnelerini alan öğrenciler okulun bahçesinde öğretmen Erdinç Deniz'in çaldığı hareketli müziklerle doyasıya eğlendi. 'Ordu karşılaması' adlı halk oyununu oynayarak tatili karşılayan öğrencilere zaman zaman veliler de eşlik edince renkli görüntüler yaşandı. Okul Müdürü Bilal Şahin, karne öncesinde öğrencilere moral ve motivasyon aşılamak için böyle bir etkinlik düzenlediklerini belirterek öğrencilere tatil boyunca bol bol kitap okumalarını tavsiye etti.