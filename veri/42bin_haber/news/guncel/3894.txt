Türk modacılar Londra moda haftasında
Türk modacıların da sonbahar-kış 2013 koleksiyonlarını sunduğu Londra Moda Haftası devam ediyor.
Geçen hafta başlayan ve yarın sona erecek moda haftasına, Burberry, Paul Smith, Mulberry, Vivienne Westwood gibi ünlü İngiliz markalarının yanı sıra İngiltere'de çalışmalarını sürdüren Türk kökenli modacılar da katılıyor.Bora Aksu ve Erdem Moralıoğlu moda haftasına katılan Türk kökenli modacı 
ve tasarımcılar arasında bulunuyor. 2003 yılından bu yana Londra Moda Haftasında yer alan Bora Aksu, geçen Cuma günü yapılan defileyle sunduğu yeni koleksiyonunda 1920'li yıllardan esinlendi. Koleksiyonda modacının kullandığı deri korseler ve koyu renkler dikkati çekti. Londra'da yaşayan tasarımcı ve modacı Bora Aksu, İngiltere'nin önde gelen sanat ve tasarım okullarından Central Saint Martins'ten 2002 yılında yüksek lisansını aldı. İngiltere'de yeni kuşak modacı ödülünü dört kez üst üste kazanan Aksu, aralarında Keira Knightley, Kristen Dunst, Elizabeth Jagger, Tori Amos gibi ünlü isimlerin bulunduğu çok sayıda sanatçıyı giydirdi. Londra Moda Haftası, 1983 yılından bu yana yılda iki kez yapılıyor.