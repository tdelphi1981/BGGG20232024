Mardin'de Bakan Güler'in yolunu kestiler
Mardin'e giden Bakan Güler yolu kesilince çok şaşırdı.
 Başrollerini Demet Akbağ ve Sermiyan Midyat'ın paylaştığı "Hükümet Kadın" adlı sinema filminin galasına katılan İçişleri Bakanı Muammer Güler, sanatçılar ve vatandaşlarla birlikte filmi izledi.
 Çözüm için "Mardin Modeli" önerisinde bulunan Güler, "Farklılıklar çeşitlilikler güzeldir, farklı olursa, değişik insanlar olursa hayat güzeldir" dedi.İçişleri Bakanı Muammer Güler, dün geldiği seçim bölgesi Mardin'de dün gece Mova Park Alışveriş Merkezi'ndeki sinema salonunda gösterime giren "Hükümet Kadın" filmini, sanatçı Demet Akbağ ve Sermiyan Midyat ile birlikte izledi. Sinema çıkışında, film hakkında görüşlerini açıklayan Güler, farklı duygular içinde olduğunu belirterek, bu filmden birçok mesajlar aldığını söyledi.
 "ÇEŞİTLİLİKLER, FARKLI İNSANLAR OLURSA HAYAT GÜZELDİR"
 Filmin Mardin'de çekilmiş olmasından dolayı Mardin adına çok sevinçli olduğunu belirten Güler, daha önce çözümün "Mardin modelinde" olduğunu söylediğini hatırlatarak, "Bugün Mardin modelinin hangi mesajlar içerdiğini filmdeki Aziz Bey'den merhum başkandan öğrendik. 'Farklılıklar çeşitlilikler güzeldir, farklı olursa değişik insanlar olursa hayat güzeldir. Hayat onlarla hoştur ve birbirlerinin kıymetini bilmeliler' diyordu. Gerçekten de şimdi bizim toplum olarak almamız gereken en büyük mesaj bu. Mardin'de de farklılıklar çeşitlilikler, bir zenginlik olarak yaşatılıyor. Farklı kültürlerde herkes birbirlerinin hukukuna, inancına, töresine, şahsiyetine saygı duyuyor. İnşallah mesajlar, bu film vasıtasıyla bütün Türkiye'ye ulaşır" dedi.
 "HÜKÜMET DEDİKLERİ BİR GÜCÜ ORTAYA KOYAR"
 Hükümet Kadın filmini ve filmde rol alan sanatçıları da değerlendiren Güler, "Hükümet Kadın diyorlardı, bence bu filme asıl damgasını vuran sayın Demet Akbağ'ın bu 'Hükümet Kadın' rolünü üstlenmiş olmasıydı. Yani Hükümet Kadının rolünü oynamak için hükümet gibi bir kadına ihtiyaç vardı. Hükümet gibi kadın tabirini Anadolu'da güçlü, işini iyi yapan, iradesi sağlam ve tabi ki yaptığı işte zirveye çıkan öyle bir deyiştir. Hükümet dedikleri zaman, yani bir gücü hükümeti ortaya koyar. Sayın Akbağ da böyle bir güce zaten sanatıyla ulaştı. Bu anlamda da filmle birleşti. Sayın Sermiyan Midyat da böyle bir ailenin genetik özelliklerini taşıdığı için de böylesine güzel bir senaryoyu, böylesine güzel bir yapımı gerçekleştirmiş, yapımı ve senaryoyu bir de bütün oyuncular, sevgili sanatçılar, hepsinin ayrı ayrı bu işte katkıları olmuş. Mükemmel bir filmdi" dedi.
 "MARDİNWOOD İLE FİLMLERİ DAHA DA GELİŞTİRECEĞİZ"
 Filmin galasının Mardin'de yapılmasından duyduğu memnuniyeti dile getiren Güler, Mardinwood ile filimleri daha geliştireceklerini belirterek, "Mardin'de birçok dizi çekilmişti. Bu filmin de çekilmesi inşallah Mardin'in geleceğine olumlu katkılar sağlayacak. Biz Mardinwood, Hollywood derken, Mardinwood ile bu filmleri daha da geliştireceğiz" dedi.
 "DARBE HİÇ OLMASIN, DEMOKRASİ İÇİNDE YAŞAMAK GÜZELDİR"
 Bir gazetecinin, "Filmde en keyif aldığınız sahne hangisiydi" sorusuna Bakan Güler, "Filmde en çok keyif aldığım sahne, Aziz Bey ölmeden kısa bir süre önce arabada şoförle yaptığı diyalogdu. Biraz önce söylediğim mesajların tamamını orada belirtti. Bana göre filmin özü Aziz Bey'in verdiği o mesajdaydı. Filmdeki mesajın, Mardin'den Midyat'tan veriliyor olması, bizim de önemsediğimiz bir konudur. Bir şey daha eklemek istiyorum, darbelerin bir çok güzelliği nasıl kestiğini bu şekilde görmüş olduk. Demokrasi olsun, demokrasinin güzelliği içinde başkan görevini yapabildi, darbe geldi kesti, hiç darbe olmasın" cevabını verdi.
 "BEYAZ EN GÜZEL SİYAHTA BELLİ EDER KENDİNİ"
 Filmin yönetmeni, senaristi ve başrolde oynayan sanatçı Sermiyan Midyat ise, Mardinli olan Bakan Güler'le birlikte Mardin'de çektikleri bir filmi izlemenin keyfini yaşadıklarını ifade ederek, "Mardin gerçekten Süryani'si, Yezidi'si, Müslüman'ı, Kürt'ü, Türk'ü, Arab'ı hepsi çok iç içe yaşamış. Vermek istediğimiz mesajı büyük bir şamata ve eğlence içinde de anlatmaya çalıştık. Oradaki lafta şunları söylüyor. 'Dünya senden olmayanlarla da hoştur' diyor. Herkes beyaz olsa, o zaman beyazı fark edemezsiniz. Beyaz en güzel siyahta belli eder kendini. Beni ben yapan yegane şey, benden olmayandır. Eğer gerçekten birbirimizin düşüncesine, fikrine saygı duymadıktan sonra, hoşgörü olmadıktan sonra, yaşamın hiçbir anlamı kalmıyor. Hiçbir tadı tuzu eğlencesi kalmıyor" şeklinde konuştu. 
  
 Mardin'de çekilen sinema filmini yine Mardinliler ile izlemenin keyifli olduğunu anlatan Demet Akbağ da, "Bu filmde herkesin büyük katkısı var. Belki bugün pek çok filmimizde oynayan figürasyon arkadaşlarımızın hepsi buradadır. Bizim için ayrı bir heyecandı. Bu gala turlarında Mardin durağı bizim için çok önemliydi" ifadesini kullandı.
 Hükümet Kadın adlı filmin galasına, İçişleri Bakanı Muammer Güler ile birlikte, Mardin Milletvekili Abdurrahman Akdağ, Mardin Valisi Turhan Ayvaz da katıldı.
 BAKAN GÜLER'İN YOLUNU KESTİLER
 Önceki gün trafik kazasında yaşamını yitiren Mersin Kızıltepeliler Derneği Kurucusu Polat Dinler'in Kızıltepe İlçesi'ndeki taziyesine katılan Bakan Güler, Midyat İlçesi'ne gitmek üzere dönüş yolunda, Barışspor amatör futbol takımının taraftarları tarafından yolu kesildi. "Sayın Bakanım Hoşgeldiniz, Barışspor'a destek bekleriz" yazılı dev pankatla yolu kesilen Bakan Güler, tezahüratlar karşısında aracından inerek Barışspor Taraftarlar Derneği Başkanı Sabahattin Derin ve diğer taraftarlarla bir süre sohbet etti. Takımlarına destek isteyen taraftara söz veren Bakan Güler, daha sonra Midyat İlçesi'ne gitmek üzere buradan ayrıldı.
  