Türkiye Eurovision'a katılmıyor
Türkiye, 2013 yılında Eurovision Şarkı Yarışması'na katılmayacak.
TRT'den yapılan yazılı açıklamada, EBU'nun 'ayrıcalıklı' üyeleri Almanya, Fransa, İngiltere, İspanya ve İtalya'nın son yıllarda elde ettiği 'başarısız sonuçlar' dolayısıyla geçen yıl yarışma için izleyici oylarının etkisinin yüzde 50'ye indirildiği, bu ülkelerin yarı final elemelerine katılmadan doğrudan finalde yarıştıkları belirtilerek, bunun haksızlık yarattığı ifade edildi.

Açıklamada şu bilgilere yer verildi:

'Kurumumuz, üyesi bulunduğu EBU'nun (Avrupa Yayın Birliği) Eurovision Şarkı Yarışması'na 1975 yılında ilk kez katılmış ve bugüne kadar toplam 34 yarışmada yer almıştır. Ancak 1976, 1977, 1979 ve 1994 yıllarında ise çeşitli sebeplerle yarışmaya katılmama kararı almıştır.

Şarkı yarışması dönemi içerisinde ilk defa 1997 yılında Şebnem Paker'in yorumladığı 'Dinle' adlı eserle alınan 3'üncülükle Türk kamuoyunun bu yarışmaya ilgisi artmış ve hep üst dereceler beklenir olmuştur. 2003 yılında Letonya/Riga'da Sertab Erener'in yorumladığı 'Everyway That I Can' isimli eserin birinci olması, Türk kamuoyunun tüm dikkatlerini üzerine çekmiştir.

TRT son 10 yıl içerisinde; bir birincilik (2003), üç dördüncülük (2004, 2007, 2009), iki yedincilik (2008, 2012), bir ikincilikle (2010) tarihi bir başarıya imza atmıştır.'

-e-oylama sistemindeki değişiklik-

Açıklamada, 2000'li yıllarda Türkiye'yi temsil eden yarışmacıların başarısında, oylama sisteminin değiştirilmesinin, e-izleyici oylamasının (televoting) etkisinin büyük olduğunun değerlendirildiği belirtilerek, şunlar kaydedildi:

'Nitekim izleyici oylamasına geçilen 2003-2010 arasında yıllarda sanatçılarımızın elde ettiği başarılar daha yüksektir. 2011 yılından itibaren izleyici oylarının etkisi yüzde 50'ye indirilmiştir (yüzde 50 izleyici, yüzde 50 jüri.) Bu kararın alınmasında EBU'nun ayrıcalıklı üyesi 5 ülkenin (Almanya, Fransa, İngiltere, İspanya, İtalya) son yıllarda elde ettiği başarısız sonuçların etkili olduğu değerlendirilmektedir. Nitekim ayrıcalıklı bu 5 ülke yarı final elemelerine katılmadan doğrudan finalde yarışmaktadır.

Bu durumun haksızlığını her fırsatta belirttik. 2013 yılında İsveç/Malmö şehrinde yapılacak 58. Eurovision Şarkı Yarışması için bir ön hazırlık çalışması yapılmış ve bunun için 2 Kasım 2012 tarihinde müzik sektörünün ve medyanın yer aldığı, geçmişteki yarışmalara katılarak belirli derece almış sanatçı, besteci, aranjör vb. kişilerden oluşan Eurovision Şarkı Yarışması 2. Özel Danışma Kurulu İstanbul Radyosu'nda toplamış ve katılımcıların Eurovision Şarkı Yarışması'na hangi yöntemle eser seçerse daha iyi bir sonuç elde edeceği konusunda görüşlerine başvurulmuştur.

Bu yıl İsveç/Malmö'de yapılacak olan 58. Eurovision Şarkı Yarışması'na ekonomik nedenlerle bazı ülkelerin katılamayacağı yönünde de duyumlar alınmıştır. TRT'nin EBU üyeliği çerçevesinde iştirak ettiği Eurovision Şarkı Yarışması'na katılım kararı her yayıncı kurumun kendi inisiyatifindedir. Bu kapsamda Kurumumuz, 2013 yılında İsveç'de düzenlenecek 58. Eurovision Şarkı Yarışması'na katılmama kararı almıştır. Bundan sonraki süreç içerisinde, Eurovision Şarkı Yarışması 2. Özel Danışma Kurulu üyelerinin görüşleri de dikkate alınarak, Kurumumuzun daha sağlıklı ve faydalı değerlendirme yapması ve ileriki yılların stratejisini oluşturması planlanmaktadır.'