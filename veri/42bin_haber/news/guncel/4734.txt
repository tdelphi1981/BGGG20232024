MİT o soruya cevap verdi
Meclis Yasadışı Dinlemeleri Araştırma Komisyonuna bilgi veren MİT yetkilileri, kendi uygulamalarıyla ilgili bilgiler verirken, yasadışı izlenmelerin püf noktalarını da anlattılar.
Komisyon, geçen hafta dinlediği Emniyet, Jandarma ve TİBin ardından dün MİT yetkililerinin görüşlerine başvurdu. MİTten iki daire başkanı ve bir yardımcısı, milletvekillerinin sorularını yanıtlarken, Komisyon Başkanı Zeyid Aslan, MİT Kanunu gereği görevlilerin isimlerinin tutanağa da yazılmaması konusunda stenografları uyardı. 
TAKMA İSİM KAZASI
MİT görevlileri de önlem olarak komisyonda kendilerini farklı isimlerle tanıttılar. Ancak diğer MİT çalışanlarının bunu unutarak gerçek adlarıyla seslenmeleri ve düzeltmeye çalışmaları gülüşmelere neden oldu. 
O SORUYA YANIT
Edinilen bilgiye göre milletvekillerinin, Başbakanı kim dinledi? sorusu üzerine MİT Daire Başkanı, Başbakanın güvenliğini sağlayan ayrı bir ekip var. Hukuk fakültesi dekanının, üniversite rektörü olduğunu düşünün. Rektör oldu diye nöroşirurji ile ilgili soru sorarsanız cevap veremez. Bizde kopartıman dediğimiz bir çalışma usulü geçerlidir. Kimse bir başka birimin çalışmasından haberdar olmaz dedi. 
TEKNİK TEKİP ARACI YOK
Dinleme yaptığı söylenen 11 gezici araç ve yasadışı teknik takiple ilgili ısrarlı sorular üzerine MİT temsilcisi, Teknik araçla izleme yapmıyoruz, bizde teknik takip aracı yok. Şundan emin olun; MİT kanundışı hiçbir faaliyetin içinde olamaz deyince CHP Denizli Milletvekili İlhan Cihaner, Yani bu simitçi efsane mi? diye takıldı. MİT yetkilileri şu bilgileri verdiler: 
İHTİYACIMIZ YOK
Kişiye özel dinleme yapmıyoruz. Kanunumuza göre devlete karşı işlenen suçlar, casusluk ve devlet sırrı konularında izleme yapıyoruz. Biz sadece istihbarat dinlemesi yapıyoruz. Bu dinleme de zaten Müsteşarın talimatıyla ve mahkeme kararıyla yapılıyor. Devlete karşı suçlar, casusluğa yönelik dinleme kararlarını çok kolay alıyoruz, şimdiye kadar olumsuz cevap verilen talebimiz olmadı. Her isteğimiz karşılanıyor, bunun dışında bir yola ihtiyacımız yok.  
E-POSTA DA TAKİPTE
Kanun çerçevesinde bütün iletişim mecraları bizim istihbarat alanımızdadır. Mahkeme kararı verilen kişinin Facebook gibi sosyal paylaşım ağları ve internet hesaplarını da takip ederiz. 
NASIL DİNLENİYORUZ?
Akıllı telefonlar, kablosuz bağlantılar, rahatlık ve lüks, güvenlik zaafiyetini beraberinde getirir. Yasadışı dinlemeler internet ve telefon üzerinden yapılabilir. Kablosuz ağlar üzerinden yapılan iletişimin hiçbir güvenliği yok. İki farklı yöntemde yapılabiliyor. Birincisi program aracılığıyla. Telefona bir program yükleniyor ve telefon üzerinden yapılan konuşma doğrudan dinlemeyi yapan kişilere gönderiliyor. İkinci yöntemi telefon ya da bilgisayar üzerinde üretimden kaynaklanan bir açıktan yararlanarak yapılan dinlemeler oluşturuyor. 
KRAVAT İĞNESİ BİLE KULLANILIR
Telefon üzerinden ortam dinlemesi de yapılabiliyor. Ortam dinlemesi yapılması için telefonun açık olması yeterli. Yasadışı dinleme yapmak amacıyla telefona yazılım yükleme internet ya da SMS üzerinden yapılabiliyor. Akıllı telefonların kameraları üzerinden iradeniz dışında görüntü de alabilirler. Her türlü obje dinlemede kullanılabilir, kravat iğnesi bile. 
HURDADAN DEVLET SIRRI ÇIKTI
Yasadışı dinlemeye karşı kurumları bilgilendirdik. Esasında kurumların stratejik güvenliğini biz sağlıyoruz. Hem ulusal hem kurumsal düzeyde 6-7 bin kişiye bilgi verdik. İstihbarat nedir, özel hayatın gizliliği, kişisel verilerin korunması konularında 101 brifing verdik. Mesela bazı kurumların hurdaya çıkardıkları bilgisayarlardan devlete ait gizli bilgiler çıkıyor. Gizlilik derecesi bulunan işlerde kullanılan bilgisayarların eve götürülmesi veya başkaları tarafından kullanılması bir zaaftır. Siber saldırılar ve kripto analizi konusunda sıkıntılarımız var. Bunlarla ilgili çalışmalarımız var.