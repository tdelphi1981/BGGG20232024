Vatandaştan taksi ve minibüsçüye 'Çürük Elma'
İstanbullular geçen yıl en çok taksici ve minibüsçüleri şikayet etti. 'Çürük Elma' adlı rapora göre en fazla şikayet 'öfkeli oldukları' ve 'müşteriye kötü davrandıkları' üzerine.
İstanbul Esnaf ve Sanatkarlar Odaları Birliği geçen yıl yaptığı denetimleri ve 'Alo Esnaf' hattına gelen 'Çürük Elma' adını verdiği raporla değerlendirdi. Rapora göre İstanbul'da, en çok taksiciler şikayet edildi. Taksicileri, sırasıyla minibüsçüler, berberler ve kuaförler izledi. Taksici ve minibüsçülere yönelik en fazla 'öfkeli oldukları' ve 'müşteriye kötü davrandıkları' yönünde şikayetler geldi. Bazı taksicilerin 'tırnakçılık' olarak bilinen dolandırıcılık yöntemiyle müşterilerini kandırdığı yönünde şikayetler geldiği de kayda geçti.

'Fazla para istiyorlar'

Taksici şikayetleri arasında 'kısa mesafede iki katı ücret almak, taksimetreyi açmadan pazarlık ederek fazla ücret almak, trafik kurallarına uymamak, yolcu araçtan inerken taksiyi sürmek, yolcunun kaza geçirmesine neden olmak ve gideceği yere götürürken dolaştırarak fazla para almak' yer aldı.


'Bozuk yok mu' fırçası

Minibüsçülere yönelik de 'Trafik kurallarına uymama, yolcuya kaba davranış, yolcuya hakaretamiz konuşmak, durak düzenini bozmak, tam para verildiğinde 'Bozuk yok mu' diye müşteriye kötü davranma, yolcuyu ineceği yerde indirmeme, minibüs kullanırken sigara içmek, çok sayıda yolcu alarak istiflemek, müşteriye hakaret ederek araçtan atmak' şeklinde şikayetler geldiği belirtildi.

'Berber saçımı kopardı'

Berberlerle ilgili şikayetlerin de sıralandığı raporda 'mağdur müşterilere paralarını iade etmemek, saçı yakmak, saçın kopmasına neden olmak, yanlış saç ilacı kullanarak saç derisine zarar vermek, saçı yanlış kesmek, müşterinin istediği gibi kesmemek, müşterinin saçına boya işlemi yaparken hatalı işlem yapmak' gibi nedenler sıralandı.
Rapor sonucunda 'çürük elma' olarak tabir edilen esnafa, cezai yaptırımlar uygulanacak ve meslek adlarının bu kişilerce kirletilmesinin önüne geçilecek.