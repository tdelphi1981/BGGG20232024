Lodos fırtınası çatıları uçurdu, ağaçları devirdi
Tekirdağ'da etkili olan kuvvetli lodos fırtınası Malkara ilçesinde bir evin çatısını uçurdu. İlçenin yüksek kesimlerinde ise çok sayıda ağaç fırtına nedeniyle yerinden söküldü.
Marmara bölgesini etkisi altına alan ve hızı zaman zaman 60 kilometreye kadar ulaşan lodos, yaşamı olumsuz etkiliyor.
Tekirdağ ve ilçelerinde lodos nedeniyle vatandaşlar, yaşanması muhtemel olumsuzluklara karşı uyarılıyor.
 
Malkara ilçesinde dün geceden itibaren etkili olan lodos fırtınası nedeniyle ilçenin Gazibey mahallesinde bulunan Selahattin Yenikomşu'ya ait evin galvaniz malzemesinden yapılmış çatısı uçtu. 
 
İtfaiye ekipleri uçan çatıyı yerine sabitledi. Düzenlenen hasar tespit raporunda ise zararın 3 Bin TL. olduğu belirlendi. 
 
Öte yandan ilçenin yüksek kesimlerinde ise birden fazla ağaç lodos fırtınası nedeniyle yerinden söküldü. Bazı ağaçların ise fırtınada kırılan dalları yola savruldu.