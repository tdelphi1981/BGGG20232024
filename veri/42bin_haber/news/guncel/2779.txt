Tarhan'dan Sakık'a yanıt
Dün akşam TBMM'de yine ırkçılık tartışmaları yaşandı. BDP Muş Milletvekili Sırrı Sakık, CHP'yi ırkçılık yapmakla suçladı. Sakık, ''Ya geçmişte yapılanlardan dolayı Kürt halkından, diğer halklardan özür dileyeceksiniz ya da her gün bizi karşınızda göreceksiniz.Haddinizi bileceksiniz. Oradan gelip, hele dağdan gelip bağcıyı kovma hakkına sahip değilsiniz'' dedi. CHP Grup Başkanvekili Emine Ülker Tarhan, dünkü tartışmayla ilgili bugün yaptığı açıklamada Siyasetin ve siyasetçinin bu kadar alçaldığı ve belli kimlikteki yurttaşları gruplandırıp, onlara karşı kinini ve nefretini bu denli rahat kustuğu bir başka an görülmemiştir dedi.
Tarhan, yaptığı yazılı açıklamada, CHP'ye yönelik yıpratma kampanyasının, son moda açılımdan da şebeke gibi çalışan naylon barış yanlılarından da bağımsız olmadığının son gelişmeler ve Meclis'teki ittifaktan anlaşıldığını belirtti. 
Senaryonun sahneye konmasının, Başbakan'ın baştan hedeflediği çözümsüzlüğün faturasını kesmek istediği bir adres arayışından başka bir şey olmadığını savunan Tarhan, şunları kaydetti:
Niyeti, desteğine ihtiyaç duyduğu batıyı oyalamak, gerektiğinde suçu başkasına yüklemek, olmayan bir niyete fatura aramaktır. Fatura adresi bellidir, özelde ulusal değerlere bağlı olanlar ve her halükarda CHP. Bu süreçte saldıranların işbirliği, bazı medya gruplarının da destek verdiği bir gürültüyle örtülmeye çalışılmış, ırkçılığın ansiklopedisini yazacak birikimde olanlar bize parmak sallamaya kalkışmıştır. İnsanların kaç santim boyu olduğunu, soyunun nereden geldiğini diline pelesenk edenler, 'Affedersiniz Alevi, Ermeni, Zerdüşt' ırkçılığını yapanlar unutulmuştur. 1930'larda ülkeyi savaşa sokmamak için yapılan temasları lanetleyenler, kanlı diktatör El Beşir ile imzaladıkları askeri antlaşmayı da abi-kardeş edebiyatını da ortak bakanlar kurulu toplantılarını da unutmuşlardır. 
MECLİS KÜRSÜSÜNDEN KORO HALİNDE CHP'YE SALDIRIYORLAR 
Bununla da yetinmedikleri ve dün gece Meclis kürsüsünden koro halinde CHP'ye saldırırken hızlarını alamayıp gözdağı verircesine, 'Diyarbakır'a abdestsiz giremezsiniz, Kafkaslardan, Boşnaklardan gelenler siz bu ülkenin sahipleri değilsiniz, dağdan gelip bağdakini kovamazsınız, haddinizi bileceksiniz' çirkefliğine kadar düşerek bu topraklarda kimin nereden gitmesi veya gönderilmesi gerektiğinin istatistiğini birlikte tuttukları ve kafatası ölçtükleri de anlaşılmıştır. 
Siyasetin ve siyasetçinin bu kadar alçaldığı ve belli kimlikteki yurttaşları gruplandırıp, adını da vererek, onlara karşı kinini ve nefretini bu denli rahat kustuğu bir başka an görülmemiştir. Toprak mülkiyetçiliği üzerinden faşizan bir anlayışla, bu toprakları yurt bilmiş aralarında ailemin de olduğu milyonlarca yurttaşımızı aşağılayan, inciten bu ırkçı ve ilkel içgüdüyü şiddetle kınıyorum. Bilinçaltını açığa vuran bu kafatasçı şoven anlayış sahiplerinin iktidar ve muhalefetteki ortaklarının herhangi bir sorunu çözme niyeti olamaz. Ancak sorun çıkarma niyeti olabilir. Onlar ancak çözümsüzlükte, kutuplaştırmada ustalaşmıştır. Onları kaygılandıran yegane şey çözüm ihtimalidir.  
AÇILIM MEZARLIĞI 
Meşhur açılım mezarlığına bakarsanız anlarsınız. Kürt açılımı, Ermeni açılımı, Alevi açılımı, işte Kıbrıs, işte Avrasya stratejisi, AB ve işte Suriye açılımı ve Orta Doğu faciası. Kötü bir senaryoya tanıklık edildiğini de haklılığımızı da önümüzdeki günler gösterecektir. Tarihin bu özel döneminde Kuzey Irak yatırımlarını kimlerin aralarında paylaştığını, CHP ile bağlarını kopardığında kimlerin işlerinin rast gittiğini zaman gösterecektir. 
Tarhan, Türkiye gibi CHP'nin de pek çok kötü senaryoyu boşa çıkarma potansiyeline sahip olduğunu belirterek, Türkiye Cumhuriyeti geçmişinde nasıl varsa, geleceğinde de var olacaktır dedi. 
  Meclis'te 'ırkçılık' tartışması