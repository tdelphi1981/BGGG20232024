Evini su basan vatandaş tedirgin
Sakarya'nın Serdivan ilçesi Hızır İlyas Tepesi'nde, arıtma tesisi ve isale hattı çalışmalarının yapıldığı bölgede, bodrum kattaki evlerini su basan vatandaşlar tedirginlik yaşıyor.
Sakarya Büyükşehir Belediyesi Su ve Kanalizasyon İdaresi (SASKİ) Genel Müdürü Rüstem Keleş, sorunun kaynağının bulunması için çalışmaların sürdüğünü belirterek, vatandaşların uğradığı zararın karşılanacağını söyledi. 
SASKİ'nin, 32 Evler Mahallesi Hızır İlyas Tepesi'nde sürdürdüğü arıtma tesisi ve isale hattı çalışmasının yapıldığı alanın yakınında bulunan bazı evlerin bodrum katlarına zeminden su sızdı. Evine su sızan Mehtap Yılmaz, eşyalarının zarar gördüğünü söyledi. Sorunun, 28 gündür yaşandığını ileri süren Yılmaz, "Sorunun depodan sızan sudan kaynaklandığını düşünüyoruz. Bir türlü önlem alınamadı. Eşyalarım battı. Psikolojimiz bozuldu. Sorunun çözülmesini istiyoruz. Bazı komşularımın evlerine de su sızdı." diye konuştu. SASKİ Genel Müdürü Rüstem Keleş ise su sızıntısının nedeninin bulunması için çalışmaların sürdüğünü söyledi. Sorunun çözümü için yapılan kazı çalışması sırasında tarihi mezar ortaya çıktığını ve bu nedenle kazının müze müdürlüğünce durdurulduğunu kaydeden Keleş, "Eksi bir katındaki evin duvarından su çıkıyor. Kaynak suyu da olabilir. Şu anda yüzde yüz bizden kaynaklandığını söylemek mümkün değil. Bölgede 10 binlik depomuz var. Sorun kesinlikle oradan değil. Bir takım bağlantılar yapılmıştı, bu bağlantılarda arıza olmuş olabilir. Oradaki bir evin tesisatından da kaynaklanabilir. Kaynak suyu da olabilir. Sorunun çözümü için çalışmalar sürüyor. Kazı sırasında tarihi Roma mezarı çıktı. Bu nedenle çalışmalar bir süre durduruldu. Mağdurların masrafını karşılayacağız," dedi.