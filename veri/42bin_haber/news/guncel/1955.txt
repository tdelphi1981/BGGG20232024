Avukat gözaltılarını protesto eden gruba polis müdahalesi!
7 ilde düzenlenen polis operasyonlarında, 15 avukat ile Grup Yorum üyelerinin de aralarında olduğu 85 kişinin gözaltına alınmasını İstanbul Emniyet Müdürlüğü önünde protesto etmek isteyen gruba polis biber gazı ve tazyikli su ile müdahale etti. İstanbul Emniyet Müdürlüğü'nün Vatan yerleşkesi önünde biraraya gelen grubun basın açıklaması yapmasına izin verilmedi.

Polis, gruba, TOMO aracından su sıkarak müdahale etti.

Müdahale sonrası yaklaşık 20 kişiden oluşan grup dağılırken, Hüsnü Yılmaz adlı kişi sıkılan tazyikli suyun ve biber gazının etkisiyle bayıldı.

Yılmaz, arkadaşları tarafından özel bir araçla hastaneye kaldırıldı.

Bir süre sonra tekrar toplanan gruba polis tekrar müdahale etti.

Çevik kuvvet ekipleri TOMA aracıyla eylemcileri, Emniyet Müdürlüğü önünden Akdeniz Caddesi'ne kadar yaklaşık 500 metre kovaladı.

Ekipler, Akdeniz Caddesi kavşağında eylemcilerin dağıldığını görerek, takibi bitirdi.