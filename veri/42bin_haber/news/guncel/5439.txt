Kültürler barış için buluştu
İZMİR merkezli Balkan Anadolu Derneği tarafından düzenlenen Diyarbakır gezisi, renkli görüntülere sahne oldu. Midyat ilçesini ziyaret eden heyet burada Mardinliler ile kol kola Balkan ve Güneydoğu'ya özgü halaylar çekti. AK Parti İzmir Milletvekili Rıfat Sait ve AK Parti Diyarbakır Milletvekili Galip Ensarioğlu da karşılıklı zeybek oynadı.
Balkan Anadolu Derneği'nin çözüm sürecine katkı koymak için düzenlediği Diyarbakır programının ikinci günü, sular altında kalacak olan tarihi şehir Hasankeyf ilçesinin gezisiyle başladı. İzmir'den gelen heyeti ikinci günde AK Parti Diyarbakır Milletvekilleri Oya Eronat ve Galip Ensarioğlu yalnız bırakmadı. Midyat İlçesi'ne geçen heyet, Midyat Belediye Başkanı Şehmus Nasıroğlu tarafından karşılandı. Estel Hanı Halkevi altındaki yeraltı mağaraları gezen heyettekiler, Tarihi Şehmus Mete Konağı'na geçerek Balkan Anadolu Derneği Folklar ekibi tarafından sergilenen Balkan yöresi 'Baba Plak' oyununu izledi. Farklı dinlere ev sahipliği yapan Mardin kentinde AK Parti'li milletvekilleri Rıfat Sait, Galip Ensarioğlu, heyette bulananlar ve Mardinliler Balkan yöresi halayı ve Güneydoğu halayını hep birlikte oynadı. AK Parti İzmir Milletvekili Rıfat Sait ve AK Parti Diyarbakır Milletvekili Galip Ensarioğlu kültür buluşmasını karşılıklı oynadıkları İzmir zeybeği ile tamamladı. Heyet daha sonra Mardin kentinde kısa bir gezi yaptı ve Diyarbakır'a döndü. Heyetin son durağı Diyarbakır Şehit Aileleri ile İnsan Hakları Yardımlaşma ve Dayanışma Derneği (YURT-SAV) oldu.


Milletvekilliği süresi boyunca en çok ilgilendiğini konunun şehit aileleri olduğunu belirten AK Parti Milletvekili Oya Eronat, şehit ailelerini tüm sorunlarını çok iyi bildiğini ve anladığını söyledi. Geçtiğimiz Haziran ayında çıkan torba yasayla şehit aileleri için çalışmaların hızlandığını anlatan Eronat, "Yasa sonrası bazı eksikliklerin olduğunu gördük. Başbakan Recep Tayyip Erdoğan bizden rapor hazırlamamızı istedi. Çalışmalara başladık. Çok sayıda şehit ailesi ve derneği ile telefon ile görüşerek dertleri ve ihtiyaçlarını dinledik. Raporumuzu hazırladık. Hazırladığımız raporu salı günü sunacağız. Şehit annesi olarak şehit ailelerinde sürece katkı sunmasını istiyoruz. Başka ailelerin çocukları şehit olmasın. Anneler çocuklarını korkarak askere yollamasın. Barış süreci istenildiği gibi sonuçlanırsa belki şehit annelerinin yanan yüreğini söndürmeyecek ama başka anneler ağlamayacak. Biz kimsenin bu süreçte bir diğerini ötekileştirmesini istemiyoruz. Sürecin başarılı şekilde yürümesini istiyoruz" dedi. 


SÜRECE DESTEK


YURT-SAV Başkanı Ömer Çokur ise derneğin 1995 yılında kurulduğundan bu yana ilk defa milletvekilleri tarafından ziyaret edildiğini söyledi. Şehit aileleri olarak süreci desteklediklerini söyleyen Çokur, "Ben ağabeyimi kaybettim. Birçok kişi aile üyesinden birini bu savaşta kaybetti. Ama şu an çok güzel bir adım atıldı" diye konuştu. Dernek ziyareti ardından heyet İzmir'e dönmek üzere yola çıktı. 


"SAMİMİ BİR BAŞLANGIÇ YAPTIK"


Diyarbakır gezisi ardından uçakta basın mensuplarına değerlendirmelerde bulunan AK Parti İzmir Milletvekili Rıfat Sait, riskli ve bazı kesimlerin tepkiler gösterdiği geziyi başarılıyla tamamladıklarını söyledi. Başbakan Recep Tayyip Erdoğan'ın Diyarbakır gezisini desteklediğini söyleyen Sait, "Uçaktaki karşılaştığımız, iki oğlu terör örgütünün dağ kadrosunda bulanan Fatma Doğan'ın, samimi olduğumuzu duyduğunda bizim gezimize katılması ne kadar doğru bir iş yaptığımızı gösterdi. Daha sonra Diyarbakır Belediye Başkanı Osman Baydemir'in bizi çiçekler ile karşılamasıyla samimi sürecin başladığını hissettik. Sokak gezilerimizde Diyarbakırlı ve Mardinli vatandaşlar Türkçe ve Kürtçe herkes barışı istediğini söyledi. Halk bu sürecin tamamlanmasını istiyor" dedi.


"HALKIN DEDİĞİ OLACAK"


BDP'li Diyarbakır Belediye Başkanı Osman Baydemir'in yapılan geziye yaklaşımını değerlendiren Sait, Baydemir'in samimi olduğunu ama her şeyi yapacak yetkide olmadığını söyledi. Baydemir'in sürece ilişkin değerlendirmelerinde partisinden tepki aldığını hatırlatan Sait, "BDP içinde bu işi çözmek isteyen var ama onların üstünde bu işin çözülmemesini isteyenler var. Önemli olan istemeyenlerin geri çekilmesidir. Bu olayın önündeki iki engel var biri CHP ve MHP muhalefetidir. Diğer bir engel ise BDP içerisinde bazı grupların barış sürecini istememesidir. Bunlar yüzünden Osman Baydemir ve Ahmet Türk gibi barış sürecine katkı sağlayanların samimiyeti göz ardı ediliyor. Ama bu iş olacak, çünkü halk bunu istiyor. Başbakan Erdoğan bu işte kararladır. Halkta bu işin bitmesini istiyor. Her doğumda sancılar olur. Sıkıntılar bile doğru yolda olduğumuzu gösteriyor. Sonuçta demokrasi var bunu istemeyenler de vardır. Ama çoğunluk bunu istiyorsa halkın dediği olur" diye konuştu.


"OY KAZANMAK İÇİN YAPMADIK"


AK Parti Genel Merkezi ve Başbakan Recep Tayyip Erdoğan'ın sürece bakışını değerlendiren Sait, "Benim aldığım bilgiler Başbakan Recep Tayyip Erdoğan'ın konuyu yakından takip ettiğidir ve bu olayı memnuniyet ile karşıladığıdır. Kimse bize darılmasın, biz programı çözüm sürecine destek vermek için yaptık. Bu durum bize oy kazandıracak bir durum değil. Böyle düşünmek olayın samimiyetini bozar. Bu olay tamamen Türkiye'nin çıkarları doğrultusunda yapılmış bir hizmettir" dedi. Diyarbakır Belediyesi, Diyarbakır Ticaret ve Sanayi Odası ve sivil toplum örgütlerini İzmir'e davet ettiklerini anlatan Sait, Diyarbakır Ticaret ve Sanayi Odası öncülüğünde ve sivil toplum örgütlerinin (STK) katılımıyla Türkiye gezisi yapılacağını öğrendiklerini söyledi.


BDP milletvekillerinin yaptıkları kent gezilerinin yanlış olduğunu belirten Sait, STK ve odaların Türkiye genelinde gezi düzenlemesinin daha başarılı sonuçlar doğuracağını söyledi.


"YENİ ADRES VAN VE ERBİL"


Diyarbakır gezisinin ardından yeni projelerin sinyalini veren Sait, yeni gezi adresinin Van ve Erbil olduğunu söyledi. Diyarbakır gezisine Van ziyaretini de eklemek istediklerini, zaman sıkıntısı sebebiyle gerçekleştiremediklerini belirten Sait, "Milletvekilimiz Burhanettin Karatürk bizi illaki Van'a çağırıyor. Van'a gideceğiz. Daha sonra ise Kuzey Irak'a Erbil'e gideceğiz. Ama en önemlisi Balkanlara gitmek istiyoruz. Balkanları da gezmek istiyoruz. Giderken Şanlıurfa'dan, Diyarbakır'dan doğu kentlerinden kardeşlerimizi Balkanlara götürmek istiyoruz" diye konuştu.