AB bu kentten proje bekliyor
Tarım ve Kırsal Kalkınmayı Destekleme Kurumu (TKDK) Kontrol Uzmanı Murat Kaplan, Avrupa Birliği’nin kırsal alanlar için ülkeye sunduğu ve Bursa’nın da içinde yer aldığı 22 ilde, yüzde 50 hibe desteğinin ilk kez çağrıya çıktığını söyledi.
 Bursa İl Koordinatörlüğü uzmanları tarafından Avrupa Birliği’nin milyonlarca euro hibeyi içeren 9. çağrı ilanıyla ilgili, BUGİAD üyelerine bilgilendirme semineri verildi. 
 
 Seminerde hibe detaylarını ve şartlarını anlatan Murat Kaplan, Avrupa Birliği’nin kırsal alanlar için ülkeye sunduğu ve Bursa’nın da içinde yer aldığı 22 ilde, yüzde 50 hibe desteğinin ilk kez çağrıya çıktığını açıkladı. Kaplan, şunları dile getirdi:
 "Çağrı 15 Şubat- 15 Mart arasında geçerli. Bursa’da ilk kez uygulandığı için başvuranların hibe alma olanağı çok yüksek."
 
 Tarımsal ve kırsal alanda destek başlıkları aktaran Kaplan, "Hibeler 10 alt başlıkta yer alıyor. Et ve süt ürünlerinin geliştirilmesi alanında veya maksimum 25 yataklı konaklama tesisini içeren kırsal turizmle ilgili proje yapabilirsiniz. Bursa için kestane şekeri, şeftali, zeytin gibi yerel ürünlerin projelerini üretebilir, kültür balıkçılığı ya da yerel el sanatları projeniz varsa hibe destekleri alabilirsiniz. BUGİAD üyelerinin projeleriyle bu fondan faydalanmalarını diliyoruz."
 
 "PROJESİ KABUL EDİLEN, KDV’DEN MUAF OLACAK"
 
 Hibe şartlarını bildiren Kaplan, projeyi sunacak kişinin başvurduktan sonra 45 gün içinde projeyi yazması gerektiğini kaydetti. 20 bin nüfus altındaki yerler için ayrılan bu fonlarda, kişilerin yeri kiralayacaksa üst kullanım hakkını alması gerektiğini söyleyen Kaplan, hibe desteğinin en önemli avantajlarından birini de şöyle dile getirdi:
 "Proje yazılı olarak onaylandıktan sonra, yatırım aşamasında kişiler KDV’den ve ithalat vergisinden muaf olacakları bir belge alabilecek. Proje uygulanmasının ardından yatırımın yüzde 50’si hibe olarak kişi veya şirkete ödenecek."
 
 Kaplan, BUGİAD üyelerinin sorularını cevaplandırarak Bursa’daki şubelerinde projeleri beklediklerini sözlerine ekledi.