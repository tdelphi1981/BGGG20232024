Artık bu kelimeler kullanılmayacak
Aile ve Sosyal Politikalar Bakanı Fatma Şahin, tüm mevzuatı taradıklarını belirterek, kanunlardaki 'özürlü', 'sakat' ifadelerini 'engelli' ifadesiyle değiştireceklerini bildirdi.
Şahin, Ulaşılabilirlik Destek Projesi için düzenlenen imza töreninin ardından gazetecilerin sorularını yanıtladı.

Kanuni sürenin dolmasının ardından ulaşılabilirlikte kurallara uymayanlara verilecek cezalara ilişkin Şahin, Özürlüler Kanunu kapsamında ulaşılabilirlik için verilen sürenin gelecek yılın Temmuz ayında tamamlanacağını söyledi.

Bakanlığın yanı sıra illerde izleme ve değerlendirme komisyonlarının oluşturulacağını ifade eden Şahin, bu komisyonlarda ilgili bakanlık ve sivil toplum kuruluşu temsilcileriyle akademisyenlerin de görev alacağını belirtti.

Yerel yönetimlerin altyapıyı, kaldırımları, toplu taşıma araçlarını, kapalı alanları düzenlemeleri için 7 aylarının kaldığını vurgulayan Şahin, 'Bunu yapanla yapmayanların ayırt edildiği, izlendiği ve sonuçlandığı bir sisteme geçiyoruz' diye konuştu.

Bakan Şahin, verilecek cezalara ilişkin ise şunları söyledi:

'Özel sektörde her seferde bin-5 bin lira arasında yılda 25 bin liraya kadar, kamuda ise her seferde 5 bin-25 bine liraya kadar yılda 500 bin liraya kadar ceza verilebilecek. Yaptırım bakımından ve kamunun yükümlülüğü bakımından çok önemli olduğu görülüyor. Herkes bu cezaları almamak için hızlı davranmalı.'

-'Gereğini yapmayanların borçlu olduğunu düşünüyorum'-

Bir gazetecinin çöp kamyonunun çarpması sonucu akülü aracında yaşamını yitiren Nevzat Özyavuzer'in ailesine taziye ziyaretine gittiği hatırlatarak, 'Bununla ilgili belediyenin mi yoksa belediye çalışanının mı cezalandırılması gerekiyor' sorusu üzerine Bakan Şahin, olayın hukuki boyutunun devam ettiğini vurguladı.

Aileye yaptığı taziye ziyaretiyle onların acısını paylaşmaya çalıştığını dile getiren Şahin, şöyle konuştu:

'Yaşanan olay ulaşılabilirliğin ne kadar önemli bir konu olduğunu bir kez daha gösterdi. Bizim için bir sembol oldu. İnsanlarımızın vicdani değerleri çok önemli. Nevzat'ın tekerlekli sandalyedeki fotoğrafına, duruşuna ve çaresizliğine bakıp gereğini yapmayanların her yönden borçlu olduğunu düşünüyorum.'

-Engellilere yönelik farklı tanımlamalar-

Yasalardaki 'sakat' ve 'özürlü' ile askerlikteki 'çürük' ifadelerinin kaldırılmasına yönelik çalışmalara ilişkin soru üzerine Şahin, engellilerle sorunlarının çözümüne yönelik birçok çalıştay düzenlediklerini hatırlattı.

Çalıştaylarda engellilerin kendilerine yönelik, 'sakat', 'çürük' gibi farklı tanımlamalardan duydukları rahatsızlıkları dile getirdiğini anlatan Bakan Şahin, şunları söyledi:

'Bu tür farklı tanımlamalar onları ikincilleştiriyor. Toplumdaki bakış açısı, bunun davranışa dönüştürülmesi tanımla doğrudan ilgili. Bu dünyada da böyle. Uluslararası toplumda da hukukta da engellilerle ilgili 'sakat', 'çürük' gibi tanımlamaların hepsi kaldırılıyor.

3 Aralık Dünya Engelliler Günü'ne yetiştirilmek üzere bütün çalışmamızı tamamladık. Önümüzdeki Bakanlar Kurulu toplantısına yetiştirilecek şekilde hukuki bakımdan bütün mevzuatları taradık. Denizciler Kanunu'nda da bir ifade varsa bunun nasıl düzeltileceğini hazırladık. Askerlik Kanunu'nda raporlamada, 'çürük raporu'ndan bahsediliyor. O 'askere gitmeme gerekçesi' olarak değiştirilecek şekilde bir tanımlamaya gidiyoruz.

İlk olarak söylemde ikincilleştirmenin, onları küçültmenin doğru olmadığını, bu tanımlamalarla her şeyin başladığını düşünüyoruz. Arkasından da 2005'te çıkardığımız yasada uygulamalarda yaşanan sorunları yeniden çalışıyoruz. Bu işin başı. 'Sakat'ı, 'çürüğü' değiştirip 'engelli' yapıyoruz. Ama tek tanımla değil. Eğitimde sağlıkta istihdamda ilgili bütün mevzuatlarda yeni hedefimize göre de yasayı da çalışıyoruz. Muhtemelen bir ay içinde bunu da bitip Bakanlar Kurulu'na göndereceğiz.'

Bir gazetecinin mahkumların eşleriyle görüşebilmelerine yönelik yasa tasarısının TBMM Başkanlığı'na sunulduğunu hatırlatarak değerlendirmesini sorması üzerine Şahin, bu hakkın verilmesini 'çok insani' bulduğunu kaydetti.