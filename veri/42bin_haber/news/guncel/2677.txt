ABD patriotları İskenderun'da
Türkiye'nin NATO'dan talep ettiği, ABD'ye ait patriot hava savunma sistemleri İskenderun Limanı'na indirildi. Gemideki 70 araç İskenderun Limanı'na çıkarıldı.
Akşam saatlerinde ABD bandıralı, "Alliance Charleston" adlı gemi İskenderun Körfezi'ne giriş yaptı. İskenderun Limanı'na yaklaşan gemide bulunan Patriot Hava Savunma Sistemleri NATO Askerleri ve ABD'li askerlerin gözetiminde gemiden indirilirken, emniyet ekipleri liman giriş ve çıkış kapılarında geniş güvenlik önlemi aldı.

Türkiye'nin NATO'dan talep ettiği, ABD'ye ait patriot hava savunma sistemlerini taşıyan gemideki 70 araç İskenderun Limanı'na ABD'li ve NATO askeri yetkililerin gözetiminde indirildi.

NATO Askeri Sözcüsü Yarbay Dariusz Kacperczyk, limanda düzenlenen basını bilgilendirme konuşmasında, patriot hava savunma sistemlerini taşıyan ABD bandıralı, "Alliance Charleston" adlı geminin İskenderun Limanı'na yanaştığını belirtti. Kacperczyk, sisteme ait parçaları taşıyan 70 kamyonun limana indirildiğini ve gece burada bekletileceğini söyledi.

Genelkurmay Başkanlığı Basın Koordinasyon Merkezi Sözcüsü Binbaşı Cengiz Alabacak da savunma amaçlı olarak NATO'dan talep edilen patriot hava savunma sistemlerinden ABD'ye ait olanların bugün itibarıyla İskenderun Limanı'na ulaştığını vurguladı. Bahse konu sistemlerin mevcut milli savunma sistemine takviye olması maksadıyla Gaziantep'te konuşlandırılacağını ifade eden Alabacak, "Sistemlerin şubat ayının ilk yarısında aktif hale gelmesi beklenmektedir" dedi.

ABD birliğinin basın halkla ilişkiler subayı Yüzbaşı Royal Reff ise gemide 70 aracın bulunduğunu belirterek, "Gemide füzeler değil, füze atış sistemleri var. Malzemeler yarın itibarıyla yola çıkacak. Önümüzdeki haftadan itibaren sistem, operasyonel hale getirilmiş olacak" ifadesini kullandı.

Liman sahasındaki askeri malzemelerin indirilmesi esnasında İskenderun Kaymakamı Ali İhsan Su, İskenderun Emniyet Müdürü Cengiz Başer, askeri yetkililer ve liman yetkilileri de hazır bulundular.