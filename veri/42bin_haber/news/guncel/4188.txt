Devlet hastanesinde ilaç krizi!
HAKKARİ Devlet Hastanesi'nde son bir aydır ilaç sıkıntısı yaşanıyor. Doktorlar, eczanelerden alıp getirdiği ilaçlarla hastalara müdahalede bulunabiliyor. Hakkari Kamu Hastaneler Birliği Genel Sekreteri Vakkas Özmercan, ilaç alımlarının yapıldığını ve en kısa sürede sorunun çözüleceğini söyledi.
Hakkari Devlet Hastanesi'nde 1 aydan bu yana, firmalardan ilaç alımının gecikmesi yüzünden yaşanan sıkıntı hastaları da mağdur ediyor. Servislerde yatan ve acil servise gelen hastalar doktorlar tarafından yazılan ilaçların eczaneden alınıp hastaneye getirilmesinden sonra hastaya müdahale edebiliyor. Maddi durumu kötü olan hastalar ise kimi zaman borç ilaç alırken, kimi zaman da ilaç alamadığı için tedavi olmadan dönüyor. Sabah saatlerinde çocuğunu acil servise getiren Aziz Özen, ilaç sıkıntısından dolayı kendisinin de mağdur olduğunu belirterek, "Çocuğuma ilk müdahale yapıldıktan sonra yatırılmasına karar verildi. Yatırdıktan sonra da bazı ilaçlar yazarak eczaneden almam istendi. Ben de param olmadığı için gidip borç aldım. Çünkü bazı ilaçlar için fark istiyorlar. Sağlık Bakanlığı bizim bu durumumuzu görsün ve müdahale etsin" dedi.

Sorunu çözeceğiz

Hakkari Kamu Hastaneleri Genel Sekreteri Vakkas Özmercan ise ilaç sıkıntısı yaşandığını ve firmalardan ilaç alımının yapıldığını söyledi. Özmercan, "Hastaların ilaçları kendi parasıyla aldıkları gibi bir şey söz konusu değil. Hastanemizde ilaç sıkıntısı var. Ama vatandaşların eczanelerden aldığı ilaçları da sosyal güvenceleri karşılıyor. Bu geçici yaşanan bir sıkıntıdır. Çözmek üzereyiz" dedi.