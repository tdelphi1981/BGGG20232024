Cizre'de patlama: 14 yaşındaki çocuk ağır yaralandı
Şırnak'ın Cizre ilçesinde henüz belirlenemeyen bir cismin patlaması sonucu 14 yaşındaki bir çocuk ağır yaralandı. Yaralı çocuk, Cizre Devlet Hastanesi'ndeki ilk müdahale ardından Diyarbakır'a sevk edildi.
Cizre'ye bağlı Cudi Dağı eteklerinde bulunan Hisar Taburu yakınlarında, saat 13.30 sıralarında henüz belirlenemeyen bir cismin patlaması sonucu, çobanlık yaptığı öğrenilen Muş Varto nüfusuna kayıtlı Mehmet Çelik (14) yaralandı. İlk müdahalesi taburda yapılan Mehmet Çelik, daha sonra ambulansla Cizre Devlet Hastanesi'ne kaldırıldı. Cizre Devlet Hastanesi'nde yapılan ilk müdahaleden sonra durumu ağır olan Mehmet Çelik, ambulansla Diyarbakır'a sevk edildi. Haberi duyan ailesi ve yakınları hastaneye akın etti. Hastane önünde toplanan yakınları ve ailesi sinir krizi geçirdi. 

Çobanlık yaptığı sırada, Mehmet Çelik'in, çay yapmak için ateş yaktığını söyleyen bir yakını, şunları söyledi: "Çobanlık yapıyordu. Öğle yemeği için çay yapmaya gitmiş. Ateşi yakmış orada bulunan bir cismi ateşin içine atmış. İçine atınca da cisim patlamış ve onun üzerine gelmiş. Ateşin içine hangi cismi attığını bilmiyoruz. O saatte ben orada değildim, böyle biliyorum. Çocuğun bir ayağı gitmiş. Bir gözü ve çevresi gitmiş."