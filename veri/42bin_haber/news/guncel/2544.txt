Freni patlayan vinç ortalığı birbirine kattı
FATİH'te freni patlayan vinç önce kaldırımda bulunan dubalara, daha sonra ise bir beton duvar ile park halindeki otomobile çarparak durabildi. Kazada şans eseri ölen ya da yaralanan olmadı.
Kaza, saat 23.00'da Hocapaşa Mahallesi Alemdar Caddesi ve Ebu Suud Caddeleri kesişimi Gülhane Tramvay Durağı yakınında meydana geldi. İddiaya göre, Ali Kaya 34 DP 6858 plakalı vinciyle Alemdar Caddesi'nde ilerlerken aracın freni boşaldı. Kontrolden çıkan vinç kaldırımda bulunan dubaları yerinden söktü. Kaya'nın tüm uğraşlarına rağmen hızla ilerleyen vinç, Ebu Suud Caddesi'nde bulunan beton duvara ve MOBESE direğine, ardından da bir otelin önünde park halinde bulunan 34 GK 6229 plakalı otomobile çarparak durabildi. Otele ait araç hurda yığınına dönerken, otelde de ufak çaplı maddi hasar oluştu. Kazayı yara almadan atlatan Ali Kaya, ifadesi alınmak üzere Sirkeci Polis Merkezi Amirliği'ne götürüldü.


"ÇOK ŞÜKÜR CAN KAYBI YAŞANMADI"


Kazayı gören otel çalışanı Samet Karlıdağ polis ve itfaiye ekiplerine haber verdiklerini ifade ederek, "Kaza sırasında önce bir ses duydum. Vinç önce dubalara ve duvara vurdu. Daha sonra da elektrik direklerini devirdi ve otel önünde park halindeki otomobile çarparak durabildi. Çok şükür can kaybı yaşanmadı" dedi.