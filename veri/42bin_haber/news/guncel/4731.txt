''Öcalan'a hak ettiği cevabı vereceğim''
AK Parti Adıyaman Milletvekili Mehmet Metiner, Öcalan'ın İmralı'da görüştüğü BDP heyetine kendisi hakkında söylediği iddia edilen ''Kendisini düzene satmış, kendisini rezil etmiş'' sözlerine yanıt verdi.Metiner, terör örgütü elebaşı Abdullah Öcalan'ın, kendisine yönelik BDP heyetine söylediği ifadelerin teyidi için girişimde bulunduğunu belirterek, Benimle ilgili söyledikleri tamı tamına böyleyse kendisine fazlasıyla hak ettiği cevabı vereceğim dedi.
Metiner, BDP heyetinin, terör örgütü elebaşı Abdullah Öcalan ile yaptığı görüşmenin basına yansıyan tutanaklarına ilişkin TBMM'de gazetecilerin sorularını yanıtladı. 
Tutanakların mevcut halinin, çözüm sürecine zarar verdiğini ifade eden Metiner, Öcalan'ın Ak Parti'ye yönelik değerlendirmelerinin, baştan sona çarpıtmalardan örülü olduğunu söyledi. 
''ÖCALAN NARSİST'' 
Öcalan'ın, megalomanlığı aşıp, narsist bir kişi olduğunu belirten Metiner, Gökyüzünden bir meteor taşı düşse, kendinden bilecek kadar narsist bir kişiliğe sahip. AK Parti iktidarını, hangi derin güçlerin talimatları doğrultusunda düşürmek için savaşı başlattığını biliyoruz. Ergenekon davasına nasıl arka çıktığını biliyoruz. Gün, bu tür eleştirileri gündemleştireceğimiz bir gün değil dedi. 
''BU, İKİNCİ OSLO SKANDALI'' 
Metiner, sızdırılan bu tutanaklar doğruysa Öcalan'ın ifadelerinin, çözüm sürecine zarar verici nitelikte olduğunu vurgulayarak, Bu, ikinci Oslo skandalıdır dedi.

''BUNLARI SÖYLEMİŞSE ONA HAK ETTİĞİ CEVABI VERECEĞİM''

Kendisine yönelik sözlerini henüz teyit etmediğini dile getiren Metiner, bunu teyit etmek devlet adına Öcalan ile kim ilişkilenmişse onlarla görüşeceğini kaydetti. Metiner, bu iddialar doğruysa, milletvekiline yapılan saygısız, kaba ifadeleri karşılıksız bırakmasının mümkün olmadığını vurguladı.
Metiner, bu ifadelerin doğru olup olmadığının teyidi için de girişimlerde bulunduğunu ifade ederek, sözlerini şöyle sürdürdü:
Benimle ilgili söyledikleri tamı tamına böyleyse kendisine fazlasıyla hak ettiği cevabı vereceğim. Baas diktatörlüğünün başkenti Şam'da krallar gibi ağırlanmış biri değilim. Düzeni değiştirmek için mücadele veren bir insanım, kendini düzene satmış bir insan değilim, benim rezilliklerim de söz konusu değil. Eğer bir insan Şam'da krallar gibi ağırlanmışsa, bir başkasına satılmış derken bin kere daha düşünmeli. Öcalan aynaya bakmalı. Yakalandıktan sonra hangi devletlerin kendisini, nasıl kullandığını anlatan bizatihi kendisidir. Beni bugüne kadar hiçbir devlet kullanmadı. Metiner gibi onurlu bir insana, halkının mücadelesini veren, Türkiye'nin demokratikleşme mücadelesine yüreğiyle katkıda bulunan, bu yüzden Ergenekoncu, ulusalcı güçlerin hedef tahtası haline getirilen bir kişi hakkında konuşurken, Öcalan bin kere daha düşünmelidir. Metiner'in onuru, Öcalan'ın sözlerinde saklı değildir. Satılmışlık, rezillik bahsinde Öcalan, Metiner hakkında konuşabilecek en son kişidir. İmralı'daki şahıs bile bu süreci baltalamaya çalışırsa, ben bu sürecin arkasında duracak bir insanım. Bu süreç, her türlü provokasyona, çelmelere, engellemelere rağmen kararlılıkla sürdürülmesi gereken bir süreçtir. Ne pahasına olursa olsun bu süreç kesintiye uğramamalıdır. Öcalan da Kandil de bu süreci sabote etmeye kalkışırsa Hükümetimizin, bu süreci kararlı şekilde devam ettirmesi gerektiğine inanıyorum. 
METİNER HAKKINDAKİ İDDİA 
Öcalan'ın kendisi ile görüşen BDP heyetine AK Partili Metiner hakkında ''Metiner saçmalıyor, Apo sıkıştı diyor. Propaganda ile oyunu karıştırıyor. Kendisini düzene satmış, kendisini rezil etmiş, AKPyi 10 yıldır ayakta tutan benim. Derhal bu söylemi terk etmesi lazım. Biz AKPyi çıkartan gücüz'' dediği iddia edildi.