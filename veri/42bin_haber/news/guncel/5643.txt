Hamile eşini öldüren sanıktan şoke eden ifade
Van'da 8 aylık eşini öldüren Mehmet Nuri Sütçü hakim karşısına çıktı.
VAN'da 21 yaşındaki 8 aylık hamile eşi Gülcan'ı av tüfeğiyle öldürdüğü iddiasıyla, ağırlaştırılmış müebbet hapis cezası istemiyle yargılanmasına başlanan Mehmet Nuri Sütçü, "Eşim ve halamın oğlu, benim odamda birlikte oldular. Ben de bu olaya tanık oldum. Bir süre İstanbul'da çalıştıktan sonra dönüp eşim Gülcan'ı öldürdüm. Pişmanım" dedi.

Van'ın Erek Mahallesi'nde oturan Mehmet Nuri Sütçü, 14 Nisan 2012'de 4 yıllık evli eşi, 8 aylık hamile Gülcan Sütçü'yü pompalı tüfekle öldürdü. Daha sonra polis tarafından yakalanan Sütçü hakkında, 1'inci Ağır Ceza Mahkemesi'nde 'hamile olduğu bilinen kadını öldürme' suçundan dava açıldı. Ağırlaştırılmış müebbet hapis cezası istemiyle yargılanan ve Bayburt M. Tipi Kapalı Cezaevi'nde tutuklu bulanan Mehmet Nuri Sütçü, Van'a getirilerek ilk kez hakim karşısına çıkarıldı.

Duruşmaya öldürülen Gülcan Sütçü'nün yakınları, Aile ve Sosyal Politikalar Bakanlığı'ndan ve Van Barosu'ndan bir avukat ile tanıklar katıldı.

Cinayeti soğukkanlılıkla anlatan sanık Sütçü, eşini öldürdüğü için pişman olduğunu söyledi.

BENİM ODAMDA BİRLİKTE OLDULAR

Sanık Mehmet Nuri Sütçü, evlerine misafir olarak gelen halasının oğlu T.Ç.'nin gece evlerinde kaldığını ve eşiyle birlikte olduğunu iddia etti. 8 aylık hamile eşini bundan dolayı öldürdüğünü belirten Sütçü, "T.Ç. annesiyle birlikte bize misafirliğe geldi. O gece bizde kaldılar. Ben erken uyudum. Geç bir vakitte uyandığımda eşim ve T.Ç.'nin konuşmalarına şahit oldum. Eşim benim yattığım odada yan tarafa kurulan bir yatakta uzanmıştı. Yanında da T.Ç. vardı. Eşimin 'Çabuk işini bitir' dediğini duydum. Donup kaldım. Hiçbirşey yapamadım. Bu olayı kimseye de anlatmadım. Olaydan 20 gün sonra inşaatta çalışmak üzere İstanbul'a gittim. Ben İstanbul'dayken T.Ç.'nin kardeşi benim eşimin telefonunu benden istedi. Ben bunun üzerine deliye döndüm. Otobüse binip Van'a geldim. Av bayiinden bir tüfek alıp eve gittim ve eşimi öldürdüm. Pişmanım" dedi.

Mahkeme heyetinin 6 tanığı dinlemesinin ardından öldürülen Gülcan Sütçü ile ilişkisi olduğu iddia edilen T.Ç. ifade verdi. T.Ç. kendisine iftira atıldığını ve suçlamaları kabul etmediğini söyledi.

Yaklaşık 2 saat süren duruşma sonası mahkeme heyeti sanık Mehmet Nuri Sütçü'nün tutukluluk halinin devamına, bazı tanıkların dinlenmesi ve DNA testlerinin yeniden incelenmesi için duruşmayı 6 Mayıs 2013'e erteledi.