Türkiye'ye sızmaya çalışan PKK'lılara sınırötesi operasyon
IRAK'ın kuzeyindeki Zap Kampı'ndan kalabalık bir PKK'lı grubun Türkiye'ye sızmaya çalıştığı tespit edilmesi üzerine, bugün sınırötesi hava operasyonu düzenlendi.
Güvenlik birimleri bu sabah saatlerinde Irak'ın kuzeyinden Zap Vadisi'ni kullanarak Türkiye sınırına yaklaşan bir grup PKK'lı tespit etti. Alınan istihbarat üzerine Diyarbakır'daki 2'nci Hava Kuvvet Komutanlığı'ndan bölgeye önce keşif amacıyla iki uçak gönderildi. Yapılan keşif uçuşunun ardından saat 11.00 sıralarında 8'inci Ana Jet Üssü'nden peş peşe havalanan tam techizatlı 6 F-16 savaş uçağı, Hakkari'nin Çukurcu İlçesi üzerinden geçerek Kuzey Irak'ta Zap, Haftanin ve Metina bölgelerinde tespit edilen terör hedeflerini bombaladı.

Yetkililer, sınırın Irak tarafından Türkiye'ye geçmek isteyen kalabalık bir PKK'lı grubun tespit edilmesi üzerine 12 gün aradan sonra sınır ötesi hava operasyonunun düzenlendiğini belirtti. Tespit edilen grubun Zap Vadisi'ni kullanarak Türkiye'ye sızma girişiminde bulundukları iddia edildi. Bölgede hareketli PKK'lı grubun geçiş güzergahlarının da bulunduğu toplam 18 hedefin şu ana kadar bombalandığı belirtildi. Irak'ın kuzeyinde başlatılan operasyonun bölgeye gönderilen takviye uçaklarla devam ettiği ileri sürüldü.