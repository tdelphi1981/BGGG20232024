Futbol aşkı ayağa kaldırdı
Mersin İdmanyurdu'nun stoperi Mustafa Aydın, kazada nişanlısını kaybetti. 4 ay yoğun bakımda kalan Mustafa'yı 2.5 yıl sonra futbol aşkı ayağa kaldır. Genç futbolcunun hedefi nişanlısının annesine ev almak.
İZMİR'de Karşıyaka ile yaptıkları maçta 90 dakika boyunca stoper olarak forma giyen Mersin İdmanyurdu'nun genç oyuncusu Mustafa Aydın, manken nişanlısı Müge Bayrak ile şehir turuna çıktı.

Bir süre Kordon'da dolaşan Mustafa Aydın, daha sonra nişanlısının kız arkadaşını Urla'daki evine bırakmaya giderken yolda kaza yaptı. Dönüşte yoldan çıkan otomobil ağaca çarptı. Ağır yaralı hastaneye kaldırılan Müge Bayrak yaşamını yitirdi, Mustafa Aydın ise yoğun bakıma alındı.


Yaşaması mucize denildi ama


Vücudunda sağlam kemik kalmayan, yaşaması mucize denilen Mustafa Aydın, İzmir'de yoğum bakım ünitesinde bir ay kaldı ve daha sonra ambulans helitopterle İstanbul'a nakledildi. Burada gözlerini açarak hayata tutunan Mustafa, rehabilitasyon tedavisi için bu kez de Ankara'ya GATA'ya sevk edildi.

Mustafa Aydın, 4 ayı yoğun bakım ünitesinde olmak üzere 2.5 yıl süren tedavisinin ardından ablasının da desteğiyle önce çocuk gibi konuşmayı, hayatı yeniden öğrendi. Şimdi ise, futbolda eski günlerini yakalamak için antrenmanlara başladı. Mustafa Aydın, kendisini ayakta tutan tek aşkı futbola döndüğü zaman kazandığı ilk parayla, ölen nişanlısının annesine ev almak istediğini söyledi.