16 yıldır görmediği annesini arıyor
İzmir'in Karabağlar ilçesinde yaşayan Hasan ile Şehriban Eryılmaz çiftine evlatlık verilen 16 yaşındaki Fatma Eryılmaz, gerçek annesi Saadet Topal'ı bulmak için yetkililerden ve vatandaşlardan yardım istiyor. Kendisini evlatlık edinen Eryılmaz çifti sayesinde 2'si erkek 7 kardeşini tanıma fırsatı bulduğunu belirten Fatma Eryılmaz, gerçek annesi Saadet Topal'dan hem kardeşlerinin hem de kendisinin yıllardır haber alamadığını söyledi.
Uzun yıllar çocukları olmayan emekli işçi Hasan Eryılmaz (68) ile ev hanımı Şehriban Eryılmaz (51) çifti, 1997 yılında Selçuk ilçesinde hemşirelik yapan bir yakınlarının vasıtası ile yeni doğan Fatma'nın ailesi tarafından evlatlık verilmek istendiğini öğrendi. İzmir'den Selçuk ilçesine giden Eryılmaz çifti, henüz 2 günlük bebekken Fatma'yı mahkeme kanalı ile evlat edindi. 

Fatma'nın gerçek annesi Saadet Topal'ı en son mahkemede gördüklerini anlatan Eryılmaz çifti, kızlarının gerçek babası Mehmet Topal'ın zaman zaman evlerine gelip Fatma'yı ziyaret ettiğini söyledi. Mehmet Topal'ın 11 yıl önce hastalanarak yaşamını yitirdiğini belirten Hasan Eryılmaz, Topal'ın ölümünden sonra kızları Fatma'yı 2'si erkek 7 kardeşine ulaşarak tanıştırdıklarını ancak anneleri Saadet Topal'a ulaşamadıklarını ifade etti. Fatma'nın kendisini evlatlık veren ailesi ile küçük yaşlardayken pek görüşmek istemediğini vurgulayan Şehriban Eryılmaz, şimdilerde kızının bu durumu daha iyi anladığını ve kardeşlerinden sonra annesi Saadet Topal ile de görüşmek istediğini söyledi. 

Saadet Topal'ın şimdilerde 50 yaşlarında olabileceğinin altını çizen Şehriban Eryılmaz, haber alamadıkları Saadet Topal'ın hatırladığı kadarıyla buğday tenli, 1.601.70 boylarında olduğunu belirtti. Gerçek annesi Saadet Topal'a hiçbir şekilde ulaşamadıklarını ve irtibata geçtiği kardeşlerinde de gerçek annesine ait bir fotoğraf bulunmadığını söyleyen Fatma Eryılmaz, "Gerçek annemi tanımak istiyorum. Beni doğuran kişi olarak hala hayatta mı bilmek istiyorum." diye konuştu.