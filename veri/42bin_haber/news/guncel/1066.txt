Cenazesi morgda bulunan genç gözyaşlarıyla uğurlandı
Üniversite eğitimi için gittiği Antalya'da, kaybolduktan üç ay sonra cesedi Adli Tıp Kurumu morgunda bulunan Uğur Bal, baba ocağı Bursa'nın Kestel ilçesinde dua ve gözyaşları arasında toprağa verildi. Bal'ın yakınları, üç ay aramalarına rağmen cesedin morgdan çıkmasına tepki gösterdi.
Bursa'nın Kestel ilçesinde ikamet eden 29 yaşındaki Uğur Bal, ikinci üniversiteyi okumak için geçtiğimiz eylül ayında Antalya'ya gitti. Akdeniz Üniversitesi Edebiyat Fakültesi Arkeoloji Bölümü'ne kayıt yaptıran Bal, Kepez ilçesi Kültür Mahallesi'ndeki bir pansiyona yerleşmişti. Son olarak ailesiyle 14 Eylül'de telefonla görüşen Bal'dan o tarihten itibaren haber alınamadı. Ailenin tüm aramalarına rağmen Bal'a ulaşılamadı.

Kestel İlçe Emniyet Müdürlüğü ekipleri, 81 ile fotoğrafı dağıtılan gencin kimlik teşhisi için Bal ailesini emniyete çağırdı. Baba Mustafa Bal, Antalya Adli Tıp Kurumu morgunda tutulan cesedin gencin oğlu Uğur Bal'a ait olduğunu teşhis etti. Cesedin 19 Eylül'de Kemer ilçesinde denizde bulunduğu, 3 aydır morgda bekletildiği ortaya çıktı. 

Uğur Bal'ın cenazesi, bugün Bursa'nın Kestel ilçesinde düzenlenen cenaze töreniyle son yolculuğuna uğurlandı. Kestel Cemevi'ndeki cenaze törenine çok sayıda vatandaş katıldı. Anne Şenay Bal ayakta durmakta zorlanırken baba Mustafa Bal, "Ölüm nedeni tam belli değil, otopsi raporu çıkmış; ama kan raporları henüz çıkmadı. Boğulma olduğu söyleniyor; ama ortada net durum yok." dedi. 

Üç ay tüm aramalarına rağmen Uğur Bal'ın cenazesinin Adli Tıp Kurumu morgundan çıkmasına tepki gösteren amca Ali Haydar Bal ise şunları kaydetti: "Babası, 20 Eylül'de Antalya'da araştırma yapıyor, tüm kurumları geziyor. Asayişi geziyor. 81 ilde aranması olduğu halde arama yaptığımız zaman cenazesi Adli Tıp Kurumu'na morgunda biz kimseyi suçlamıyoruz ama niye üç aydır bunu biz yaşadık."

Bal'ın cenazesi, Kestel Cemevi'nde cenaze namazının kılınmasının ardından Kestel Mezarlığı'nda gözyaşlarıyla toprağa verildi. Anne Şenay Bal, oğlunun tabutuna sarılarak gözyaşlarına boğuldu.