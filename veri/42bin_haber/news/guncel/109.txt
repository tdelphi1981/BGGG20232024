Açlık grevlerinde 40. Gün
CEZAEVLERİNDEKİ açlık grevlerine dikkat çekmek için Diyarbakır'da düzenlenen yürüyüşe polis biber gazıyla müdahale etti.
 BDP Bağlar İlçe Binası önünde bir araya gelen ve aralarında BDP'li milletvekilleri ile Belediye başkanlarının da bulunduğu grup Diyarbakır E Tipi Cezaevi önüne kadar yürümek istedi. Polislerin yürüyüşe izin vermemesi nedeniyle grup oturma eylemi yaparak, yolu trafiğe kapattı. Polisin uyarılarına rağmen grup yolu açmayınca, polis biber gazıyla müdahale etti. Biber gazından etkilenen kişilerden biri fenalaşınca polis otosu ile hastaneye kaldırıldı.
 Milletvekillerinin emniyet yetkilileriyle görüşmelerinin ardından gruplar 5 Nisan Mahallesi'nde toplandı. Gültan Kışanak burada yaptığı konuşmada açlık grevi yapanların her gün adım adım ölüme gittiğini savunarak şöyle dedi: Bu talepler barışın, çözümün ve birlikte yaşamayı korumak isteyen herkesin talebidir. Kim ki ölümleri durdurmak ve çözümün yolunu açmak için yaptığımız bu direnişi engellemek isterse karşısında bizi bulacak'' dedi. AA