PKK'ya ait suikast silahları ele geçirildi
Siirt'te, Emniyet Müdürlüğü Terörle Mücadele Şube Müdürlüğü ekiplerince terör örgütü PKK'ya yönelik düzenlenen operasyonda, suikastlerde kullanıldığı belirtilen 10 kalaşnikof tüfek ve bu silahlara ait lazerli dürbün ele geçirildi.
Siirt Emniyet Müdürlüğü'nde silahların basına gösterilmesi sırasında konuşan Vali Ahmet Aydın, yaklaşık üç aydır sürdürülen operasyon kapsamında silahların Irak'ın kuzeyinden getirileceğinin belirlendiğini söyledi.

Aydın, il merkezinde bir minibüse düzenlenen operasyonla suikastlerde kullanıldığı belirtilen 10 'AK 47' tipi kalaşnikof tüfek ve bu silahlara ait lazeri dürbün ele geçirildiğini belirtti.

Olayla ilgili bir örgüt mensubunun gözaltına alındığını dile getiren Aydın, 'Bir taraftan toplumla destek konusunda çok güzel çalışmalar gerçekleştirilmekte, öbür taraftan terörle mücadele yürütülmektedir. Bunlar örgüte gidecekti. Allah korusun birçok sivil vatandaşımız, askerimiz şehit olacaktı. Operasyona katılan bütün arkadaşları kutluyorum. Operasyona katılan polislerimizi ödüllendireceğiz' dedi.

Açıklamanın ardından silahları inceleyen Vali Aydın, Emniyet Müdürü Mutlu Ekizoğlu ve polis memurlarını kutladı.