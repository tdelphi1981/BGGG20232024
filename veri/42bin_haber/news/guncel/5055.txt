Bir annenin çaresizlik gözyaşları
BURSA'da cezaevi firarisi Üveyit Çakır (34) tarafından öldürülen Ahmet Girgin'in (31) annesi Azize Girgin, oğlunun, araba meselesi yüzünden öldürülmüş olabileceğine ihtimal vermediğini; olayın ardında başka kişilerin bulunduğunu iddia ederek adliye önünde gözyaşlarına boğuldu.
Manisa'da yaşayan Üveyit Çakır, küçük yaşta işlediği iki cinayetten sonra 2000 yılında çıkan ve Rahşan Affı olarak bilinen 'Şartla Salıverme Yasası'ndan yararlanıp cezaevinden çıktı. 2007 yılında karıştığı yağma suçundan 8.5 yıl hüküm giyen Üveyit Çakır, 1.5 yıl önce cezasının kalan bölümünü çektiği Tekirdağ Yarı Açık Cezaevi'nden firar etti. Üveyit Çakır, Manisa'nın Kırkağaç İlçesi'nde Fatih Güngör'ü öldürdükten sonra Bursa'ya geldi.

Bursa'daki cinayet ise merkez Nilüfer İlçesi Görükle Dumlupınar Mahallesi Atatürk Bulvarı'nda 5 ay önce meydana geldi. Üveyit Çakır, yanına geldiği Bursa'daki arkadaşıyla birlikte gece boyunca eğlendi. Ardından tekel bayi Ahmet Girgin'den gezmek için iddiaya göre otomobilini istedi. Aracın kiralık olduğunu belirterek, vermek istemeyen Girgin ile cezaevi firarisi şüpheli arasındaki tartışma büyüdü. Ruhsatsız tabancasını çeken Üveyit Çakır, Girgin'e 2 el ateş ederek, olay yerinden kaçtı. Ambulansla hastaneye kaldırılan iki çocuk babası Girgin, yapılan tüm müdahalelere rağmen kurtarılamadı. 

"O BENİM HERŞEYİMDİ"

Yaklaşık 8 yıl önce kanserden eşini, 5 ay önce de tek oğlunu kaybettiğini söyleyen Azize Girgin, olayın ayrıntılarıyla araştırılıp ortaya çıkartılması için savcılığa başvurmak için geldiği Bursa Adalet Sarayı önünde sinir krizi geçirdi. Oğlunun bir araba isteme meselesi yüzünden öldürülmüş olamayacağını söyleyen gözü yaşlı anne, "Ekmek teknemi kaybettim. O benim her şeyimdi. Çaresizim. Bu olayın arkasında başka şey var. Adaletten yardım istiyorum. Devletimden yardım istiyorum. 10 kişiyi darağacına da assalar benim yavrumu getiremezler. Ama sebebi neydi? Yaptıranlar kimlerse onlar ortaya çıkartılsın istiyorum. Adalete, devletime güveniyorum. Bana yardım edin. Siz de anne, babasınız" şeklinde konuştu. 

Oğlunun ne için ve kimler tarafından öldürüldüğünü bulmak için elinden geleni yapacağını söyleyen Girgin, "Ben 5 yaşındaki torunuma baban bu yüzden öldürüldü desem, o bile bu duruma inanmaz. Ben gece gündüz yavrumu düşünüyorum. Benim yavrumu neden öldürdüler. Bunların ortaya çıkmasını istiyorum" dedi.