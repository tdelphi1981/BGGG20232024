Hakkari Cezaevi'nde olaylar çıktı
HAKKARİ Kapalı Ceza ve İnfaz Kurumu'nda akşam saatlerinde olaylar çıktı. 235 tutuklunun bulunduğu cezaevinde slogan sesleri gelirken, bazı koğuşların bulunduğu bölümlerden dumanların yükseldiği görüldü. Hakkari Cumhuriyet Başsavcısı Mehmet Kaya cezaevine giderek tutuklu ve hükümlülerle görüştü.
Hakkari'nin Kırın Mahallesi'nde bulunan Hakkari Kapalı Ceza ve İnfaz Kurumu'ndaki olaylar, saat 21.15 sıralarında başladı. 18'i siyasi 235 tutuklu ve hükümlünün bulunduğu cezaevinin 5'nci koğuşunda kalanlar, hastalarının olduğunu belirterek gardiyan çağırdı. İddiaya göre gardiyanın kapıyı açması üzerine adli suçlardan tutuklu bulunan 18 kişi, gardiyanı dövüp, açık olan kapıdan cezaevinin diğer bölümlerine geçti. Grup, burada Kürtçe sloganlar attı. Diğer koğuşlarda bulunan bazı tutuklu ve hükümlüler de yatak ve yorganlarını ateşe verip olaylara destek oldu. 


Cezaevinde olayların başlaması üzerine asker ve gardiyanlarla birlikte güvenlik önlemi alındı. Yetkililer polislerden de destek istedi. Bunun üzerine cezaevine çok sayıda çevik kuvvet polisi, itfaiye ve ambulans gönderildi. Hakkari Cumhuriyet Başsavcısı Mehmet Kaya da cezaevine giderek tutuklu ve hükümlülerle görüştü. Hakkari Cezaevi'nden dumanlar yükselirken, olayların başladığını öğrenen 50'ye yakın tutuklu ve hükümlü yakını da cezaevi önünde yakınlarından haber almaya çalıştı. Tutukluların dövüp yaraladığı gardiyan Gürsel Yılmaz ambulansla Hakkari Devlet Hastanesi'ne götürülerek tedaviye alındı. 


Hakkari Başsavcısı Mehmet Kaya, tutuklularla gardiyanlar arasında tartışma çıktığını, tartışmanın ardından olayların başladığını belirtti. Başsavcı Kaya, bunu duyan diğer mahkumlarında destek olmak için olaylara katıldığını söyledi. Başsavcı Kaya görevlilerin olaylara hemen müdahale ettiğini kaydedip, "Bizde hemen cezaevine gidip olaylara müdahale ettik. Onlarla konuşarak, çıkan olayları yatıştırdık. Mahkumlarda herhangi birşey yok. Bir gardiyan yaralı olarak hastaneye kaldırılıp, tedaviye alındı. Cezaevinde şuanda herşey normal" dedi.