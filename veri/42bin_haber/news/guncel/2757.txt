Cezaevlerinden tahliyeler başladı
CUMHURBAŞKANI Abdullah Gül'ün onayıyla yürürlüğe giren 'Denetimli Serbestlik' yasasından yararlanacak olanlar ve aileleri heyecanlı bekleyiş içine girdi.
Kocaeli'deki cezaevlerinde yaklaşık 600 kişinin yasadan yararlanacağı belirtilirken, tahliyelerin ancak işlemler tamamlandıktan sonra birkaç gün içinde başlayabileceği kaydedildi. 


İzmit Kandıra Karayolu'nun 20'nci kilometresinde bulunan F Tipi Cezaevi'nin yanındaki Kocaeli Açık Ceza İnfaz Kurumu'ndan da, yasanın onaylandığı açıklanınca tahliyeler beklendi. İzinli olarak çıktığı cezaevine geri dönen Murat Önkal, "Ben 5 yıl 3 ay ceza aldım. Bir sene cezası olan 6 ay burada kalıyordu. Yasanın yürürlüğe girmesiyle 6 ay şartı da kalktı. Ben de bu yasadan faydalanacaklar arasındayım. 50 gün sonra tahliye olacağım için çok mutluyum. Yasa bir çok insanı cezaevinden kurtaracak" diyerek sevincini dile getirdi.

BURSA´DA DA TAHLİYELER BAŞLADI

BURSA'da, ana dilde savunma ve hükümlülerin cezaevinde eşleriyle görüşmesine imkân tanıyan Ceza Muhakemesi Kanunu ile Ceza ve Güvenlik Tedbirlerinin İnfazı Hakkında Kanun'da değişiklik yapan kanunun Cumhurbaşkanı Abdullah Gül tarafından onaylanmasının ardından Bursa'da vezasını tamamlamaya 1 yıldan az kalan 80 hükümlü ilk aşamada tahliye edildi. Bursa'da toplam 550 mahkumun yasadan yararlanacağı öğrenildi.


Bursa E Tipi Açık ve Gemlik Açık Cezaevi'nde bulunan ve tahliyesine 1 yıldan az kalan hükümlülerin tahliye işlemleri yasanın yürürlüğe girmesiyle başlatıldı. Cezaevi yönetimi tarafından iyi halli mahkumların dosyaları infaz hakimleri tarafından tek tek inceleniyor. Kararlar Denetimli Serbestlik Bürolarına iletilirken, Bursa'da yasadan 550 kişinin yararlanarak tahliye olması bekleniyor. 


Bugün yasadan yararlanan 80 mahkum tahliye edildi. Denetimli Serbestlik Büroları, tahliye edilen mahkumlara kalan ceza süreleri kadar kontrol altında tutulmasına karar verecek.

SİVAS'TA CEZAEVİNDEN TAHLİYELER BAŞLADI

DENETİMLİ Serbestlik ile ilgili yasanın yürürlüğe girmesiyle birlikte Sivas Açık Ceza İnfaz Kurumu'ndan tahliyeler başladı. Yasayla birlikte Sivas'ta 140'ı erkek 81'i kadın olmak üzere toplam 221 hükümlü tahliye olacak.


Ceza ve Güvenlik Tedbirlerinin İnfazı ile Denetimli Serbestlik ve Yardım Merkezleri ile Koruma Kurulları Kanunu'nda değişiklik yapılmasına dair kanun kapsamında Türkiye genelindeki mahkumlar tahliye edilmeye başlandı. Açık Cezaevi'nde cezasının son 6 ayını kesintisiz olarak geçiren, 1 yıl ve daha az süre cezası kalan iyi halli hükümlüler Sivas'ta da öğlenden sonra işlemlerinin tamamlanmasının ardından Açık Ceza İnfaz Kurumu'ndan tahliye edilmeye başlandı. Tahliye olmanın mutluluğunu yaşayan hükümlüler cezaevi nizamiyesinden dışarı adım atar atmaz, yakınları ile özgürlüğe kavuşmanın mutluluklarını paylaştı. Bazı mahkum yakınları ise tahliye haberinin üzerine saatler öncesinden Açık Ceza İnfaz kurumu önüne gelerek bekledi. Cezaevinden 3 yaşındaki kızı Eylül ile birlikte tahliye olan kadın mahkumlardan Sibel Gül, "İçeride bulunan mahkum arkadaşlarımız var. İnşallah kısa sürede onlar da çıkar. Başbakana çok teşekkür ediyorum. Şu anda mutluluktan şoktayım. Bekliyordum böyle bir tahliye ama işin doğrusu ümidimizi kesmiştik" dedi. 


Çeşitli suçlardan hükümlü olan kadın ve erkek mahkumlar da uzun yıllardır cezaevinde yattıklarını, artık hür olmanın mutluluğunu yaşadıklarını belirterek, yasayı düzenleyenlere teşekkür etti. 


Kanun kapsamında Sivas Açık Ceza İnfaz Kurumu'ndan 81'i kadın olmak üzere 221 hükümlünün tahliye edileceği belirtildi.