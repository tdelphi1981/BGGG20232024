Danıştay Başkanı'ndan Dink yorumu
Danıştay Başkanı Hüseyin Karakullukçu, Yargıtay Cumhuriyet Başsavcılığı'nın Hrant Dink cinayeti davasına "örgütten" bozma istemiyle ilgili olarak, "2-3 kişiyi geçti mi ceza kanunlarına göre örgüt oluyor. 'Organize iş, dolayısıyla özel mahkemelere gitmesi lazım' kanaati elde etmiş ki savcımız böyle iddia etmiş" dedi. Karakullukçu, Manisa Barosu tarafından Celal Bayar Üniversitesi Süleyman Demirel Kültür Merkezi'nde düzenlenen "İdarenin Eylem ve Kararlarının Denetimi, Yürütme ve Yargı İlişkilerindeki Sınırlar, Yargının Yürütmeyi Denetim İlkeleri" konulu konferansa konuşmacı olarak katıldı.

Danıştay'a geçen yıl 142 bin, bir o kadar da geçmiş yıllardan dosya geldiğini dile getiren Karakullukçu, göreve geldiği günden bu yana sorunların çözümü için mücadele ettiklerini ifade etti.

Karakullukçu, hukuk devletinin herkese lazım olduğunu, idareyi yargılamanın "idare ile ters düşmek" anlamına gelmediğini kaydetti.

Yargıtay Cumhuriyet Başsavcılığı'nın Hrant Dink cinayeti davasına "örgütten" bozma istemiyle ilgili bir soruyu yanıtlayan Karakullukçu, "Örgüt vardı, yoktu. 2-3 kişiyi geçti mi ceza kanunlarına göre örgüt oluyor. 'Organize iş, dolayısıyla özel mahkemelere gitmesi lazım' kanaati elde etmiş ki savcımız böyle iddia etmiş" dedi.

Manisa Baro Başkanı Zeynel Balkız, konferans sonunda Karakullukçu'ya tablo hediye etti.

Danıştay Başkanı Karakullukçu, konferans öncesinde Manisa Valisi Halil İbrahim Daşöz'ü ziyaret etti, valilik anı defterini imzaladı. Vali Daşöz, Karakullukçu'ya Manisa'yı simgeleyen ürünlerin içinde bulunduğu hediye sepeti hediye etti.