İlköğretim öğrencisi polise özenince...
Kırıkkale'de bir ilköğretim okulu öğrencisi, sınıfa soktuğu biber gazını arkadaşlarına sıkıp hastanelik etti. Toplumsal olaylarda polisin eylemcilere sıktığı biber gazından etkilendiği sanılan öğrencinin sıktığı biber gazından 8 öğrenci zehirlenerek hastanelere kaldırılıp tedavi altına alındı. 
Talihsiz olay Kırıkkale'nin Tepebaşı Mahallesi'nde bulunan İstiklal İlköğretim Okulu'nda bu sabah meydana geldi. Okulun 7'nci sınıf öğrencisi olan ve korku filimleri ile polisin toplumsal olaylarda eylemcilere sıktığı biber gazından etkilendiği sanılan 12 yaşındaki Eyüp Çelik, çöpten bulduğunu belirttiği biber gazı ile birlikte sınıfa girdi. Öğrenci Çelik, ne olduğunu bilmediğini ve şaka olsun diye belirttiği biber gazını öğrenci arkadaşlarının suratına sıkmaya başladı. 
Suratlarına biber gazı sıkılan öğrencilerin hemen gözleri yaşarıp, kızarmalar başlayınca sınıfta bağrışmalarla birlikte panik yaşandı. Bu sırada sınıfa öğretmenlerle birlikte okul yöneticileri gelirken, biber gazından zehirlenen öğrenciler için ambulans istendi. 
Biber gazından zehirlenen 8 öğrenci, gelen ambulanslar ile Kırıkkale Devlet ve Tıp Fakültesi hastanelerine kaldırılıp, ilk tedavilerinin ardından müşahade altına alındı. 
Sınıfta arkadaşları tarafından sıkılan biber gazindan hastanelik olan öğrenciler, "Sınıf arkadaşlarımızla birlikte bilgisayar laboratuvarına gidip, öğretmenimizi bekliyorduk. Arkadaşımız elindekiyle herkese biber gazı sıkınca gözlerimiz yaşardı, etkilenip, hastanelik olduk" dedi. 
Okulda paniğe neden olay sonrası okula gelen polis, biber gazı sıkan öğrenci Eyüp Çelik'i Kırıkkale Emniyet Müdürlüğü'ne bağlı Çocuk Şube'ye götürerek ifadesini aldı. Öğrenci Çelik'in ifadesinde, "Çöpte bulduğum bir şeyi okula götürüp, şaka olsun diye arkadaşlarıma sıktım. Böyle olacağını bilmiyordum" dediği belirtildi. 
Kırıkkale polisi, biber gazının bazı bakkallarda satıldığını tesbit edip, araştırma başlatırken, olayla ilgili soruşturma başlattı.