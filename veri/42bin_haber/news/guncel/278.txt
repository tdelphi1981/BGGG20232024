Keçiören'de çocuklara hakları anlatılıyor
Keçiören Belediyesi ve Keçiören İlçe Milli Eğitim Müdürlüğü işbirliğiyle ilçedeki okullarda öğrencilere çocuk hakları konusunda ders veriliyor. Öğrenciler, öğretmenler ve uzmanlar eşliğinde çalışmalar yapıyor.
 Keçiören Belediyesi, eğitim alanındaki çalışmalarıyla Keçiörenli gençlerin ve çocukların gelişimine katkı sunmaya devam ediyor. Bu kapsamda Keçiören Belediyesi Çocuk Danışma Merkezi (ÇODAM) ve Keçiören İlçe Milli Eğitim Müdürlüğü işbirliğiyle öğrencilere çocuk hakları konusunda ders veriliyor. Keçiören'de pilot uygulama olarak seçilen Hacı Mustafa Tarman ve Ufuktepe ilkokullarında çocukların sahip oldukları haklar konusunda bilgiler aktarıldı. Öğretmenler ve uzmanlar eşliğindeki eğitimlerde, öğrencilerin soruları cevaplandırıldı. Eğitim programlarında öğrenciler uzmanlarla birlikte farklı çalışmalar yaparak bilinçlendirildi. Çalışmalarda öğrencilerin de görüşleri alındı.
 Bugünün küçüklerinin yarının büyükleri olacağına dikkat çeken Keçiören Belediye Başkanı Mustafa Ak, geleceğin teminatı olan çocukların vatandaşlık bilinç ve sorumluluğuyla yetişmeleri için bu tür çalışma ve etkinliklerin büyük öneme sahip olduğunu belirtti. Başkan Ak, çalışmalar kapsamında çocukların sahip oldukları hakları konusunda bilgilendirildiğini söyledi.
 CİHAN