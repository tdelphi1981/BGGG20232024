Sahte Chavez fotoğrafı kriz yarattı!
İspanya'nın prestijli, yüksek tirajlı gazetesi El Pais, Küba'da hastanede tedavi gören Venezuela Devlet Başkanı Hugo Chavez'e ait olduğunu ileri süren bir fotoğraf yayınlarken, daha sonra fotoğrafın sahte olduğunun ortaya çıkması üzerine baskısını durdurmak zorunda kaldı. 
Kanser hastalığının tekrarlamasından dolayı 11 Kasım tarihinde Küba'da ameliyat olan ve o tarihten itibaren kamuya yansımış hiçbir görseli bulunmayan Chavez'a ait olduğu iddia edilen fotoğraf, El Pais gazetesini zor durumda bıraktı. 
Solunum cihazına bağlı yatarak tedavi gören saçsız birinin, net olmayan fotoğrafını ilk olarak internetteki resmi sitesinden, "Hugo Chavez" diye yayımlayan El Pais, daha sonra bugünkü gazetesinin baskısında da bu fotoğrafı kullanma kararı aldı. Ancak ilerleyen saatlerde Venezuela İletişim Bakanı Ernesto Villegas tarafından fotoğraftaki kişinin Chavez olmadığı açıklanınca, sabaha doğru gazete yönetimi fotoğrafı internetteki resmi sitesinden geri çekti. 
Gece baskısını da durduran El Pais, Chavez olduğu iddia edilen fotoğrafı çıkartarak yeni baskı yaptı. Ancak geç kalınmasından dolayı birçok gazete bayisinde bu sabah El Pais yer alamadı. 
Venezuela İletişim Bakanı Villegas, söz konusu fotoğrafın 2008 Ağustos ayında çekildiğini ve 48 yaşındaki akromegali hastası birine ait olduğunu belirtti.