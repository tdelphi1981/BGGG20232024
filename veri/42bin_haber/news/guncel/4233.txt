Berfo Ana öldü
Kayıp ailelerinin sembol ismi haline gelen Berfo Kırbayır, 105 yaşında hayatını kaybetti.
"Berfo Ana" olarak bilinen Berfo Kırbayır'ın oğlu Cemil Kırbayır, 12 Eylül 1980 darbesi sonrasında gözaltına alınmış ancak bir daha haber alınamamıştı. Berfo Ana, ilerleyen yaşına rağmen, kayıp annelerin verdiği bütün mücadelelere katılmıştı. 105 yaşındaki Berfo Kırbayır, kayıp yakınları ile birlikte Başbakan Erdoğan'la da görüşmüş ve "Tek dileğim ölmeden oğlumun mezarını görebilmek" demişti.  
Berfo Kırbayır, 12 Eylül döneminin Genelkurmay Başkanı Yedinci Cumhurbaşkanı Kenan Evren ile dönemin Hava Kuvvetleri Komutanı emekli Orgeneral Tahsin Şahinkaya'nın yargılandıkları ve rahatsızlıkları nedeniyle gelmedikleri 12 Eylül davasının duruşmasına ambulansla gelerek, müdahil olmuştu. 
En son mide kanseri teşhisi konulan ve yaşlılığa bağlı rahatsızlıkları bulunan Berfo Kırbayır, saat 05.00'te İçerenköy'deki evinde hayatını kaybetti. Berfo Kırbayır'ın cenazesi, yarın toprağa verilmek üzere Ardahan'ın Göle ilçesine gönderilecek. 
VASİYETİ: ÇOCUĞUMUN KEMİĞİ BULUNMADAN BENİ MEZARA GÖMMEYİN  
Annesinin ölümüyle ilgili konuşan Mikail Kırbayır, "Annemin hastalığı 32 yıldan beri yanan bir yürek. Gencecik yaşta kaybettiği 26 yaşındaki evladı Cemil'in acısı yıllarca yüreğini pişirmiştir. Bir asırı geride bırakmasına rağmen 3 ay öncesine kadar diriydi. Mide kanseri sonucu hayatını kaybetti. Annem öleceğini hissettiği anda, 'Beni çocuğumun kemiği bulunmadan defnetmeyin, mezara gömmeyin' dedi. O bağlamda diyorum ki omzumuzda ağır bir yük var. Bu vasiyeti nasıl gerçekleştireceğiz. Yetkililer ne yapacaklar bekleyiş içerisindeyiz" diye konuştu. Mikail Kırbayır, konuşmasının ardından annesinin karakalemden yapılmış resmini öptü. 
  BAŞBAKAN'LA GÖRÜŞMÜŞ, KAYIP OĞLUNUN MEZARININ BULUNMASINI İSTEMİŞTİ  
BERFO ANA'NIN GÖRÜNTÜLERİ - ARŞİV / WEBTV 
KILIÇDAROĞLU TWITTER'DAN MESAJ ATTI: SÖZLERİNİ TUTMADILAR 
CHP Genel Başkanı Kemal Kılıçdaroğlu da Berfo Ana'nın vefatının ardından sosyal paylaşım sitesi Twitter'daki hesabında şunları yazdı:
''12 Eylül 1980 darbesiyle gözaltına alınan oğlu Cemil Kırbayır'ı 30 yıl arayan Berfo Ana (Kırbayır) ondan haber alamadan hayatını kaybetti.
Berfo Anaya Allah'tan rahmet diliyorum. Cemil Kırbayır'ı gözaltına alan 12 Eylül Darbecileri de, sonrasında iktidar olanlar da sorumludur.
Ona çocuğunu bulacaklarının sözünü verenler o sözü tutmadı. Sadece göstermelik bir çaba içinde olup, kamuoyunu yanılttılar.
Berfo Ana ve çocukları kaybedilen bütün annelerin, babaların ve kardeşlerin elleri onları kaybeden ve bulamayanların yakasındadır.'' 
    'Affetmeyeceğim seni Evren, sürüneceksin'  'Berfo Anadan özür dileyecek misiniz?'  'Oğlun işkencede öldürüldü'  
 