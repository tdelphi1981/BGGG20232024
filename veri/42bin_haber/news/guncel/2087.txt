Ambulans buzlu yolda devrildi
NEVŞEHİR'deki Dr. İ. Şevki Atasagun Devlet Hastanesi'nden Adana'ya hasta götürüp gelen Ahmet Taşpınar yönetimindeki ambulans, yolun buzlu olması nedeniyle devrildi. Kazayı, sürücü ile 2 sağlık görevlisi yara almadan atlattı.
Dr. İ. Şevki Atasagun Nevşehir Devlet Hastanesi'nden Adana Ruh ve Sinir Hastalıkları Hastanesi'ne sevk edilen bir hastayı bıraktıktan sonra Nevşehir'e dönüş yapan Ahmet Taşpınar yönetimindeki 50 UA 322 plakalı ambulans, merkez ilçeye bağlı Güvercinlik Köyü yakınlarında yolun buzlu olması nedeniyle kontrolden çıktı. Ambulans, bankete çarparak yan yatıp yaklaşık 50 metre sürüklendi. Sürücü ve yanında bulunan sağlık personeli N.P. ve S.Y. kazadan yara almadan kurtuldu.


Olayla ilgili polis ve Nevşehir İl Sağlık Müdürlüğü idari soruşturma başlattı.