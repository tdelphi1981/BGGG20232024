Röntgen filmiyle ATM hırsızlığı
İstanbul'da ATM'lere katladıkları röntgen filmlerini yerleştirerek kartların sıkışmasını sağladıktan sonra mağdurlara sözde yardım etmek için yaklaşıp şifrelerini öğrenen daha sonra kartları çıkarak kullanan 5 kişi polis tarafından gözaltına alındı. Zanlıların eylemleri güvenlik kameraları tarafından tespit edildi. Asayiş Şube Müdürlüğü tarafından ATM'lerde kurulan tuzakla para çekmek isteyen vatandaşların kartlarının çalınması şikayetleri üzerine soruşturma başlatıldı. Yankesicilik ve Dolandırıcılık Büro Amirliği ekipleri banka ATM'lerinin güvenlik kamera görüntüleri inceleyerek hırsızlıkların nasıl olduğunu ortaya çıkardı. Şüphelilerin önce bankamatiğe röntgen filmlerini katlayarak oluşturdukları  bir aparat yerleştirdikleri ardından bir vatandaşın gelerek kartla işlem yapmasını bekledikleri tespit edildi. İşlem yapmaya çalışırken kartı sıkışan mağdurlara sanki yardım etmek için yaklaşan zanlıların şifresini öğrendiklerini bankamatik kartını kurbanlarının olay yerinden ayrılmasının ardından çıkarttıkları öğrenildi.

Polis zanlıların kimliklerini tespit etmesinin ardından Pendik'te operasyon düzenlendi. Operasyonlarda, Nazım Hikmet K.(34), Hasan Y.(40), Necdet Y.(32), Murat İ.(38), Bülent B.(30) yakalanarak gözaltına alındı.

61 kişi tarafından teşhis edildiler

Asayiş Şube Müdürlüğü'ne getirilerek sorgulaması yapılan şüpheliler tuzaklarına düşürerek paralarını çaldıkları iddia edilen 61 kişi tarafından da teşhis edildi. Şüphelilerin, röntgen filmini ikiye katladıktan sonra ATM cihazına yerleştirdikleri, kartı sıkışan banka müşterisinin arkasında durarak yardım etme bahanesiyle şifrelerini öğrendikleri, sıkışan kartı cımbızla çıkararak başka bir ATM'den para çektikleri tespit edildi. Şüphelilerin, Türkiye genelinde 12 ayrı ilde aynı yöntemle 61 ayrı kişinin binlerce lirasını çaldıkları tespit edildi.

Polisteki işlemleri tamamlanan 5 kişi, Çağlayan'daki İstanbul Adalet Sarayı'na sevk edildi. Zanlılardan Bülent B. serbest bırakılırken diğer şüpheliler tutuklanarak cezaevine gönderildi.