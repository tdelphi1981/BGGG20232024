Giderek artıyor!
ADANA Barosu Kadın Hakları Komisyonu Koordinatörü Avukat Ümit Büyükdağ Özdemir, Türkiye'de fuhuşa sürüklenen kadınlar ile kız çocuklarına yönelik cinsel istismar vakalarında artış olduğunu söyledi.
Adana Adliye Sarayı'ndaki Baro Salonu'nda, 8 Mart Dünya Kadın Hakları Günü nedeniyle düzenlenen toplantıda konuşan Av. Ümit Büyükdağ Özdemir, kadın ve erkeğin var olduğu günden bu yana, dünyanın ortak yaşam alanı olmasına rağmen erkeğin etrafında döndüğünü ileri sürdü. Dünyada her 3 kadından birinin hayatının bir döneminde şiddete maruz kaldığını belirten Özdamar, şunları söyledi: 

"Her 5 kadından biri cinsel tacize veya tecavüze uğramaktadır. Yeryüzünde işlerin yüzde 66'sı kadınlar tarafından görülmekte, malların ise yüzde 99'u erkeklere aittir. Dünya genelinde mültecilerin ise yüzde 80'i kadındır. Ülkemizde de, fuhuşa sürüklenen kadınların, kız çocuklarına cinsel istismar vakalarının sayısı her geçen gün artmaktadır. Töre cinayetleri utanç verici yüzünü bizlere göstermeye devam etmektedir. Kürtaj tartışmaları ile kadının, bedeni üzerinde dahi söz sahibi olması engellenmektedir. Kadınların karar mekanizmalarına katılma oranı düşüktür. Kadın, medeni halinin değişmesi ile soyadını değiştirmek zorunda kalmakta. Kimlik sorunu yaşayarak yine mağdur olmaktadır. Kadına yönelik ayrımcı yasalar, kadını dezavantajlı grup haline getirmekte, ötekileştirmektedir. Ayrıca, medya toplumsal cinsiyetçi bakış açısı ile kadın kimliğini zedelemektedir. Gazetelerde şiddet mağduru kadın öyküleri magazinleştirilerek okuyucuya sunulmakta, toplumsal yozlaşma vurgulanacakken, mağdur kadının talihsizliği, güzelliği vurgulanmaktadır."