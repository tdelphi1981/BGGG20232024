2 Bin 500 Sürücü Kursuna Soruşturma
Sürücü kurslarına yönelik şikâyetler üzerine harekete geçen Milli Eğitim Bakanlığı (MEB), denetimlerini sıklaştırdı.Son 6 ayda 2 bin 470 sürücü kursu hakkında görevlerini iyi yapmadıkları gerekçesiyle soruşturma başlattı.
Türkiye'deki 3 bin 298 sürücü kursunu denetleyen bakanlık, son 6 ayda 2 bin 470 sürücü kursu hakkında görevlerini iyi yapmadıkları gerekçesiyle soruşturma başlattı. Soruşturmalar devam ederken; bakanlık, görevini iyi yapmayan 3 İl Milli Eğitim Müdürü ve denetimciler hakkında da soruşturma yürütüyor.Konuya ilişkin açıklamalarda bulunan Milli Eğitim Bakanlığı Özel Öğretim Kurumları Genel Müdürü Mehmet Küçük, trafiğin hayatın içinde doğumdan itibaren başladığını ve hayatın tüm aşamalarında yer aldığını söyledi. Trafik derslerinin şuan mecburi okutulduğunu belirten Küçük, Türkiye'de sürücü kurslarının maalesef kanayan bir yara olduğuna dikkat çekti.Sürücü kurslarının 25 yıldır Milli Eğitim Bakanlığı bünyesinde devam ettiğini anlatan Küçük, işlerin çok güzel gitmediğini ifade etti. Son dönemde sürücü kurslarıyla ilgili önemli çalışmalar olduğunu belirten Küçük, 2012 yılında yeni yapılanmayla birlikte trafikle ilgili bakanlık bünyesinde grup başkanlığı kurulduğunu açıkladı. Daha önce böyle bir birim olmadığını dile getiren Küçük, bundan sonra konunun üzerine daha iyi gidileceğini ifade etti.

"SÜRÜCÜ KURSLARININ YARIDAN FAZLASI GÖREVİNİ İYİ YAPMIYOR"

Sürücü kurslarına yönelik son 6 ayda çok önemli denetimler yaptıklarını dile getiren Küçük, "Türkiye'de 3 bin 298 sürücü kursu var. Son 6 ayda 2 bin 470 sürücü kursu hakkında soruşturma açtık, şuan soruşturma devam ediyor. Birden fazla sürücü kursu hakkında soruşturma açılan iller var. İki üç tane açtığımız da var. Sürücü kurslarının yarıdan fazlası görevlerini iyi yapmadığı için soruşturma geçiriyor. Bu kazaların bir sebebi de iyi eğitim alınmadığından kaynaklanıyor." diye konuştu."Problemi başkasından düşünürsek sorunu çözemeyiz." diyen Küçük, sorunun kendilerinden kaynaklandığını söyledi. İlleri tek tek takip ettiklerini anlatan Küçük, görevini iyi yapmayan, denetim görevini iyi yapmayanların takip edildiğini belirtti. Görevini iyi yapmadığını düşündükleri 3 İl Milli Eğitim Müdürü ve denetimciler hakkında soruşturma başlattıklarını ifade etti. Küçük, "Herkes işini düzgün yapacak ki gözyaşı akmasın." şeklinde konuştu.

Cihan