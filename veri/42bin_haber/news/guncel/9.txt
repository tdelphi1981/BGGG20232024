'Süper yetenekler'e özel araştırma
TBMM Üstün Yetenekli Çocukları Araştırma Komisyonu, üstün yeteneklilerin eğitiminde dünyada önde gelen 3 ülkede incelemeler yapacak.
 AK Parti, CHP, MHP ve BDP'li milletvekillerince verilen ayrı ayrı önergelerin birleştirilmesiyle 6 Mart'ta kurulan ve 1 ay ek çalışma süresi alan komisyon, Kasım ayında vereceği rapordan önce uzmanları dinlemeyi tamamladı.
 Bazı okulları ziyaret eden, üstün yetenekliler alanında uzman kişilerin bilgisine başvuran komisyon, 15 Ekim'den itibaren de yurt dışında incelemelerde bulunacak.
 Komisyon, ''sunulan bilgiler ışığında yurt dışı örneklerinin yerinde incelenmesi, Türkiye için özgün bir yapı oluşturulmasının elzem olduğunun görüldüğü ve üstün yeteneklilerin eğitiminde dünyada önde gelen ülkelerden'' olduğu gerekçesiyle Yeni Zelanda, Güney Kore ve Almanya'da incelemeler yapılmasına, oy birliğiyle karar verdi.
 AA