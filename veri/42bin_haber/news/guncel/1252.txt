Profesör de bunun yaparsa!
Malatya’da sahte raporlarla, süresi geçen gebeliklerde kürtaj yaptıkları iddiasıyla bir profesör, bir doçent ve 2 sağlık çalışanı tutuklandı.
 Malatya Emniyet Müdürlüğü Kaçakçılık ve Organize Suçlarla Mücadele Müdürlüğü’nün bir süre önce teknik takibe aldığı doktor ve sağlık çalışanlarına yönelik, önceki gün operasyon düzenledi. Eş zamanlı operasyonlarda Turgut Özal Tıp Merkezi Kadın Hastalıkları Ana Bilim Dalı Başkanı Prof. Dr. Ö.Ç. ile özel bir hastanede görev yapan kadın doğum uzmanı Doç. Dr. Ş.H. ve 2 sağlık çalışanı gözaltına alındı.
 Şüphelilerin sahte raporlarla, yasal süreci geçen gebeliklerde kürtaj yaptıkları ileri sürüldü. 4 şüpheli sorgularının ardından dün çıkarıldıkları mahkemece tutuklanarak Malatya E Tipi Cezaevi'ne gönderildi.
 
 Sağlık Bakanlığı soruşturma başlattı
 
 Sağlık Bakanlığı'ndan sahte raporla gebelik sonlandırılması iddiasına soruşturma.
 Sağlık Bakanlığı, Malatya Üniversitesi Tıp Fakültesi'ne bağlı Turgut Özal Tıp Merkezi ve Özel Malatya Park Hastanesi'nde görevli bazı personelin 10 haftalık yasal sınırı aşan hamilelikleri sahte raporla sonlandırdıkları iddiasıyla ilgili soruşturma başlattı.
 Sağlık Bakanlığı'ndan yapılan yazılı açıklamada, bugün medyada, 'Malatya Üniversitesi Tıp Fakültesi'ne bağlı Turgut Özal Tıp Merkezi ve Özel Malatya Park Hastanesi'nde görevli bazı personelin 10 haftalık yasal sınırı aşan hamilelikleri sahte raporla sonlandırdıkları iddiasıyla gözaltına alındıkları'na dair haberler yer aldığı vurgulanarak, Sağlık Bakanı Akdağ'ın talimatlarıyla konuyla ilgili Denetim Hizmetleri Başkanlığı'nca idari soruşturma başlatıldığı kaydedildi. Açıklamada, konuyla ilgili adli makamlarca yürütülen adli sürecin de devam ettiği bildirildi.