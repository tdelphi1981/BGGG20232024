475 günlük hapis için 24,7 bin lira tazminat istedi
Sincan Cezaevi'nde 475 gün tutuklu kaldıktan sonra beraat eden kişi, mahkeme aleyhine 24,7 bin liralık tazminat davası açtı.
Kastamonu Ağır Ceza Mahkemesi'nde yapılan duruşmaya davacı Doğan D.(52) ve avukatı katıldı.

Mahkemedeki ilk duruşmada Doğan D'nin avukatı, müvekkilinin hapis yatmasından dolayı ruhsal yapısının bozulduğunu iddia ederek, 'Bu dava, o kadar trajik bir dava ki müvekkilim Sincan Cezaevi'nde, her gününü ağlayarak geçirdi. Bu yüzden 24 bin 700 lira tazminat talep ediyoruz' dedi.

Kastamonu'da suç işlemek amacıyla örgüte üye olduğu gerekçesiyle gözaltına alındıktan sonra Sincan Cezaevi'ne gönderilen Doğan D, 475 gün tutuklu kaldıktan sonra beraat etti. Bunun üzerine Kastamonu'ya gelen Doğan D, burada Kastamonu Ağır Ceza Mahkemesine 'haksız yere hapis yattığı' gerekçesiyle 13 bin 950 lira maddi, 10 bin 750 lira manevi olmak üzere toplamda 24 bin 700 lira tazminat davası açtı.

Duruşma, ileri bir tarihe ertelendi.