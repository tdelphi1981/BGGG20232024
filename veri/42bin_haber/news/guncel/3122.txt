Adli Tıp'tan Sarai Sierra açıklaması
Adli Tıp Kurumu Başkanlığı'nca, İstanbul'da kaybolduktan bir süre sonra cesedi bulunan ABD'li Sarai Sierra'nın otopsisi ile ilgili, 'Yetkisiz kişilerin kurum çalışmalarına katılmaları ya da müdahale etmeleri mümkün değildir' ifadeleri kullanıldı.
Adli Tıp Kurumu Başkanlığı'ndan yapılan yazılı açıklamada, son günlerde bazı medya kuruluşlarının yayınlarında 02 Şubat'ta cesedi bulunan ve otopsisi kurumun Morg İhtisas Dairesi'nde yapılan ABD vatandaşı Sarai Sierra ile ilgili, 'otopsiye FBI uzmanlarının girdiği' yönünde 'gerçekle ilgisi olmayan haberlerin' yer aldığı ifade edildi.

Açıklamada, şunlar kaydedildi:

'Adli Tıp Kurumu, kendisine verilen bilirkişilik görevini, gereği tüm işlemlerinde olduğu gibi otopsi işlemlerini de uluslararası standartlarda yetkilendirilmiş personeli tarafından yerine getirmektedir. Yetkisiz kişilerin kurum çalışmalarına katılmaları ya da müdahale etmeleri mümkün değildir. Adli olaylarla ilgili tüm süreç Cumhuriyet Başsavcılıkları ile Mahkemeler ve Hakimliklerin istekleri doğrultusunda yapılmakta ve yine sonuçlar uluslararası bilimsel gerçeklere uygun olarak sadece ilgili adli mercilere iletilmektedir.'