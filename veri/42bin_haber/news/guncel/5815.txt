Kayserili girişimci kadın eşinin tazminatıyla kebap salonu açtı
Kayseride girişimci bir kadın, eşinin işten çıkartılmasıyla aldığı tazminatı değerlendirerek kebap salonu açtı.
Sınava girerek kebap ustalığı için sertifikada alan kadın, daha önce ev hanımı olduğunu ama artık yanında iş verdiği ve işletmeyi açarak hizmet sunmaktan memnun olduğunu açıkladı. 

Kayseri Lokantacılar ve Pastacılar Odası, kebap, pide ve lahmacun işletmeciliği yapan işyerlerinde çalışacak usta ve kalfalık için yazılı sınavı geçen 34 kişiyi uygulama sınavına tabi tuttu. 

Hacı Baba Restorant'ta Oda Başkanı Hayrettin Köse ve mesleğinde usta olan kebapçılar tarafından yapılan uygulamalı değerlendirme sınavını da başarıyla tamamlayan 5i bayan 34 kişiye sertifikaları törenle verildi. 

Ustalık uygulama sınavına katılan kadınların titiz olması da dikkat çekti. Eşinin işten çıkarıldıktan sonra aldığı tazminata el koyan Alev Gökoğuz, eşinin de onayını aldıktan sonra kebap salonu açtığını söyledi. 

Gökoğuz, tazminat parasını ve kendisine ait birikimi bu şekilde değerlendirerek, işyerinde biri usta toplam 4 kişiyi istihdam ettiğini belirtti. Çocukluğundan beri lokanta veya bir restoran açmayı ve çalışmayı hayal ettiğini belirten Gökoğuz, Eşimin desteği ile bu işyerini açtım. Kebap ve dönercilik yapıyorum. 

Biri usta, 3 servis için çalışanım var. Böyle bir işyerini açmaktan dolayı mutluyum." dedi. Eşinin kısa bir süre kendi yanında çalıştığını ancak mesleğini yapmak için ayrıldığını dile getiren Gökoğuz, "Eşim terzi ve bu mesleği yapmak istemedi. Kendisi terzilik mesleğini sürdürüyor. Ben de bu işe başlamadan 3 yıl önce ev hanımıydım ve vaktimin büyük bir bölümünü evde boş geçiriyordum. şeklinde konuştu. 

Kebap salonu bulunan eşine yardım amaçlı 5 ay önce lokantada çalışmaya başlayan Necla Kaya da ustalık sertifikası alanlar arasındaydı. Kaya, eşine yardım amaçlı başladığı mesleğinde ustalık belgesi sınavını geçtiğini ve başarılı olduğunu anlattı.

Oda Başkanı Hayrettin Köse, 3308 sayılı kapsam dışı meslek dallarında (kebapçılık, pide ve lahmacun imalatçılığı vb.) ustalık belgesi almak isteyen üyelere ve çalışanlarına yönelik yazılı kalfalık ile ustalık sınavı yapıldığını söyledi. Yazılı sınavda başarılı olanlara ustalık uygulama sınavı yapıldığını ve burada başarılı olan 34 kişiye sertifika verdiklerini belirtti. 

Köse, ustalık ve kalfalık için müracaat eden ve başarılı olan kadın sayısının arttığına da dikkat çekerek, 34 kişi arasında 5 bayanın sertifika aldığını sözlerine ekledi. 

Uygulama sınavı ve konuşmaların ardından Kayseri Büyükşehir Belediyesi Genel Sekreter Yardımcı Hayri Naziksoy ve oda başkanı tarafından sertifikaları verildi.