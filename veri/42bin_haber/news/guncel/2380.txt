2 yıl sonra yakalandı!
KONYA'nın Selçuklu İlçesi'nde yolda yürüyen çocuk ve kadınlara arkalarından sarıldığı, cinsel organını gösterip elle tacizde bulunduğu iddiasıyla polis tarafından 2 yıldır aranan 40 yaşındaki Selçuk C., polis tarafından yakalandı. Şüpheli, çıkarıldığı mahkemece tutuklandı.
Selçuklu İlçesi Sakarya Mahallesi'nde geçen perşembe akşamı saat 19.30 sıralarında bisikletle gezen bir kişinin, yolda yürüyen bir kadın ve çocuğu elle taciz ettiği ihbarını alan polis harakete geçti. Son 2 yılda Selçuklu'da 60'a yakın taciz ihbarı alan polis, eşkal doğrultusunda çevrede geniş çaplı araştırma başlattı. Polis, eşkale uyan Selçuk C.'yi kanal boyunda bisikletiyle giderken yakaladı. Gözaltına alınan şüpheli sorgulanmak üzere polis merkezine götürüldü. Suçlamaları kabul etmeyen Selçuk C., tacize uğrayan kadın ve çocuk tarafından teşhis edildi.

Hakkında daha önce şikayette bulunan 8 kadın ve 1 çocuk tarafından da teşhis edilen Selçuk C., Meram Eğitim ve Araştırma Hastanesi'nde sağlık kontrolünden geçirildikten sonra adliyeye sevk edildi. Savcılıkta verdiği ifadenin ardından nöbetçi mahkemeye çıkarılan 3 çocuk babası Selçuk C., tutuklanarak cezaevine gönderildi.

Hırsızlıktan da sabıkası olduğu öğrenilen Selçuk C.'nin, kadınlara arkalarından sarıldığı, cinsel organını gösterdiği ve elle tacizde bulunduğu öğrenildi. Taciz ettiği kadınlar arasında hemşire ve avukatlar da bulunan şüphelinin, yakalanmamak için bisikletinin rengini ve modelini değiştirdiği belirlendi.