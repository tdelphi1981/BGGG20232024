Araştırmacı yazar intihar etti
ANKARA'da yaşayan araştırmacı yazar 62 yaşındaki Recep Albayrak, memleketi Kütahya'nın Simav İlçesi'ndeki anne ve babasının mezarının başında ruhsatlı tabancasıyla başına ateş ederek canına kıydı. Zaman zaman yerel gazetelerde köşe yazarlığı da yapan Albayrak'ın 5 kitabının bulunduğu bildirildi.
Olay, Simav İlçesi Demirciköy Beldesi'nde bugün sabah saatlerinde meydana geldi. Simav Kaymakamlığı'nda görev yaptıktan sonra emekli olup eşi ve 2 çocuğuyla Ankara'ya yerleşen Recep Albayrak, bugün saat 06.00 sıralarında otobüsle Simav İlçesi Demirciköy Beldesi'ndeki ablası emekli öğretmen Güler Çimecioğlu'nun yanına geldi. Bir süre ablasıyla sohbet eden 'Afganistan Türkleri, Simav Türkleri, Osmanlı Döneminde Simav, Ethem Beyin Sürgün Yılları ve Simav Olayları ile Azeri Türkçesi Dil Kılvuzu' kitaplarının yazarı olan Albayrak, daha sonra anne ve babasının mezarının bulunduğu Demirciköy Mezarlığı'na gitti.

CESEDİNİ BİR VATANDAŞ GÖRDÜ

Mezarlığın yakınından geçen bir kişi, yerde haraketsiz yatan birini görünce jandarmaya haber verdi. Olay yerine gelen ekipler, başından kurşunla vurulmuş Recep Albayrak'ın cesediyle karşılaştı. Cesedin yanıdna Albayrak'ın ruhsatlı tabancası da bulundu.

Simav'da bulunduğu dönem zaman zaman yerel gazetelerde köşe yazarlığı da yapan Albayrak'ın ölümü yakınlarını üzüntüye boğdu. Recep Albayrak'ın cesedi incelemenin tamamlanmasının ardından Simav Devlet Hastanesi Morgu'na kaldırıldı. Jandarma olayla ilgili soruşturma başlattı.