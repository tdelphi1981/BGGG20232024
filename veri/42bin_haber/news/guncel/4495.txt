Amasyada karbonmonoksit zehirlemesi: 1 ölü
Amasya'nın Merzifon ilçesinde, bir kişi sobadan sızan karbonmonoksit gazından zehirlenerek hayatını kaybetti.
Harmanlar Mahallesi Kaşif Mercan Caddesi üzerindeki evlerinde annesiyle birlikte yaşayan Buket Aslan (28) evde kimsenin olmadığı esnada ilk önce banyo yaptı daha sonrada odadaki sobayı yaktı ve uyudu. Aslan, uyuduğu sırada sobadan sızan karbonmonoksit gazından zehirlenerek yaşama gözlerini yumdu. Anne Aslan, eve geldiğinde kızının cansız bedeni ile karşılaştı. Olay yerine polis ve sağlık ekipleri çağrılırken, sağlık ekipleri, Buket Aslan'ın öldüğünü tespit etti.

Aslan'ın cenazesi, ölüm sebebinin belirlenmesi amacıyla Ankara Adli Tıp Kurumuna gönderilirken; olayla ilgili soruşturma başlatıldı.

Merzifon'da faaliyet gösteren bir giyim fabrikasında çalışan Buket Aslan'ın ölüm haberini alan yakınları sinir krizi geçirdi. Buket Aslan'ın aile dostları, şunları kaydetti: "Babasını kaybeden Buket kızımız annesiyle birlikte yaşıyordu. Fabrikada çalışır, annesine bakardı. Buket'in bugün izin günüydü, bu acı haberiyle sarsıldık. Buket hiç evlenmedi. Şimdi beyaz gelinlik yerine beyaz kefen giyecek. Acımız çok büyük. Allah rahmet eylesin."