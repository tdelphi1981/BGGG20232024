Felç eden sandalyeye tazminat davası
MANİSA'da işlem yapmak için gittiği banka şubesinde oturduğu sandalyenin ayakları yamulunca kırılınca, düşüp başını yere çarpması sonucu felç olan eczacı 60 yaşındaki Erdal Tunca, avukatı Çağlar Sun aracılığıyla bankaya 300 bin liralık tazminat davası açtı.
Olay, geçen yıl 18 Aralık'ta, Mehmetçik Caddesi'ndeki bir banka şubesinde meydana geldi. İki çocuk babası, eczacı Erdal Tunca, işlem yaptırmak için bankaya gitti. Sırasının gelmesini bekleyen Tunca, bireysel işlem görevlisinin bulunduğu bölüme giderek oradaki bir sandalyeye oturdu. Ayakları yamulan sandalyeden dengesini kaybederek düşen Tunca başını yere çaptı.


Önce olayın sıcaklığıyla ağrısını tam olarak hissetmeyen Erdal Tunca, bankadaki işlemini bitirdikten sonra yakındaki eczanesine yürümek için dışarı çıkmak istedi. Yürümekte zorlanan Tunca, eczane çalışanlarını telefonla arayıp arabayla gelip kendisini almalarını istedi. 


7 SAATLİK AMELİYAT GEÇİRDİ, FELÇ OLDU


Eczaneye götürülen Tunca'nın kısa bir süre sonra belden aşağısı hissizleşti, hareketlerinde ciddi kısıtlamalar yaşandı. Acısı gittikçe artan Tunca, ambulansla önce Manisa Devlet Hastanesi'ne oradan da Atatürk Eğitim ve Araştırma hastanesine kaldırıldı. Tetkikler sonrası Tunca, acil olarak ameliyata alındı. Yaklaşık 7 saatlik ameliyatın ardından Tunca, beyin cerrahisi yoğun bakım servisine alındı. Tunca, düşme sonucu omuriliğinin kırılması ve sinirlerinin zarar görmesi nedeniyle felç oldu. 


Evde yatağa mahkum olan Tunca, avukatı Çağlar Sun aracılığıyla hukuk mücadelesine başladı. Avukat Çağlar Sun, müvekkilinin felç kalmasına neden olan olayın meydana geldiği banka şubesinde keşif yapılması için Manisa Nöbetçi Asliye Hukuk Mahkemesi'ne başvurdu. 2'inci Asliye Hukuk Mahkemesi hakimi, dilekçeyi inceleyip olay yerinde bilirkişi ile birlikte keşif yapılmasına karar verdi.


BİLİRKİŞİ SANDALYEDE KUSUR BULDU


Bankaya giden hakim, bilirkişi ve avukat Çağlar Sun, güvenlik kamerasında Tunca'nın düşme anını izledi. Banka müdürü keşif sırasında, bu olayın ilk değil üçüncü kez olduğunu dile getirdi. Bunun üzerine hakim ve bilirkişi depoda saklanan Erdal Tunca'nın düştüğü sandalye ile diğer sandelyelerin fotoğrafını çektirdi. Bilirkişi Murat Atar, hazırladığı raporu, mahkemeye gönderdi. Atar, raporunda şöyle dedi:


"Kamera görüntülerinde düşen kişi bir yandan diğer yana giderken görülmekte. Bu kişi müşteri temsilcisi için ayrılan cam bölmenin bulunduğu yerdeki sandalyeye kendini biraz kontrolsüz şekilde bırakması sonucu sandalyenin bacakları eğrilmiştir. Sandalyenin dengesinin yük binmesi sonucu arka tarafa doğru bozulması sonucu bu kişi sırt üstü yere düşmüştür. Düşme esnasındada baş ve boyun bölgesi cam kabinin alt kenarında bulunan alüminyum profil çıkıntısına çarpmıştır. Sandalye metal yorgunluğu nedeniyle eğilmiş, üzerine oturan kişinin bu nedenlerden dolayı düşmesine neden olmuştur." 


Bilirkişi Mural Atar raporuna, olayın meydana geldiği yer ile kırık sandalye ve diğer olayların yaşandığı sandalyelerin fotoğraflarını da ekledi.


TAZMİNAT TEDAVİDE KULLANILACAK


Avukat Çağlar Sun, raporun mahkemeye ulaşmasının ardından yatağa bağımlı müvekkili Erdal Tunca adına, olayın yaşandığı banka şubesine aleyhine toplam 300 bin liralık maddi ve manevi tazminat istemiyle Manisa 2'inci Asliye Hukuk Mahkemesi'nde dava açtı. Sun, müvekkilinin bu olayın ardından normal yaşantısına dönemediğini, 45 güne yakındır yatağa mahkum olduğunu, iki kez ameliyat geçirdiğini söyledi. Avukat Çağlar Sun, "Müvekillimin eski durumuna gelmesi biraz zaman alacak. Bu olay nedeniyle, hem işinden hem de sevdiklerinden mahrum kaldı. Bu tür yerlerin böyle güçsüz sandalyeler kullanmaması lazım. Müvekkil kazanacağı tazminatı tedavisinde kullanacaktır" diye konuştu.