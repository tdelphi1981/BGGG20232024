Yol için yıkılan tarihi cami yeniden yapılıyor
Adana'da tarihi Taşköprü'nün merkez Seyhan ilçesi kısmında 58 yıl önce 'yol genişletme ve yeşil alan düzenleme' çalışmaları için yıktırılan Tarihi Caferpaşa Camii yeniden gün yüzüne çıkarılıyor. Caminin yer aldığı alanda Vakıflar Bölge Müdürlüğü'nün Müze Müdürlüğü ile yürüttüğü kazıda Ortaçağ'dan kalma sikkeler de bulundu.
1650 yılında yaptırılan tarihi Caferpaşa Camii ve medresesi, 'Yol genişletme ve yeşil alan düzenlemesi' gerekçesiyle 1950'li yıllarda oldubittiyle yıkıldı, bir süre işyeri olarak kullanılan caminin yerinde en son çanak çömlek satılıyordu. Vakıflar Bölge Müdürlüğü'nce tarihi caminin yeniden ihya edilmesi için çalışma başlatıldı. Çömlek satılan alanda, Vakıflar Bölge Müdürlüğü ile Müze Müdürlüğü ortak bir çalışma başlattı. Kazı çalışmalarında tarihi caminin temeline rastlandı. 

Ortaçağ'dan kalma sikke bulundu

Vakıflar Bölge Müdürlüğü yetkilileri, Koruma Kurulu'nun gözetiminde yapılan çalışmanın ardından ortaya çıkacak sonuca göre, tarihi cami için proje hazırlanacağını söyledi. Yetkililer, bölgede arkeolojik kazı yapıldığını da anlattı. Müze Müdürü Kazım Tosun ise, kendilerinin sadece kazı boyutuyla ilgilendiklerini hatırlatarak, buradaki çalışmalarda Ortaçağ'dan kalma 127 adet sikke bulunduğunu bildirdi. Tosun, cumartesi bulunan sikkelerin incelemesinin uzmanlarca sürdüğünü dile getirdi. 

Yıkılmış onlarca bina var

Şehir tarihi yazarı Aytekin Gezici, Adana'da yıkılmış, yok edilmiş, üstüne bina dikilmiş onlarca kayıp eser olduğunu söyledi. Caminin, dünyanın halen kullanılan en eski köprüsünün ayağında 195152'de yıkılmasının öncesinde çizilen şehir gravürlerinde, çekilen tüm fotoğraflarda görüldüğünü anlatan Gezici, Adana Valiliği tarafından 2006'da hazırlatılan 'Kentsel Kültür Envanteri'nde de Cafer Paşa Camii'nin il merkezinde tescillenen ilk yapı olduğunun yazıldığını bildirdi. Tarihi caminin halen Etnografya Müzesi'nde bulunan kitabesine göre 1650'lerde yapıldığına hatırlatan Gezici, Cafer Paşa Camii'ni 'yol genişletme ve yeşil alan düzenlemesi' gerekçesiyle dönemin Adana Belediye Başkanı Zahit Akdağ'ın yıktırdığını ileri sürdü. 
Gezici, şehrin yıkılmış, yok edilmiş yapılarının yeniden inşa edilmesiyle ilgili sohbet ettiği Adana Büyükşehir Belediye Başkanvekili Zihni Aldırmaz'ın da Caferpaşa camisini yeniden ihya edilmesi için büyük çaba gösterdiğini bildirdi. Gezici, Aldırmaz'ın "İnsanlar unuttukları tarihlerini öğrensin, bu yapıları kullansın bizim için yeterli." dediğini hatırlattı.