Ormanı yok edip dereyi dolduruyorlar
Antalyanın Finike ilçesine bağlı Kızılcık Yaylasında, dünya mirası olarak kabul edilen ve koruma altında olduğu için bir tek dalını kırana dahi hapis cezası verilen sedir ağaçlarının yok olmasına yol açan taş ocaklarının, doğa katliamının yanı sıra dere yataklarını doldurarak muhtemel bir selde, yörede can ve mal kayıplarının da sorumlusu olacağı belirtildi.
Yöre halkının şikâyeti üzerine Devlet Su İşleri (DSİ) 13üncü Bölge Müdürlüğü ekiplerince, Adalya Mermer adlı firmanın ocak sahasının yanından geçen Aşağıköy Deresi yatağına pasa malzemesi (Mermer ocağından çıkan artıklar, moloz) depolayarak dere yatağının bazı kısımlarını tamamen doldurduğu, bazı kısımlarını ise daralttığı belirlendi. Dere yatağındaki dolguyu fotoğraflayan DSİ ekipleri, olası taşkınların, dere yatağının sol sahilindeki Ağlasın Köyü ile Turunçova arasında köylülerce kullanılan stabilize yolun zarar görmesine, yol güzergâhındaki tesisler, şantiye binaları ve konutlarda can ve mal kaybına sebep olabileceği uyarısında bulundu. Ekiplerin yazdığı raporda, bölgede olası taşkınlarda can ve mal kaybının önlenmesi için dere yatağının doğal akış mecrasının acilen temizlenmesi, aksi halde oluşabilecek can ve mal kayıplarından taşocağını işleten firmanın sorumlu olacağı vurgulandı.        
İNCELEME 
TÜRKİYE Tabiatını Koruma Derneği (TTKD) Antalya Şubesi Başkanı ve Antalya, Isparta, Burdur, Denizli, Kaş Platformu Sözcüsü Hediye Gündüz ile Antalya Kent Konseyi Tüketici Hakları Çalışma Grubu Başkanı Ali Ulvi Büyüknohutçunun girişimleriyle bir araya gelen doğa severler, Alacadağ Köyü sınırları içinde faaliyet gösteren taşocaklarının bulunduğu bölgede inceleme yaptı. 
Taşocakları nedeniyle yüzlerce ağacın kesildiğini ve doğanın yok edildiğini belirten çevreciler, ortaya çıkan görüntüleri alkışlarla protesto etti. El ele tutuşarak insan zinciri oluşturan doğa severler, Maden Yasasının değişmesini istiyoruz, Bu ormanlar bizim, koruyacağız diye slogan attı. Çevreciler daha sonra Finike Belediyesi Toplantı Salonunda, eylem planı için komite oluşturdu. 
 