Kayıp madenci sağ bulundu
Ereğli'de dün sabah gece vardiyasından çıktıktan sonra kaybolan maden işçisi Tahsin Yiğit, işyerinin yakınındaki bir kulübede sağ bulundu.
AFAD ekipleriyle birlikte dünden itibaren bölgede arama yapan jandarmanın boş kulübede bulduğu madenci, 112 Acil Servis ambulansı ile Ereğli Devlet Hastanesi'ne kaldırıldı. Herhangi bir yarası bulunmayan, ancak şokta olduğu belirtilen madencinin hastane önünde ambulanstan sedye ile indirilmesi sırasında eşi Yasemin ve kızı Tuğçe gözyaşlarını tutamadı. Tuğçe Yiğit, sedyedeki babasına sarılarak kısa süre hasret giderdi. Hastanede tedavi altına alınan Tahsin Yiğit'in sağlık durumunun iyi olduğu belirtildi. Eniştesi İsmail Ünlü, Tahsin Yiğit'in sağlığının iyi olduğunu, ancak kaybolmasıyla ilgili bir bilgilerinin bulunmadığını belirtti.