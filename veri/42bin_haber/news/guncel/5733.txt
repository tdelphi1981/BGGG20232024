Beni artık bir Türk dostu olarak görün
Ermeni Soykırımı Tasarısı'nın en büyük destekçilerinden Temsilciler Meclisi Başkanı Nancy Pelosi'den değişim sinyali. Kadir Topbaş, İstanbul'a davet ettiği Pelosi'nin "beni bir Türk dostu olarak görün" dediğini aktardı.


İSTANBUL Büyükşehir Belediye Başkanı Kadir Topbaş, ABD'de Türkiye karşıtı Ermeni Soykırımı Tasarısı'nın destekçilerinden Temsilciler Meclisi Başkanı Nancy Pelosi'yi İstanbul'a davet ettiğini belirterek kendisine "Beni bir Türk dostu olarak kabul edin" dediğini söyledi. 
Topbaş, ABD'de Türk toplumunu temsil eden 6 federasyon ile 200'ün üzerinde derneğin çatı kuruluşu Türki Amerikan Birliği (TAA) ile Türkiye İşadamları ve Sanayiciler Federasyonunun (TUSKON) ortaklaşa düzenlediği 3. Türki Amerikan Kongresi'nde Washington temaslarıyla ilgili bilgi verdi. Kongre'ye katılmak üzere geldiğini belirten Topbaş, ayrıca başkentteki temasları bağlamında Maryland eyaletinin Senato ve Temsilciler Meclisi kanadına hitap ettiğini söyledi.
Topbaş, Maryland Kongresi'nde oldukça sıcak karşılandıklarını, seçimlerde Obama'nın rakibi Mitt Romney'in başkan yardımcısı adayı Paul Ryan ile de görüştüklerini söyledi.

Washington'daki temaslarının yoğun geçtiğini ifade eden Topbaş, "Buradaki Türkler, gerçekten lobi faaliyetlerinde oldukça başarılı. Birçok senatör ve milletvekilinin İstanbul seyahati yaptığını gördüm, onlarda İstanbul ve Türkiye'ye karşı hayranlık oluşmuş. Bu da başarılı bir lobi çalışması yürütüldüğünü gösteriyor" diye konuştu. Topbaş, Washington Belediye Başkanı Wincent Gray ile de bir araya geldiğini kaydetti.

Temsilciler Meclisi Başkanı Nancy Pelosi ile görüşmelerine de değinen Topbaş, kendisiyle geçen yıl Baltimore'daki bir toplantıda tanıştıklarını, buradaki görüşmelerinde de Türkiye ile ABD arasındaki ilişkilere değindiklerini söyledi. Topbaş, Pelosi'yi İstanbul'a davet ettiğini belirtti. Kadir Topbaş, Temsilciler Meclisi'ne sunulan 1915 olaylarına ilişkin Ermeni tasarılarının güçlü destekçilerinden Pelosi'nin de "beni bir Türk dostu olarak kabul edin" ifadelerini kullandığını ve gelecek yıl İstanbul'a gelmek istediğini söylediğini aktardı.
Topbaş, bu tür diyalogların yerel diplomasi adına önemli olduğunu belirterek, "Türkiye, dünya tarafından yakından takip ediliyor. Bu temaslarımızı yerel diplomasi bağlamında önemsiyoruz" dedi.


KUTUKT 
 
Amerikan siyaseti Türk gününde buluştu

Türk-Amerikan Birliği (TAA) ile Türkiye İşadamları ve Sanayicileri Konfederasyonu (TUSKON) tarafından bu yıl üçüncüsü düzenlenen Türki-Amerikan Kongresi, Amerikan siyasetinin önemli isimlerini bir araya getirdi. Programa California Milletvekili ve Temsilciler Meclisi Azınlık Lideri Nancy Pelosi'nin yanı sıra Demokrat Parti Ulusal Konseyi (DNC) Başkanı Debbie Wasserman Schultz ile DNC Başkan Yardımcısı Michael Honda gibi isimler katıldı. 42 federal milletvekili ve 8 senatörün boy gösterdiği geceye Türkiye'den 15, Azerbaycan'dan 4 ve Kırgızistan'dan 1 milletvekili katıldı. Türkiye'nin yanı sıra Kazakistan, Türkmenistan, Azerbaycan, Kırgızistan, Özbekistan ve Tacikistan'ın Washington büyükelçileri ile çok sayıda üst düzey bürokrat da gecede yer aldı. İstanbul ve Antalya Büyükşehir Belediye başkanları ile Trabzon valisi de programın katılımcıları arasındaydı.
Gün boyu süren etkinlik akşam verilen özel resepsiyon ve gala yemeği ile son buldu. Gecenin sunuculuğunu MSNBC televizyonu spikerlerinden Richard Lui yaptı.