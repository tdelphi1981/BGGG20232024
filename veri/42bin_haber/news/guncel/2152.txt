Kızının kandırıldığını söyleyen baba isyan etti
Terör örgütü DHKP-C operasyonunda tutuklanan Duygu Yücel'in babası, kızının kandırıldığını söyleyerek Çağlayan'daki İstanbul Adliyesi önünde örgüt yandaşlarıyla tartıştı. Acılı baba, "Ben kızımı okusun diye gönderdim. Kime hizmet ettikleri belli olmayan bu faşistler kızımın hayatını söndürdü" dedi.
Geçtiğimiz Cuma günü yapılan DHKP-C operasyonunun ardından 17 kişi daha tutuklandı. Adliyenin önünde gecenin ilerleyen saatlerinde bir babanın feryadı yankılandı. Tutuklular arasında bulunan üniversite öğrencisi Duygu Yücel'in babası Hüseyin Yücel, adliye önünde avukatlara tepki gösterdi. Kızını İstanbul'a okusun diye gönderdiğini kaydeden Hüseyin Yücel, "Bu faşistler benim kızımı kale yaptı. Hayatını söndürdü. Başka kimsenin hayatı sönmesin. Bunların devrimcilikle hiçbir şeyle alakası yoktur. Ben Duygu Yücel'in babasıyım. Bunlar avukatım, devrimciyim diye geçinen, kime hizmet ettiği belli olmayan insanlar bunlar. Bu kadar söylüyorum. Bunların kendisine faydası yok ki vatana, millete, topluma faydası olsun. Faydası olan insanları da bu hücrelerde çürütüyorlar. Bu kadar söylüyorum" dedi. 

Baba Hüseyin Yücel, kendisini sakinleştirmeye çalışan DHKP-C davası avukatlarından Süleyman Gökten'in üzerine yürüdü. Daha sonra da bir bayanın üzerine yürüyen Hüseyin Yücel, güçlükle adliyenin önünden uzaklaştırıldı. Duygu Yücel'in annesi Yasemin Yücel ise, "Ben kızımı istiyorum. Benim için hayat bitti" diyerek gözyaşı döktü. Avukat Süleyman Gökten, "26 kişi gözaltındaydı. 23 kişi mahkemeye sevk edildi. Mahkeme 6 kişiyi serbest bıraktı, 17 kişi tutuklandı" dedi