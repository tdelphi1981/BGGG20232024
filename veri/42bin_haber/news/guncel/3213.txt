Mustafa dedenin merdiveni görenleri şaşırtıyor
Rize'de, evin yan tarafında kapısı olmayan merdiveni görenler şaşırıyor. Gündoğdu beldesine bağlı Yenikale köyünde yaşayan 92 yaşındaki Mustafa Aslan, evinin giriş kapısını tuğla ile örüp kapatınca, yeni girişi yan kısma yaptı. Eski kapının bulunduğu yerdeki merdiveni açıkta bırakan Aslan, atıl merdiveni ise yıllar geçmesine rağmen yıkmadı.
Aslan, 1950 yılında köyünde yaptığı evin giriş kapısını, devamlı rüzgar ve yağmur aldığı gerekçesiyle yıllar sonra başka tarafa almaya karar verdi. Yeni giriş kapısı için evin yan tarafını seçen Aslan, kapıyı inşa ettikten sonra eski girişi tuğla ile örüp kapattı. Eski kapıya çıkmayı sağlayan merdiveni de yıkmayan Aslan, yıkmama gerekçesini ise karşıdan gelen araçların muhtemel bir kazaya mahal vermesi durumunda, merdivenin koruyucu görev üstlenmesi olarak belirledi. İlk kez eve gelenlerin giriş kapısını bulmakta zorlandığı evde, merdivenin boşta kaldığını görenler durumu hayretle izliyor. Aslan, merdivenin herhangi bir engel oluşturmadığını ve yıkmayı düşünmediğini söyledi.

Aslan, gazetecilere yaptığı açıklamada, "Evi, 1950 yılında yaptım. Evin kapısını yaptıktan sonra kapı eşiği, devamlı karşıdan rüzgara ve yağmur damlalarına maruz kaldı. Mevcut kapıyı tuğla ile örerek evin yan tarafını yeni giriş olarak belirledim. Kapıya çıkmayı sağlayan merdiveni de yıkmaya kıyamadım. Yıkmama gerekçelerimden biri de merdivenin karşısında bulunan yokuştan eve doğru bir arabanın gelmesi durumunda merdiven sayesinde evime zarar gelmeyeceği düşüncesiydi. İlk defa kapısı olmayan bir merdiven görenler bazen şaşırıyor." dedi.

Köylüler ise "Mustafa Dede merdiveni yıkmadı, değişik bir yapı ortaya çıktı. Bazıları kapının olmadığını görerek şaşırıyor. Ne kadar ilginç gözükse de merdiveni tamamen, karşıdan gelen araçlar eve çarpmasın diye yıkmıyor." diye konuştu.