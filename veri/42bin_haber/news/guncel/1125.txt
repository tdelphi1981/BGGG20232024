2 bin 500 sayfalık gizli belge
Darbe Komisyonu Raporu'nda 2 bin 500 sayfa, gizli ibareli belge.
 TBMM’nin internet sitesinde yer alan Meclis Darbeleri Araştırma Komisyon Raporu ekindeki, çeşitli kurumlardan gizli ibaresi ile gönderilmiş toplam 2 bin 423 sayfalık belge, erişime açılmadı.
 Türkiye’de Demokrasiye Müdahale Eden Tüm Darbe ve Muhtıralar ile Demokrasiyi İşlevsiz Kılan Diğer Bütün Girişim ve Süreçlerin Tüm Boyutları ile Araştırılarak Alınması Gereken Önlemlerin Belirlenmesi Amacıyla Kurulan Meclis Araştırması Komisyonu Raporu, geçtiğimiz günlerde 2 cilt olarak TBMM’nin internet sitesinde erişime açıldı. Rapor Ekleri Listesi de internet sitesine konuldu. Söz konusu listede 6 sayfalık ‘EMASYA Protokolü’, 3 sayfalık ‘YAŞ kararları İle TSK’dan atılan ve Refah Partili belediyelerce işe alınan personel listesi’, 1 sayfalık ‘İrtica ile Mücadele Kapsamında Başbakanlık Tarafından Bakanlıklara Gönderilen 14.03.1997 tarihli yazı’, 73 sayfalık ‘Emekli Binbaşı Eyüp Saraçoğlu’nun Komisyon’a gönderdiği Dilekçe’, 31 sayfalık Emekli Binbaşı M. Ufuk Ertuğrul’un Komisyona’a gönderdiği dilekçe’, 1 sayfalık ‘İstanbul Valiliği İl Milli Eğitim Müdürlüğü’nün İmam Hatip Liselerinde kılık-kıyafet yönetmeliğine uyulması konulu yazısı’ erişime açıldı. 
 Gizli ibaresi taşıyan toplam 2 bin 423 sayfalık belge ise erişime açılmadı. Bu belgeler şöyle: 
 - İçişleri Bakanlığının gizli ibareli yazısına ek olarak sunulan; Muammer Aksoy, Bahriye Üçok, Çetin Emeç, Uğur Mumcu, Ahmet Taner Kışlalı Cinayetleri ve Gazi Olayları Hakkında belge ve raporlar (1555 sayfa).
 - İçişleri Bakanlığının gizli ibareli yazısına ek olarak sunulan Sivas Olaylarına ilişkin belge ve raporlar (456 sayfa).
 - İçişleri Bakanlığının gizli ibareli yazısına ek olarak sunulan Başbağlar Katliamına ilişkin belge ve raporlar (22 sayfa).
 - İçişleri Bakanlığının Kocaeli ili Gebze Belediye Başkanı hakkında irticai kadrolaşma iddiaları ile ilgili gizli ibareli yazışmaları (3 sayfa).
 - Genelkurmay Başkanlığının Batı Çalışma Grubu rapor sistemi konulu gizli ibareli yazısı (1 sayfa).
 - Milli Savunma Bakanlığının gizli ibareli (toplam 90 sayfa); 01.01.1990 – 31.12.2011 tarihleri arasında YAŞ Kararı ile TSK’den ayrılan personeli gösterir tablosu. Özel Kuvvetler Komutanlığının tarihçesi hakkında bilgi notu. Seferberlik ve savaş haline ilişkin mevzuat listesi.
 - YÖK’ün GATA Komutanlığı’ndan YAŞ Kararıyla ilişiği kesilenlere ilişkin Üniversitelere gönderdiği gizli ibareli yazı (2 sayfa). 
 - Diyanet İşleri Başkanlığının “1997-2002 yılları arası olağandışı uygulamalara” dair gizli ibareli raporu (173 Sayfa).
 - Genelkurmay Başkanlığı ve Jandarma Genel Komutanlığının basın organları hakkındaki gizli ibareli suç duyuruları (Adalet Bakanlığıyla yapılan yazışmalar-7 sayfa).
 - RTÜK’ten 1 Ocak 1994 – 31 Aralık 2001 tarihleri arasında, irticai faaliyetlere karşı alınan tedbirler çerçevesinde, haklarında işlem yapılan radyo/ televizyonlara ilişkin gizli ibareli yazı (103 sayfa).
 - İçişleri Bakanlığı İzleme Grubu Başkanlığının Valiliklere İrticai faaliyetlerle mücadele kapsamında gönderdiği gizli ibareli yazı (4 sayfa).
 - Jandarma Genel Komutanlığının gizli ibareli “Denetleme Emri No: 58” konulu yazısı (4 sayfa).
  
 CİHAN