KCK davasında 13 tahliye
ERZURUM 4'üncü Ağır Ceza Mahkemesi'nde 4 günden beri devam eden 21'i tutuklu toplam 35 sanıklı Doğubayazıt KCK davasında, tutuklu sanıklardan 13'ü tahliye edildi.
Ağrı'nın Doğubayazıt İlçesi'nde geçen yıl meydana gelen 84 olaya karıştıkları iddiasıyla PKK'nın gizli şehir yapılanması KCK'ya yönelik operasyonda gözaltına alınan 35 kişi hakkında Erzurum 4'üncü Ağır Ceza Mahkemesi'nde dava açıldı. Silahlı terör örgütüne üye olmak, suçu ve suçluyu övmek suçlarından 15 yıla kadar hapis cezası istemiyle, 21'i tutuklu 35 sanık, geçen pazartesi günü ilk kez hakim karşısına çıktı.

Tercüman eşliğinde Kürtçe ifadeleri alınan sanıkların savunmalarından sonra bugün yapılan duruşmada, tutuklu sanıklardan Baran Umut Kıran, Diyaddin Bilin, Güllüzar Kalmış, Ali Sağüt, İbrahim Bobilik, Reşit Sarıhan, Muhsin Kula, Bişar Ekren, Fatma Oral, Abbas Karataş, Mehmet Şerif Hacıoğlu, Şah İsmail Gültekin ve Orhan Ebren tutuksuz yargılanmak üzere serbest bırakıldı.

Mahkeme 8 sanığın, yöneltilen suçun niteliği, mevcut delil durumu, delillerin toplanmamış olmasını gerekçe göstererek tutukluluklarının devamına karar vererek, duruşmayı erteledi.