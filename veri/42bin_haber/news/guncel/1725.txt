Meteorolojiden kritik uyarı
Tekirdağ'da akşam saatlerinde başlayan ve etkisini sürdüren kuvvetli sağanak yağış hayatı olumsuz etkiliyor. Meteoroloji yetkilileri, bu gece soba ve doğalgaz kaynaklı zehirlenmelerin artabileceğine dikkat çekerek, vatandaşları tedbir almaları konusunda uyardı.
Meteoroloji İşleri Tekirdağ İstasyon Müdürlüğü, akşam saatlerinde başlayan ve etkisi halen devam eden sağanak yağışın aralıklarla ve yer yer etkili olmak üzere bu gece ve yarın da devam edeceğini bildirdi.
 
Yetkililer, orta kuvvette görülen sağanağın, Pazar gününe kadar etkisini sürdüreceğini belirtti.
 
Yarın saat 13:00'a kadar kuvvetli lodosun etkili olmasının beklendiği bölgede yetkililer, çatı uçması, baca devrilmesi, soba ve doğalgaz kaynaklı zehirlenme olaylarına karşı vatandaşların dikkatli ve tedbirli davranmalarını istedi.