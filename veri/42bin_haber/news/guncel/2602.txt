Bir tanker 100 otomobil kadar zehirli
İstanbul Teknik Üniversitesinin (İTÜ) çalışmasına göre boğazlardan geçen 50 bin geminin yol açtığı kirliliğin boyutu korkutucu.
İTÜ Avrasya Yer Bilimleri Enstitüsünden Doç. Dr. Tayfun Kındap ve Doç. Dr. Alper Ünal başkanlığındaki 15 kişilik ekibin çalışmasına göre, boğazlardan geçen bir tanker en az 100 aracın egzoz dumanına eşdeğer bir salınım gerçekleştiriyor. Yapılan bilimsel analizler, gemilerden kaynaklanan CO2 emisyonlarının yıllık 30 milyon ton olduğunu ve partikül madde konsantrasyonlarında atmosferde 14 ug/m3 bir artışa sebep olduğunu ortaya koydu.  
4 bin 500 erken ölüm 
Dünya Sağlık Örgütünün verileri kullanılarak yapılan hesaplamalar sonucunda gemi emisyonları sebebiyle yılda 280 akciğer kanserine bağlı ve 4 bin 200 kardiyovasküler hastalıklara bağlı erken ölüm olduğu tespit edildi.