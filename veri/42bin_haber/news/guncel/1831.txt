Harp Akademilerinde bıçaklı saldırgan
İstanbul Maslaktaki Harp Akademilerine taksiyle gelen kimliği belirsiz şahıs güvenlik önlemlerine rağmen içeriye soktuğu bıçakla askerlere saldırdı.
Etkisiz hale getirilirken yaralanan saldırgan askeri ambulansla hastaneye götürüldü. Maslakta saat 13.00 sıralarında meydana gelen olay iddiaya göre şöyle gelişti: Harp Akademileri Komutanlığına taksi ile gelen bir kişi Nizamiye Karakolundaki güvenlik önlemini aşarak içeri girmeyi başardı. Elindeki bıçakla askerlerin üzerine yürüyen F.K. adlı saldırgan bir türlü sakinleştirilemedi. Rütbeli askerleri de bıçakla tehdit eden F.K. için olay yerine polis ekipleri de çağrıldı. Bu sırada bir uzman çavuş saldırganın başına flama sopasıyla vurarak etkisiz hale getirdi. F.K. olay yerine çağırılan sağlık ekibini beklemeden askeri ambulansla Özel Maslak Acıbadem Hastanesine kaldırıldı. F.K.nin psikolojik tedavi gördüğü ve hayati tehlikesinin bulunmadığı öğrenildi. Saldırganın nizamiye karakolundan içeriye hangi gerekçeyle girdiği, güvenlik kontrolünden nasıl geçtiği ise bilinmiyor.Olayla ilgili soruşturma sürdürülüyor.                                           