Burak Yılmaz tarihe geçti
Galatasaray'ın golcüsü Burak Yılmaz, Şampiyonlar Ligi'nde arka arkaya 6 maçta da gol atarak Chamakh'ın rekorunu egale ederken gol sayısını da 8'e çıkararak Cristiano Ronaldo'yu yakaladı. 
8'er gollü Ronaldo ve Burak'ı 7 gollü Messi takip ediyor.

Maç sonunda konuştu

Çeyrek finale yükselen Galatasaray'da Burak Yılmaz maç sonunda açıklamalarda bulundu.
 
Karşılaşmayı değerlendiren Burak, "Bugün çok güzel bir gece. Her şey istediğimiz gibi. Basın toplantısında ve arkadaşlar arasında konuşmalarımızda kazanacağımızı söylemiştik. Her şey istediğimiz gibi oldu. Bundan kurtulup lige konsantre olmamız lazım ama bundan kurtulmak kolay değil. Bugün elimiz kalbimizdeydi. Tüm Türkiye'nin bize dua ettiğini biliyorduk. Çeyrek finaldeyiz ve mutluyuz" dedi. 
 
Kendi performansı hakkında da konuşan Burak Yılmaz, "Nazar değmesin ama Gençlerbirliği maçında nazar gitmiştir. Çünkü orada boş kaleye atamamıştım. Arkadaşlarım ve hocamın emeği var. Bana yardım eden herkese çok teşekkür ediyorum" şeklinde konuştu. 
Çeyrek finalle ilgili olarak ise Burak Yılmaz, "Yeni hedefimiz yarı finale kalmak. Artık kim gelirse gelsin farketmez; çünkü biz hedefimizi gerçekleştirdik ve hedefin üzerine çıktık. Şu andan itibaren kim gelirse gelsin Aslan gibi çıkar oynarız" diye sözlerini bitirdi.