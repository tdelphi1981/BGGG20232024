Otomobil ikiye bölündü üniversite öğrencisi öldü
Kırklareli'nin Babaeski ilçesi'nde aşırı hız nedeniyle kontrolden çıkan otomobil yol kenarındaki aydınlatma direğine çarpıp ikiye bölündü. Kazada, üniversite öğrencisi olan sürücüsü 21 yaşındaki Tolga Akyol ağır yaralanırken, yanındaki okul arkadaşı 23 yaşındaki Olcay Güner yaşamını yitirdi.
Kaza, Babaeski İlçesi yakınlarında, çevreyolunda meydana geldi. Kırklareli Üniversitesi Babaeski Meslek Yüksekokulu Dış Ticaret 2. sınıf öğrencisi Tolga Akyol, okuldan arkadaşı olan Olcay Güney'i de yanına alıp, 39 EY 753 plakalı otomobiliyle dolaşmaya çıktı. Aşırı hız yaptığı iddia edilen Akyol, çevreyolu AVM mevkiinde direksiyon kontrolünü yitirdi. Savrulan araç, refüjde bulunan aydınlatma direğine çarptı. Otomobil iki parçaya bölünürken, Olcay Güner kaza yerinde yaşamını yitirdi. Ağır yaralanan Akyol ise hurdaya dönen araçta sıkıştı. İtfaiye ekiplerinin uzun uğraşlarının ardından sıkıştığı yerden çıkarılan Akyol, ambulansla Babaeski Devlet Hastanesi'ne kaldırılarak tedavi altına alındı.

Kazada iki parçaya bölünen otomobilin bir parçası aydınlatma direğinde kalırken, aracın arka kısmı ise karşı şeride geçti ve bariyerlere çarptı. Kazayı duyan Kırklareli Üniversitesi Babaeski Meslek Yüksekokulu öğrencileri, olay yerinde gözyaşı döktü. Polisin kazayla ilgili başlattığı soruşturma sürüyor.