İzmir'de gazeteciye darp
Trafik kazasına karışan İhlas Haber Ajansı (İHA) muhabiri Tansu Edip Gökbudak, aracına çarpan otomobildeki bir kişi tarafından darp edildi. Saldırganlar Gökbudak'ın aracını da parçaladı.
Gökbudak'ın kullandığı ajansa ait otomobil, 1397 Sokak'ta Mürselpaşa Bulvarı yönünden gelen H.E. yönetimindeki 20 U 7884 plakalı otomobille çarpıştı. Maddi hasarın oluştuğu kaza sonrası otomobilde yolcu olarak bulunan S.S, aşağı inerek gazeteci Gökbudak'ı darp etti. Bir süre Gökbudak'ı kovalayan S.S, daha sonra olay yerinden H.E ile birlikte otomobille uzaklaştı.

Kaçan şüpheliler, Gökbudak'ın polise yaptığı şikayet üzerine yakalanarak, gözaltına alındı.

Gökbudak, otomobille 1397 Sokak'tan çıkmak üzereyken, Mürselpaşa Bulvarı'ndan hızla gelen aracın otomobiline çarptığını, kaza sonrası aracından inerek diğer araçtakilerin sağlık durumunu sorduğunu, bu sırada araçtan inen S.S'nin küfretmeye başlayarak, kendisini darp ettiğini söyledi.

S.S'nin darp olayının ardından kendisini bir süre de kovaladığını anlatan Gökbudak, 'Elinde bıçak mı, silah mı olduğunu anlayamadığım bir şey vardı. Polisi arayarak durumu bildirdim. Bu sırada araca zarar vermişler. Camını kırmışlar, anahtarını da almışlar. Şahısların alkollü olduğunu öğrendim. Davacı ve şikayetçi oldum.'