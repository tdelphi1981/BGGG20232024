BBP'lilerden 'görüşme' tepkisi
Büyük Birlik Partisi (BBP), Abdullah Öcalan ile yapılan görüşmelere ve yürütülen sürece tepki olarak Edirnekapı Şehitliği'ne yürüdü.
 "Apo'yla müzakere etmek, Avrupa Birliği ile müzakere etmeye benzemez" diyen BBP Genel Başkanı Mustafa Destici de bu süreci kabul etmediklerini belirtti.
 BBP Gelen Başkanı Mustafa Destici, parti yöneticileri, Alperen Ocakları mensupları ile BBP'nin diğer il ve ilçe temsilcilerinin de aralarında bulunduğu partililer, Eyüp Sultan Camii'nde kıldıkları sabah namazının ardından Eyüp Meydanı'nda toplandı. Tekbir ve salavatlar getiren BBP'liler, Edirnekapı Şepitliği'ne doğru yürüyüşe geçti. Polis grubun geçeceği yolları araç trafiğine kapattı.
 Partililerle şehitliğe kadar yürüyen BBP Genel Başkanı Mustafa Destici, şehit mezarlarına karanfil bıraktı. Partililer, şehitlerin kabri başında Kur'an-ı Kerim okuyup dua etti. Mustafa Destici, şehitlik çıkışında gazetecilere Abdullah Öcalan ile devlet yetkilileri arasında yürütülen görüşmeleri değerlendirdi.
 'GİTTİĞİNİZ YOL YANLIŞTIR'
 Popülist politikalar üzerine siyaset yapmadıklarını savunan Destici, hep ülke ve millet menfaatini öne koyduklarını söyledi. Süreçle ilgili hükümete ağır eleştirilerde bulunan Destici, "İmralı'yla, PKK'yla, Apo'yla müzakere etmek, Avrupa Birliği ile müzakere etmeye benzemez. Hükümeti hangi güç veya hangi düşünce, 'eğer bir akıl tutulması yaşamıyorlarsa' Apo'yla masaya oturtturdu ve bundan bir netice çıkacağına, terörün biteceğine inandırdı bunu anlamakta zorluk çekiyoruz." ifadelerini kullandı. Parti olarak terörün Türkiye'nin birinci sorunu olduğunu savunduklarını belirten Destici, "Ancak Apo'yu muhatap alarak, PKK'yı muhatap alarak, onun siyasi uzantılarını muhatap alarak asla terörü bitiremezsiniz, bu gittiğiniz yol yanlıştır." şeklinde konuştu.
 Devletin ve hükümetin Öcalan'ı muhatap almasına karşı çıkan Mustafa Destici, "Bu bölgedeki insanların temsilcisi ne Apo'dur, ne PKK'dır ne de onun siyasi uzantılarıdır. Terörle terörün uzantılarıyla sonun kadar mücadele edilmeli ancak bölgedeki kardeşlerimizle oturup konuşulmalı ve talepleri neyse mutlaka yerine getirilmelidir." diye konuştu. Hükümete PKK ile mücadele için 5 aşamalı bir plan sunduklarını aktaran Destici bunları; güvenlik, hukuk, eğitim ve özgürlükler alanı ile  finans kaynağı ve dışarıda PKK'yı destekleyenlerle mücadele olarak sıraladı. Destici, önerilerinin hükümet tarafından dikkate alınmadığını öne sürdü.
 'BU SÜREÇ SURİYE'YE MÜDAHALE ÖNCESİ MINTIKA TEMİZLİĞİDİR'
 "Bu süreç bir barış süreci değildir." diyen Destici, "Bu süreç terörü bitirme süreci değildir. Bu süreç kanı durdurma süreci değildir. Bu süreç Suriye'ye müdahale öncesi bir mıntıka temizliğidir. Irak'ın üçe bölünmesi ve fiili ve resmi olarak bölgesel Kürt devletinin kurulması için ön adımlardır. Bu süreç PKK'ya son zamanlarda vurulan ağır darbeler sonrası toparlanması için mühlettir. Bu süreç 6 bin 700 KCK'lıyı hapisten çıkartıp yeniden faaliyete sokma sürecidir. Ve üzülerek ifade etmeliyim ki bu süreç hükümetin yerel seçimler ve cumhurbaşkanlığı seçimlerini garantiye alma sürecidir. Bir bu süreci kabul etmiyoruz, millet de bu süreci kabul etmiyor ret ediyor." dedi.
 Hükümeti açık davranmamakla suçlayan Destici, inanmadıkları bir sürecin yanında durmayacaklarını kaydetti. BBP'liler, Mustafa Destici'nin açıklamasının ardından şehitlikten ayrıldı.
 CİHAN