Kadınlar 8 Mart'ta resmi tatil istiyor!
ANTALYA'da Kamu Emekçileri Sendikaları Konfederasyonu'na (KESK) üye bir grup kadın, 8 Mart Dünya Kadınlar Günü'nün resmi tatil ilan edilmesini istedi.
Güllük'teki postane önünde toplanarak TBMM'deki kadın milletvekillerine faks çeken ve Dünya Kadınlar Günü'nün resmi tatil ilan edilmesini isteyen bir grup sendikalı kadın, 8 Mart'ın 21 ülkede resmi tatil olduğunu, Türkiye'de de aynı uygulamanın yapılması gerektiğini söyledi.
KESK'li kadınların dönem sözcüsü Yiğit Kabak, 8 Mart mücadelesinin haklılığından alınan cesaretle erkek egemen zihniyetinin yarattığı ekonomik, siyasal ve sosyal kuşatmışlığı kırmak, umut ve güven dolu onurlu bir geleceği kurmak, kaybettiklerini kazanımlara dönüştürmenin güçlü adımlarını örgütlemek için bir araya geldiklerini söyledi.

Artık baş kaldırıyoruz

Sistem tarafından kadınların ucuz işgücü olarak görüldüğünü aktaran Kabak, "İşyerinde kreş, çocuk bakımevleri olmadığı için çalışma yaşamından dışlandık. Ev işleri, yaşlı ve çocuk bakımı sadece kadının işiymiş gibi görülüyor. Her gün 5 kadının vahşice öldürülmesi ve faillerin çeşitli adlar altında ceza indirimi almasına alıştırıldık. İşyerinde, sokakta, evde taciz, tecavüz ve saldırılara maruz kaldık. Artık baş kaldırıyoruz" diye konuştu.Grup daha sonra TBMM'deki kadın milletvekilleri ve hükümet yetkililerine iletilmek üzere, resmi tatil için yazdıkları dilekçeleri faksladı.