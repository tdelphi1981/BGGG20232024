Kalplerimizde 'Işıkara' depremi
Türkiye'nin deprem gerçeğini milyonlara öğreten büyük bilim adamı artık yok... Kızılay Başdanışmanı, herkesin 'Deprem Dede'si Prof. Ahmet Mete Iışıkara, dün akşam İstanbul'da solunum yetmezliği nedeniyle hayatını kaybetti
 İHSAN BOZKAN / İSTANBUL
 Eski Kandilli Rasathanesi Müdürü, Kızılay Başdanışmanı,  Türkiye'nin 'Deprem Dede'si Prof. Dr. Ahmet Mete Iışıkara, İstanbul'da vefat etti. 
 71 yaşındaki Işıkara, bir süredir Kadıköy Göztepe'deki Medical Park Hastanesi'nde tedavi görüyordu.
 Hastanenİn Genel Yoğun Bakım Ünitesi Sorumlu Hekimi Dr. Uğur Erol, konuyla ilgili şu açıklamayı yaptı:
 'Kendisi solunum yetmezliğiyle bize gelmişti.  44 gündür hastanemizdeydi. Altta yatan diğer hastalıkları nedeniyle çoklu organ yetmezliği gelişti. Ne yazık ki tedavimize cevap veremedi. 4 kez yoğun bakıma alıp her seferinde çıkarmayı başarabilmiştik. 18.50'de vefat etti.' 
 HAYAT ARKADAŞI YIKILDI
 AcI haber üzerine Işıkara'nın eşi Aysel Işıkara gözyaşlarına boğuldu. Yakınları tarafından tekerlekli sandelyeye alınan Aysel Hanım,  bir otomobile bindirilerek teselli edilmeye çalışıldı.
 GÜNDÜZ-GECE KOŞTURDU
 Prof. Dr. Ahmet Mete Iışıkara,  17 Ağustos 1999 Marmara ve 12 Kasım 1999 Düzce depremleri sonrası, Türkiye genelinde afet bilincinin gelişmesi için çaba sarf etmiş ve özellikle okullarda çocuklara bu eğitimin verilmesinde bizzat görev almıştı. Bu nedenle tüm Türkiye onu 'Deprem Dede' olarak tanımaya başladı. Son hastalık dönemine kadar da bu çalışmalarını sürdürdü.
 DOLU DOLU 71 SENE
 MERSİN'DE 1941 yılında dünyaya gelen Işıkara, 1965'te İstanbul Üniversitesi Jeofizik Bölümü'nü bitirdi. Aynı okulda asistan oldu. 1976 -1983 yılları arasında Türkiye Ulusal Jeodezi ve Jeofizik Birliği'nde Komisyon Başkanlığı, Avrupa Depremlerin Önceden Belirlenmesi Grubu'nda koordinatörlük, Avrupa Konseyi Deprem Uzmanları Komitesi'nde temsilcilik yaptı. 1985 yılında Boğaziçi Üniversitesi'nde, 1991'de Kandilli Rasathanesi'ne müdür oldu. Buradan emekli olduktan sonra ise ömrünü deprem bilinçlenmesine adadı.
 İSTANBUL'A 2014 UYARISI YAPMIŞTI
 PROF. Dr. Ahmet Mete Işıkara son röportajlarından birini geçtiğimiz mayıs ayında AKŞAM'a vermiş ve tartışma yaratan öngörülerde bulunmuştu. Işıkara istatistiklere göre şu sıralar deprem olmasının sürpriz olmayacağını söylemişti. Kütahya ve İzmir'de yaşanan depremleri yorumlamış ve şunları söylemişti: İzmir'de sıra dışı bir durum yok. Kütahya'da ise mevcut fay harekete geçti. Türkiye'nin herhangi bir yerinde 6 ve 6'nın üzerinde bir deprem olursa şaşırmam. İstanbul için risk 2014'te...
 
  