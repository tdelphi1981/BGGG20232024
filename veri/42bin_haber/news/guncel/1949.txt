Banka soyguncuları sanat yaptı
Berlinde hafta başı filmleri aratmayan bir banka soygunu gerçekleştirildi. Hırsızlar bankanın kasasına doğrudan kazınan tünelin girişini 4 yapraklı yonca şeklinde açtı, 10 milyon euro ile kaçtı.
ALMANYA'NIN başkanti Berlin'de geçen hafta bir bankaya yapılan soygunun ilginç ayrıntıları gün yüzüne çıktı. Alman polisi soygunun gerçekleştiği Stiglitz Mahallesi'ndeki 45 metrelik tünelin fotoğraflarını basınla paylaştı. Bir ucu garaja diğer ucu banka kasasına çıkan tünelin girişi 4 yapraklı yonca şeklinde açılmış. Tünelden doğrudan kasaya giren soyguncular kasayı tamamen boşalttı, 9.9 milyon euro (yaklaşık 23.2 milyon TL) değerinde mücevher ve para ile kaçtı. Neredeyse bir insan boyundaki tünelin son derece profesyonelce kazıldığını belirten Alman polisi, tünelin kolonlarla desteklendiğini belirtti. Tünelin varlığı yer altı otoparkında çıkan yangını söndürmeye giden itfaiye ekipleri tarafından soygundan saatler sonra fark edildi. Polis çökme tehlikesi olan tünele giremeyince, robotla tüneli incelemeye aldı. Hırsızları yakalamak için polisin elinde sadece robot resim var. Hırsızların tünelde delil bıraktığına inanan polis tünelde parmak izi ve DNA araştırması yapıyor.