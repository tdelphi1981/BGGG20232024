Mahkemede akıl almaz olay
Salihli ilçesinde hırsızlığa teşebbüs suçundan yargılanan tutuklu sanık, duruşma sırasında hakime musluk başlığı fırlattı.
Salihli Cumhuriyet Başsavcısı Mithat Kutanoğlu, Bilecik Kapalı Cezaevi'nde başka bir suçtan dolayı tutuklu bulunan G.D'nin, Salihli'de 8 ev ve işyerinden hırsızlığa teşebbüs suçundan yargılanmak üzere adliyeye getirildiğini belirtti.

Duruşma öncesinde nezarethaneye konulan G.D'nin tuvaletteki musluk başlığını sökerek duruşma salonuna götürdüğünü dile getiren Kutanoğlu, 1. Asliye Ceza Mahkemesi'ndeki duruşmada sanığa 3 yıl 9 ay hapis cezası verildiğini ifade etti.

Hakimin bu kararı okuduğu sırada sanığın yanındaki musluk başlığını fırlattığını kaydeden Kutanoğlu, 'Musluk başlığı hakim K.E'nin sağ serçe parmağına ve ardından arkasındaki panoya isabet etmiş. Hakim K.E, Salihli Devlet Hastanesi'nde yapılan müdahalenin ardından taburcu edildi' dedi.

Kutanoğlu, G.D. hakkında 'kamu malına zarar vermek' ve 'kamu görevlisine saldırmaktan' dolayı soruşturma açıldığını belirtti.

G.D'nin duruşma sonrasında tekrar cezasını çektiği Bilecik Kapalı Cezaevi'ne gönderildiği bildirildi.