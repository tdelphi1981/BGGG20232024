Türkiye'deki Suriyeli sayısı 182 bin!
BAŞBAKANLIK Afet ve Acil Durum Yönetimi Başkanlığı (AFAD), Suriye'den gelenler için kurulan 14 çadırkent, 1 geçici kabul merkezi ve 3 konteynerkentte bugün itibariyle 182 bin 621 Suriye vatandaşının bulunduğunu açıkladı. Bugüne kadar ise Türkiye'ye 257 bin 663 Suriye vatandaşının giriş yaptığı ve 75 bin 42 Suriye vatandaşının ülkesine dönüş yaptığı vurgulandı.
AFAD, 2011 yılı Nisan ayı içerisinde Suriye'de başlayan iç karışıklıklar nedeniyle, nüfus hareketlerine yönelik olarak bugüne kadar Türkiye'ye 250 binden fazla Suriye vatandaşının geldiğini ve Başbakanlık AFAD tarafından 8 ilde kurulan kamplarda bir yılı aşkın süredir her türlü insani yardım ve ihtiyaçlarının karşılandığını bildirdi. Suriyeliler için AFAD koordinasyonunda ilgili kurum ve kuruluşlarca çadırkentlerde ve konteynerkentte barınma, yiyecek, sağlık, güvenlik, sosyal aktivite, eğitim, ibadet, tercümanlık, haberleşme, bankacılık ve diğer hizmetler veriliyor.

Başbakanlık AFAD'ın gönderdiği ödenekler ile kurulan kamplarda; okul, cami, ticaret, polis ve sağlık merkezi, basın brifing birimi, çocuk oyun alanları, televizyon izleme üniteleri, su deposu, arıtma merkezi, trafo ve jeneratör gibi donatılar da yer alıyor. AFAD'ın açıklamasında, konteynerkent ve çadırkentlerde Suriye vatandaşlarına günlük olarak 3 öğün sıcak yemek verilmeye devam edildiği belirtildi. Bugüne kadar Türkiye'ye 257 bin 663 Suriye vatandaşının giriş yaptığı ve 75 bin 42 Suriye vatandaşının ise ülkesine dönüş yaptığı vurgulandı.

AFAD'ın verilerine göre bugün itibariyle Hatay'da 13 bin 639, Gaziantep'te 34 bin 627 (8 bin 965'i İslahiye, 7 bin 513'ü Karkamış, 18 bin 149'u Nizip barınma merkezlerinde), Kilis'te 13 bin 544, Şanlıurfa'da 84 bin 420 (39 bin 442'si Ceylanpınar, 33 bin 743'ü Akçakale çadırkentlerinde, 11 bin 235'i Harran Kökenli konteynerkentinde), Kahramanmaraş'ta 16 bin 806, Osmaniye'de 7 bin 952, Adıyaman'da 9 bin 996 ve Adana'da 1 bin 470 kişi barıyor. Suriye'den gelenlerden 167 kişi ise hasta ve yaralı olarak hastanelerde tedavi ediliyor