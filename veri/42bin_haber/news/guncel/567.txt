Polisten kaçtı, kalbine yakalandı
Üsküdar'da, hırsızlık için girdikleri binadan çıkarken karşılaştıkları kadını iterek yaralayan hırsızlardan biri, mahalleli ve polisten kaçarken kalp krizi geçirdi. Hastaneye kaldırılan hırsızlık zanlısı Kamil Y., hayatını kaybetti. Kaçarken yaralanan diğer hırsız ile yaraladıkları kadın aynı hastanede tedavi altına alındı.
Olay, Salacak Mahallesi Köprülü Konak Sokak'ta saat 15.00 sıralarında meydana geldi. İddialara göre, 4 katlı binanın en üst katındaki bir daireye girerek hırsızlık yapan Kamil Y. (51) ile Mevlüt G. (29), dışarı çıkarlarken binanın girişinde Sadiye Alpullu (60) ile karşılaştı. Alpullu'nun binada ne aradıkları ile ilgili soruları karşısında telaşlanan iki hırsız, yaşlı kadını iterek merdivenlerden düşürdü. Çığlık atarak yere düşen ve binanın girişindeki basamaklara kafasını çarpan Sadiye Alpullu yaralandı. Alpullu'nun çığlıklarını duyan mahalle sakinleri, kaçmaya başlayan hırsızların peşine düştü. Bir süre sokaklarda mahalleliyle kovalamaca yaşayan hırsızlardan Kamil Yoksul, bir kahvehaneye girerek izini kaybettirmek istedi. Hırsızlık zanlısının kahvehaneye girdiğini fark eden mahalleli de içeri girerek Yoksul'u yakaladı. Evden çaldığı iki cep telefonunu alan mahalleli Kamil Y.'yi darp ettikten sonra polise teslim etti. 

Arkadaşından ayrılarak başka yöne kaçan diğer zanlı Mevlüt G. ise bir parkta polis tarafından yakalandı. Gözaltına alınan zanlılar Doğancılar Polis Merkezi'ne götürüldü. Kamil Y., polis merkezinde kalp krizi geçirerek yere yığıldı. Y., ambulansla Haydarpaşa Numune Eğitim ve Araştırma Hastanesi'ne kaldırıldı. Doktorların yaklaşık 45 dakika kalp masajı yaparak hayatta tutmaya çabaladığı Kamil Y., hayatını kaybetti. 

Mahalleli ve polis tarafından kovalanırken düşerek yaralanan Mevlüt G. ile merdivenden iterek yaraladıkları Sadiye Alpullu da aynı hastanede tedavi altına alındı. Yetkililer olayla ilgili soruşturmanın sürdürüldüğünü belirtirken, her iki zanlısının da daha önceden hırsızlıkla ilgili sabıkası olduğu öğrenildi.