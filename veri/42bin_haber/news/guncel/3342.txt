Kıskançlık krizi kanlı bitti
İZMİR'in Konak İlçesi'nde, otomobilde kıskançlık yüzünden çıktığı ileri sürülen tartışmada 27 yaşındaki Yusuf Pirincik, arkadaşı 24 yaşındaki Songül Avcı'yı sırtından, araçtan inerek kaçan kadına yardımcı olmak için araya giren 41 yaşındaki Murat Güney'i de karnından bıçakla yaraladı.
Olay, gece yarısı Etiler Mahallesi Mürsel Paşa Bulvarı'nda meydana geldi. Hafta sonu gittikleri bir eğlence mekanından dönen Songül Avcı ile arkadaşı Yusuf Pirincik arasında kıskançlık nedeniyle tartışma çıktı. Yönetimindeki 35 TV 780 plakalı otomobili kullanan Yusuf Pirincik, cebinden bıçağını çıkararak, Songül Avcı'yı sırtından yaraladı. Bu sırada boğuşma nedeniyle kontrolden çıkan otomobil yol kenarındaki telefon hattı kutusuna çarptı.


Duran araçtan panik içerisinde çıkan kadının peşinden elindeki bıçakla inen Yusuf Pirincik'i gören çevredekiler onu durdurmak istedi. Pirincik, bu kişilerden Murat Günay'ı bıçakla karnından yaralandı. Pirincik'i elinde bıçakla gören trafik ekipleri anonsla durumu 155 polis haber merkezine bildirip destek istedi. Polislerin müdahalesi ile Yusuf Pirincik yakalandı. Güçlükle zapt edilen Pirincik, gözaltına alınarak Basmane Polis Merkezi'ne götürüldü. Pirincik, karakola götürülürken başını polis otomobilinde sağa sola vurduğu öne sürüldü.


Derin olmayan bıçak darbesiyle yaralanan Songül Avcı ile Günay, Alsancak Devlet Hastanesi'ne getirildi. İki yaralı, tedavilerinin ardından taburcu edildi. Polis merkezine giden yaralıların şikayetçi olmaması üzerine, Yusuf Pirincik serbest bırakıldı. Savcının talimatıyla Pirincik'in evraklarının adliyeye gönderileceği, soruşturmanın sürdürüldüğü belirtildi.