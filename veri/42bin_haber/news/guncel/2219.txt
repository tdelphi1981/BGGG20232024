Otoyolları uluslararası kahraman koruyacak
112ye bağlı çalışacak HeERO çağrı sistemi aracılığıyla, kaza yapan araçlara tıpkı bir kahraman gibi anında müdahale edilecek. Yolcu bilincini kaybetse dahi, eCall çağrısı GPS aracılığıyla yerini bulabilecek.

TÜRKİYE, karayollarında seyreden araçlardaki yolcuların güvenliğini sağlamayı amaçlayan HeERO Projesine (Harmonised eCall European Pilot) dahil oldu. Avrupa Birliği tarafından desteklenen HeERO projesi, 112 acil çağrı numarasına bağlı olarak çalışan araç içi acil çağrı sistemi aracılığıyla, acil yardıma ihtiyaç duyan ya da kaza yapan araçlardaki yolcularla anında iletişim kurularak ekiplerin olay mahalline en kısa sürede sevk edilmesini hedefliyor.
GPS ile konum tespiti
Bu sisteme sahip olan bir araç kaza yaptığında sistem otomatik olarak devreye girip 112 Acil Çağrı Merkezini arıyor. 112 Acil Çağrı Merkezi arayan aracın konum bilgisi araçta bulunan GPS aracılığıyla tespit edilip araçta bulunan sensörler sayesinde de araçtaki hasar miktarı yaklaşık olarak hesaplanabiliyor. Manuel ya da çarpma ile birlikte devreye giren sistem sayesinde araç içerisinde bulunan kişiler ile 112 Acil Çağrı Merkezinde bulunan görevliler (Polis - Jandarma - Ambulans-İtfaiye ) karşılıklı olarak görüşebiliyor. Sistemin devreye girmesi ile birlikte kaza yapan araç içerisindeki konuşmalar 112 acil çağrı merkezindeki görevliler tarafından dinlenebiliyor. Yolcular bilincini kaybetse dahi, eCall çağrısı alındıktan sonra acil yardım ekipleri tarafından kaza yapan araca ulaşılıp kazazedelere gerekli müdahale yapılabiliyor. Sistem sayesinde yüzlerce kişinin hayatının kurtarılabileceği belirtildi.HeERO Projesinin Türkiyedeki uygulamaları İçişleri Bakanlığı İller İdaresi Genel Müdürlüğü tarafından yürütülecek olup ASELSAN A.Ş ile birlikte telekomünikasyon ve otomotiv sektöründen firmalar İçişleri Bakanlığının alt yüklenicileri olarak projede yer alacaklar.
Avrupa ülkeleri kullanıyor
2011-2013 yılları arasında Almanya, İsveç, İtalya gibi 9 Avrupa ülkesi 112 alt yapısını kullanarak, birlikte çalışabilir araç içi acil çağrı sistemini kurmaya başladı. Proje ile pilot ülkelerdeki uygulamaların Avrupa Standardizasyon Kurumunun belirlediği standartlar çerçevesinde değerlendirilerek tüm Avrupa Birliği ülkelerinde uygulama birliğinin sağlanması hedeflendiği belirtildi. 2015 yılından itibaren Avrupa Birliği ülkelerinde tüm araçların bu sisteme uyumlu halde üretilmesi ve ülkelerin de acil çağrı merkezlerini e-Call çağrılarını karşılayacak şekilde yeniden düzenlemeleri bekleniyor.