Virajı alamayan TIR devrildi, sürücüsü 2 saat süren çalışmayla kurtarıldı
Sakaryanın Akyazı ilçesinde meydana gelen trafik kazasında soda yüklü TIR, viraja kontrolsüz girince devrildi.
TIR şoförü, saatler süren çalışma sonucu, sıkıştığı yerden ancak kurtarılabildi. 

Ankara Nallıhandan yüklediği ağır soda yükünü İzmit Derince Limanı'na götüren Ümit B. (30) idaresindeki 34 YV 926 plakalı TIR, sürücüsünün direksiyon hakimiyetini kaybetmesi sonucu, D 140 Karayolu Akyazı ilçesi Dokurcun beldesi Deremahalle Mevkii'nde devrildi. Yaklaşık 30 metre sürüklenen TIR yol kenarındaki istinat duvarına çarparak durabildi. Sürücü Ümit Bayındır ise aracın içinde sıkıştı.

Olayın bildirilmesi üzerine Sakarya Büyükşehir Belediyesi kaza kırım ekibi, Dokurcun Belediyesi'ne ait iş makineleri desteğinde araçta sıkışan sürücüyü kurtarmak için çalışma başlattı. Yaklaşık 2 saatlik bir çalışma sonucu sürücü, sıkıştığı yerden kurtarıldı. 

Sağlık ekiplerinin ilk müdahalesinin ardından sürücü, Akyazı Devlet Hastanesi'ne kaldırıldı. Kaza nedeniyle kapanan D 140 Ankara Sakarya karayolu 3 saat süren çalışma sonrası trafiğe açıldı. Kazayla ilgili soruşturma başlatıldı.