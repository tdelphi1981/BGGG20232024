İşte 2015'e kadar deprem beklenen iller
Prof. Ahmet Ercan Türkiye'de 2013-2015 arasında beklenen depremleri açıkladı. Hazırlanan haritaya göre en riskli bölge Ege. Deprem sırasında yangınlar, seller, heyelanlar olacak ama Ege'deki sarsıntılar Marmara'yı etkilemeyecek.
İstanbul Teknik Üniversitesi Jeofizik Mühendisliği Bölümü Öğretim Üyesi Prof. Dr. Ahmet Ercan Türkiye'nin 2012-2015 yılları arasındaki deprem haritasını çıkardığı çalışmasını tamamladı. Dünyanın dış çekirdeğindeki hareketin 1998'den sonra on kat arttığını ve bu tarihten sonra Türkiye'de büyük depremler yaşandığını söyleyen Prof. Ercan, "Deprem, sel, yangın ve heyelan gibi afetlerde 2013-2015 yılları zirve zamanı olacak. Türkiye'de çok sayıda deprem meydana gelecek. Ege, Güneydoğu ve Doğu Anadolu gergin. Marmara ise sakin görünüyor" dedi. Prof. Ercan, harita üzerinde üçgenler belirleyerek 2013-2015'te büyüklüğü yıkıcı sınır 6.2'den büyük olması beklenen yerleri STAR'a açıkladı. 

İşte deprem beklenen iller
Saroz Körfezi'nde 8 Ocak'ta meydana gelen 6.2 büyüklüğündeki deprem, beklenen Marmara depremi ne zaman yaşanacak sorusunu gündeme getirdi. Prof. Dr. Ahmet Ercan, Saroz'da meydana gelen 6.2'lik depremin Marmara'da beklenen büyük depremi tetikleyecek şekilde yorumladıklarını ama bunun doğru olmadığını söyledi. Ercan, "Saroz depremi olsa idi Kuzey Anadolu Fay hattının kuzey kolunda, Tekirdağ ve İstanbul'u etkileyecek yer üzerinde olacaktı. Halbuki deprem Bandırma-Yenice Gönen'de Truva'ya doğru olan Etili-Çan'da oldu. Bu bağımsız ve büyük bir depremdi, artçıları da oldu ve olacak. Deprem için Limni - Bozcaada depremi diye söylemek daha doğru olur. Bilimsel adı ile Etili kırığı üzerinde oldu. Etili kırığının kuzey doğu ucu Erdek ile Bandırma'nın olduğu yerden Marmara Adası'nı geçip gidiyor. Marmara ile ilgisi bu. Bir kuzey doğu ucu Marmara'da. Güney Batı ucu Biga'yı kesip Ege'ye gidiyor. Bandırma - Erdek de depremsellik açısından gergin. İstanbul'u etkileyecek bir deprem için ise, gerginlik yok" dedi. Ege, Güneydoğu ve Doğu'nun gergin olduğunu ifade eden Ercan, deprem olacak bölgeleri de şöyle sıraladı: Ege'de 'Etilik-Biga-Çan', 'Bandırma-Bababurnu-Gönen-Manyas Gölü', 'Foça-Midilli-Karaburun' 'Rodos-Fethiye-Finike', 'Nazilli-Denizli-Pamukkale', 'Manisa-Akhisar' ve Sisam. Göller Bölgesi'nde 'Afyon-Burdur', "Güneydoğu Anadolu'da 'Adıyaman-K.Maraş-Malatya', 'D.Anadolu'da 'Karlıova-Erzincan' ve Karadeniz'de ise 'Amasya-Merzifon'. 

2015'e kadar zirve yapacak

Prof. Ercan Türkiye'de sarsıntıların bu yıl da dahil olmak üzere 2015'e kadar zirve yapacağını bildirdi ve "Daha yılın başında Alaska'da 7.5 büyüklüğünde deprem oldu, arkasından Adıyaman ve Bozcaada sallandı. Ve bu devam edecek. Aynı zamanda seller başladı. Tüm yer yuvarında olaylar meydana gelecek. Sadece yüzde 3'ü Türkiye'de olacak. Kentsel dönüşüm hızlandırılmalı. Karlı havadaki bir depremde insanlar nerede yaşayacak.1998'den aktivitenin arttığı günden beri olan depremler bize bu depremlerin bu üçgenlerde olacağını söylüyor" diye konuştu. Prof. Ahmet Ercan'ın haritasındaki Bandırma-Gönen-Manyas üçgeninde yaşanacak 6 ve 7 büyüklüğündeki depremler, Kandilli Deprem Araştırma Enstitüsü'nün de geçen hafta açıkladığı gibi karada yaşanması durumunda can kaybına neden olabilecek, İstanbul'da da hasara yol açabilecek depremler olarak göze çarpıyor.