Sağlık Bakanı Müezzinoğlu: Sağ ayak erkekse sol ayak kadındır
Kadının medeniyet yolculuğunda asli unsur olduğunu söyleyen Sağlık Bakanı Mehmet Müezzinoğlu, "Sağlıklı bir yolculuk, sağlıklı sağ ve sol ayaklardan geçer.
Bir medeniyet yolculuğunda sağ ayak erkekse sol ayak da kadındır." dedi. 

İzmir'de bulunan ve sabah saatlerinde Dr. Behçet Uz Çocuk Hastanesi'nde "Anne Sütü Bankası" projesine ilişkin bilgi alan Bakan Müezzinoğlu, ardından Vali Cahit Kıraç ve Büyükşehir Belediye Başkanı Aziz Kocaoğlu ile biraraya geldi. Daha sonra AK Parti İzmir İl Başkanlığı'nı ziyaret etti. 

İl Kadın Kolları üyeleriyle de görüşen Bakan Müezzinoğlu, bütün kadınların gününü kutladığını ifade etti: "Bugün Dünya Kadınlar Günü. Ülkemizin tüm kadınlarını tebrik ediyorum. Kadınımızın medeniyet yolculuğundaki rolünün çok önemli olduğuna inanıyorum. 

Medeniyet yolculuğunda asli unsur olduğunu düşünüyorum. Önümüzdeki süreçte daha da güçlü olabilmesi adına AK Parti'nin, özellikle Başbakanımız'ın vizyonu ile yeni bir ivme kazanacağına da inanıyorum. Kadınımızın ve erkeğimizin topluma karşı sorumluluğu, kendi fıtratlarından kaynaklanan zenginlikleri hep birlikte gerek özelinde gerek toplumsal yaşama daha güçlü aktarmaları bizi medeniyet yolculuğunda güçlü yapar. Bu anlamda kadınımızı en az erkek kadar merkeze alıp birlikte güçlenebilmek, birlikte güçlü yolculuk yapabilmek yine aile ortamından başlar. Sağlıklı aileler de kadınıyla erkeğiyle güçlü aileler oluşturmaktan geçer."

Mehmet Müezzinoğlu, Sağlık Bakanı olarak kendisini birinci derecede tedaviler ve sağlık hizmetlerinin sunumu kadar sağlıklı nesiller, sağlıklı aileler ve sağlıklı geleceğin de ilgilendirdiğini vurgulayarak, 'Kadınımızın da bu anlamda asli unsur olarak daha güçlü rol alması gerektiğine inanıyorum. Bunu 365 güne yayabileceğimiz bir hayat, bir yaşam felsefesi, bir medeniyet anlayışı olarak konuşmamız gerektiğine inanıyorum. 

Önümüzdeki süreçte kadınıyla erkeğiyle ülke insanımızın medeniyet yolculuğunda çok daha güçlü rolü olacağına inanıyorum. Bunu hep birlikte inşallah başaracağız.' diye konuştu. İzmir'in de özellikle sağlıkta, sağlık turizminde, belki önümüzdeki süreçte sağlıkta serbest bölge anlayışında öncü bir rol üstlenmesi, şehrin tarihten gelen zenginliklerinin geleceğe güçlü bir şekilde taşınması gerektiğini kaydetti.

AK Parti İzmir milletvekilleri İlknur Denizli ve Nesrin Ulema'nın da hazır bulunduğu ziyarette Bakan Müezzinoğlu, Kordon İşadamları Derneği Başkanı Ömür Şanlı'ya AK Parti rozeti taktı.