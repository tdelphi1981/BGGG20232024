YDS'de adaylara 80 soru sorulacak
Ölçme, Seçme ve Yerleştirme Merkezi'nin (ÖSYM), bu yıldan itibaren yabancı dil bilgisi seviyesini belirlemeye yönelik yapacağı Yabancı Dil Bilgisi Seviye Belirleme Sınavı'nda (YDS) adaylara 80 soru yöneltilecek.
ÖSYM Başkanı Ali Demir, AA muhabirine yaptığı açıklamada, ocak ayında Resmi Gazete'de yayımlanan yönetmelik uyarınca, Kamu Personeli Yabancı Dil Bilgisi Seviye Belirleme Sınavı (KPDS), Üniversitelerarası Kurul Yabancı Dil Sınavı (ÜDS) ve içeriğinde yabancı dil sorusu veya testi bulunan yabancı dil seviye belirleme sınavlarını YDS adı altında tek bir sınavda topladıklarını hatırlatarak, artık KPSS, TUS, DUS gibi sınav ve yerleştirme işlemleri ile ÜDS ve KPDS sonuçlarını kullanan diğer kamu ve özel kurum ve kuruluşların sınav ve yerleştirme işlemlerine katılacak adayların, yabancı dil yeterliğinin belirlenmesi için yılda iki kez yapılacak YDS'ye girmeleri gerektiğini söyledi.

Bu yıl ilk kez 7 Nisan'da yapılacak YDS'nin 41 il merkeziyle Lefkoşa ve Bişkek'te uygulanacağını belirten Demir, 'Sınavda adaylara KPDS'de olduğu gibi 80 soru yöneltilecek ve 150 dakika süre verilecek. Sınav 24 farklı dilde uygulanacak. Almanca, Arapça, Bulgarca, Farsça, Fransızca, İngilizce, İspanyolca, İtalyanca, Rusça ve Yunanca dillerinde çoktan seçmeli sorulardan oluşan test uygulanacak, diğer dillerde yabancı dilden Türkçe'ye ve Türkçe'den yabancı dile çeviri şeklinde olacak' ifadesini kullandı.

Sınava toplam 330 bin 796 adayın başvurduğuna dikkati çeken Demir, 'Sınava girmek için Ankara'da 73 bin 56 aday, İstanbul'da 60 bin 267 aday, İzmir'de 23 bin 485 aday başvuruda bulundu' diye konuştu.

-En az başvuru Ukraynaca'dan oldu-

En fazla başvurunun 318 bin 99 ile İngilizce'den, en az başvurunun ise 3 aday ile Ukraynaca'dan yapıldığını belirten Demir, Ukraynaca, Çince, İspanyolca ve Bulgarca gibi 14 dilde başvuru sayısının az olduğuna işaret etti.

Demir, 'Başvuru sayısının az olduğu bu dillerde sınavı Ankara'da yapacağız ve adaylara açık uçlu soru yönelteceğiz. Aday sayısı 3 ile 200 arasında değişenler de bunu uygulayacağız. 3 aday için 80 soru hazırlamanın bir anlamı yok. Onlar için örneğin bir paragraf vereceğiz, onu Türkçeden Ukraynaca'ya ya da Ukraynaca'dan Türkçe'ye çevirmelerini isteyeceğiz. Bu açık uçlu bir sınav uygulaması aslında. Bunun gibi 14 dilde daha sınav bu şekilde yapılacak' diye konuştu.

Arapçadan 4 bin 109 adayın, Almanca'dan 3 bin 715 adayın ve Fransızca'dan 2 bin 80 adayın başvuruda bulunduğunu ifade eden Demir, sınava başvuran engelli aday sayısının ise 423 olduğunu kaydetti.