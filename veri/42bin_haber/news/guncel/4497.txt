Kız isteme tartışması kanlı bitti: 2 ölü, 4 yaralı
Bartın'da kız isteme yüzünden çıkan kavgada pompalı tüfekle vurulan kızın babası ve amcası ölürken, iki aileden 4 kişi yaralandı.
İddiaya göre, merkeze bağlı Terkehaliller köyünde ikamet eden Hakan Çelikkıran (52), oğlu Yusuf Çelikkıran için dün akşam kent merkezi Çayırlar Mahallesi'nde oturan Demirkıran ailesinin evine kız istemeye gitti.

Demirkıran ailesinin lise 1. sınıfa giden 17 yaşındaki kızı T.D'yi oğlu için isteyen baba Hakan Çelikkıran'ın talebine olumsuz cevap veren kızın babası Atilla Yaşar Demirkıran (42), kızının küçük olduğunu ve okula gittiği için evlendirmek istemediğini söyledi.

Bunun üzerine baba Hakan, anne Gülay ve oğlu Yusuf Çelikkıran kız evinden ayrılarak evlerine döndü.

Baba Hakan Çelikkıran, oğluna kız verilmemesine sinirlenerek aynı gece Demirkıran ailesinin evine giderek Atilla Yaşar Demirkıran'ı darp etti.

Bugün sabah saatlerinde kızın babası Atilla Yaşar, amcasının oğlu Hüseyin (42) ve yeğeni Emrah Demirkıran'ı (20) yanına alarak Çelikkıran ailesinin Terkehaliller köyündeki evine gitti.

Burada baba Atilla Yaşar Demirkıran ve yanındaki akrabaları ile Çelikkıran ailesi arasında yeniden tartışma başladı.

Tartışmanın kavgaya dönüşmesi üzerine Atilla Yaşar ile amcasının oğlu Hüseyin ve yeğeni Emrah Demirkıran pompalı tüfekle vuruldu.

Olayın ardından yaralanan Atilla Yaşar, amca Hüseyin ve kuzeni Emrah Demirkıran kendilerine ait kamyonetle yakınları tarafından, Hakan ile çocukları Yusuf (19) ve Günay Çelikkıran da (28) 112 Acil Servis ekiplerince Bartın Devlet Hastanesi'ne kaldırıldı.

Kızın babası Atilla Yaşar Demirkıran ve amcası Hüseyin Demirkıran, kaldırıldıkları Bartın Devlet Hastanesi'nde hayatını kaybederken, kuzeni Emrah Demirkıran ile kız isteyen baba Hakan Çelikkıran ve çocukları Yusuf (19) ve Günay (28) yaralandı.

Olayın ardından büyük kalabalığın oluştuğu Terkehaliller köyünde jandarma, Bartın Devlet Hastanesi acili girişinde de polis geniş güvenlik önlemi aldı.