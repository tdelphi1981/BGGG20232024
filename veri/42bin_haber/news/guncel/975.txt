ODTÜ'deki eyleme üniversitelerden tepki
Ortadoğu Teknik Üniversitesi'nde (ODTÜ), GÖKTÜRK-2 adlı uydunun uzaya gönderildiği sırada yapılan eyleme tepkiler devam ediyor. Bezmialem Vakıf Üniversitesi'nden yapılan açıklamada da bilimsel etkinliğin gerçekleştiği sırada böyle bir protestonun yaşanmasını esefle karşıladıklarını söyledi.
 Bezmialem Vakıf Üniversitesi, GÖKTÜRK-2 adlı Türk uydusunun uzaya fırlatılışı sırasında ODTÜ'de eyleme ilişkin yazılı bir açıklama yaptı. Açıklamada, "Tören alanı ve çevresinde değişik üniversitelerden protestocu bir öğrenci grubunun güvenlik güçlerine karşı koymasıyla başlayan üzücü olaylar yaşanmıştır. Bu gösterinin, gelinen bu başarılı durumdan rahatsızlık duyan ve bu başarıyı gölgelemek isteyen kişi ve grupların bir tertibi olduğu aşikârdır. Milletimizin her ferdinin heyecanla karşıladığı böyle gurur verici bir olay karşısında, bilim öğreten ve bilim öğrenen herkesin takınması gereken tavır bellidir. Daha da üzücü olan, aklıselim sahibi herkes tarafından kınanması gereken böyle bir eylemin bazı kişi ve kuruluşlar tarafından basit 'özgürlük ortamının bir parçası' olarak gösterilmek istenmesi, hatta siyasi ve ideolojik kamplaşmanın ve yaratılmak istenen kargaşa ortamının bir aracı olarak kullanılmaya çalışılmasıdır." ifadeleri yer aldı.
 Milletin sağduyusunun bu tür olaylara izin vermeyeceği belirtilen açıklamada, eylemin esefle karşılandığı belirtildi.