İşte ilk milli keskin nişancı tüfeği: Bora 12
JÖH'ın 2 yıldır kullandığı tüfek, 12'den vurmada kusursuz bir silah
Bora 12 keskin nişancı tüfeğinin her aşamasını, Türk mühendisleri projelendirdi.

Kırıkkale Makine ve Kimya Endüstrisi Kurumu Silah fabrikasında, mühendisler 5 yıl çalıştı.

Bora 12, Türkiye'nin ilk milli uzun menzilli keskin nişancı tüfeği, olma özelliğini taşıyor.

Uluslararası silah üreticileri karşısında yakaladığı başarıyla da adından söz ettiriyor.

YARIŞMADA BİRİNCİ OLDU

Katıldığı uluslararası ihalelerde, kendi kategorisindeki rakiplerine fark attı. Bora12, Pakistan'da düzenlenen uluslararası atış yarışmasının galibi oldu.

Üretim şefi Mehmet Demirel, "Silahımız JMK BORA12 uzun menzilli keskin nişancı tüfeğidir 7,62 mm. Çapında, bin metre nokta hedefi, bin iki yüz metre tesirli hedefi olan bir silahtır. Kendi konseptinde dünya birincisi olmuş bir silahtır. Şu anda Türk Silahlı Kuvvetleri Jandarma Özel Harekatı operasyonel bölgelerde bu silahı aktif olarak kullanmaktadır." dedi.

YÜZDE YÜZ TÜRK MALI

Yurt dışından da çok sayıda sipariş alan tüfekle ilgili Demirel, şunları söyledi:

"Bu silah MKE silah fabrikası açısından çok önemli bir silahtır. Sebebi 1935 yılında kurulan silah fabrikasında ilk yerli patentli üründür, yüzde yüz Türk malıdır, yüzde yüz kendi ürünümüzdür. Bu silahımız bir çok Avrupa ülkesinde ihraç edilmektedir. Özellikle Azerbaycan ordusunun milli silahı konumundadır."

Keskin nişancı tüfekleri, üretildikten sonra paketlenerek ihraç edilmek üzere hazırlanıyor.

Silahın üretiminde en son teknoloji robotlar kullanılıyor.
Makine ve Kimya Endüstrisi Kurumu Silah Fabrikası, şimdi de tamamen yerli, milli piyade tüfeğini üretmeye hazırlanıyor.