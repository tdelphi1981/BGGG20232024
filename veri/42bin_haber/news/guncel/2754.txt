Dışişleri Bakanlığı'nda devir-teslim
Dışişleri Bakanlığı Sözcüsü Selçuk Ünal, Bakan Özel Müşavirliği'ne, Siyaset Planlama Genel Müdür Yardımcısı Zeki Levent Gümrükçü Dışişleri Bakanlığı Sözcülüğü'ne atandı.
Ünal, Dışişleri Bakanlığı'ndaki olağan basın toplantısının ardından görevini Gümrükçü'ye devretti.

Sözcü Ünal, burada yaptığı konuşmada, basın mensuplarıyla geçirdiği 2,5 yıllık dönemin kendisi için her anlamda zor, ama bir o kadar da keyifli geçtiğini söyledi.

Ulusal ve uluslararası kamuoyunu bilgilendirme amacıyla 1955 yılında kurulmuş olan Dışişleri Bakanlığı Sözcülüğü'nü Dışişleri Bakanı Ahmet Davutoğlu'nun talimatları doğrultusunda daha da geliştirmek için tüm arkadaşlarıyla birlikte ellerinden geleni yaptıklarını ifade eden Ünal, "Sizlere ve sizler aracılığıyla kamuoyuna verdiğimiz hizmeti pratik alanlarda da mümkün olduğunca iyileştirmeye çalıştık. Zaten zor olan mesainizi biraz olsun kolaylaştırmaya uğraştık" dedi.

Diğer taraftan, yine Dışişleri Bakanı Davutoğlu'nun talimatıyla, kamu diplomasisinden sorumlu birimlerinin daha geniş kitlelere erişmeye çalıştığını anlatan Ünal, bu dönemde üniversitelerle daha etkin iletişim içine girdiklerini söyledi.

Ayrıca, "Hariciye Şehrimizde" adlı programla üst düzey diplomatların şu ana değin 26 ile giderek Türkiye'nin dış politikasını anlattığını belirten Ünal, öte yandan, sosyal medyanın etkin kullanımına öncelik verdiklerini, Türkçe facebook ve twitter sayfalarının yanı sıra İngilizce facebook ve twitter ile Fransızca ve Arapça twitter sayfaları oluşturulduğunu hatırlattı.

Bakanlığın resmi youtube kanalının açıldığını ifade eden Ünal, Bakanlığın web sitesinin ana sayfasını 2012 yılında 2 milyon 103 bin 157 kişinin ziyaret ettiğini bildirdi.

Göreve başladığı Ağustos 2010'da 2 bin olan Bakanlığın Türkçe twitter hesabı takipçi sayısının bugün itibarıyla 213 bini geçtiğini ifade eden Ünal, Türkçe facebook izleyici sayısının 19 bine yaklaştığını kaydetti.

Ünal, "Sosyal medya alanındaki çalışmalarımızın başarısı tarafsız uluslararası gözlemcilerce de tespit edildi" dedi.

-"Devrim yıllarını birlikte yaşadık"-

Bu dönem zarfında tüm Bakanlık çalışanlarının basın mensupları ile en zor yerlerde her zaman birlikte olduğunu belirten Ünal, şöyle devam etti:

"Ortadoğu'da devrim yıllarını birlikte yaşadık. Arap Baharı'nın sözcülüğünü birlikte yaptık. Uzak diyarlarda ülkemizi aslında birlikte temsil ettik. Kuzey Afrika'da, Bingazi'de, Kerkük'te, defalarca gittiğimiz sınır vilayetlerimizdeki sığınmacı kamplarında ölümden korkmayanlarla hep yan yanaydık.

Bu yoğun çalışma temposunda gösterdiğiniz anlayış için siz diplomasi muhabirleri ile kameraman ve fotoğrafçı arkadaşlar başta olmak üzere tüm basın emekçilerine, hepinize çok teşekkür ediyorum. Kusur ettiysem affola. Bu vesileyle evvelce çalıştığım ve tayine gönderdiğim tüm mesai arkadaşlarım ile Enformasyon Dairesi'nin bugünkü enerjik, nazik, güven veren ve yorulmaz mensupları dahil olmak üzere, bu görevimde bana destek veren, Sayın Bakanımız başta olmak üzere tüm Bakanlığımız üst yönetimine ve tüm 'kalem arkadaşlarıma' da teşekkürü borç biliyorum.

Son olarak, bana bu yoğun tempoda her daim sonsuz anlayış gösteren eşim Lerzan Kayıhan'a, kızım Irmak'a ve tüm aileme bir kez de bu kürsüden teşekkür etmek istiyorum. Onlarsız yapamazdım. Onlarsız yapamam."

Bunun aslında bir veda değil, bir bayrak değişimi olduğunu ifade eden Ünal, "Sizler bizim sesimiz çıkmadığında hep bir şeyler yaptığımızdan şüphelendiniz. Haklıydınız. Hep çalışıyorduk. Yaptığımız görevin niteliği gereği bunları kimi zaman paylaştık, kimi zaman paylaşamadık. Hep birlikte çalışmaya devam edeceğiz. Ama unutmayın: Dinlenmemek üzere yola çıkanlar asla ve asla yorulmazlar" diye konuştu.

Ünal, daha sonra yarından itibaren Sözcülüğü devralacak olan Gümrükçü'yü basın mensuplarına tanıştırdı.

-"Onun yerini doldurmak zor olacak"-

Gümrükçü ise konuşmasında, Dışişleri Bakanlığı Sözcülüğü gibi çok onurlu bir görevi üstlenmekten dolayı mutluluk duyduğu ifade etti.

Bunun çok zor bir görev olduğunu belirten Gümrükçü, "Bugünkü basın toplantısında sorduğunuz soruların yerindeliği, güncelliği ve derinliği de esasında bunu gösterdi" dedi.

Türkiye'nin genişleyen dış politika gündemi, günümüz haber dünyasının baş döndürücü hızının da esasında bilgiyi doğru ve zamanlı bir şekilde iletmenin hem önemini hem gücünü ortaya koyduğuna işaret eden Gümrükçü, ancak kendisi için bu görevi üstlenmenin ayrıca zor tarafının Sözcülüğü son 2,5 yıldır son derece büyük başarıyla yapan Selçuk Ünal'dan devralması olduğunu söyledi.

Gümrükçü, "Gerçekten kendisi başarı kriterleri ve çıtayı öylesine üst bir noktaya taşıdı ki bu görevde, hem sizlerden duyduğum hem de Bakanlığın en altından en üstüne kadar herkesin ortak görüşü bu. O bakımdan onun yerini doldurmak gerçekten çok zor olacak" dedi.

Bakanlığın basın dünyası ile ilişkilerinin son dönemde geliştiğine işaret eden Gümrükçü, bu ilişkilerin çok daha olumlu ve verimli bir düzeye oturduğunu kaydetti. Gümrükçü, "O bakımdan sizlerle, sizlerin yardımı ve işbirliğiyle en azından çıtayı düşürmemeye çalışacağız" diye konuştu.

Özgeçmişler :

- Selçuk Ünal

1971 Ankara doğumlu olan Ünal, TED Ankara Koleji ve Ankara Üniversitesi Siyasal Bilgiler Fakültesi Uluslararası İlişkiler Bölümü mezunu.

Ünal, Dışişleri Bakanlığı'na 1992'de Personel Dairesi Başkanlığı'nda aday meslek memuru olarak göreve başladı. 1993'de Batı Avrupa Dairesi'nde aday meslek memuru olarak görev yapan Ünal, 1995'de yine Batı Avrupa Dairesi'nde aday meslek memuru, ardından ataşe, 1995'de Doha Büyükelçiliği'nde ataşe, üçüncü katip, 1997'de Dublin Büyükelçiliği'nde üçüncü katip, ikinci katip, 2000'de Ortadoğu Dairesi'nde ikinci katip, başkatip, 2002'de BM Cenevre Daimi Temsilciliği'nde başkatip, müsteşar, 2006'da Bakan Özel Müşavirliği'nde şube müdürü ve daire başkanı olarak çalıştı.

2008 yılında Türkiye'nin BM Daimi Temsilciliğine atanan Ünal, Sözcülük görevine gelmeden önce bu temsilcilikte müsteşar olarak görev yaptı.

Ünal, evli ve bir çocuk babası.

- Zeki Levent Gümrükçü

Gümrükçü ise 23 yıldır Dışişleri Bakanlığı'nda görev yapıyor. Dış görevlerini, Washington, Tahran, NATO Savunma Koleji/Roma, NATO/Brüksel ve New York/BM'de yapan Gümrükçü, merkezde ise Bakan Özel Kalem Müdür Yardımcılığı, Siyaset Planlama bölümünde Şube Müdürlüğü, Daire Başkanlığı ve son olarak Genel Müdür Yardımcılığı görevlerinde bulundu.

Gümrükçü, evli ve iki çocuk babası.