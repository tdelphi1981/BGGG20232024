Lise öğrencisi silahla oynarken kendisini vurdu
Tarsus ilçesinde babasına ait tabancayla oynayan genç kız, silahın ateş alması sonucu hayatını kaybetti.
Alınan bilgiye göre, okul çıkışında 2 kız arkadaşıyla Yenice beldesi Yiğitbaşı Mahallesi'ndeki evlerine gelen 17 yaşındaki lise öğrencisi V.T, babasına ait tabancayla oynamaya başladı. Genç kız, oynadığı silahın ateş alması sonucu başından yaralandı.

Olay sırasında mutfakta olan annesinin ihbarı üzerine olay yerine gelen sağlık ekipleri, genç kızın hayatını kaybettiğini belirledi.

Genç kızın cesedi savcılık incelemesinin ardından otopsi için Adana Adli Tıp Kurumu morguna gönderildi.

Öte yandan genç kızın, 29 Ekim Cumhuriyet Bayramı etkinlikleri kapsamında düzenlenen Bayanlar Okullararası 100 metre Cumhuriyet Koşusu'nda birinci olduğu ve ödülünü Tarsus Kaymakamı Orhan Şefik Güldibi'nin elinden aldığı öğrenildi.