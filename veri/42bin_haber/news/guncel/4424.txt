Bakan Yıldırım'dan flaş Haydarpaşa açıklaması
ULAŞTIRMA, Denizcilik ve Haberleşme Bakanı Binali Yıldırım, (Köprü ve otoyol özelleştirilmesinin halka açılması) "Halka arz opsiyonu da dahil yeni süreçte Özelleştirme İdaresi de çalışmalara başlayacak"dedi Bakan Yıldırım, Haydarpaşa Gar Projesi ile ilgili olarak da "Haydarpaşa'nın, bölgenin doğal yapısını koruyacak, tarihi değerlerini muhafaza edecek ve fazla yoğun yapılaşmaya izin vermeyen proje gerçekleştirilecek" diye konuştu.
Erzincan'ın düşman işgalinden kurtuluşunun yıldönümü nedeniyle Sinan Erdem Spor Salonu'nda düzenlenen 'Erzincan'ın 95. Kurtuluş Şöleni Şenlikleri'ne katılan Bakan Yıldırım, Erzincan'ın yöresel ürünlerinin bulunduğu standları gezdi, vatandaşlarla tokalaştı. Tulum peyniri döneri de kesen bakan Yıldırım, standı gezmesinin ardından gazetecilerin sorularını yanıtladı.

"HAYDARPAŞA HALKA AÇIK OLARAK DEVAM EDECEK"

Başbakan Erdoğan'ın gelir ortaklığı modeliyle köprü ve otoyolların belli bir oranının halka açılması üzerinde çalışma yapıldığını açıklamasının hatırlatılması üzerine Yıldırım, "Başbakan'ın görüşünden sonra bizim fazla bir görüş ilave etmemize lüzum yok. Doğrudur. Halka arz opsiyonu da dahil yeni süreçte Özelleştirme İdaresi de çalışmalara başlayacak" dedi.

Haydarpaşa Gar projesi ile ilgili de görüşlerini açıklayan Yıldırım, "Bir sorun yok. 2006'dan beri çalışılıyor. Her türlü süreçten geçti, belediyelerden geçti. İtiraz süreleri de sona erdi. Haydarpaşa'nın, bölgenin doğal yapısını koruyacak, tarihi değerlerini muhafaza edecek ve fazla yoğun yapılaşmaya izin vermeyen, Tarih ve Tabiat varlıklarını Koruma Kurullarının da onayladığı proje gerçekleştirilecek. İstasyon otel değil, halka açık olarak devam edecek" diye konuştu.