'Üniversiteliler kente ahlaksızlık getirdi'
Yeşilay Cemiyeti Mardin Şube Başkanı Lütfü Günlüoğlu'ndan tartışılacak açıklamalar...
 Kente üniversite kurulmasıyla yörede ahlaksızlığın yaygınlaşmaya başladığını iddia eden Günlüoğlu, yaptığı yazılı açıklamada, şöyle dedi: 'Artuklu Üniversitesi'nde okuyan ve kent dışından gelen öğrenciler, kente ahlaksızlığı getirdi ve manevi çöküntüyü hızlandırdı. İlimize üniversite kararı çıktığı zaman küçük-büyük hepimiz çok sevindik. Artık çocuklarımız kendi memleketlerinde okuyabileceklerdi ya da yakın illerden Mardin'e öğrenci gelecek, Mardin her yönden gelişecekti. Gerçekten de böyle oldu. Mardin her geçen gün gelişmeye başladı. Öyle bir gelişti ki, bu gelişme beraberinde birçok ahlaksızlığı da getirdi. Artık kız-erkek gençlerimiz özgürlük ve medeniyet adına el ele, kol kola, sarmaş dolaş, uluorta gezmeye, gün ortasında herkesin önünde hayasızca sevişmeye başladılar. Büyükşehirler Ankara, İstanbul ve İzmir'deki gençler arasındaki hayasızlık manzaraları Mardin'de de sık sık görülmeye başlandı. Artık bir kısım gençlerimiz kız- erkek parklarda, çimenler, ya da banklar üzerinde uzanarak işi öpüşerek sevişmeye kadar götürdü. Şimdiden önlem alınmaz ise herkes bu vebalin altında kalabilir. İşte burada bizler sivil toplum kuruluşu olarak yetkilileri göreve davet ediyoruz. Önce el ele, sonra sarılarak, sonra da dudak dudağa öpüşerek fiili zinaya doğru gidiliyor.'
 Kadir ÜRÜNDÜ / MARDİN