Nargileciler, Anayasa Mahkemesine gidiyor
Tütün mamullerinin tüketilmesinin yasaklandığı alanlarda, nargile içimini de yasaklayan kararın Resmi Gazete'de yayınlanmasının ardından nargile salonu işleten iş yeri sahipleri ve tiryakiler karara tepki gösterdi. İnsanların zevklerinin kanunlarla sınırlandırılamayacağını ifade eden işletmeciler, "İçki nargileden daha zararlı. O da iptal edilsin o zaman. Yasanın iptali için Anayasa Mahkemesi'ne gideceğiz." dedi.
Tütün mamulleri ve alkollü içkilerin satışına ve sunumuna ilişkin usul ve esaslar hakkında yönetmelikte değişiklik yapılmasına dair yönetmelik, Resmi Gazete'de yayımlanarak yürürlüğe girdi.

Tütün Ürünlerinin Zararlarının Önlenmesi ve Kontrolü Hakkında Kanun kapsamında, tütün mamullerinin tüketilmesinin yasaklandığı alanlarda nargilelik tütün sunumu yapılamayacak. Mevcut nargilelik tütün mamulü içim mekânları; faaliyetlerini, bu maddenin yürürlüğe girdiği tarihten itibaren 6 ay içerisinde bu madde ile aynı tarihte yürürlüğe giren düzenlemelere uygun hale getirecek.

Yasağın Resmi Gazete'de yayınlanmasının ardından nargile satışı yapan iş yeri sahipleri ve nargile tiryakileri karara tepki gösterdi. Nargilenin 500 yıl önce Mısır'dan gelen bir gelenek olduğunu belirten İşletmeci Hamza Kütük, "İnsanların zevklerini kanunlarla sınırlandıramazsınız. O zaman güçleri yetiyorsa içkiyi de yasaklasınlar. İçki nargileden 10 kat daha zararlı. Hem de herkesin ulaşabileceği noktada. Bu karar işlerimizi etkileyecek. Çalışan sayısı 10 kişi varsa 2-3'e düşecek. Binlerce kişi işsiz kalacak. Onları Allah'a havale ediyorum." diye konuştu. 

'BİZDE TÜTÜN YOK AROMALI İÇECEK BU'

Yasanın iptali için Anayasa Mahkemesi'ne başvuracaklarını vurgulayan Kütük şöyle konuştu: "Biz de tütün yok. Aromalı içecek bu. Aromalı içeceğin sağlığa zararlı olmasını ispat etmek görevi de devlete düşüyor. Yasayı çıkaran kendisi. Araştırsın bulsun." 

Yasa uygulamaya geçtikten sonra işlerinin ciddi oranda azalacağını ifade eden Arkın Kocaman, "Bu işten geçimini sağlayanlar var. Daha değişik önlemler alınabilir. Baca açılabilir. Ama nargileyi sigara kapsamına sokarlarsa bizi zorlarlar." ifadelerini kullandı. 

Nargile içmenin bir kültür olduğunu kaydeden İlker Mühürdar ise yasak yerine başka önlemler alınabileceğine vurgu yaptı.