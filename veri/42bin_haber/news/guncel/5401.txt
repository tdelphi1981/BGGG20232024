Hakkari'de kar festivali
HAKKARİ Üniversitesi ile Gençlik Hizmetleri Spor İl Müdürlüğü tarafından Merga Bütan Yaylası'nda düzenlenen 'Kar Festivali' renkli görüntülere sahne oldu. Festival kapsamında yapılan leğen ve kızakla kayma yarışmalarında birbiriyle çarpışan 5 kişi hafif yaralandı.
Hakkari'ye 12 kilometre uzaklıktaki Merga Bütan Yaylası'nda yapılan festivale Vali yardımcıları Abdullah Şen, Muhammed Önder, Cevat Uyanık, Cumhuriyet Başsavcısı Mehmet Kaya ile birlikte 500 kişi katıldı. Festivale katılanlar Kürtçe müzik eşliğinde halay çekti. Festivalin açılışı ellerinde meşale bulunan kayakçıların gösterileriyle yapıldı. Kar üzerinde yapılan güreşler ve kar raftingi festivale katılanlar tarafından ilgiyle izlenirken küçük kazalar da meydana geldi.


Festival kapsamında katılımcılara Hakkari'nin yöresel yemeği Doğaba ikram edilirken, festivalin finali kızak ve leğenle kayma yarışıyla yapıldı. 15'er kişilik guruplarla yapılan kızak ve leğenle kayak yarışmalarında kazalar meydana geldi. Birbirine çarpan yarışmacılardan 5'i hafif yaralandı. Yaralanmalar üzerine Gençlik Hizmetleri ve Spor İl Müdürü Reşit Güldal, leğen ve kızakla kayma yarışmalarının iptal edildiğini anons etmek zorunda kaldı. 


Festivali organize eden Hakkari Üniversitesi Mühendislik Fakültesi Dekanı Prof. Dr. Mehmet Nuri Bodur, bu yıl ilkini düzenledikleri kar festivalini geleneksel hale getireceklerini, ve herkesi davet edeceklerini söyledi.