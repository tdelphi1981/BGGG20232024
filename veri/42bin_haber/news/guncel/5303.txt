Çinliler dansöz kopyaladı!
Teknolojiden tekstile, kimyadan gıdaya kadar birçok alanda ürettiği taklit ürünler ile bilinen Çin, sonunda dansöz kıyafetlerine de el attı. Ürettiği dansöz kıyafetlerini birçok ülkeye ihraç eden Çin, Türkiye'de üretim yapan atölyeleri de vurdu. 

İzmir'de Tarihi Kemeraltı Çarsısı Kızlarağası Hanı'ndaki butiğinde el emeğiyle dansöz kıyafetleri üretip satan Halime Çoşkun, bu işi artık Çinlilerin de yapmasından yakındı. Çoşkun, "Pul, boncuk, kadife kumaştan özel dansöz kıyafetinin bir takımını, 28 gün boyunca elimizde gece gündüz işleyerek ancak bitiriyoruz. İzmir'de müzisyenlerin ve dansözlerin ağırlıklı olarak oturduğu İkiçeşmelik semtinde, bu kıfayetleri diken çok sayıda atölye vardı. Ancak şimdi birkaçı kaldı" dedi.

Bu giysilere ihtiyaç duyanların artık ucuz Çin mallarını tercih etmeye başladığına da değinen Halime Çoşkun, "Bizden ancak gazinolarda sahneye çıkan oryantaller, ülkelerine hatıra olarak götürmek için turistler, bir de aerobik yaparken rahat olsun diye bu kıyafetlerin altını alan bayanlar satın alıyor" diye konuştu.