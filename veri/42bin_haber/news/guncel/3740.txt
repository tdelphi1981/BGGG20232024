PKKya büyük darbe
Kahramanmaraş'ta PKK'nın kış üstlenmesine yönelik operasyon yapıldı. Güvenlik güçlerinin Pazarcık kırsalında düzenlediği operasyonda, patlamaya hazır 920 gram plastik patlayıcı, çok sayıda mühimmat ve yaşam malzemeleri ele geçirildi. Ele geçirilen patlayıcılar ise güvenli bir şekilde imha edildi.
Kahramanmaraş Valiliği, terör örgütü PKK'ya yönelik Pazarcık İlçesi kırsalında Jandarma Özel Harekat Timlerinin düzenlediği operasyonda araziye gömülü vaziyette plastik patlayıcı ve çok sayıda mühimmat bulunduğunu açıkladı. Açıklamada, eylem maksadıyla toprak altında gizlenmiş 920 gram A-4 plastik patlayıcı, 1 adet zaman ayarlı bomba düzeneği, 2 adet patlayacak şekilde tuzaklanmış bomba düzeneği, 12 adet tuzaklamada kullanılan elektrikli fünye, 10 adet tuzaklamada kullanılan mekanik fünye, 2 adet el telsizi, 5 adet el bombası, 6 adet el bombası fünyesi, 2 adet M-16 piyade tüfeği şarjörü ve 69 adet fişeği, 80 adet kaleşnikof piyade tüfeği fişeği, 2 adet şarjör kılıfı, tuzaklama maksatlı hazırlanmış 120 metre uzunluğunda çok telli kablo, 5 adet battaniye, 80 metre sera naylonu, 10 adet büyük pil, 6 çift ayakkabı, 32 adet çorap, bol miktarda yiyecek ve giyecek malzemesi ele geçirildiği belirtildi.

Ele geçirilen patlayıcı maddeler, adli makamların talimatı ile imha edilirken, patlama anı kameraya yansıdı. Jandarmanın, bölgede arama ve tarama faaliyetlerinin devam ettiği bildirildi.