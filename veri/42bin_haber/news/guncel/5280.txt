NATO gemileri Marmariste
NATO Daimi Deniz Görev Grubu -1(SNMG1) adına görev yapan FGS Hessen fırkateyni ile ona eşlik eden FGS Spessart lojistik destek gemisi Marmaris'te bulunan Aksaz Deniz Üs Komutanlığı Limanı'nı ziyaret etti.
NATO'nun Akdeniz'deki deniz gücü olarak 'Etkin Çaba Harekatı' kapsamında 2 haftadır Doğu Akdeniz'de bulunan 2 Alman gemisi, hafta sonunu Marmaris'te geçirdikten sonra Akdeniz'e açılacak. Türk ve Fransız Fırkateyni ile birlikte görevine devam edecek olan 2005 yapımı Hessen isimli Alman fırkateyni, amiral gemisi olarak görev yapıyor. Esas görevi hava savunması olan gemi, 143 metre uzunluğunda ve 17,5 metre genişliğinde. 

Marmaris'e gelmeleri nedeniyle basın mensuplarına bilgi veren NATO Daimi Deniz Grubu Komutanı Alman Tuğamiral Georg von Maltzan, Aksaz Deniz Üs Komutanlığı tarafından çok güzel bir şekilde karşılandıklarını belirterek hafta sonunda Marmaris'te dinlenmek istediklerini söyledi. Maltzan, "Etkin Çaba Harekatı" dolayısı ile Akdeniz'de olduklarını, amaçlarının her türlü teröre kaşı savaşmak ve insanları teröre karşı korumak olduğunu söyledi. Alman Tuğamiral, "Bu harekât siyasetten bağımsız olarak 2002 yılından beri görevini sürdürüyor" diye konuştu. 

"Etkin Çaba Harekâtı" 11 Eylül sonrası 2002 yılında teröre karşı başlatılmış çok uluslu bir denizcilik gücü. Amacı NATO içi dayanışmayı sağlayıp deniz yollarının güvenliği konusunda tespitler ve çözümler sunmak. Marmaris'ten 11 Mart pazartesi günü ayrılacak olan savaş gemilerinde görev yapan 300 askerin ilçeyi gezecekleri öğrenildi.