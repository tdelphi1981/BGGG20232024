Devlet Nermin'i de koruyamadı
UŞAK'ın Sivaslı İlçesi'nde, tehdit aldığı için koruma altında olan 48 yaşındaki Nermin Şen, temizlik görevlisi olarak çalıştığı PTT şubesinde, 15 yıl önce boşandığı M.Ö. tarafından bıçaklanarak öldürüldü.
Bugün saat 08.00 sıralarında Atatürk Mahallesi, Olgun Sokak'taki PTT Sivaslı Şubesi'ne gelen işsiz M.Ö., içerde temizlik yapan 15 yıl önce boşandığı eski eşi Nermin Şen'e bıçakla saldırdı. M.Ö., bir süre kendisine direnen 4 çocuğunun annesi Şen'i vücudunun çeşitli yerlerinden bıçakla yaraladı. Talihsiz kadın kanlar içinde yere yığılırken, M.Ö., koşarak kaçtı.

Mesaiye gelen PTT çalışanlarının haber vermesi üzerine gelen 112 Acil Servis ekipleri Şen'in öldüğünü belirledi. Eski eşinden tehdit aldığı için savcılık kararıyla koruma altına alınıp, işe polis nezaretinde gidip geldiği öğrenilen Şen'in cesedi otopsi için İzmir Adli Tıp Kurumu Morgu'na kaldırıldı.

Polis, boşandığı eşini tehdit suçundan 10 gün yattığı cezaevinden iki hafta önce tahliye olduğu belirlenen M.Ö.'nün yakalanması için çalışma başlattı.