Kayıp Amerikalı kadın için 500 kamera görüntüsü inceleniyor
Beyoğlu'nda kaldığı evden yemek almak için çıktıktan sonra ortadan kaybolan Amerikalı Sarai Sierra'nın (33) bulunması için polis araştırmalarını sürdürüyor.
Kayıp Şahıslar Büro Amirliği ekiplerince yürütülen çalışmalar kapsamında, Beyoğlu, Yenikapı, Eminönü, Galata Köprüsü, Karaköy güzergahlarından toplanan 500 MOBESE ve güvenlik kamera görüntülerinin incelemesi sürüyor. İnceleme sırasında bazı kamera görüntülerinde genç kadının yalnız başına yürüdüğü ve herhangi biriyle temasının olmadığı görüldü. Halen izlenmeyen çok sayıda kamera görüntüsü olduğu öğrenilirken polis, kamera görüntülerinde en çok genç kadının biriyle temas kurup kurmadığı üzerinde duruyor.

6 KİŞİNİN İFADESİNE BAŞVURULDU

Yapılan çalışmalar kapsamında, genç kadının İstanbul'da gezerken alış-veriş yaptığı yerlerde ve oturduğu kafeteryalarda iletişim kurduğu 6 kişinin ifadesine başvuruldu. Ancak bu kişilerin ifadelerinde olağan dışı herhangi bir bilgiye ulaşılamadı. Şu ana kadar polisin şüpheli olarak belirlediği herhangi bir kimsenin olmadığı öğrenildi. Genç kadının eşi Steven Sierra'nın polise eşinin fazla parası olmadığını söylediği belirtildi.