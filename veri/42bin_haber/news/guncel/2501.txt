Dört gruba ücretsiz ulaşım müjdesi
Yaşlı, engelli, şehit ve gazi yakınlarının toplu taşım araçlarından ücretsiz yararlanması için çalışma başlatıldı.


Ak Parti'den yapılan yazılı açıklamaya göre, parti genel merkezinde Genel Başkan Yardımcısı Nükhet Hotar ev sahipliğinde, Aile ve Sosyal Politikalar Bakanı Fatma Şahin, Aile ve Sosyal Politikalar Bakan Yardımcısı Aşkın Asan, Aile ve Sosyal Politikalar Bakanlığı Müsteşarı Ahmet Zahteroğlu, AK Parti Sosyal İşler Başkan Yardımcısı ve Adıyaman milletvekili Murtaza Yetiş, Sosyal İşler Başkan Yardımcısı ve MKYK Üyesi Prof. Dr. Mazhar Bağlı, Aile ve Sosyal Politikalar Bakanlığı Özürlü ve Yaşlı Hizmetleri Genel Müdürü Aylin Çiftçi, Özürlü ve Yaşlı Hizmetleri Genel Müdür Yardımcısı Ayhan Metin ve Yaşlı Hizmetleri Daire Başkanı Yaşar Kocaoğlu'nun katılımıyla toplantı düzenlendi.

Yetkililerin, Başbakan Erdoğan'ın 65 yaş ve üzeri vatandaşların, engellilerin, şehit ve gazi yakınlarının ulaşımlarının ücretsiz sağlanmasına yönelik çalışma başlatılması talimatı üzerine bir araya geldikleri belirtilen açıklamada, mevzuatta yapılabilecek değişikliğe yönelik görüşlerin bildirildiği kaydedildi.
Açıklamaya göre Hotar, konuyla ilgili atılan adımın önemine işaret ederek, belirtilen kişilere indirim veya ücretsiz taşıma sağlanmasının fırsat eşitliğine de önemli katkısı olacağını dile getirdi.

Hotar, Farklı mevzuat hükümlerinden kaynaklanan, farklı uygulamalar sebebi ile şehit yakınları, gazi ve yakınları mağdur olmakta, engelliler ve yaşlılar hareket kısıtlılığı nedeniyle toplumun diğer fertlerine göre daha fazla emek ve maliyetle toplumsal hayata katılabilmekte ve özellikle yaşlıların hareket kısıtlılıklardan dolayı ulaşım desteğine ihtiyaçları artmaktadır. Bu kişilerin muafiyet, indirim veya belirli saat aralıklarıyla faydalanmaları fırsat eşitliğinin sağlanması adına çok önemli bir adım olacaktır diye konuştu.