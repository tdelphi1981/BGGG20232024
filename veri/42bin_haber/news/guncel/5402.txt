BDPli Canan: Türkiye'ye demokrasinin gelmesini istemeyen çevreler var
Hakkari Milletvekili Esat Canan, Kürt sorununu çözmenin en iyi yolarından birinin yeni bir anayasa olduğunu söyledi.
Türkiyeye demokrasinin gelmesini istemeyen çevrelerin olduğunu savunan Canan, hükümetin yeni bir sivil anayasa ile bu sorunun önüne geçmesi gerektiğini kaydetti.

"Türkiye yeni bir demokratikleşme sürecini yaşıyorken demokratik bir anayasa yapma süreci de başlamıştır." diyen Canan, önümüzdeki günlerde yeni anayasanın şekilleneceğini belirtti. 

"Yeni anayasa sivil ve demokratik olmalı. O anayasanın içinde bu ülkede yaşayan herkesin bütün farklılıkların kendisini içinde görebileceği bir anayasa olmalıdır. Kürt sorununu çözmenin en iyi yollarından bir tanesi yeni bir anayasayla bu meseleyi çözmektir." dedi.

Partisinin Eskişehir 2. Olağan İl Kongresi'ne katılan Canan, çözüm süreci ile ilgili yaptığı açıklamada, atılan barış adımlarının samimi olması gerektiğini dikkat çekti. 

Türkiyede 30 yılı aşkın bir süredir, silahlı çatışma dönemi yaşandığını, çok acıların çekildiğini kaydeden Canan, ancak bu kadar geçen zamana rağmen sorunun hep yanlış yöntemlerle çözümlenmek istendiğini ileri sürdü. 

Bu sorunun Türkiyenin kendi içinde çözeceği bir sorun olduğunun altını çizen Canan, çözümün yolunun ise demokrasiden geçtiğini belirtti. Canan, "Barışçıl bir demokratik çözüm gereklidir. Bugün görüyoruz ki mevcut iktidar bu gerçeği görmüştür. Demokratik adımlarla, barışçıl yöntemlerle bu meseleyi çözmek için iradesini ortaya koymuştur. 

Biz istiyoruz ki bu iradesi samimi olsun. "Parti olarak da kendilerinin bu süreçte ellerinden ne geliyorsa bunu yapma bilinci içerisinde olduklarını dikkat çeken Canan, "Barışın bu ülkeye gelmesi için elimizden gelenin yapmamız gerektiğinin sorumluluğu ve bilinci içindeyiz. Umarız olumlu adımlar atılır. Bu ülkede barış sağlanır. Artık bu ülkede kan dökülmesin, anneler ağlamasın." diye konuştu.

"DEMOKRATİK BİR ANAYASA YAPMA SÜRECİ DE BAŞLADI"

Canan, bugün sözkonusu Kürt sorunun çözümü için Türkiyenin önünde çok ciddi bir fırsat olduğunu ve bunun da yolunun yeni bir sivil anayasadan geçtiğini işaret etti. Canan, şöyle konuştu: "Türkiye yeni bir demokratikleşme sürecini yaşıyorken demokratik bir anayasa yapma süreci de başlamıştır. 

Önümüzdeki günlerde yeni anayasa şekillenecektir. Bizim talebimiz yeni anayasanın sivil ve demokratik olmasıdır. O anayasanın içinde bu ülkede yaşayan her kesin bütün farklılıkların kendisini içinde görebileceği bir anayasa olmalıdır. Parti olarak bu konudaki görüşümüzü anayasa hazırlama komisyonuna bildirdik. 

Çalışmalarımız da sürmektedir. Kürt sorununu çözmenin en iyi yollarından bir tanesi yeni bir anayasayla bu meseleyi çözmektir. Umarız iktidar partisi muhalefetin de desteğiyle bu konu üzerine ciddi bir şekilde gidilerek bu sorunu anayasa içinde çözmeye çalışacaklardır. Biz bu meseleyi anayasayla çözeceğimize inanmak istiyoruz."

Türkiyenin en büyük sorunu demokrasi olduğunu, ne yazık ki bu ülkede birçok çevrenin demokrasinin gelmesinden korktuğunun altını çizen Canan, "Türkiye bu sorunu aşmalıdır. Bu ülkeye ne kadar demokrasi gelirse o kadar erken barış gelir. Dayatmalarla, inkarla, imhayla bir halkın ortadan kalması mümkün değildir. 80 yıldır bu ülkede 'Kürtler yok" dendi. 

"Kürt dili yok" dendi. Ama Kürtler yok olmadı. Siz bir gerçeği kabul etmezseniz, inkar ederseniz o gerçek ortadan kalkmaz. İsyanlar bastırıldı ama Kürt kimliği bu günlere geldi. Kürt halkı mücadelesini bu günlere getirdi. Bu mücadele tüm halklar için fırsattır." 

"YURTDIŞINDA TÜRK BAYRAĞININ ÇEKİLMESİ GÖREVİNİ GERÇEKLEŞTİRDİM"

3 gün önce resmi bir ziyaret için Suudi Arabistan ve Körfez ülkelerine gittiklerini hatırlatan Canan, "Orada o Türkiye bayrağını göndere çekilmesi görevini de BDPli bir milletvekili olarak ben gerçekleştirdim. 

Biz yurtsever bir parti olarak bu ülkeyi seven bir partiyiz. Biz ülke dışında bu ülkeye sahip çıkmış bir ülkeyiz. Bunu her yerde de ispatlamış bir partiyiz. Onun için bizi kimse ırkçılıkla suçlayamaz, suçlamamalıdır. Herkesin elini vicdanına koyarak olaylara bakmasını istiyorum." ifadelerini kullandı.

Konuşmaların ardından yapılan seçimde, kongreye tek listeyle giren İzzettin Altun, yeni BDP Eskişehir İl Başkanı oldu. Bu arada, Kongrenin yapıldığı salonun duvarına "Öcalan'a özgürlük, Kürt halkına statü" pankartı asılması dikkat çekti.