Gaziantep’te lodos faciası: 1 ölü 450 zehirlenme
Gaziantep'te lodos nedeniyle sobadan sızan karbonmonoksit, 1 kişinin ölümüne neden olurken, 450 kişiyi de hastanelik etti. 
Kentte 2 gündür devam eden lodos dün gece şiddetini arttırdı. Kömür sobasını söndürmeden uyuyan birçok kişi, sabah baş ağrısı ve mide bulanmasıyla uyanınca hastaneler başvurdu. 
Hastanelere gidemeyecek durumda olanlar ise sağlık ekiplerinin yardımı ile hastanelere kaldırılarak tedavi altına alındı. Sakarya Mahallesi Mehmet Nuhoğlu Sokak'ta oturan 56 yaşındaki Mehmet Bayar ve eşi 54 yaşındaki Hatice Bayar da sobadan sızan gazdan zehirlendi. Dr. Ersin Arslan Devlet Hastanesi'ne kaldırılan çiftten Hatice Bayar, yaşamını yitirdi. 
Gaziantep'te dün geceden beri 25 Aralık Devlet Hastanesi'nde 35, Şehit Kamil Devlet Hastanesi'nde 130, Dr. Ersin Arslan Devlet Hastanesi'nde 135, Çocuk Hastanesi ve özel hastanelere de 150'nin üzerinde karbonmonoksit zehirlenmesi şikayetiyle hasta geldiği bildirildi. 
Yetkililer, kömür sobalarının uyumadan önce söndürülmesini istedi.