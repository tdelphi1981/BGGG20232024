Kanserde resim terapisiyle literatüre giriyoruz!
AKDENİZ Üniversitesi Tıp Fakültesi Onkoloji Servisi'nde tedavi gören kanser hastalarına uygulanan resimle tedavinin tıp literatürüne girmesi için yapılan bilimsel çalışma tamamland
Tıp Fakültesi Tıbbi Onkoloji Bilim Dalı öğretim üyesi Prof. Dr. Hakan Bozcuk, yüzyıllar önce hastalıkların tedavisinde müziğin kullanıldığına işaret ederek bugün de resim sanatının hastalıkların tedavisinde kullandığını anlattı. Prof. Dr. Bozcuk, uyguladıkları resimle tedavi yönteminin, Türkiye'den bir bilimsel çalışma olarak saygın tıp dergilerinde yayımlanıp bilimsel kongrede sunulacağını söyledi.

Hastalar keyif alıyor

Prof. Dr. Hakan Bozcuk, Onkoloji Servisi'nde tedavi gören kanser hastalarına sosyal destek olmak amacıyla bu çalışmayı başlattıklarını dile getirdi. Prof. Dr. Bozcuk, şu bilgileri verdi:


"Sosyal destek programı dahilinde hastalarımıza değişik sanat etkinlikleriyle destek oluyoruz. Onların bu zor süreci daha rahat, keyifli ve huzurlu geçirmelerini amaçlıyoruz. Aktivitelerimizin bir parçası olarak resim çalışmaları çok önemli yer tutuyor. Hastalarımız, kemoterapi alırken ve kemoterapi aldıktan sonraki takip sürecinde resimle ilgileniyor. Geri dönüşler çok olumlu. Hastalar bu sürecin bir parçası olmaktan çok keyif alıyor." 

Bilimsel çalışma

Etkinliklere bizzat katıldığını ve çok keyif aldığını söyleyen Prof. Dr. Bozcuk, şöyle devam etti:
"Ben de bu çalışmalara dahil oluyorum. Çalışmalarımız bilimsel olarak katkı sağlıyor mu diye araştırmalarda bulunduk. Dünyada son 50 yıl içinde sanatla tedaviyle ilgili önemli çalışmalar yayınlanıyor. Bu çalışmalar arasında müzikle terapi, resim terapisi, tiyatro terapisi var. Ancak bilimsel verilerin çok fazla olmadığını görüyoruz. Az sayıda hasta gruplarında, sınırlı çalışmalar bunlar. Biz de sanatsal faaliyetlerin tedavi sürecine etkilerini araştırma ihtiyacı hissettik. Resim çalışmalarını yürüten resim eğitmeni Cengiz Erdoğan, sorumlu hemşire Kezban Özcan, Onkoloji Bölümü öğretim üyeleriyle çalışma dizayn ettik." 
Prof. Dr. Bozcuk, hastaların, resim çalışmalarına başlamadan önce ve sonraki yaşam kalitelerini bilimsel yöntemlerle ölçtüklerine değinerek, bunun için tüm dünyada kullanılan bazı bilimsel standart anketleri kullandıklarını ifade etti. Prof. Dr. Bozcuk, şöyle konuştu:
"Yaşam kalitesi deyince bunun içine birçok şey giriyor. Umut giriyor, mutluluk giriyor, depresyon giriyor, geleceğe bakış giriyor, sosyal psikoloji ve fizyolojik olarak ne durumda olma giriyor. Sonuçlar çok çarpıcıydı. Sanat terapisi içinde olan resim sanatıyla uğraşan bundan keyif alan ve bunun bir parçası olan hastalarımızda umut ve mutluluk düzeylerinin arttığını gördük." 

Aktivitelerde yer almayanın mutluluk düzeyi düştü

Prof. Dr. Bozcuk, sanat etkinliklerinde yer almayan hastalarda ise tersi bir durumu gözlemlediklerine işaret ederek, şu bilgileri verdi: Sanatsal etkinliklere katılmayan hastalarımızın mutluluk düzeylerinde düşme gözlemledik. Bu bize ne söyler? Takım çalışmasıyla, sanat terapisiyle, onkoloji ünitelerini canlandırır, desteklersek hastalarımıza olumlu etkisi olacak. Gönüllülük ve organizasyon bunun için yeterli. Türkiye'nin çeşitli illerindeki hastanelerin onkoloji servislerinde de sanatla terapi etkinliklerinin başlamasıyla hastalarımız daha mutlu olacak."

Dergide yayınlanacak

Prof. Dr. Bozcuk, resimle terapi konusunda yaptıkları çalışmaların sonuçlarının bilimsel metotla yazılmaya başlandığını söyledi. Prof. Dr. Hakan Bozcuk, "Ek analizler bitmek üzere. Çalışma saygın tıp dergilerinin birinde yayınlanacak. Konuyla ilgili bilimsel kongrelerde sunumu yapılacak. Türkiye'den bir çalışma olarak tıp literatüründe yer alacak. Bine yakın hastamız resim terapisinden yararlandı. Diğer sanatsal terapiler de sayılacak olursa, sanatla tedavi gören birkaç bin hastadan söz edilebilir" diye konuştu.