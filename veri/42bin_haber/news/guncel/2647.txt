Eşini ve kızını öldürdükten sonra intihar etti
Adana'da iflas edince bunalıma giren 70 yaşındaki çiftçi, eşini ve zihinsel engelli kızını et tahtasıyla öldürdükten sonra 10'uncu kattaki evinin balkonundan atlayarak intihar etti. Eşini ve kızını yataklarında öldürdükten sonra intihar mektubu yazan Hasan Şahin, Artık strese dayanamıyorum. Hasta olan eşimi ve kızımı kimse bakamayacağı için bu yolu seçtim dedi.
Olay merkez Seyhan ilçesine bağlı Reşatbey Mahallesi Adalet Caddesi üzerindeki Yıldız Apartmanı'nın 10'uncu katında meydana geldi. Çiftçilik yapan 4 çocuk babası Hasan Şahin Adana Organize Sanayi Bölgesi'ndeki soğuk hava deposunun yanına nar suyu fabrikası kurmaya karar verdi. Evini ve tarlalarını ipotek ettiren Şahin, işleri ters gidince iflas etti. Yaklaşık 2 aydır oturduğu apartmanın aidatını dahi ödeyemeyen Şahin, sabah saatlerinde girdiği bunalımdan çıkamayarak cinnet geçirdi.

Mutfaktan et tahtasını alan yaşlı adam yatak odasına geçerek uyumakta olan 65 yaşındaki eşi Selbinaz Şahin'in kafasına vurarak öldürdü. Ardından 31 yaşındaki zihinsel engelli kızının odasına geçen Şahin, Ayşe Şahin'i aynı şekilde öldürdü. Artık strese dayanamıyorum. Hasta olan eşimi ve kızımı kimse bakamayacağı için bu yolu seçtim. Önce eşimi daha sonra kızımı et tahtasıyla öldürdüm. Kendimi balkondan aşağıya atıyorum. İnşallah ölürüm şeklinde not yazdıktan sonra kendisini balkondan boşluğa bıraktı.

Vatandaşların görmesi üzerine gelen sağlık ekipleri yaşlı adamın öldüğünü belirledi. Hasan Şahin'in atladığı yerde incelemek için eve giren polis, Selbinaz Şahin ve kızı Ayşe Şahin'in de cesetlerini buldu. Olayı duyarak gelen oğlu Atilla Şahin ve yakınları sinir krizleri geçirirken sağlık ekipleri müdahale etti. Polis, uzun süre Atilla Şahin'e annesi ve kız kardeşinin ölümünü uzun bir süre Atilla Şahin'den gizledi. Cenazeler Adana Adli Tıp Kurumu Morgu'na kaldırılırken, olayla ilgili soruşturma sürüyor.