Öksürüğün ilacı
Uzmanlar siyah çikolatanın kronik öksürüğe iyi geldiğini açıkladı.
Uzmanlar inatçı öksürüğe karşı siyah çikolatanın etkili olabileceğini açıkladı. İngiltere'de yapılan araştırmada, 288 kişide, siyah çikolatanın içinde yüksek, çayda az oranda bulunan teobromin molekülünün öksürüğe karşı etkisi test edildi. Araştırmaya imza atanlardan Prof. Alyn Morice, klinik deneyde teobrominin öksürüğe yol açan refleksi azalttığının görüldüğünü belirtti. Morice, genellikle öksürüğün olağan ve ciddi olmayan bir hastalık olarak görüldüğünü ancak tedaviye rağmen iki haftayı aşkın süre devam ettiğinde önemli bir sorun haline gelebileceğini vurguladı. Kronik öksürüğün yaklaşık 10 kişiden birini etkilediğini belirten Morice, bazı kişilerin saatte 100 kezden fazla öksürerek kriz yaşadıklarını, bu durumun sinema ya da tiyatroya gitmek gibi sosyal hayatın önünde engel teşkil ettiğini ifade etti. Reçetesiz satılan öksürük ilaçlarının çok etkili olmadığını belirten Morice, şurupların çoğunun etkisinin, içerdiği kimyasal bileşimden çok, 'boğazı sarma eyleminden' kaynaklandığına dikkati çekti. Devam eden deneylerin umut verici olduğu, 2013 sonuna kadar klinik deneylerin söz konusu molekülün etkisini kanıtlaması halinde, teobromin içeren 
ilaçların satışa sunulabileceği bildirildi. Konuya ilişkin makale, Fransız 'Le Figaro' gazetesinin internet sitesinde yer alıyor. AA