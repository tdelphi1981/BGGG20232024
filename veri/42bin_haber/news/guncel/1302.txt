Sözleşmeli er başvurularına yaş düzenlemesi
Milli Savunma Bakanlığı, sözleşmeli er ve erbaş başvurularında yaş sınırında değişiklik yaptı.
 Sözleşmeli erlik için yapılan müracaatlarda daha önce “26 yaşından gün almamış olmak” koşulu bulunan başvuru sınırı, bugünden itibaren “başvuru yapıldığı yılın ilk günü itibarıyla 25 yaşını bitirmeme” olarak değiştirildi.
 Sözleşmeli Erbaş ve Er Yönetmeliğinde Değişiklik Yapılmasına Dair Yönetmelik Resmi Gazete’nin bugünkü sayısında yayımlandı. Buna göre, sözleşmeli er kaynaklarını; en az ilköğretim veya yurtdışındaki dengi okul mezunu olup askerlik hizmetini erbaş ve er olarak tamamlamış ve terhislerinin üzerinden üç yıldan fazla süre geçmemiş ve düzeltilmemiş nüfus kaydına göre mürâcaat yapılan yılın Ocak ayının ilk günü itibariyle 25 yaşını bitirmemiş olanlar oluşturacak. Daha önce Bakanlık er ve erbaş başvurularında 26 yaşından gün almamış olmakla sınırlıyordu.
 -SÖZLEŞMELİ ERLERDE ARANACAK NİTELİKLERDE DEĞİŞİKLİK-
 Yönetmelik ile sözleşmeli erlikte aranacak niteliklerde de değişikliğe gidildi. Buna göre, muvazzaflık hizmeti sırasında veya terhisinden itibaren üç yıl içinde ve müracaatın yapıldığı yılın Ocak ayının ilk günü itibariyle 25 yaşını bitirmemiş olmak şartıyla; Kuvvet Komutanlıkları veya Jandarma Genel Komutanlığı yahut Sahil Güvenlik Komutanlığı tarafından alım için görevlendirilen birimlere müracaat etmek gerekecek. Daha önce muvazzaflık hizmeti sırasında veya terhisinden itibaren üç yıl içinde müracaat etmek ve müracaat tarihinde 26 yaşından gün almamış olmak koşulu bulunuyordu.
 ANKA
  