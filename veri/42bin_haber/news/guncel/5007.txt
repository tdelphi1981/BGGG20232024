Bakanlık'tan tabela devrimi
Çevre ve Şehircilik Bakanlığı, iş yeri tabelalarının oluşturduğu görüntü kirliliğinin önüne geçmek için çalışma başlattı.
Bakanlıktan yapılan yazılı açıklamaya göre, yıl sonuna kadar her semt için iş yerlerinde kullanacak tabela kriterleri belirlenecek. 2014 itibarıyla da tüm iş yerleri bulunduğu semtin standartlarına göre tabela kullanacak. Metal ve plastik tabelaların yerini mümkün olduğu kadar ahşap tabelalar alacak.

Şehirlerdeki görüntü kirliliğinin önüne geçmek için çalışmalar yürüten Çevre ve Şehircilik Bakanlığı, çanak antenlerden sonra iş yerlerindeki reklam tabelalarının da düzenlenmesi için çalışma başlattı.

-'Ceza yazmayı arzu etmiyoruz'

Çevre ve Şehircilik Bakanı Erdoğan Bayraktar, sokak ve caddelere girildiğinde tabelaların oluşturduğu karmaşadan vatandaşların aradığı yeri bulamadığınını belirtti.

Bakanlık olarak görüntü kirliliğini giderici düzenlemeler yaptıklarını bildiren Bayraktar, şunları kaydetti:

'İş yerlerindeki tabelaların ruhsatını belediyeler veriyor. Belediyeler bu işin üzerinde hassasiyetle duruyor, biz bakanlık olarak görüntü kirliliğinin giderilmesi için daha önce çanak antenlerde olduğu gibi tabelaları da düzenlemek üzere çalışma yürütüyoruz.

Çalışmalarımızı belediyelerimizle paylaşacağız. Belediyelere maddi yardımda bulunacağız. Belediyeler de işletme sahiplerine tabelalarını düzenlemesi için destek olabilirler.

Görüntü kirliliği ve gürültü kirliliğinden dolayı bakanlığımız ceza yazma yetkisine sahip. Biz bunu işletmeyi çok arzu etmiyoruz. Fakat mecbur kaldığımız noktada da işleteceğiz. Biz istiyoruz ki halkımız bunu isteyerek yapsın, zorlamayla olmasın. Öyle yerler var ki kimi ışıklı tabela, kimi ışıksız, kimi büyük, kimi küçük, kimi tahtadan, kimi plastikten, kimi demirden veya alüminyumdan, bunların daha derli toplu, düzenli, daha anlaşılır ve çevre açısından görüntü kirliliğine sebebiyet vermeyecek şekilde yapılmasını sağlayacağız.'

-Belediyelere hem maddi hem teknik destek-

Yıl sonuna kadar her semt için tabela kriteri belirleyeceklerini ifade eden Bayraktar, 2014 itibarıyla tüm iş yerlerinde bu standartlara uygun tabela kullanılacağını bildirdi.

Bayraktar, şöyle devam etti: 'İstiklal Caddesi'nde ahşaptan tabelalar yapılmış. Hakikaten bir ahenk içerisinde. Biri çok büyük, biri çok küçük, biri okunmayacak şekilde, biri farklı yazılı değil. Daha derli toplu, daha anlaşılır ve insanların da gözüne hoş gelen bir görüntü var. Biz bunu arzu ediyoruz. Birçok belediyemiz bunu zaten uyguluyor. Biz maddi destek sağlayarak bu çalışmaların hızlandırılmasını arzu ediyoruz. Yıl içerisinde çalışmalar ana hatlarıyla bitirilecek.'