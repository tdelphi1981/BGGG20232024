Martin için 'adım adım'
34. Vodafone İstanbul Avrasya Maratonu yine toplumun farklı renklerini, STK'larını, ses vermek isteyenleri buluşturacak. 'Adım Adım' oluşumu bu yıl 13 yaşındaki engelli genç Martin için de koşacak...
 SERAY ŞAHİNLER / İSTANBUL
 Kıtalararası Avrasya Maratonu, sporun yanı sıra katılımcı çeşitliliği, renkleriyle dev bir sivil toplum platformu haline geliyor. 'Adım Adım Oluşumu' bu yıl yine köprüde olacak. Her yıl bir çok derneğe destek için Avrasya Maratonu'na katılan oluşum Türkiye Omurilik Felçlileri Derneği, Akülü Tekerlekli Sandalye Projesi, Türkiye Eğitim Gönüllüleri Vakfi, Toplum Gönüllüleri Vakfı, Buğday Derneği ile 'Sen Hiç Van'a Koştun Mu?', 'Van'da Öğrenim Birimi Projesi', 'Gençler için Gönüllülük Eğitimi', 'Tohum Takas Ağı' projelerini destekleyecek. Oluşumun gündeminde bu yıl çok özel bir isim de var: Geçen yıl maratonu televizyondan izleyen Fransız Martin... Oluşumun kurucu üyelerinden Bilgi Üniversitesi Öğretim Üyesi Yrd. Doç Dr. Itır Erhart bu yılki koşu planlarını anlattı:
 AMAÇ FARKINDALIK 
 'Adım Adım',  Avrasya Maratonu'nun sosyal sorumluluk partneri. Chicago, 
 Londra Maratonu, Berlin gibi büyük maratonlarda, hemen hemen her katılımcı, kanser araştırmalarına destek vermek, eğitim, kadın-erkek eşitliği, çevre gibi birçok alanda koşuyor. Koşucular bir yandan maratona hazırlanırken bir yandan destekledikleri proje için kaynak ve farkındalık yaratıyor. 'Adım Adım', spor aracılığıyla kolektif yardımı geliştirmek amacı ile kuruldu. Dünyadaki benzerlerinden farkı bir şirket ya da sivil toplum kuruluşuna bağlı olmaması.
 HEDEF 555 BİN TL
 Bugüne kadar bin 'Adım Adım koşucusu' destekledikleri projeler için 2 milyon 400 bin TL kaynak yarattı. Her koşucu ortalama bin 700 TL bağış toplayarak 14 hayata dokundu. Bu seneki Avrasya hedefimiz maraton, 15 km ve 8 km cipli koşu kategorilerinde, 333 Adım Adım Koşucusu ile yer almak. Desteklediğimiz 4 sivil toplum kuruluşu için 555 bin TL bağış bekliyoruz.
 'İstanbul'da koşmalıyım' demiş
 ITIR Ethart, Martin'le tanışma öykülerini anlattı: Bu sene özel ekiplerimiz var. Bir tanesi 'Martin ile Koşu' ekibi. Martin 13 yaşında bir Fransız çocuk. Muscular dystropy hastası. Geçen sene Avrasya Maratonu'nda engelli arkadaşlarımızı iterek yaptığımız koşunun fotoğraflarını görüyor ve en büyük hayalinin İstanbul'da koşmak olduğunu söylüyor. Annesi bizimle temasa geçti. Bir ekip annesi Magali ile birlikte Martin'i tekerlekli sandalyesinde iterek tam maraton koşacak. Bir diğer ekip 'Engelli Koşu' ekibi.