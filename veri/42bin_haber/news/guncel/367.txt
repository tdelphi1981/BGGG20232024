Okulda arkadaşlarına biber gazı sıktı
Kırıkkale'de 12 yaşında bir ilköğretim okulu öğrencisi, sınıfa soktuğu biber gazını arkadaşlarına sıkıp hastanelik etti.
Talihsiz olay Kırıkkale'nin Tepebaşı Mahallesi'nde bulunan İstiklal İlköğretim Okulu'nda bu sabah meydana geldi. Okulun 7'nci sınıf öğrencisi olan 12 yaşındaki E.Ç. adlı öğrenci, çöpten bulduğunu söylediği biber gazı ile birlikte sınıfa girdi. Öğrenci E.Ç. ne olduğunu bilmediğini ve şaka olsun diye belirttiği biber gazını öğrenci arkadaşlarının suratına sıkmaya başladı.  
SINIFTA ARKADAŞLARINA BİBER GAZI SIKTI / WEB TV

Suratlarına biber gazı sıkılan öğrencilerin hemen gözleri yaşarıp, kızarmalar başlayınca sınıfta bağrışmalarla birlikte panik yaşandı. Bu sırada sınıfa öğretmenlerle birlikte okul yöneticileri gelirken, biber gazından zehirlenen öğrenciler için ambulans istendi. Biber gazından zehirlenen 8 öğrenci, ambulanslarla Kırıkkale Devlet ve Tıp Fakültesi hastanelerinde tedavi altına alındılar.

Sınıfta arkadaşları tarafından sıkılan biber gazından hastanelik olan öğrenciler, "Sınıf arkadaşlarımızla birlikte bilgisayar laboratuarına gidip, öğretmenimizi bekliyorduk. Arkadaşımız biber gazı sıkınca gözlerimiz yaşardı, hastanelik olduk" dediler.

Okulda paniğe neden olan olay sonrası okula gelen polis, biber gazı sıkan öğrenciyi Kırıkkale Emniyet Müdürlüğü'ne bağlı Çocuk Şube'ye götürerek ifadesini aldı. Öğrencinin ifadesinde, "Çöpte bulduğum bir şeyi okula götürüp şaka olsun diye arkadaşlarıma sıktım. Böyle olacağını bilmiyordum" dediği öğrenildi.
Kırıkkale polisi, biber gazının bazı bakkallarda satıldığını tespit edip, araştırma başlatırken, olayla ilgili soruşturma başlattı.  
 
 
 