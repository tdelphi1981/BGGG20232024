Kayıp dağcıdan acı haber
İZMİR'in Ödemiş İlçesi'ndeki Bozdağ'da geçen çarşamba günü çığ altında kalan Ege Üniversitesi Dağcılık Kulübü üyesi Erdem Tapul'un cesedi bu sabah bulundu. Çığın başladığı yerden 600 metre sürüklendiği belirlenen Tapul'un cesedi, sivil savuma ekiplerince dağdan indirildi.
Geçen çarşamba günü saat 14.45 sıralarında, kayak tesisleri de bulunan Bozdağ'ın batı yakasında, Mermeroluk Diktepe mevkindeki üç vadinin en dik ve tehlikeli olan Bolkar bölgesinde, Ege Üniversitesi Dağcılık Kulübü üyesi Erdem Tapul, Tekin Ozan Kumru, Gökçehan Aslan ve Ayhan Yelgün, önümüzdeki hafta düzenleyecekleri etkinlik için keşif tırmanışı yaptı. Bölgenin zirvesine 50 metre kala çığ tehlikesinin fark edilmesi üzerine 6 saat sürmesi planlanan tırmanışı yarıda kesen 4 dağcı, geri dönüş kararı aldı. Dağcılar geri dönerken, en önde bulunan İzmir İl Kültür ve Turizm Müdürlüğü personeli Erdem Tapul'un üzerinde bulunduğu kar kütlesi koptu. Bir anda kar altında kalan Tapul, çığ ile birlikte vadiden aşağıya doğru kaydı. Tapul, yaklaşık 1 kilometrelik alanda etkili olan çığda, tonlarca kar altında kayboldu. 


Tapul'un yaklaşık 8 metre arkasında bulunan dağcı arkadaşları ise, şans eseri çığın altında kalmaktan kurtuldu. Diğer dağcıların ihbarı üzerine bölgede, İl Afet Acil Durum Müdürlüğü ve Sivil Savunma'ya bağlı çok sayıda ekip ile dağcılık kulübü üyeleri arama çalışması başlattı. 


4 GÜNDÜR ARANIYORDU


Çığın ardından Sivil Savunma'nın yanı sıra çok sayıda dağlık kulübü üyesi de arama çalışmalarına katıldı. Dedöktörler yardımıyla yapılan aramaya, Erzurum'dan gelen bir özel ekip de katıldı. 


Bugün sabah saatlerinde, Erdem Tapul'un kar altındaki cesedine ulaşıldı. Çığın başlangıç yerinden yaklaşık 600 metre sürüklendiği belirlenen Tapul'un kar altından çıkartılan cansız bedeni ekiplerce dağdan indirildi. 


Erdem Tapul'un cesedinin savcının incelemesinin ardından otopsi için İzmir Adli Tıp Kurumu'na gönderileceği bildirildi.