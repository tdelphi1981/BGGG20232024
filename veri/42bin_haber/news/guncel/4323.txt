Berfo Ana'nın cenazesi Galatasaray'da
Berfo Ana, Galatasay Meydanı'nda son kez "Cumartesi Anneleri" ile buluştu. Berfo Ana için düzenlenen törene BDP Genel Başkanı Selahattin Demirtaş da katıldı. Berfo Kırbayır'ın kızı Fatma Gülmez, gözyaşları içinde Başbakan Recep Tayyip Erdoğan'a seslenerek, "Anamın vasiyetini yerine getir ne olursun? Anamın gözü açık gitti. Kardeşimin kemiklerini verin, anamın yanına yatıralım" dedi. Törene katılan Demirtaş, gündeme dair soruları ''Berfo Anamız için burdayız'' diyerek yanıtlamadı.
Dün sabah vefat eden Berfo Kırbayır'ın cenazesi Karacaahmet Mezarlığı gasilhanesinden alınarak tören için Galatasaray Meydanı'na götürüldü. 
Kayıp ailelerinin sembol ismi haline gelen Berfo Kırbayır, 105 yaşında hayatını kaybetmişti. "Berfo Ana" olarak bilinen Berfo Kırbayır'ın oğlu Cemil Kırbayır, 12 Eylül 1980 darbesi sonrasında gözaltına alınmış ancak bir daha haber alınamamıştı. 
BERFO ANA'NIN CENAZESİ GALATASARAY'DA / Foto Galeri 
 Berfo Ana, ilerleyen yaşına rağmen kayıp annelerin verdiği bütün mücadelelere katılmıştı. Berfo Kırbayır, her cumartesi Galatasaray Meydanı'nda toplanan "Cumartesi Anneleri" olarak bilinen kayıp yakınlarının birçok eyleminde yeralmıştı.  
Berfo Ana'nın kırmızı karanfillerle süslenen tabutu cenaze aracına konularak Galatasay meydanında son kez "Cumartesi Anneleri" ile buluşmak üzere yola çıkarıldı.  
  BERFO ANA 105 YAŞINDA OĞLUNUN MEZARININ GÖREMEDEN ÖLDÜ  
"Cumartesi Anneleri" olarak bilinen kayıp yakınlarının sembol ismi Berfo Kırbayır son kez Galatasaray Meydanı'ndaydı. Kayıp oğlu için onlarca kez Galatasaray'da eylem yapan Berfo Ana'nın bu kez cenazesi meydana geldi. 105 yaşında ölen Berfo Kırbayır gibi yakınları gözaltında kaybolan aileler de tören için oradaydı.  
BDP'Lİ DEMİRTAŞ VE KIŞANAK DA TÖRENE KATILDI
Berfo Ana için düzenlenen törene BDP Eş Genelbaşkanları Selahattin Demirtaş ve Gülten Kışanak ile CHP Genel Başkan Yardımcısı Sezgin Tanrıkulu da katıldı. Duygusal anların yaşandığı törende konuşan Berfo Kırbayır'ın kızı Fatma Gülmez, gözyaşları içinde Başbakan Recep Tayyip Erdoğan'a seslenerek, "Anamın vasiyetini yerine getir ne olursun? Anamın gözü açık gitti. Kardeşimin kemiklerini verin, anamın yanına yatıralım" dedi.  
GÖZYAŞLARINI TUTAMADILAR
Fatma Gülmez konuşurken kızı Seval Gülmez de gözyaşlarına boğuldu. Berfo Kırbayır'ın cenazesi alkışlarla Galatasaray Meydanı'ndan uğurlandı. BDP Eşgenel başkanı Selahattin Demirtaş, gündemi ilişkin soruları yanıtlamaktan "Berfo ana için görevimizi yerine getiriyoruz" diyerek reddetti.  
TABUTUNU KADINLAR OMUZLADI 
Berfo Kırbayır'ın cenazesi Galatasaray meydanındaki törenin ardından Şakirin Camii'ne getirildi. 'Berfo Ana'nın cenazesine CHP Genelbaşkan Yardımcıları Gürsel Tekin ve Sezgin Tanrıkulu ile 23. Dönem Türkiye Büyük Millet Meclisi İnsan Haklarını İnceleme Komisyonu Başkanlığı yapan Ak Parti Eski Milletvekili Prof.Dr. Zafer Üskül de cenazeye katıldı. Cenazede konuşan Gürsel Tekin, "Başta Cumhurbaşkanı, Başbakan olmak üzere hepimizini büyük bir sorumluğu var. Sayın Başbakan 'Berfo Ana'yı sarayını çağırmıştı. Berfo Ana, oğlu bulunmazsa hakkını helal etmeyeceğini söylemişti. Berfo Ana'nın hakkını helal etmeyeceği Cumhurbaşkanı, Başbakan, milletvekilleri olarak o ayıpla karşı karşıyayız" diye konuştu.  
TABUTUNU KADINLAR TAŞIDI / Foto Galeri 
Berfo Ana'nın tabutuna yıllarca elinde taşıdığı kayıp oğlunun fotoğrafı konuldu. Cuma namazının ardından cenaze namazı kılındı. Berfo Ana için helallik alındı. Namazın ardından Berfo Kırbayır'ın tabutu kadınlar tarafından omuzlandı. "Anaların öfkesi katilleri boğacak" sloganı atan kalabalık, tabutu cenaze arabasına kadar taşıdı. Berfo Kırbayır'ın cenazesi toprağa verilmek üzere Iğdır'a götürüldü.