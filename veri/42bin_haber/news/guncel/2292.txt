Demirtaş: "Birbirimize güvenerek bu günlere geldik"
Diyarbakır'da konuşan Barış ve Demokrasi Partisi Genel Başkanı Selahattin Demirtaş, "Biz birbirimize güvenerek bu günlere geldik. O değerleri yaratmış aileleri rencide edecek tek bir çözümün ne tarafı oluruz, ne de destekçisi oluruz" dedi. Diyarbakır'da Sivil Toplum Kuruluşları ve BDP'lilere her yıl geleneksel olarak verilen yemeğe katılan BDP Genel Başkanı Selahattin Demirtaş, İmralı görüşmeleri ve son dönemdeki süreci değerlendirdi.

Süreç içerisinde atılan adımların geleceği yönelik olduğunu ifade eden Demirtaş şöyle konuştu:

"Bizimle muhatap olmak isteyenler bu güven ilişkisini sorgulamak üzere, kafa karışıklığı yaratmak üzere suni bir tartışma yaratmak istiyor. Biz birbirimize güvenerek bu günlere geldik. Bütün o bedelleri ödemiş, o değerleri yaratmış aileleri rencide edecek tek bir çözümün ne tarafı oluruz, ne de destekçisi oluruz.

Bu kadar politikleşmiş bir halkın artık kendi eliyle çözüm yaratması geçmişe nazaran çok daha yüksektir. İmralı'da Öcalan ile hükümet yetkilileri görüşme yapıyor. Bu görüşmeyi yapanlar yabancı bir devlet adına görüşme yapmıyorlar, hükümetin emriyle bunu yapıyor. Dün sayın Başbakan konuşmasında ifade etti. 'Biz adaya gönderdik' dedi. Sen o zaman siyaseten arkasında dur. Bu bir siyasi heyet, siyasi irade ise, bunu da açıkça ifade etmek sakıncalı olmamalıdır."

"BDP ve DTK'sız çözüme engel olmayız"

Kendilerinin dahil edilmediği bir çözüme engel olmayacaklarını ifade eden Demirtaş sunları söyledi:

"Biz Kürt sorununda muhataplardan biriyiz. Katkı sunmamız isteniyorsa hazırız. Halkımızdan aldığımız yetki ve görevle bunu yapmaya hazırız. Ama hayır biz BDP ve DTK'sız çözmek istiyoruz diyorlarsa buna da engel olmayız. Madem siz temsil ediyorsunuz, içinizdeki Kürt milletvekillerini İmralı'ya gönderin, çözün. Bir deneyin bakalım. Ne bir iradeniz var, ne de buna cesaretiniz var gerçeğini kabul ediyorsanız, o halde bizi kabul edin. 'Ben Kürtlerden daha fazla oy alıyorum' diyorsanız buyrun yapın. Madem bizden daha fazla oy alıyorsunuz, daha çok seviyorsun o zaman anadilde eğitimi yapın. O zaman Kürtlerin istediği Öcalan'ı serbest bırakın. Kürtler özerklik istiyor, bizden daha fazla temsil ediyorsan buyur Kürtlere özerklik ver. Üç milyon seçmen bu talepleri desteklediği için bize oy veriyor"

"Tren gürültü çıkarıyor ama gitmiyor"

İmralı sürecinin şu an sağlıklı yürümediğini savunan Selahattin Demirtaş sözlerini şöyle sürdürdü: 

"Barış kanun, nizam işi değildir. Anayasa işi değildir. Ahlak işidir, vicdan işidir. Geri kalan teferruattır. Kanuna nasıl yazılacağı teferruattır. Biz eğer barışı konuşacaksak işin ahlak kısmını atlayarak onurlu bir barışı gerçekleştiremeyiz. Biz sürecin gelişmesi için elimizden geleni yapıyoruz. Bu tren eğer raya oturmazsa yürümez. Şu anda trenin lokomotifi rayların dışında bekliyor. Tren gürtltü çıkarıyor ama gitmiyor. Raya oturtmamız gerekiyor, raya. Raya oturtursak o tren gider artık.

Tehlikeler olabilir, zaman zaman durabilir, zaman zaman hızlanabilir, yokuş çıkabilir ama o tren yürümeye devam eder. Şimdi bize diyorlar ki 'bu trenin raya ihtiyacı yok, asfaltta da gider' gitmez kardeşim. 93'ten bu yana denenmiş mşzakere başarısızlıkları var. Biz bu sürecin saman alevi gibi yanmasını istemiyoruz. Bir aylık barış saman alevi gibi yansın sönsün istemiyoruz.

Her barış deneyimi ve girişiminden sonra yeniden taraflar savaşa tutuşuyor ve daha fazla kan akıyor. Biz bu riski göze alamayız. Partimizin yapmaya çalıştığı, ortaya koyduğu öneriler, işte o treni o raya koymaya yöneliktir. İnşallah taleplerimiz, bu konudaki hassasiyetlerimiz doğru anlaşılır ve sizlerin de desteği ile umut ediyorum ki yakın zamanda müzakere sürecine başlanır ve en kısa zamanda kansız, savaşsız bir çözüm yolunda hep birlikte ilerleriz."