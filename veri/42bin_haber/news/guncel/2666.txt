Keşfe giden hakim ve avukata ateş açıldı
AFYONKARAHİSAR'a bağlı Ataköy Çobankuyusu mevkisine keşfe giden Afyonkarahisar 1'inci Asliye Hukuk Hakimi Süleyman Kandiş ile Afyonkarahisar Barosu Yönetim Kurulu Üyesi Avukat Ömer Faruk Aksoy'a av tüfeğiyle ateş açıldı.
Kimliği henüz öğrenilemeyen bir kişi tarafından av tüfeğiyle açılan ateş sonucu Avukat Ömer Faruk Aksoy ile bir tanık saçmalarla hafif yaralandı. Hakim Süleyman Kandiş, saldırıdan yara almadan kurtuldu. Avukat ve Hakime av tüfeğiyle ateş açan şüpheli, olaydan sonra ormanlık alana kaçtı. Bölgeye gönderilen çok sayıda güvenlik görevlisi şüpheli yakalamak için ormanlık alanda çalışma başlattı.


Afyonkarahisar Barosu Başkanı Turgay Şahin, avukat ve bir tanığın hafif yaralandığını belirterek, şunları söyledi:


"Bu ülkede hala çözümü kaba kuvvet ve silah yoluyla arama çalışması devam ediyor. Bir yıl önce de bir arkadaşımızı silahlı saldırı sonucu kaybetmiştik. Bu zihniyet hala maalesef devam ediyor. İnsanlar haklarını mahkemede arıyor. Mahkemeleşiyorlar ama, mahkemenin verdiği kararı da beğenmeyip hak arama yolu olarak silaha başvuruyorlar. Sevindirici olan can kaybı ve ağır yaralı olmaması. Saldırıyı kınıyorum."

ŞÜPHELİLER GÖZALTINA ALINDI

Afyonkarahisar'a bağlı Ataköy Çobankuyusu mevkiine keşfe giden Afyonkarahisar 1'inci Asliye Hukuk Hakimi Süleyman Kandiş ile Afyonkarahisar Barosu Yönetim Kurulu Üyesi Avukat Ömer Faruk Aksoy ile tanıkların üzerine ateş açtıkları iddia edilen Orhan A. ile oğulları Selçuk ve Mehmet A. gözaltına alındı.


Şüphelilerin, önce keşif yaptırmak istemedikleri, sonra da kendi gösterdikleri bir tanıkla tartıştıkları, bu sırada şüphelilerden birinin pompalı tüfekle rastgele ateş açtığı kaydedildi. Saldırıda, saçmanın ayağını sıyırdığı Avukat Ömer Faruk Aksoy ile bilirkişi Beyazıt Duman parmağından, ev sahibinin şirketinde muhasebeci olarak çalışan Ramazan Maral da omzundan hafif şekilde yaralandı. Saçmalardan birinin de polis aracına isabet ettiği belirlendi.


KEŞİF YAPTIRMAK İSTEMEDİLER


Yaralı avukat Ömer Faruk Aksoy, tedavisinin ardından Afyonkarahisar Barosu'na gelerek, Baro Başkanı Turgay Şahin ile birlikte gazetecilere açıklama yaptı. Aksoy, kiracı ile ev sahibi arasındaki anlaşmazlık nedeniyle hakim Süleyman Kandiş ve bilirkişi ile birlikte gittikleri evde davalı tarafın keşif yaptırmak istemediğini belirterek, şunları söyledi:


"Davalı taraf keşfi engellemeye çalıştı. Hakim Süleyman Kandiş, kendisini tanıtarak, keşfin yasal bir zorunluluk olduğunu belirterek, zorluk çıkartılmamasını istedi. Bunun üzerine bilirkişiyle davalılar eve girdi. Davalı yakınlarıyla davalı tanığı arasında tartışma çıktı. Bıçaklar çekildi, davalı yakınlarından biri de pompalı tüfekle ateş açtı. Bunun üzerine polisler, Hakim Süleyman Kandiş'i bölgeden uzaklaştırdı. Bilirkişi ve ben bir toprak yığınının arkasına atladık. Ancak ben ayağımdan, bilirkişi de parmağından yaralandı. Saldırganlar davalı tanığının peşine düşünce, biz keşif aracıyla sağlık ocağına gittik. Doktor film çekti. İçeride saçma olmadığı anlaşılınca yarama pansuman yapılarak, taburcu edildim."


Afyonkarahisar Barosu Başkanı Turgay Şahin de saldırıyı kınadı.