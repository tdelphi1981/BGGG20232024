Göreme'den İspanya'ya PKK tepkisi
PKK operasyonuna 'Kapadokya' adını veren İspanya'ya, Nevşehir merkezde bulunan turistik Göreme beldesi Belediye Başkanı Nuri Cingil tepki gösterdi.
Göreme Belediye Başkanı Nuri Cingil, İspanya'da terör örgütü PKK'ya yönelik düzenlenen operasyona 'Kapadokya' adının verilmesinin etik olmadığını söyledi. Cingil, her yıl 2,5 milyon turistin ziyaret ettiği, tarihi ve doğal güzellikleri ile UNESCO Dünya Miras Listesi'nde yer alan Kapadokya bölgesinin adının terör örgütü PKK'ya yönelik düzenlenen operasyona verilmesinin kendilerini üzdüğünü söyledi.

Kapadokya'nın dünyada bir eşinin daha olmadığını, bu ismin pozitif şeylerle birlikte anılması gerekirken, terör gibi olumsuz bir kelimeyle anılmasını yanlış bulduklarını ifade eden Cingil, şöyle devam etti: "Terör örgütüyle ilgili İspanya'da İçişleri Bakanlığı'nın ve İspanya hükümetinin yapmış olduğu operasyona, Kapadokya isminin konulması kültür mirası olan bölgenin terör örgütüyle eş değerde gösterilmesi etik değildir. Kapadokya, kültür mirası olan bir belde. Kapadokya, dünyada tek olan bir bölge. Kapadokya isminin nelerle birlikte kullanıldığına hassasiyet gösterilmesi gerekir. Kapadokya bölgesi pozitif şeylerle eşleştirilmeli, burayı koruyabilmemiz için böyle olumsuz şeylerle karşılaştırılması pek etik değil."

Kapadokya'nın sadece Kapadokyalılara ait olmadığını, tüm dünyanın ortak bir mirası olduğunu dile getiren Cingil, şunları kaydetti: "Bu noktada herkesin buna özen göstermesi, ismini telaffuz ederken olumsuz etkenlerin yanında isimlendirerek bu bölgede oluşan değeri olumsuz hale getirmenin anlamı yok. Burada bir medeniyetin yaşadığı, bir kültürün yaşadığı, dünyanın ilk Hristiyanlarının yaşadığı, doğduğu bölge olarak düşündüğümüzde o inançlı insanlara karşı da yapılan bu şey, saygısızlığı ön plana çıkarmıştır."

Terörün kelime anlamı olarak zaten tek başına bir olumsuz anlam ifade ettiğini, ona ek olarak bir isim eklenmesine gerek olmadığını ifade eden Cingil, şöyle konuştu: "Bunun adına başka bir şey konulabilirdi. Terör, zaten terör adı üzerinde yani buna ayrı bir isim vermenin anlamı da yok bence, kötü her yerde kötüdür, güzel her yerde güzeldir. Dünya mirası olan Kapadokya gibi bir değerin, kültürün, yaşamın terörün yanında eşdeğerde olması etik değil. Bence bu noktada bunun düzeltilmesi ya da böyle bir şeylere bir daha müsaade edilmemesi gerekir. İspanya'nın bu ismi vererek, Türk turizmine olumsuz etki sağlamaya çalıştığını düşünüyorum. Ama her şeye rağmen bence Türkiye'mize, Kapadokya'ya gelen insanların bu olaylar karşısında negatif düşüneceklerine inanmıyorum. Daha çok sarılacaklar, sahip çıkacaklarına inanıyorum."