Kağıthane'de cinayet!
Kağıthane Hamidiye Mahallesi Hünkar Sokak'ta bulunan bir kahvehane önünde saat 06:00 sıralarında henüz kimliği belirlenemeyen bir kişi, sırtından iki el ateş edilerek öldürüldü.
35-40 yaşlarında olduğu tahmin edilen kişi olay yerinde hayatını kaybetti. Çevredekilerin ihbar etmesi üzerine olay yerine gelen polis ekipleri geniş çaplı inceleme başlattı. Olay yeri inceleme polisleri, cesedin çevresine branda çekerek incelemelerde bulundu. Ölen kişinin kimlik çıkmazken polis, çevredeki taksici ve esnaftan, tanıma ihtimali üzerine yardım istedi. Ceset çevredekiler tarafından incelendi. Ancak tanıyan çıkmadı. Sabah silah sesine uyandığını söyleyen halk otobüsü şoförü İsmail Aksüngür, "Silah sesini duyduktan sonra buraya doğru geldim. Baktım ki adam yerde. Polisi aradık, geldi. Ölen kişiyi tanımıyorum" diye konuştu. Yaklaşık üç saat olay yerinde kalan ceset, savcının gelmesi üzerine olay yerinden kaldırılarak Okmeydanı Eğitim ve Araştırma Hastanesi'nin morguna götürüldü. Çevredeki güvenlik kameralarını da incelemeye alan polis, olayla ilgili geniş çaplı soruşturma başlattı.