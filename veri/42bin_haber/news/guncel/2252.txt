Günay'dan 'otel' iddialarına yanıt
Kültür ve Turizm Bakanı Ertuğrul Günay, Topkapı Sarayı Müzesi'nde düzenlenen Piri Reis sergisinin açılışı öncesi gazetecilerin sorularını yanıtladı.
"BU YAPILARI YENİDEN ELDEN GEÇİRMEK GEREKİYOR"

Galatasaray Üniversitesi'ndeki yangın sorulan Bakan Günay, "İstanbul geçmiş yıllarda da bu yangınlardan da zarar görmüş. Genel olarak ahşap ve kagir yapılar çoğunlukla sivil mimari örneklerimizin büyük bir çoğunluğu. Bunlar yangına dayanıksız yapılar. Yeni dönemlerde bu binalar kullanılıyorsa çok ciddi önlemler almak gerekiyor. Haydarpaşa'da çatıda işi kurtarmıştık. Ama olay, Milli Eğitim binasında çok daha istenmez boyutlara vardı. Bugün Galatasaray Üniversitesi'nde de aynı durumu görüyoruz. Üçüncü kat. Tamamen bir kat yandı. Bütün bu yapıları restore ederken yangın düzeni açısından mutlaka yeniden elden geçirmek gerekiyor. Vali beyden rica ettim. İstanbul Büyükşehir Belediyesi, İtfaiye Müdürlüğü, bizim Koruma Kurullarımız birlikte ve o binaları kullananlar özellikli binayla ilgili çağdaş önlemleri alınmış mıdır diye elden geçirmek gerekiyor. İstanbul gibi bu kadar çok insanın yaşadığı tarihsel birikimin de fazla olduğu bu şehirde bu önlemleri yeni baştan düşünmek gerekiyor" dedi.

"ELBETTE AYNISI YAPILIP OKUL OLARAK KULLANILIR"

Galatasaray Üniversitesi binasının bundan sonra yıkılıp yıkılmayacağı sorusuna ise Günay, "Hayır. Geçmiş yıllarda bir binayı yıkardınız yerine bir kagir bina yapardınız. 1970'te olmuş bunlar. Yıkılmış veya yakılmış bir tarihi binanın yerine bir bina yapılmış. Ama şimdiki koruma mevzuatımız buna imkan vermiyor. Bugünkü çağda yapısal özellikleri olan bir bina kendi haliyle yeniden yapılabilir. Başka bir bina onun yerine yapmak mümkün değildir" yanıtını verdi. Binada eğitimin devam edip etmeyeceğiyle ilgili ise Bakan Ertuğrul Günay, "O, Galatasaray Üniversitesi'nin bileceği bir şey ama o bina aynen tamamlanacak. Yerine yıkılıp beton bir bina yapılamaz. Bu binaların bütünüyle elden geçirilip – daha önce bunu ben söylemiştim ama ciddi bir eleştiri almıştım ama düşünmekte fayda var - bazılarının yeni baştan temelden çatıya kadar elden geçirilmesi daha yararlı fonksiyonlarla kullanılması kültür turizmi açısından mümkün olabilir mi o ayrı bir tartışmadır. Ama ‘Biz burayı okul olarak kullanmak istiyoruz' deniliyorsa elbette aynısı yapılıp okul olarak kullanılır" dedi.