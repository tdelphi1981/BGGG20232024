KCK davasında 22. duruşma
TERÖR örgütü PKK'nın şehir yapılanması olduğu iddia edilen KCK'ya yönelik yürütülen soruşturma kapsamında 118'i tutuklu 205 sanık hakkında açılan davanın 22. duruşması başladı. Davanın tutuksuz sanığı İrfan Hülakü'nün yargılandığı davaya İstanbul Adalet Komisyonu tarafından tercüman olarak görevlendirildiğini belirten Avukat Sinan Zincir, menfaat çatışması nedeniyle bu kişinin tercümanlık yapamayacağını belirterek, başka bir tercüman atanmasını talep etti.
116 TUTUKLU SANIK HAZIR BULUNDU

İstanbul 15. Ağır Ceza Mahkemesi'de görülen Prof. Dr. Büşra Ersanlı ile yazar Ragıp Zarakolu'nun da aralarından bulunduğu 205 sanık hakkında açılan davanın 22. duruşması başladı. Silivri Ceza İnfaz Kurumları Yerleşkesi'nin yanında bulunan büyük salonda yapılan duruşmada 116 tutuklu sanık hazır bulundu. Gazeteci-yazar Ragıp Zarakolu'nun da aralarında bulunduğu 8 tutuksuz sanık da duruşmada katıldı. Mahkeme Başkanı Ali Alçık iddianamenin okunmasına devam edileceğini belirtti.

Bu sırada söz alan tüm sanıkların avukatı Ercan Kanar da müvekkillerinin 2 yıldır tutuklu olduğunu belirterek, talep günlerinde avukatlara ve sanıklara tanınan 2 günlük sürenin az olduğunu söyledi. Kanar, "2 gün olarak belirlenen talep günlerinde, müvekkillerimizle ilgili iddialara ayrıntılı olarak cevap vermek mümkün olmuyor. Meramımızı anlatmak için uygun sürenin tanınmasını talep ediyoruz. Müvekkillerimiz ağır sulamalarla yargılanıyorlar" dedi. Mahkeme Heyetinin empati yapmasını isteyen Kanar, 12-14 ve 15 Mart 2013 tarihlerinde görülecek davalarda 3 gün boyunca taleplerinin alınmasını istedi.

Mahkeme Başkanı Alçık da 14 Mart Perşembe saat 13.00'den sonra taleplerin alınmasına başlanacağını belirterek, "15 Mart Cuma günü görülecek duruşmada ise saat 15.00'a kadar talep alacağız. Daha sonra da müzakereye çekileceğiz. Bu mahkemenin kararı" dedi. Avukat Kanar'ın "Talebimizi red mi ediyorsunuz?" diye sorması üzerine Mahkeme Başkanı Alçık "Talebinizi değerlendireceğiz" diye cevap verdi.

AVUKAT ZİNCİR: DAVAYA ATANAN TERCÜMAN DAVADA SANIK

Sanık avukatlarından Sinan Zincir de ana dilde savunma hakkına ilişkin yasal düzenleme kapsamında davaya İstanbul Adalet Komisyonu tarafından Kürtçe bilen bir tercüman atandığını anımsattı. Ancak atanan tercümanın davanın tutuksuz sanıklarından İrfan Hülakü olduğunu belirten Sinan Zincir, "Muhtemelen, ilerleyen süreçte gerek duyulduğu aşamalarda bulunması için görevlendirilmiş. Daha önceden Kürtçe tercümanlık yaptığı için İstanbul Adalet Komisyonu'nda kaydı bulunan sanık İrfan Hülakü yasa gereği menfaat çatışması olabileceği için yargılandığı davada bilirkişi ya da tercüman olarak görev yapamaz" diye konuştu. Avukat Zincir, bugünkü oturuma katılmayan sanık İrfan Hülakü'nün yerine başka bir tercüman atanmasını talep etti. Mahkeme Başkanı Ali Alçık, bu konuda mahkemeye ulaşan bir görevlendirme yazısının bulunmadığını söyledi. Avukat Zincir ise müvekkili olan İrfan Hülakü'ye, Adalet Komisyonu Başkanlığı tarafından yapılan görevlendirme yazısının ulaştığını belirtti. Duruşma, 2 TRT spikerinin 2 bin 401 sayfalık iddianamenin bin 289'uncu sayfasından itibaren dönümüşlü olarak okunması ile devam ediyor.