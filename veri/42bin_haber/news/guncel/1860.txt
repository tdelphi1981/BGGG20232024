Birand için ilk tören Doğan TV Center'da
Dün vefat eden Kanal D Haber Grup Başkanı Mehmet Ali Birand için ilk tören yarın saat 10.00'da Doğan TV Center'da düzenlenecek.
Kanal D'den yapılan açıklamada, "Kanal D Haber Grup Başkanı ve Ana Haber anchormenimiz, duayen gazeteci, sevgili Mehmet Ali Birand'ın aramızdan ayrılmasının üzüntüsü içindeyiz. İşine ve sevdiklerine olan tutkusunu, hayatı dolu dolu yaşamasını her zaman örnek aldığımız, Türkiye'nin en önemli televizyon habercilerini yetiştiren Mehmet Ali Birand, hepimizin arkadaşı, sevgi ve saygı duyduğu bir büyüğüydü. Mehmet Ali Birand'ı, yarın saat 10.00'da, uzun yıllardır çalıştığı Doğan TV Center'da yapacağımız törenle uğurlayacağız. Türk medya dünyasının başı sağolsun" denildi.

Mehmet Ali Birand'ın cenazesi daha sonra Teşvikiye Camii'ne götürülecek. Öğleyin kılınacak cenaze namazının ardından Birand'ın cenazesi Anadolu Hisarı'ndaki aile kabristanına defnedilecek.