260 yıllık ahşap camide yangın paniği
Beyoğlu'nda 260 yıllık tarihi ahşap caminin imam odasında yangın çıktı. Alevlerin sardığı caminin imam odası kısmen kül oldu. Namaz kılınan bölümde de maddi hasar meydana geldi.
Olay, saat 06.30 sıralarında, Karaköy Necatibey Caddesi Gümrük Sokak üzerinde bulunan Kemankeş Karamustafa Paşa Camisi'nin imam odasında meydana geldi. Çıkış sebebi henüz belirlenemeyen alevler sebebiyle olay yerine ulaşan Beyoğlu, Fatih ve Şişli itfaiye grupları, kısa sürede yangını söndürdü. Alevler, bitişikteki camiye sıçramadan kontrol altına alındı. Polis güvenlik şeridi çekerek bölgeyi yaya ve araç trafiğine kapattı. Tarihi camide, imam evinde ve şadırvanda maddi hasar oluştu. Yangın ile ilgili soruşturma başlatıldı.