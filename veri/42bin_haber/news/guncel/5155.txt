Batman'lı iki asker birliklerinde intihar etti
BATMAN nüfusuna kayıt olan Muş'un Hasköy İlçesi Jandarma Komutanlığı'nda vatani görevini yapan er 21 yaşındaki Abdurrahman Çiftçi ile Ardahan'ın Damal İlçesi'nde vatani görevini yapan 20 yaşındaki Masum Adlığ'ın birliklerinde intihar ettikleri ailelerine bildirildi.
Muş'un Hasköy İlçesi Jandarma Komutanlığı'nda 11 aydır vatani görevini yapan Batmanlı jandarma er Abdurrahman Çiftçi'nin dün öğle saatlerinde karakolu bahçesi dışında silahla çenesine ateş ederek intihar ettiği belirtildi. Cenazesi bugün Batman'a getirilen ve düzenlenen askeri törenle toprağa verilen Çiftçi'nin öğretmen olan ağabeyi Eşref, babası Zübeyir Çiftçi ve yakınları, Kürtçe ağıtlar yaktı. Kültür Mahallesi'ndeki Kültür Camisi'nde cenaze namazı kılındıktan sonra İkiztepe Köyü'ndeki mezarlıkta toprağa verilen Çiftçi'nin cenaze törenine Sason Belediye Başkanı Muzaffer Arslan, Yücebağ Belediye Başkanı Atilla Çetinkaya ve yakınları katıldı.


Yücebağ Belde Belediye Başkanı Atilla Çetinkaya, Elazığ-Fırat Üniversitesi Tıp Fakültesi'nde otopsisi yapılan Abdurrahman Çiftçi olayının çok yönlü araştırılması için ailenin Cumhuriyet Savcılığı'na başvuruda bulunduğunu belirterek, "Terhisine 3.5 ay kalan Abdurrahman'ın bir sorunu yoktu. Ailesi de olayın şokunda. Bu olayın çok yönlü araştırmasını istedik" diye konuştu.


"BU ÖLÜMDEN KUŞKU DUYUYORUZ"


Ardahan'ın Damal İlçesi Piyade Tabur Komutanlığı'nda vatani görevini yapan Masum Atlığ'ın da görev yaptığı birlikte intihar ettiği ailesine bildirildi. Batman Huzur Mahallesi'nde oturan 6 çocuk babası Mirza Adlığ, oğlunun intihar haberini alınca fenalık geçirip hastaneye kaldırıldı.


Acemi birliğini Sivas Temeltepe'de piyade er olarak yaptıktan sonra Ardahan Damal İlçesi'ndeki usta birliğine 10 gün önce giden Masum Adlığ'ın amcası Sabahattin Adlığ, olayın çok yönlü soruşturulmasını istediklerini söyledi. Adlığ, "Çünkü ortada kuşkulu bir intihar olayı var. Acemi birliğinden sonra yeğenim 10 günlük iznini kullanmak üzere 23 Şubat'ta Batman'a gelmişti. Sadece acemi birliğinde ayağından menüsküs olduğunu söylemişti. İki gün önce de onunla konuştum. Telefonla sohbet ettik. Morali yerindeydi. 10 günlük bir askere silah ve gerçek merminin verilmesi düşündürücüdür. Bu şüpheli bir ölüm olayıdır diye düşünüyoruz. Nöbet yerinden 20 metre ötede, olayın yaşandığı bilgisini aldık. Adli Tıp'tan henüz bir rapor elimize ulaşmadı. Bu ölümden kuşkuluyuz" dedi.


Mahsum Adlığ'ın çektiği bir hatıra fotoğrafındaki, "Resmimi çizmişler dağlara, hudutçu koymuşlar ismimi. Belki bir gün geri dönemem diye sana göndermişler resmimi" ifadelerinin yer aldığı görüldü.


Masum Adlığ'ın cenazesi otopsi için gönderildiği Trabzon'dan yarın Batman'a getirilerek Asri Mezarlık'ta toprağa verilecek.