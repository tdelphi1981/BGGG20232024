Mesaj atıp, eyleme çağırmışlar
Üniversite öğrencileri Baran Nayır ile Ali Deniz Kılıç'ın 'terör örgütüne yardım etmek' suçundan 4 yıl 7 ay hapisle cezalandırıldıkları davanın gerekçeli kararı tamamlandı. Nayır ve Kılıç'ın polise taş ve molotofla saldıran grup içinde yer aldıkları belirtilen kararda, Kılıç'ın mesajla vatandaşları PKK terör örgütü adına düzenlenen bir eyleme çağırdığı ifade edildi.
İstanbul 10. Ağır Ceza Mahkemesi, Baran Nayır ve Ali Deniz Kılıç'a verdiği 4 yıl 7 ay hapis cezasının gerekçelerini açıkladı. Kararda, PKK terör örgütünün gençlik yapılanması olan Yurtsever Demokratik Gençlik Meclisi içerisinde faaliyet gösteren şahısların Abdullah Öcalan'ın İmralı Cezaevindeki koşullarını protesto etmek için bir takım kitlesel eylemleri yapacakları bilgisinin alındığı belirtildi. Üniversite öğrencileri Baran Nayır ve Ali Deniz Kılıç'ın 6 Aralık 2009'da Ümraniye'de PKK/KONGRA-GEL terör örgütü lehine slogan atarak, sokakta beklemekte olan Çevik Kuvvet Şube Müdürlüğü görevlilerine taş atma ve molotof bombalı saldırıda bulunan grup içersinde yer aldıkları ifade edildi. Baran Nayır ve Ali Deniz Kılıç ile birlikte 18 yaşından küçük çocuğun da yakalandığının anlatıldığı gerekçeli kararda, "Şüpheliler, PKK terör örgütü adına gerçekleştirilen gösteride polise taş ve molotof ile saldıran grup içerisinde yer almışlar, bu şekilde eylemlere müşterek fail olarak katılmışlardır." denildi.

Sanıkların,yakalandıkları yerde bu grup tarafından atıldığı anlaşılan ve içerisinde 8 adet molotof bombası bulunan poşet ele geçirildiği kaydedilen kararda, "Sanıklar Ali Deniz ve Baran ile diğer 2 çocuğun birbirlerini tanıdıkları, olay sırasında ele geçen molotof kokteyllerini müşterek irade ile taşıdıkları yönünde delil bulunmamaktadır. Molotof kokteyli bulunan poşetin 2 küçük çocukça mı, sanıklar Baran ve Ali Deniz tarafından mı nakledildiği ispatlanamadığından ve aralarında müşterek hareket ettiklerine dair irade birliğinin de bulunduğu sabit olmadığından patlayıcı madde nakletme suçundan sanıkların beraatine karar vermek gerekmiştir." ifadeleri yer aldı.

Her iki sanığın birlikte PKK terör örgütü adına düzenlenen gösteriye katıldıkları belirtilen kararda, "Sanık Ali Deniz Kılıç'ın üst aramasında elde edilen cep telefonunun mesaj kısmında, örgüt adına yapılan bu gösteriye katılım artırmak amacıyla çok kişiye mesaj çekerek çaba sarf ettiği, sanıkların gösteri sırasında polise taş ve molotof ile saldıran grup içerisinde yer aldıkları..." vurgulandı.