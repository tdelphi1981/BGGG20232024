Üçüncü havalimanı Terkos'un yanına
İstanbul'a yeni yapılacak havaalanını yerini açıklayan Büyükşehir Belediye Başkanı Topbaş, ilk etapta yılda 100 milyon yolcu kapasiteli alanın 5 ya da 6 pistli olacağını söyledi
 İstanbul Büyükşehir Belediye Başkanı Kadir Topbaş, İstanbul'daki üçüncü havalimanının Terkos Gölü'nün yakınına inşa edileceğini, ihalesinin de bu yıl içersinde yapılabileceğini açıkladı.
 Topbaş, Kağıthane Belediyesi'nde düzenlediği basın toplantısında yapılması planlanan üçüncü havaalanıyla ilgili değerlendirmelerde bulundu. Topbaş  şöyle konştu: Sayın Başbakanımızın talimatıyla kuzeyde, gelecekte yılda 150 milyon yolcu kapasiteli 5 pist veya 6 pist gerekirse geliştirebilme imkanı olan ilk etapta 100 milyon yolcu taşıyacak havaalanının startı veriliyor. Zannediyorum bu yıl içerisinde ihalesi de yapılabilir.
 ALANLARIMIZ YETMİYOR
 Topbaş, şu andaki Atatürk Havalimanı'nın kapasitesini aştığını belirterek, şunları kaydetti: 'Çok zorlanıyor. Hele lodos olduğu zaman. Bekleme süresi artıyor. Oradaki 2.5 pistle tabii ki bu iş zor. İstanbul çok şükür dünyayı karşılayan, ev sahipliği yapan, dünyanın dikkatini çeken ve burada  bulunmanın bir ayrıcalık olarak kabul edildiği sürece girdi. Havaalanlarımız yetmeyecek hale geldi. Milletçe bundan gururluyuz.''
 ERİŞİMİ KOLAY OLACAK
 'Topbaş Yeri kuzeyde Terkos Gölü'ne yakın alanlar içerisinde. Orada düşünülmekte' diyerek şöyle devam etti: Haritalara bakılırsa o görünen nokta, maden ocakları diye bildiğimiz, tamamen bir savaş alanına dönmüş, yeşil alanı olmayan, geçmişte makilik olarak bildiğimiz yer. Ay yüzeyine benzeyen bozuk bir alan bahsedilen yer. Orası orman alanı değil. Oradan hızlı bir erişim, bir metro ile 
 kent merkezine eriştirilecek bir çalışma var. Onu da sayın Ulaştırma Bakanımız ile görüşmüştük, konuşmuştuk. O bölge denize inme imkanı veriyor. Genelde havaalanları deniz inişi dikkate alınarak yapılmakta. Kentte bu kadarla yetinmemiz mümkün değil. Giderek gelişen ve dünyayla rekabet eden bir kente, uluslararası ölçekte en büyük havaalanını yapmak zorundayız.' 
 Topbaş 'Orası birilerinin söylediği gibi sıkıntılı bir bölge değil. Özellikle üzerinde durularak çalışıldı' dedi