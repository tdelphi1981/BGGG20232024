Seyit Rıza ve arkadaşları anıldı
Dersim İsyanı lideri Seyit Rıza ve arkadaşlarının idam edildiği Elazığ'daki Buğday Meydanı'nda anma programı düzenledi. CHP Tunceli Milletvekili Hüseyin Aygün, gazetecilere yaptığı açıklamada, 75 yıl önce Seyit Rıza idam edildiğinde, hukukun çiğnendiğini öne sürdü.

İki ayı bulan yargılama sonucunda 7 kişiye idam cezası verildiğini, 60'ın üzerinde kişinin ağır hapis ve sürgünle cezalandırıldığını dile getiren Aygün, aradan geçen zamanda idamların toplumsal meseleleri çözen bir araç olmadığının ortaya çıktığını belirterek, "Başbakan durmadan idamdan söz ediyor. Biz bugün 75 yıl evvel idam edilen 7 kişinin masumiyetini dile getiriyoruz. İdam kuşkusuz Kürt sorununun çözümü değil. Seyit Rızaların asılması da Dersim trajedisini asla çözmedi, tarih haline getirmedi. Bugün Seyit Rızaların torunları olarak buradayız ve bu acıyı 3 çeyrek yüzyıl sonra olsa da bütün dünyaya ilan ediyoruz. Dolayısıyla ne Kürt sorununun çözümü için idama ihtiyaç var, ne de şiddet dalgasının, şiddet sarmalının sürmesini istiyoruz" diye konuştu.

Tüm meselelerin barış içinde, kardeşlikle, konuşularak çözülmesinden yana olduklarını vurgulayan Aygün, şunları kaydetti: "Eğer hükümet, siyasetçiler, parlamento Dersim meselesinde havanda su dövmek istemiyorlarsa en azından karar alarak şu kentte bir gece yarısı asılan 7 kişinin mezar yerlerini Türkiye halkına duyurabilirler. Böylece başta Rüstem Polat olmak üzere herkes bir parça daha rahat nefes alır ve Dersim halkı ile devlet arasında zedelenen vatandaşlık bağı tamir olma yoluna girer. Buradan çok büyük laflar etmeden tüm siyasetçilere, özellikle Başbakan'a, Seyit Rızaların mezar yerlerinin açıklanması için harekete geçme çağrısı yapıyoruz." 

Seyit Rıza'nın torunu Rüstem Polat

Seyit Rıza'nın torunu Rüstem Polat da art niyetleri ve kimseye kinleri olmadığını, ülkede barış olmasını istediklerini ifade ederek, "Görüyorsunuz, elimde çiçekler var. İnsanlık vicdanına sesleniyorum. Bu çiçekleri nereye bırakacağım? Bana bırakacağım bir yer gösterin. Herkesin bir mezar yeri var, kabristanı var. Ben de bu çiçekleri bırakmak için bir mezar yeri istiyorum. Yetkililerden arzum, isteğim bu" dedi.

Avrupa Dersim Federasyonu yönetim kurulu üyesi Mehmet Gülmez ise Dersim'in politik malzeme olarak kullanıldığını öne sürerek, bunu kimsenin kendi politikasına alet etmemesini istedi.

Gülmez, "Siyasi parti temsilcileri ve Dersim mağdurlarının temsilcilerinden oluşan Dersim Komisyonu'nu Meclis'te kurun, görev başı yapsın, bu tarihsel acımızı sorgulayalım" ifadesini kullandı.

CHP Elazığ İl Başkanı Ünsal Karatepe de Seyit Rıza'nın da Şeyh Sait'in de mezarlarının bulunmasını istediklerini bildirdi.

Konuşmaların ardından, katılımcılara gül dağıtan, Gülmez, Polat ve kız kardeşi Sakine Yıldız, meydan girişine idam edilen 7 kişi anısına 7 karanfil bıraktı, yeri öptü, mum yaktı.

Öte yandan, BDP İl Başkanlığı da aynı yerde anma programı yaptı. 

BDP Muş Milletvekili Demir Çelik'in konuşması sırasında tepki gösteren bir kişi, polis ekiplerince alandan uzaklaştırıldı.