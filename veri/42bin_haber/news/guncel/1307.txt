Öğretmenlerden serbest kıyafet uyarısı
Öğretmenlerden serbest kıyafet değişikliğine "illegal yöntem" uyarısı geldi.
 Kıyafet serbestliği nedeniyle maddi durumu iye olmayan ailelerin çocuklarının ezileceğini belirten öğretmenler, Milli Eğitim Bakanlığı’nın karar alırken kendilerine danışmamasına tepkili. Okulların podyuma dönmesinden endişelenen öğretmenler, öğrencilerin derslerine odaklanmada sorun yaşayacağına, marka yarışının başlayacağını, gelir düzeyi düşük ailelerin çocuklarının daha iyi giyinebilmek için illegal yöntemlere başvurabileceği konusunda endişe taşıyor.
 Okullarda güvenlik açığının daha da artacağını, zararlı maddelerin okullara girişinin kolaylaşacağını ifade eden öğretmenler, formaların okullarda disiplini sağlamak açısından önemli ve gerekli olduğunu, uygulamanın amacının popülizm ve seçmene mesaj olduğunu düşünüyor. Uygulamayla öğrencilerin eğitime ilişkin motivasyonunun artacağı görüşüne katılmayan öğretmenler, uygulamanın sivilleşme ve demokratikleşme açısından gerekli olduğunu düşünmüyor. 
 Okullarda yapılan kılık-kıyafet serbestliği ile ilgili eğitimcilerle anket çalışması yapan Türk Eğitim-Sen, elde ettiği sonuçlarını açıkladı. Türk Eğitim-Sen'in, internet adresinde ve 5 ayrı haber sitesinde yayınlanan ankete 8 bin 577 eğitim çalışanı katıldı. Ankete katılan eğitim çalışanlarının yüzde 15.6’sı kadın, yüzde 84.4’ü erkek olurken, yüzde 1.2’si okul öncesinde, yüzde 25.9’u ilkokulda, yüzde 28.6’sı ortaokulda, yüzde 28.9’u lisede, yüzde 5.9’u Milli Eğitim Bakanlığı Merkez ve Taşra Teşkilatında, yüzde 2.7’si üniversitelerde, yüzde 0.1’i Yurt-Kur’da görev yapıyor. Anket sonuçlarına göre, eğitimciler kıyafet serbestliği nedeniyle maddi durumu iyi olmayan ailelerin çocuklarının ezileceğini, psikolojilerinin bozulacağını düşünüyor. “Ülkemizde gelir dağılımı adaletsizliği olduğu için kıyafet serbestliği ile birlikte, maddi durumu iyi olmayan ailelerin çocuklarının ezileceğini, ayrımcılığın ortaya çıkacağını, öğrencilerin psikolojisinin bozulacağını düşünüyor musunuz?” sorusuna eğitimcilerden yüzde 65.1’i evet, yüzde 10.2’si kısmen, yüzde 24.7’si de hayır cevabını verdi. Ankete katılan eğitimcilerin yüzde 66.3’ü “okullar podyuma döneceği” görüşünde.
 -YARIN NE GİYSEM TELAŞI-
 Anket sonuçlarına göre eğitimcilerin yüzde 58.7’si kıyafet serbestliği nedeniyle öğrencilerin bir gün önceden ne giyeceğinin telaşına düşeceği için derslerinde odaklanmada sorun yaşayacağını belirtti. Eğitimcilerin yüzde 67.2’si okullarda marka yarışının başlayacağına dikkat çekerken, yüzde 64.4’ü yeni uygulamayla, çocukların, ailelerinin ekonomik durumlarını sorgulamaya başlayacağına işaret etti. Ankete katılan eğitimcilerin yüzde 64.5’i gelir düzeyi düşük ailelerin çocuklarının daha iyi giyinebilmek için illegal yöntemlere başvurabileceği konusunda endişe taşıyor.
 -ZARARLI MADDELERİN OKULA GİRMESİ KOLAYLAŞACAK-
 Türk-Eğitim Sen’in anketine katılan 8 bin 577 eğitim çalışanından yüzde 73.6’sı okullarda zararlı madde uyarısında bulundu. Kıyafet serbestliği ile birlikte, okul ve çevresinde öğrenci ile öğrenci olmayanlar ayırt edilemeyeceği için okullarda güvenlik açığının daha da artacağını ve zararlı maddelerin (sigara, uyuşturucu, uyarıcı madde, alkol v.b.) okullara girişinin kolaylaşacağına dikkat çekti. Formaların okullarda disiplini sağlamak açısından önemli olduğunu belirten eğitimcilerden yüzde 70.4’ü “tek tip giyinen insan modeli, tek tip düşünmeyi beraberinde getirir” görüşüne katılmadı. Eğitimcilerin yüzde 62.8’i okul formalarının veliye ek mali yük getirdiğini düşünmezken, yüzde 68.5’i yeni uygulamanın veliye daha fazla mali yük getireceğini söyledi. Yeni uygulamanın öğrencilerin eğitime ilişkin motivasyonunu artırmayacağı görüşünü taşıyan eğitimciler, yüzde 64.7’si yeni uygulamanın sivilleşme ve demokratikleşme açısından gerekli olmadığını kaydetti. Ankete katılımcıların yüzde 62.4’ü belli bölgelerde, okullarda terör örgütünün renklerinin hakim olacağı endişesini taşırken, yüzde 87.5’i imam hatiplerde ve kuran-ı kerim dersinde alınan başörtüsü kararını doğru buldu.
 -ÇOCUKLARIN EZİLECEKLERİNİ HİÇ Mİ DÜŞÜNMEDİNİZ?-
 Ankete katılanların yüzde 92.6’sı, “Milli Eğitim Bakanlığı’nın bu uygulamayı getirirken öğretmenlerin, sosyologların, sivil toplum kuruluşlarının görüşlerini almalıydı” diyerek sitemlerini dile getirdi. Eğitimciler, uygulamanın sivilleşme ve demokratikleşme açısından gerekli olduğunu düşünmüyor. Anketi değerlendiren Türk-Eğitim Sen Genel Başkanı İsmail Koncuk, kıyafet serbestliğinin önümüzdeki yıllarda büyük sorunlara gebe olacağını kaydetti. Koncuk, “Milli Eğitim Bakanlığı eğitimcilerin, pedagogların, sosyologların, paydaşlarının görüşlerine başvurmadan alelacele bu uygulamayı getirdi. Özellikle okullarda güvenlik zafiyetinin ne denli fazla olduğu göz önüne alındığında, okullara artık herkes elini, kolunu sallayarak girebilecek, her türlü kesici alet ya da zararlı madde okullara rahatlıkla sokulabilecektir” dedi. Koncuk, Milli Eğitim Bakanı Ömer Dinçer’e “Arkadaşları lüks alışveriş merkezlerinden marka ürünler giyinirken, her gün farklı bir kıyafet ile okula gelirken, onların semt pazarlarından satın aldıkları kıyafetlerle okula geldiklerinde yaşayacakları acıyı, ezikliği hiç mi düşünmediniz? Psikolojik travma yaşayabileceklerini hiç mi hesaba katmadınız? Bazı okullarımız serbest kıyafet uygulamasına geçmiştir. Bu okullarda sorunlar şimdiden baş göstermiştir” ifadeleri ile seslendi.
 ANKA
 
  