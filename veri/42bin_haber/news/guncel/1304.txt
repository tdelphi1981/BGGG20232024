'İnciraltı doğru planlandığında İzmir’i kimse tutamaz'
Sanayici ve işadamlarıyla sabah kahvaltısında buluşan İzmir Büyükşehir Belediye Başkanı Aziz Kocaoğlu, İnciraltı planlarıyla ilgili konuştu.
 Bölgenin planlanmasını şehrin gündemine getiren kişinin kendisi olduğunu belirterek, "Özel yasa çıkmalı demekten dilimde tüy bitti ama yanlış yapılanlara karşı da kentin geleceğini korumak durumundayım. Doğru planlama istiyorum. İnciraltı doğru planlandığında, İzmir'i kimse tutamaz." dedi.
  
 Başkan Kocaoğlu, Çiğli Atatürk Organize Sanayi Bölgesi'nde "Cuma Dostları" grubuna misafir oldu. Çiğli'deki her kesimden meslek sahibi ve işadamlarının biraraya gelmesiyle oluşturulan grubun sohbet toplantısına, Kocaoğlu'nun yanısıra Çiğli Kaymakamı Mustafa Arı, Belediye Başkanı Metin Solak, Ege Bölgesi Sanayi Odası Yönetim Kurulu Başkanı Ender Yorgancılar, İzmir Atatürk Organize Sanayi Bölgesi Yönetim Kurulu Başkanı Hilmi Uğurtaş, Çiğli Sanayici ve İşadamları Derneği Başkanı Aziz Eroğlu da katıldı.
 Büyükşehir Belediyesi'nin 2013 projeleri hakkında bilgi veren Kocaoğlu, İzmir Limanı'nın şehir için hayati önem taşıdığını, sığlaşmadan dolayı bitmek üzere olduğunu ve 3. nesil gemilerin giremediğini anlattı. TCDD ile yaptıkları ortak projenin bu problemi ortadan kaldıracağını kaydeden Kocaoğlu, "ÇED sürecinde olan 'Yüzülebilir Körfez' ise kentin en önemli projesi olacak. İzmir Körfezi, Türkiye'nin adını dünyaya duyuracak." şeklinde konuştu.
  
 İzmir sanayisinde yaşanan en büyük sıkıntının teşvik konusu olduğunu söyleyen Başkan Kocaoğlu, şunları kaydetti: "İzmir'in sanayi yelpazesi çok geniş ama teşvik unsurundan dolayı sağa sola kaçıyor. Şimdi biz diyoruz ki en azından organize sanayi bölgelerimiz doluncaya kadar yakın vilayetlerle aramızdaki teşvik farkını eşitleyin. İstiyorsanız sonra yine alın. Bunun için hiçbir parti ayrımı yapmadan siyasilerin, milletvekillerinin, il başkanlarının harekete geçmesi gerekiyor. Önce Manisa ile İzmir arasındaki teşvik farkını giderelim."
  
 Yıllardır fuarcılığı sübvanse ettiklerini belirten Başkan Aziz Kocaoğlu, dışarıdan alım heyetleri getirdiklerini, böylece şehrin ekonomisine ve hizmet sektörüne yaklaşık 500 milyon liralık doğrudan kaynak oluşturduklarını bildirdi. Gaziemir ilçesindeki yeni fuar alanının da yaklaşık 400 milyon liraya mal olacağını sözlerine ekledi.
 CİHAN