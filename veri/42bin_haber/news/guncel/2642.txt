Kamplar onlarla doldu taştı
Suriye'den kaçarak Türkiye'ye sığınan Suriyeliler Gaziantep'teki çadır kentte sığmayınca hastane acil servislerine taşındı
 Ülkelerindeki iç karışıklıklardan kaçarak Türkiye'ye sığınan Suriyeliler, Gaziantep'in Nizip İlçesi'ndeki çadır kentte yer olmadığı için Nizip Devlet Hastanesi Acil Servisine yerleştirildi.
 Suriye'nin İdlib ve Hama kentlerine bağlı yerleşim birimlerinde çıkan çatışmalardan kaçtığı öğrenilen aralarında kadın ve çocukların da bulunduğu 600 Suriyeli, yaya ve araçlarla sınırdan geçerek Hatay'a ulaştı. Buradan kendi imkanlarıyla sınırda bekleyen minibüslere binen Suriyeliler, Gaziantep'in Nizip İlçesi'ne geldi. Suriyelilere Nizip Belediyesi destek olurken çadır kentte yer olmadığı için konaklayacakları mekan bulununcaya kadar, Nizip Devlet Hastanesi Acil Servisi'ne yerleştirildiler.
 Suriyeliler nedeniyle hastanenin acil bölümündeki koridorlar ve hastane bahçesi dolup taşarken yorgun olan çocukların ise annelerinin yere açtığı battaniyeler üzerinde uyudukları gözlendi. Savaştan kaçtıklarını anlatan Suriyeliler, devam eden çatışmalar nedeniyle çok sayıda insanın yaşamını yitirdiğini, can güvenliği olmadıkları için çocukları ile birlikte Türkiye'ye sığındıklarını belirttiler.