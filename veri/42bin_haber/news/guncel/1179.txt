Kuzey Irak'a gece harekatı
PKK'nın Kuzey Irak'taki kampları dün Diyarbakır'dan dün gece kalkan savaş uçakları tarafından bombalandı.
 Yaklaşık 2 saat süren operasyonda 20'den fazla hedef imha edildi.
 Diyarbakır'daki 2'nci Hava Kuvvet Komutanlığı'na bağlı 8'inci Ana Jet Üssü'nde yılın son sınır ötesi hava operasyonu için hareketli anlar yaşandı. Irak'ın kuzeyinde istihbarat amaçlı uçuş yapan İnsansız Hava Araçları (İHA) Zap Vadisi, Avaşin ve Basyan bölgelerinde hareketli terörist gruplar tespit etti. Koordinatların belirlenmesinin ardından Diyarbakır'da konuşlu bulunan 181 ve 182'nci filolardan 8 F-16 savaş uçağı 'acil' kodlu emirle saat 21.30'da peş peşe havalanarak bölgeye gitti. Hakkari bölgesinden sınırı geçerek Irak'ın kuzeyine geçen savaş uçakları saat 22.00'dan itibaren 3 ayrı bölgede tespit edilen hedefleri eş zamanlı bomba yağdırdı.
 Yaklaşık 2 saat süren hava operasyonu sırasında, aralarında PKK'nın Zap kampı çevresinde bulunan çok sayıda uçaksavar bataryasının da bulunduğu 20'den fazla hedef başarıyla vuruldu. Zap, Avaşin ve Basyan bölgelerinde bulunan örgüte ait kamplardaki bazı sığınaklar da bombardımanda imha edildi.
 2012 yılının on hava operasyonu kararının daha önceden bombalanan sığınakların çevresinde PKK'lıların yeniden görüntülenmesi üzerine alındığı belirtildi. Bu sığınakların kış üslenmesi için daha önceden hazırlandığı ve çevresinde hareketlilik tespit edildiği için İnsansız Hava Araçları'nca yerinin belirlendiği öğrenildi.
  