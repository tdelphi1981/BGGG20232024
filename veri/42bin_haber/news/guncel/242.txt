Vural: Ana dilde savunma talebi insani değil, siyasi
MHP Grup Başkan Vekili Oktay Vural, Türkçe bilmeyen sanık veya mağdur için tercüman bulundurma hakkı olduğunu belirterek, bu nedenle ana dilde savunma talebinin insani değil, siyasi bir talep olduğunu ifade etti.
 MHP Grup Başkan Vekili Vural, Meclis'te basın toplantısı düzenleyerek gündeme ilişkin açıklamalarda bulundu. Türkçe bilmeyen sanık veya mağdur için tercüman bulundurma hakkı olduğunu belirten Vural, bu nedenle ana dilde savunma talebinin insani değil, siyasi bir talep olduğunu savundu. Vural, sözlerine şöyle devam etti: "Bugün KCK davasından tutuklu bulunanların açlık grevleri ile başlayıp ana dilde savunma, bölücü başının serbest bırakılması ve ev hapsine dönüştürülmesi, Türkiye Cumhuriyeti Devleti'nin ülkesi ve milleti ile bölünmez bütünlüğü ile ilgili bütün talepler maalesef tehdit ve şantajla hükümete iletiliyor. Hükümet de maalesef bu tehdit, şantaj ve açlık grevlerine boyun eğiyor, boyun eğdiriliyor. Siz kimin hükümetisiniz? Siz tehdit ve şantaj ile devleti ve milleti teslim almak isteyenlerin mi yoksa şerefli oylarıyla sizi iktidara taşıyanların mı hükümetisiniz?" 
 Başbakan Recep Tayyip Erdoğan'ın idam konusundaki açıklamalarına da değinen Vural, ''Madem öyle, idamla ilgili hususu söylüyorsun da, ana dilde savunmayı imzaya açıyorsun da idamı neden açmıyorsun?" diye sordu.
 Basın mensuplarının sorularını da cevaplayan Vural, Büyükşehir Belediye Tasarısı'nda AK Parti ile BDP'nin işbirliği yaptığını öne sürerek, AK Parti'nin talimatlarıyla kürsüye çıkarılan BDP'liler olduğunu iddia etti.
 (CİHAN)