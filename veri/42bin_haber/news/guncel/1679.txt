Libananco'da taraflar son kez dinlendi
Türkiye'nin lehine sonuçlanan Libananco davasının temyiz duruşmasında, taraflar son kez dinlendi.
Enerji ve Tabii Kaynaklar Bakanlığı'nın 2003'te Enerji Piyasası Düzenleme Kurumu'nun (EPDK) başvurusu üzerine, Uzan Grubu'na ait Çukurova (ÇEAŞ) ile Kepez elektrik şirketlerine el konulmasından kaynaklanan ve Güney Kıbrıslı Libananco Holdings Co. Ltd. şirketinin, ÇEAŞ ve Kepez'e ortak olduğunu ve el koyma kararıyla mağdur edildiğini iddia ederek, 2006'da Türkiye aleyhine Uluslararası Yatırım Anlaşmazlıkları Çözüm Merkezi'ne (ICSID) başvurmasıyla başlayan dava, geçen yıl Türkiye'nin lehine sonuçlanmıştı.

Libananco Holding'in kararı temyize taşıması üzerine, neredeyse 1 yıldır devam eden sürecin son duruşması ABD'nin başkenti Washington'da yapıldı.

Davada Türkiye'yi İsviçreli Lalive Hukuk Bürosu savunurken, süreci baştan sona takip eden Enerji ve Tabii Kaynaklar Bakanlığı yetkilileri ve avukatları da duruşmada hazır bulundu. Hakkında yakalama kararı bulunan Cem Uzan'ın yine Paris'ten video bağlantısıyla duruşmaya canlı katıldığı ama konuşma yapmadığı öğrenildi.

İki gün devam eden duruşmanın, yarım gün süren dünkü oturumunda da taraflar son kez dinlendi.

Edinilen bilgiye göre, bu oturumda da taraflar ana iddia ve savunmalarını tekrarladı.

Uzanların avukatları yine dava sürecine "siyasetin dahil olduğunu" iddia ederken, Türkiye'nin avukatları da burada bir yolsuzluk yapıldığını, bunun bir suç örgütü olduğunu, Uzanların yolsuzluklarıyla ilgili sadece Türkiye'de değil, ABD ve İngiltere mahkemelerinde de kararlar olduğunu kaydetti. Türkiye'nin avukatları, Türkiye'nin hukukun üstünlüğüne saygı duyduğunu da belirtti.

ICSID'ın, iptal davasında 2006'dan bu yana yürütülen tüm dava sürecini baştan aşağı tekrar değerlendirmeyeceği ve hakem heyetinin, taraflara eşit savunma hakkı tanınıp tanınmadığı, taraflardan herhangi birinin savunma hakkının ihlal edilip edilmediği gibi prosedürleri gözden geçirerek, kararın iptal edilip edilmeyeceğinde karar kılacağı belirtiliyor.

Mahkeme Türkiye lehine karar verirse, Libananco davası tamamen kapanmış olacak. Heyetin davanın bozulması yönünde karar vermesi halinde ise, Libananco davası yeniden görülmeye başlayacak.

Mahkemenin kararını 4 ila 8 ay içinde açıklaması bekleniyor.