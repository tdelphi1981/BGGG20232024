Dolandırıcılara karşı ATMlere uyarı çıkartmaları
Kendilerini polis, savcı veya asker gibi tanıtarak vatandaşları mağdur eden telefon dolandırıcılarının önü alınamıyor.
Bursa'nın Osmangazi İlçe Emniyet Müdürlüğü de tedbir amacıyla ATM cihazlarının yanına, "Dikkat dolandırılıyorsunuz" yazılı çıkartmalar yapıştırıyor.

Vatandaşların, ikna kabiliyeti güçlü bu dolandırıcıları inandığını belirten Osmangazi İlçe Emniyet Müdürü Gökhan Tuna, "ATM cihazlarının yanına yapıştıracağımız çıkartmaların, birçok vatandaşımızı son saniyede de olsa bu oyundan döndüreceğini düşünüyoruz. Polis, kimseden kontör ve para istemez. Böyle durumlarla karşılaşan vatandaşlarımız, bu yalana kanmasın ve hemen polise haber versin." dedi. Uygulamayla vatandaşların, telefon dolandırıcılarına ATM cihazlarında para yatırırken uyarı yazılarını görerek 155 Polis İmdat hattına bildirmesi hedefleniyor.