Telefonunu açmayan eşe dayak
ADANA'da 35 yaşındaki Avni S., hastanedeyken çantasındaki cep telefonunun sesini duymayan eşi 30 yaşındaki Hatice S.'yi eve döndüğünde dövdü. Gözü moraran kadın, ambulansla hastaneye kaldırılırken, Avni S. ise gözaltına alındı.
Olay, merkez Seyhan İlçesi'nin Gürselpaşa Mahallesi'nde meydana geldi. İddiaya göre, 20 gün önce işinden ayrılan Avni S. ile eşi Hatice S. arasında sık sık tartışmalar yaşanmaya başladı. Hatice S. sabah eşi uyurken, dişi ağrıyan oğlunu Aile Sağlığı Merkezi'ne götürdü. Hatice S. ve oğlu tedavi için sıra beklerken, uykusundan uyanıp onları merak eden Avni S., eşini telefonla aradı. Çantasındaki cep telefonun sesini duymayan Hatice S., oğlunu tedavi ettirip eve döndü. Telefonuna yanıt alamadığı için öfkelenen Avni S., "Telefonla arıyorum, niye bakmıyorsun?" diyerek eşinin üzerine yürüdü. Tartışmanın büyümesi üzerine Avni S., gözüne yumrukla vurduğu eşini yere düştüktün sonra da tekmelemeye başladı.

Hatice S.'nin çığlıklarını duyan komşuları, durumu polise bildirdi. Eve gelen polis, kadını eşinin elinden güçlükle aldı. Etkisiz hale getirilen Avni S. gözaltına alındı. Olay yerine çağrılan ambulansta ilk müdahalesi yapılan Hatice S., Doktor Aşkım Tüfekçi Çukurova Devlet Hastanesi'ne kaldırıldı.