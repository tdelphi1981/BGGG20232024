Mehmet Ali Birand'ı kaybettik
Gazeteci Mehmet Ali Birand hayatını kaybetti.
Vehbi Koç Vakfı Amerikan Hastanesi'nden yapılan açıklamada şu ifadelere yer verildi: 

Hastamız Mehmet Ali Birand, safra yollarına yönelik geçirdiği girişimi izleyen dönemde gelişen kardiyak yetmezlik sonrasında yapılan tüm müdahalelere cevap vermemiş ve saat 18:29'da kaybedilmiştir.

Türk haber televizyonculuğunun efsane isimlerinden Mehmet Ali Birand, dün safra kesesindeki stent değişimi için Amerikan Hastanesinde ameliyat olmuştu. 71 yaşındaki deneyimli gazeteci Birand'ın operasyon sırasında kalbinin durduğu ve doktorların çabasıyla yeniden çalıştırıldığı ortaya çıkmıştı.

Amerikan Hastanesinden yapılan son açıklamada ise,Safra yollarındaki darlığa yönelik bir girişim geçiren Mehmet Ali Birand, gözlenen kardiyak sorunlar nedeniyle yoğun bakımda izlenmektedir denilmişti. Birandın bu sabah saatlerinde durumunun kötüye gittiği ve beyin ölümünün gerçekleştiği bilgisi gelmişti.

Mehmet Ali Birand'ın yapılan tüm müdahalelere rağmen kurtarılamadığı ve saat 18.29'da hayatını kaybettiği belirtildi. Efsane gazetecinin ölüm haberini, hastane önünde bekleyen gazetecilere konuşan oğlu Umur Birand açıkladı.

Umur Birand, gözyaşlarını güçlükle tutarak yaptığı açıklamada, Babam 71 yaşındaydı. Hiç beklenmedik bir şeydi. Eminim ki hepinizle çalıştı ya da çalışmadı. Son elektriğe kadar ben ve annem yanındaydık. Bütün arayan, telefon eden, gelen bekleyen arkadaşları, meslektaşları, devlet büyükleri, tanıdık tanımadık herkese teşekkür ediyoruz. Sizi mahçup ettik ki Mehmet Ali Beyi tekrar karşınıza getiremedik. Hepinizin başı sağolsun. Çok sağolun.

"BEN DE BABAMI KAYBETTİM"

Kanal D Haber Direktörü Süleyman Sarılar ise gözyaşlarını tutamayarak, Türkiye büyük bir gazetecisini kaybetti. Ben de babamı kaybettim dedi.

YARIM ASIRLIK MESLEK HAYATI
Mehmet Ali Birand, 9 Aralık 1941'de İstanbul'da dünyaya geldi. Galatasaray Lisesi mezunu olan Birand, meslek hayatına 1964 senesinde Milliyet Gazetesi'nde başladı.

1985 yılında TRT ile başlayan televizyonculuk kariyerini 32. Gün programıyla zirveye taşıdı. Programında birçok Türk politikacının yanı sıra dünya liderlerini de ağırladı.

Gazeteciliğin yanı sıra çok sayıda kitap da yazan Birandın 12 Eylül darbesi, 1974 Kıbrıs Çıkartması ve Türk-Yunan ilişkisini anlatan kitapları İngilizce, Almanca ve Yunancaya çevrildi.

Kanal D Haber Grup Başkanı ve Posta Gazetesi Köşe yazarı olan Birand, ulusal ve uluslar arası birçok ödül aldı.

Can Dündar, Mithat Bereket, Çiğdem Anat gibi birçok gazeteci yanında yetişti.

Evli ve bir erkek çocuk babası olan usta gazeteci, Fransız Chevalier de LOrdre National de Merite unvanına sahipti.