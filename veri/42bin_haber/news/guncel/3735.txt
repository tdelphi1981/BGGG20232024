Kapıyı röntgen filmiyle açarak evi soymuşlar
Bursa'nın Nilüfer ilçesinde, röntgen filmiyle kapısını açtıkları evden 113 bin 700 dolar ve bir miktar Türk Lirası çaldığı ileri sürülen üç kadın zanlı yakalandı. Nöbetçi mahkemeye çıkarılan zanlılar, tutuklanarak cezaevine gönderildi.
Çamlıca Mahallesi'nde, bir tekstilciye ait apartman dairesine röntgen filmiyle zorladıkları kapısını açarak giren zanlılar, 113 bin dolar ve bir miktar Türk Lirası çaldı. Ev sahibinin müracaatı üzerine harekete geçen Bursa İl Emniyet Müdürlüğü Asayiş Şubesi Hırsızlık Büro Amirliği ekipleri, kaçan zanlıları yakalamak için operasyon başlattı. Uygulamalar sırasında durumu şüpheli görülen üç kadın durduruldu. Y.E. (23), Y.N. (28) ve M.G.'nin (25) üst aramalarında, 113 bin dolar ele geçirildi. Hırsızlık suçundan çok sayıda kaydı bulunan zanlılar, ifadelerinin ardından adliyeye sevk edildi. Nöbetçi mahkemece tutuklanarak cezaevine gönderildiler. Zanlılardan M.G.'nin, 5 aylık hamile olduğu belirtildi.