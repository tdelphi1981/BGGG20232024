19 haftalık bebeği düşürten doktora 4 yıl hapis istemi
ZONGULDAK'ta, başka bir erkekten hamile kalan ve bebeği iğne yöntemiyle düşürten 34 yaşındaki Ayşe K. ile eşi 52 yaşındaki Dursun K. hakkında 1'er yıl, kadının düşük yapmasını sağlayan doktor F.T. hakkında ise 4 yıl hapis istemiyle dava açıldı.
Olay, Nisan 2011'de meydana geldi. Bartın'da yaşayan ve evli olan Ayşe K., iddiaya göre sevgilisi olduğu ileri sürülen 37 yaşındaki Ş.K.'dan hamile kaldı. Dursun K., eşinin hamileliği 19'uncu haftaya geldiğinde bebeğin kendisinden olmadığını öğrendi. Dursun K., bebeği aldırmak için Zonguldak Kadın Doğum ve Çocuk Hastalıkları Hastanesi'nde görevli kadın doğum ve çocuk doktoru F.T. ile para karşılığı anlaştı. Bunu öğrenen Ş.K. ise polisi arayarak ihbarda bulundu. Polisin hastane dönüşü Zonguldak'ta eşiyle gözaltına aldığı Ayşe K., aynı gün aynı hastanede düşük yaptı.

DOKTOR İÇİN 4 YIL

Cumhuriyet Savcılığı'nın olayla ilgili başlattığı soruşturma devam ederken doktor F.T., İl Sağlık Müdürlüğü'nce görevden alındı. Ancak F.T., kısa süre sonra tekrar görevine döndü. Soruşturma sonunda doktor F.T. hakkında, hamileliği 10 haftayı geçen kadının bebeğini düşürtmek suçlamasıyla 4 yıl, buna rıza gösteren Ayşe K. ve Dursun K. ile olay sırasında yanlarında bulunan akrabaları Ferhat K. hakkında ise geçen aralık ayında 1 yıl hapis istemiyle dava açıldı.

Sanıklar, önümüzdeki günlerde Zonguldak 3'üncü Asliye Ceza Mahkemesi'nde hakim karşısına çıkacak.