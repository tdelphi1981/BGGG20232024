Polis 'uğur'lu geldi
Denize atlayarak intihara teşebbüs eden genç kadını, olay yerinden geçen polis memuru Uğur Gençoğlu suya atlayarak kurtardı.
ZONGULDAK'ta, Kordonboyu'nda denize atlayarak intihara kalkışan 41 yaşındaki Hatice Eserli, boğulmak üzereyken denize giren polis memuru tarafından kurtarıldı.
Gökçebey İlçesi'nde oturan Hatice Eserli, dün saat 09.00 sıralarında Kordonboyu'nda bankta bir süre oturduktan sonra demir korkulukların üzerine çıkıp denize atladı. Çevredekilerin 155 Polis İmdat hattını arayarak ihbarda bulunması üzerine polis ekipleri telsiz anonsu ile Kordonboyu'na yönlendirildi. O sırada bölgeden geçen Asayiş Şube Müdürlüğü'nde görevli polis memuru Uğur Gençoğlu, koşarak kıyafetleriyle denize atladı. Gençoğlu, suda çırpınan ve boğulmak üzere olan kadını kıyıya getirdi. Hatice Eserli, çevredeki diğer polis ve vatandaşların yardımıyla denizden çıkarıldı. Kısa süre sonra gelen sağlık ekipleri tarafından ambulansla Zonguldak Atatürk Devlet Hastanesi'ne kaldırılan Eserli, tedavi altına alındı. Psikolojik sorunları olduğu belirtilen kadının sağlık durumunun iyi olduğu bildirildi.