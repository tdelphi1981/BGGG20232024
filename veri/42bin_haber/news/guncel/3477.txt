Boşnak anne oğlunu Ankara'ya sordu
Leyla Kurtoviç, 1.5 yıldır haber alamadığı oğlunun boşandığı eşi tarafından Türkiye'ye kaçırıldığını iddia etti. Genç kadın 7 yaşındaki Dino'nun bulunarak kendisine verilmesini istedi.
Bosna-Hersek'in Zenitsa kentinde yaşayan Leyla Kurtoviç, yaklaşık 2 yıl önce boşandığı ve kendisi gibi Bosnalı olan eşinin, mahkeme tarafından kendisine verilen 7 yaşındaki oğlu Dino Kurtoviç'i 2011 yılının Temmuz ayında tatile götürmek için kendisinden aldığını söyledi. O tarihten sonra oğlundan ve boşandığı eşinden bir daha haber alamadığını öne süren anne Kurtoviç, Türk yetkililer aracılığıyla Ankara Emniyet Genel Müdürlüğü'ne 'boşandığı eşinin ve oğlunun Türkiye'ye giriş yapıp yapmadığına dair' yazı gönderdiğini bildirdi.

31 Temmuz'da giriş yapmış

Anne Kurtoviç, 13 ay sonra Ankara'dan kendisine gönderilen yazıda, eski kocasının ve oğlunun 31 Temmuz 2011 tarihinde Türkiye'ye giriş yaptığının belirtildiğini ifade ederek, hala Türkiye'de olduğunu iddia ettiği oğlunun bulunması için yetkililerden kendisine yardım etmelerini talep etti. Eski eşiyle medeni bir şekilde ayrıldıklarını da ifade eden Kurtoviç, 
kocasıyla birlikte yaşarken aralarında böyle bir olayın yaşanmasına sebep olacak bir anlaşmazlık olmadığını da dile getirdi. Eski kocasının çocuğunu kendisinden kaçıracağına inanmadığını da ifade eden genç kadın, hayatlarından endişe ettiğini bildirdi. Anne Leyla Kurtoviç, oğlu Dino Kurtoviç'in bulunması için ayrıca sosyal paylaşım sitesi facebookta 'Dino Kurtoviç Missing' adlı bir adres oluşturduklarını, bu sayfada oğlunun ve eski kocasının fotoğraflarının bulunduğunu bildirdi.