Başbakan Erdoğan: Görüyorsunuz kilom hiç değişiyor mu?
Başbakan Erdoğan, bir gazetecinin, 'Zaman zaman lahmacun, kebap kaçamağı yapıyorsunuz. Doktorlarınızın uyarısı olmuyor mu?' sorusu üzerine, 'Herhangi bir yasak söz konusu değil. Doktorlarım, 'ne yiyorsanız yiyin, hiçbir mani yok' dediler. Görüyorsunuz kilom hiç değişiyor mu?' cevabını verdi.
Başbakan Erdoğan, cuma namazını Beştepe Hisarcıklıoğlu Camisi'nde kıldı. Namaz çıkışında cami önündeki simitçiden simit alarak cemaate dağıtan Erdoğan, gazetecilere de simit ikram etti. Tezgahtaki simitlerin tamamını satın alıp simitlerin parasını cebinden ödeyen Başbakan Erdoğan, Hisarcıklıoğlu Camisi için de yardımda bulundu. Başbakan Erdoğan'ın simitçi Ziya Kavcı'ya 100 TL verdiği öğrenildi.

Belediye sözleşmelilerin kadroya alınmasıyla ilgili bir vatandaşın sözleri üzerine, 'Çalışıyoruz' diyen Erdoğan, daha sonra gazetecilerin sorularını cevapladı.

Erdoğan, bir gazetecinin, 'Zaman zaman lahmacun, kebap kaçamağı yapıyorsunuz. Doktorlarınızın uyarısı olmuyor mu?' sorusu üzerine, 'Herhangi bir yasak söz konusu değil. Doktorlarım, 'ne yiyorsanız yiyin, hiçbir mani yok' dediler. Görüyorsunuz kilom hiç değişiyor mu?' cevabını verdi.

Erdoğan, bir gazetecinin, genişletilmiş il başkanları toplantısındaki konuşmasında, Diyarbakırlı çocukların Çanakkale Şehitliği'ne yaptıkları ziyarete ilişkin duygularını kaleme aldıkları mektupları okuduğunda neler hissettiğini sorması üzerine, duygulandığını ifade etti.

Başbakan Erdoğan, bu mektupların kitap haline getirilmesinin önemli olduğunu kaydetti. 'Diyarbakır'dan Çanakkale'ye Mektuplar' adıyla basılan kitabın dağıtımının da yapılacağını söyleyen Başbakan Erdoğan, şöyle konuştu:

'Bunlar kazınmalı, tarihe mal olmalı. Şimdi onlardan bir miktar bastırdık. Daha da bastıracağız. Biz zaten Hükümet olarak, öğrencilerimizi sürekli bu tür yerlere götürüyoruz çünkü tarihini bilmeyen geleceğini hazırlayamaz. Onun için ecdadımızın ne yaparak bize neleri bırakmış, bunları görmeleri bilmeleri lazım. Dün çok saygı duyduğum bir insan, Çanakkale'ye hiç gitmediğini söyledi. Onun için müsaade ederseniz ben yarın 'Genişletilmiş il başkanları toplantısına gelmeyeyim. Çocuklarımla beraber Çanakkale'ye gideyim' dedi. Ben de 'isabetli olur' dedim. Biliyorsunuz, 18 Mart Çanakkale Şehitlerini Anma törenlerine hep katıldım. Bu yıl da inşallah 17 Mart'ta Biga'da toplu açılış yapacağız. Oradan Çan'a geçeceğim ve Şehitleri Anma Törenleri'ne katılacağım.'

-Çözüm süreci-

Erdoğan, bir gazetecinin sorusu üzerine, yürütülen sürece 'İmralı süreci' yerine 'çözüm süreci' denilmesini daha isabetli olacağını kaydeden Erdoğan, 'Terörün bitirilmesine yönelik süreçte kadınlar devrede mi olacak' sorusuna, 'Olması gerekir. Sizlerden de bunu bekliyorum' karşılığını verdi.

Erdoğan, İmralı'ya gidecek heyette yer alacak isimlerin henüz belli olmadığını belirterek, 'Bana henüz bakanım bu isimleri getirmedi. Ben de bu isimleri gazetelerde okuyorum'dedi.

Başbakan Erdoğan, bir gazetecinin, 'Bugün konuşmanızda Çanakkale Şehitliği'ne ziyaretlerini yazan Diyarbakırlı çocuklar için 'terörün istismar ettiği çocuklar bunlar' dediniz ama açmadınız. Biz o çocukların, 'taş atan çocuklar' olduğunu öğrendik' sözleri üzerine şöyle konuştu:

'Bunların içinde onlar da var ama gördükçe yapılanın ne kadar yanlış olduğunu çocukların bunu baskılar altında yaptıkları ortaya çıkıyor. Tabii bu önemli ve çocukların bu baskılardan kurtarılmak suretiyle ellerinde bu yavrularımız inşallah bilgisayarlarıyla dolaşsınlar. Kitaplarıyla kalemleriyle dolaşsınlar. Çünkü geleceğin güçlü nesillerini ancak böyle oluşturabiliriz. Geleceğin güçlü nesilleri ellerinde molotofkokteyleriyle oluşturulmaz.'

Erdoğan, İmralı'ya gidecek heyette kimlerin yer alacağına ilişkin bir soru üzerine ise 'Bana henüz bakanım bu isimleri getirmedi. Ben de bu isimleri gazetelerde okuyorum' dedi.