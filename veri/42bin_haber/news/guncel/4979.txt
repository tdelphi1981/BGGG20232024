Fatsa'da duvar 4 otomobille çöktü VİDEO
Ordu'nun Fatsa ilçesinde yol kenarına yapılan istinat duvarının patlaması sonucu park halindeki 4 otomobil 50 metre aşağıya yuvarlanarak toprak altında kaldı. Yol kenarındaki 24 daireli apartman da yıkılma tehlikesine karşı boşaltıldı.
ORDU'nun Fatsa İlçesi'nde yol kenarına yapılan istinat duvarının çökmesi sonucu, 4 otomobil 20 metre aşağı yuvarlanarak hasar gördü. Çöküntünün meydana geldiği yolun kenarındaki 9 katlı 24 daireli apartman da çökme tehlikesine karşı boşaltıldı.

Olay, dün gece geç saatlerde Fatsa İlçesi'ne bağlı Şerefiye Mahallesi Samsun Sokak'ta meydana geldi. Yol kenarına 2 ay önce yapılan 15 metre yükseklikteki istinat duvarı çöktü. Çökmenin etkisiyle arkasındaki yolda park halinde olan 4 otomobil duvarla birlikte sürüklendi. Otomobiller de hasar görürken sevk edilen polis, çökme olasılığı bulanan karşı yolun yanındaki 24 daireli apartmanı boşalttı.

Fatsa İlçe Kaymakamı Bekir Atmaca, da gelerek İl Afet ve Acil Durum Müdürlüğü (AFAD) ekiplerinden bilgi aldı. Kaymakam Atmaca, olayda can kaybı olmamasının sevindirici olduğunu belirterek, "Yol kenarına park edilen araçlar istinat duvarının çökmesiyle aşağı doğru sürüklendi. Büyük binalar tahliye edildi. Diğer duvarın tehlikesi olup- olmadığını teknik olarak arkadaşlar inceleyecekler. AFAD ekipleri geldi, teknik rapora göre gerekli değerlendirmeyi yapacak. Çok şükür ölü ve yaralı yok. Çoğu vatandaşlarımız akraba ve komşularının evlerine gitti. 24 daire boşaltılmış durumda" dedi.


Duvarın çökmesi sonucu aracı toprakla sürüklenerek hasar gören Ayhan Baş ise, "Çöken yolun 5 metre ilerisinde 24 dairelik apartman var. Burada oturuyordum gece büyük bir ses duyduk. Çıktığımızda araçlarımız aşağıya inmiş durumdaydı. Polis geldi binayı tamamen boşalttık" diye konuştu.

Hasar gören araçlar daha sonra çekici tarafından çekilerek kurtarıldı. Olayla ilgili soruşturma sürüyor.