Seri tecavüze sanal operasyon
Beş turistin tecavüz şikâyeti üzerine harekete geçen İstanbul polisi, MOBESE kameralarından önce şüphelinin eşkaline, oradan da kimlik bilgilerine ulaştı. İnternet hesapları da takibe alınan şüpheli, bindiği otobüsün atlattığı bir kazayı paylaşıp yerini belli edince yakalandı.
İSTANBUL polisi, Beyoğlu, Galata Kulesi, Karaköy gibi bölgelerde, 5 turist kadının tecavüze uğradıkları şikâyeti üzerine harekete geçti. Turist kadınların, yardımcı olmak bahanesiyle kendileriyle yakınlık kuran bir kişinin tecavüzüne uğradıklarını anlatmalarıyla operasyon başlatan Beyoğlu Asayiş Büro Amirliği ekipleri, olayların yaşandığı ileri sürülen ara sokaklardaki güvenlik kameralarını titiz bir incelemeye aldı. İnceleme sonunda önce şüphelinin eşkaline, sonra kimlik bilgilerine ulaşıldı. Kimliği belirlenen şüphelinin paylaşım sitelerindeki hesapları izlenmeye başlandı.

PARMAKTAKİ ISIRIK

Şüpheli 31 yaşındaki K.O., 15 Ocakta, bindiği şehirlerarası otobüsün Bursa yakınlarında kaza geçirmesi üzerine bir fotoğraf paylaştı ve Verilmiş sadakamız varmış Allah korudu... böyle bi aksiyon yaşadık işte... yazınca, Bursa ve otobüsün gideceği yer olan Bodrum emniyeti ile ortaklaşa operasyon düzenlendi. Bodruma gittiği belirlenen şüpheli, burada bir internet kafede gözaltına alınarak İstanbula getirildi. 
Beyoğlu İlçe Emniyet Müdürlüğü Asayiş Büro Amirliğinde mağdur kadınlar tarafından da teşhis edilen şüphelinin sağlık kontrolünde parmağında ısırık izine rastlandığı, bunun cinsel saldırıda bulunduğu kadınlardan birinin kendini savunması sırasında meydana geldiği belirtildi.  
 