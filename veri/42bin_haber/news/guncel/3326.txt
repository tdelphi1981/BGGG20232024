Eurovision'da Türkçe şarkı ihtimali doğdu
Avrupa'daki en önemli müzik etkinlikleri arasında gösterilen 2013 Eurovision Şarkı Yarışması'na Türkiye katılmasa da, Türkçe bir şarkının İrlanda adına katılma ihtimali doğdu.
58. Eurovision Şarkı Yarışması'nda, İrlanda'yı temsil edecek şarkıyı belirlemek amacıyla yapılan yarışmada, 3 Türk ve 2 İrlandalı müzisyenden oluşan Inchequin adlı grubun seslendireceği 'Son Kez' adlı şarkı, finale kalan 5 şarkı arasına girmeyi başardı.

Inchequin grubu Sinead Bradley, Hugh O'Neil ile Ayda Tunçboyacı, Tevfik Kulak ve Selin Türkoğlu'ndan oluşuyor. Şarkının adı Türkçe olsa da büyük bir bölümü İngilizce seslendiriliyor. Buna karşılık şarkının nakaratlarında yer alan "Son kez, son kez" ve "Son kez yağmur yağacak" şeklindeki sözleriyse şarkıda bir çok kez tekrarlanıyor.

'Son Kez' parçası finale kalmayı başarırsa finalleri 14 ve 16 Mayıs'ta, büyük finali ise 18 Mayıs'ta İsveç'in Malmö kentinde yapılacak 58. Eurovision Şarkı Yarışması'nda İrlanda'yı temsil edecek.

Eurovision şarkı yarışmalarına ilk kez 1965'te giren ve 1983 ile 2002 yıllarında yapılanlar hariç tüm Eurovision şarkı yarışmalarına katılan İrlanda, bu önemli müzik etkinliğindeki en başarılı ülke.

İlk kez 1970'de birincilik elde eden İrlanda, 7 kez birinci olma başarısı gösterdi. Ayrıca İrlanda, 1992, 1993 ve 1994'te Eurovison şarkı yarışmalarında peşpeşe birincilikler elde ederek, şimdiye kadar yarışmaya katılan hiçbir ülkenin elde edemediği bir başarıya da imza attı.

Eurovison yarışmalarına genellikle İngilizce parçalarla katılan İrlanda, daha önce yalnızca bir kez, 1972 yılında İrlandaca bir şarkıyla sahneye çıktı.

-Inchequin grubu-

Türkiye'de yaşamaya karar vererek, 2009'da Bodrum'un Gümüşlük beldesine yerleşen İrlandalı müzisyenler Bradley ile O'Neil'in, burada tanıştıkları Türk sanatçılarla bir grup kurmak istemeleri üzerine Inchequin grubu ortaya çıktı. Önce Türk ve İrlanda folk müziğini harmanlayarak Bodrum'da çalışmalarını yürüten grup, halen bir Türk-İrlanda ortak filmi The Famine'in film müziği üzerinde çalışmalarını sürdürüyor. Film, 1845 yılında Osmanlı İmparatorluğu'ndan, yaşanan kıtlık nedeniyle İrlanda'ya gönderilen 3 gemi dolusu gıda yardımı ile 10 bin İngiliz sterlininden oluşan maddi yardımın hikayesi anlatılıyor.

Gruptaki Türk müzisyenler arasında yer alan keman sanatçısı Tunçboyacı, ünlü Türk müzisyen ve besteci Onno Tunç'un kızı.

Grubun diğer üyesi Türkoğlu ise asıl tutkusu şarkı söylemek olsa da, uzun yıllar televizyon sunuculuğu da yapmış bir sinema sanatçısı. İrlanda ile de bağları bulunan Türkoğlu'nun üvey babası ile 2 üvey kardeşi İrlandalı.

Grubun son Türk üyesi trompet ve piyano sanatçısı Kulak ise İstanbul Devlet Orkestrası'nda yer almasının yanısıra, Diana Ross, Whitney Houston, Pavarotti, Jose Carreras, Montserrat Caballe and Sarah Brightman gibi müzik dünyasının önde gelen isimleriyle birlikte canlı müzik yapmış usta bir müzisyen. Kulak, aynı zamanda 'Son Kez' adlı parçanın aranjmanını da yapan isim.

Gruptaki İrlandalı müzisyenler olan Bradley ve O'Neil ise 19 yıldan bu yana çalan ve şarkılar yazan iki müzisyen. Dünyada 19'u aşkın ülkede geniş çaplı turnelere katılmış sanatçıların yaptıkları, orjinal şarkı ve ezgilerden oluşan 6 albümü bulunuyor.

Bradley gruba üflemeli çalgı, vokal ve mandolin ile katkı verirken baş vokalist O'Neil ise aynı zamanda elektro ve akustik gitar ve mandolin çalıyor.

-Grubun akıl hocası Shay Healy-

Inchequin grubunun akıl hocalığını ise İrlanda'ya 1980 yılında birincilik kazandırmış What's Another Year" adlı parçanın bestecisi Shay Healy yapıyor.

Healy, 'Son Kez' adlı parça hakkındaki görüşlerini şöyle dile getiriyor:

"Hemen her toplantıda söylenebilecek kadar sade bir şarkı arıyordum ve 'Son Kez' bu amacı kusursuzca yerine getiriyor. U2'yi andıran gitar tıngırdamalarının olduğu açılışından, Türk ve İrlanda üflemeli çalgısı ve kemanlarının Riverdance tarzı hoş kombinasyonuna kadar şarkı dinleyicilere İrlanda ve Türk kültürlerinin en örneğini veriyor. Çok güçlü bir hikayesi olan sözleriyse şarkıya, hareketli bir İrlanda baladında olduğu gibi kolayca yayılan bir güç ve ritim kazandırıyor"

"Son Kez" parçası, 22 Şubat'ta İrlanda'da yapılacak finalde, Kase grubunun seslendirdiği "Kiss", Aimée Marguerite Fitzpatrick'in seslendirdiği "Crashing Down", ZoeAlexis Bohorquez'in seslendirdiği "Fire" ve Ryan Dolan'ın seslendirdiği "Only Love Survives" adlı parçalarla yarışacak.