Küçük avlanan 60 ton hamsiye el konuldu
Trabzon'da su ürünlerine yönelik yapılan denetimlerde küçük avlandığı belirlenen 60 ton hamsiye el konuldu.
Gıda Tarım ve Hayvancılık Bakanlığı Balıkçılık ve Su Ürünleri Genel Müdürlüğü koordinasyonunda, Trabzon, Sinop, Rize ve Artvin İl Gıda Tarım ve Hayvancılık Müdürlüklerinden 10 su ürünleri kontrol ve denetim görevlisinin katılımı ile Trabzon'da Balık Hali, Balık Unu-Yağı İşleme Tesisleri, perakende satış yerleri ve yol güzergahlarında su ürünleri avcılık düzenlemelerine ilişkin denetimler yapıldı. Nakil belgeleri, balık boyları ve av araçlarının uygunluğu kontrol edildiği balık halindeki herhangi bir olumsuzluğa rastlanmadı. Yol güzergâhlarında 4 nakil aracında yapılan denetimde ise küçük boyda olduğu tespit edilen 60 ton dökme hamsi balığına, perakende satış yerinde 6,5 kilogram barbun ve 7,5 kilogram lüfer balığına el konuldu. Olayla ilgili sorumluluğu bulunan 6 kişiye idari para cezası uygulandı. İki balık unu-yağı işleme tesisindeki kontrollerde de küçük boyda hamsi ele geçirildi. Balıklara el konulurken, tesislere para cezası kesildi.

Trabzon Gıda Tarım ve Hayvancılık İl Müdürü Sabri Topbaş, balık unu ve yağı işleme tesisleri, yol güzergâhları ve balık hallerinde yapılan denetimlerin süreceğini söyledi. Topbaş, denetimler sırasında ayrıca, denetlenenlere av yasakları ve mevzuat konusunda bilgilendirme yapıldığı ve yasaklara uymaları konusunda uyarılar yapıldığını kaydetti.