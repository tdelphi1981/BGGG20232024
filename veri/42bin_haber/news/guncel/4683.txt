Enişte katiline 20 yıl hapis
SAMSUN'da 5 ay önce eniştesi 41 yaşındaki Cemal Güler'i 7 yerinden bıçaklayarak öldürdüğü suçlamasıyla tutuklu yargılanan 24 yaşındaki Eyüp Gül, 20 yıl hapis cezasına çarptırıldı.
Olay, merkez Atakum İlçesi Güzelyalı Mahallesi'nde geçen yıl Eylül ayında meydana geldi. Evli ve 1 çocuk babası, otomobil galerisi sahibi Cemal Güler, iş çıkıp evine doğru yürümeye başladı. Güler oturduğu dairenin bulunduğu apartmana girdiği sırada, yüzü maskeli bir kişinin saldırısına uğrayıp, 7 yerinden bıçaklandı. Ağır yaralı halde dışarı kaçmak isteyen Cemal Güler, bir süre sonra kanlar içinde yere düşerek yaşamını yitirdi. Olayın ardından soruşturma başlatan polis, Güler'in yakınlarının ve ailesinin ifadelerine başvurdu. Cenazede de kameralı ve fotoğraflı takip yapan polis, Cemal Güler'in 5 yıllık eşi 31 yaşındaki Nuray Güler'in İstanbul'da oturan küçük kardeşi Eyüp Gül'ün cenazeye katılmadığını belirledi. Kısa süre sonra da Gül'ün olay tarihinde Samsun'a geldiği bilgisine ulaşan polis, şüpheliyi İstanbul'un Küçükçekmece İlçesi'ndeki evinde yakalayarak gözaltına aldı. İfadesinde eniştesini öldürdüğü kabul eden Eyüp Gül, tutuklanarak cezaevine gönderildi.

Hakkında, Samsun 1'inci Ağır Ceza Mahkemesi'ne ağırlaştırılmış ömür boyu hapis cezası istemiyle dava açılan Eyüp Gül, son kez hakim karşısına çıktı. Gül, "Olaydan bir hafta önce eniştem ablama şiddet uygulamış, o da İstanbul'a benim yanıma geldi. Ablamın morali çok bozuktu. Bir hafta sonra eniştem ablamı geri çağırdı. Ablamdan birkaç gün sonra ben de kimseye bir şey söylemeden Samsun'a geldim. Bir otele yerleştim. Sonra da evlerine gittim. Bana, apartmanın önündeki çöp bidonuyla saldırdı. Ben de bıçakla ona saldırdım. Öldürme kastım yoktu. Pişmanım" diye konuştu. 

Mahkeme heyeti, sanık Eyüp Gül'ü 20 yıl hapis cezasına çarptırdı.

Öte yandan bıçaklanarak öldürülen Cemal Güler hakkında, olaydan önce, Nuray Güler'e yönelik 'hakaret ve eşe karşı kasten yaralama' suçlarından dolayı Samsun Sulh Ceza Mahkemesi'ne dava açıldığı belirtildi.