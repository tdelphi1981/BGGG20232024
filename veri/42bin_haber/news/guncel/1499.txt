Ördek avında kendini vurdu
SİVAS'ın Suşehri İlçesi'nde ördek avına çıkan 41 Yaşındaki Mesut Ertekin, karlı zeminde kayıp düşünce ateş alan tüfeğiyle kendini sağ ayağından vurarak yaralandı.
Olay bu sabah saat 10.00 sıralarında ilçeye bağlı Güneyli Köyü'nde meydana geldi. Sivas'tan Güneyli köyüne gelen Mesut Ertekin ve arkadaşları Kılıçkaya barajı yakınlarındaki bir gölette ördek avı yapmak istedi. Göl kenarında ördek arayan Mesut Ertekin karlı olan zeminde dengesini kaybedince elindeki tüfeği ateş aldı. Tüfekten çıkan saçmaların sağ ayağına isabet etmesi sonucu Ertekin yaralandı. Olayın bildirilmesi üzerine bölgeye jandarma ve sağlık ekipleri sevk edildi. Ancak kar nedeni ile ambulans arazi yoluna giremeyince, yaralı Mesut Ertekin için jandarmaya ait arazi tipi araç devreye girdi. Jandarma aracı yaralıyı bulunduğu yerden alarak ambulansa kadar taşıdı. Ambulansa konularak Şuşehri Devlet Hastanesi'ne götürülen Ertekin, buradaki ilk müdahalenin ardından Sivas Cumhuriyet Üniversitesi Tıp Fakültesi Hastanesi'ne sevk edildi. Fazla kan kaybettiği belirlenen Ertekin'in hayati tehlikesinin bulunduğu bildirildi. Jandarma ekipleri olayla ilgili soruşturma başlattı.