Öğrencilere giyecek yardımı yapıldı
Kimse Yok Mu Derneği Kayseri Şubesi, ihtiyaç sahibi öğrencilere eğitim desteği vermeye devam ediyor.
Kimse Yok Mu Kayseri Şubesi, Nevşehir merkezde bulunan Okuma Salonuna devam eden 47 öğrenciye giyecek yardımında bulundu.

Kimse Yok Mu Derneği Kayseri Şubesi, ihtiyaç sahibi öğrencilere eğitim desteği vermeye devam ediyor. Kimse Yok Mu Kayseri Şubesi Sosyal İnceleme Sorumlusu Nihat Demirci, Gönüllüler Sorumlusu İbrahim Salbaş, Hanım Gönüllüler Sorumlusu Aysel Salbaş, Kimse Yok Mu Nevşehir Şubesi Temsilcisi Naci Uçman ve Nevşehir Okuma Salonları Genel Koordinatörü Mücahit Çobanın katıldığı etkinlikte öğrencilere ayakkabı, mont ve kazaktan oluşan giysi malzemeleri dağıtıldı.

Kimse Yok Mu Kayseri Şubesi Sosyal İnceleme Sorumlusu Nihat Demirci, yardımlarının gıda, giyim ve kırtasiye olarak ihtiyaç sahibi ailelere ve öğrencilere yönelik olarak yaptıklarını söyledi.

Kayseri olarak Niğde, Nevşehir ve Kırşehir illerine de hizmet verdiklerini kaydeden Demirci, dernek olarak yardımsever insanların yardımlarını ihtiyaç sahibi insanlara ulaştırdıklarını ifade etti. 

İhtiyaç sahibi ailelere yönelik giyim ve gıda mağazasını hizmete açtıklarını ancak şube binası içerisinde yer alan mağazanın büyük talep nedeniyle yetersiz kalması üzerine 7 bin 500 metrekare kapalı alana sahip olacak 4 katlı bir mağazanın inşaatına başladıklarını söyledi.

Gıda ve giysilerin mağaza sistemi ile bulunduğu dükkanlarda ailelerin verilen kontenjanları doğrultusunda istedikleri üründen ihtiyaçlarına göre alabildiklerini ifade eden Demirci, reyonlarda hemen hemen bütün ihtiyaç malzemelerinin yer aldığını ifade etti.

Daha sonra 47 öğrenciye poşetler halinde hazırlanan yardımlar dağıtıldı.