Taksim taksim çile
'240 günlük meydan çalışması' başladı.
 Cem TÜRKEL
 İSTANBUL Taksim'de sıkıntılı günler... Taksim Meydanı'nın yayalaştırma projesi kapsamında bazı yollar trafiğe kapatıldı. Trafik keşmekeşe döndü, bazı vatandaşlar yürüyerek işe gitmeye çalıştı. Esnaf dertli. 240 gün sürece çalışmalar sırasında trafik, Tarlabaşı-Harbiye yönünde Taksim Meydanı üzerinden, Mete Caddesi-Asker Ocağı Caddesi-Cumhuriyet Caddesi, Harbiye -Tarlabaşı yönünde ise Cumhuriyet Caddesi, Abdulhakhamit Caddesi ve Tarlabaşı'ndan verildi. 
 Mısır'a gitmeden önce havalimanında eleştirilerle ilgili soruları yanıtlayan Büyükşehir Belediye Başkanı Kadir Topbaş, bazı kesimlerin sadece muhalefet olsun diye istismar etmeye çalıştıklarını söyledi. Topbaş, 'İnanıyorum ki bu çalışmalar bittikten sonra 'ne kadar rahatladık' denilecek.  
 Taksİm ile ilgili olarak bazı endişe taşıyan vatandaşlarımız, sendikalarımız veya bilim dünyası temsilcileri var. Bunları dikkate alıyoruz. Tünel yollarla ilgili adımlar attığımızda da akademisyenler 'yanlış iş' eleştirisinde bulundu. Ama şimdi 'çok başarılı bir proje' diyorlar. İnanıyorum ki bu kaos bu sıkıntı geride kalır' dedi. Cumhuriyet Caddesi üzerinden Tarlabaşı-Harbiye yönünde 400 metre, Harbiye-Tarlabaşı yönünde 320 metre uzunluğunda tek tünel yapılacak.
 NASIL OLACAK
 Tarlabaşı'ndan gelen araçlar, Harbiye, Taşkışla ve Dolmabahçe yönüne gidebilecek. Gümüşsuyu, Sıraselviler ulaşımı Mete Caddesi üzerinden AKM önü-The Marmara Otel önünden yüzeyden sağlanacak. Anıt etrafındaki araç trafiği meydandan kaldırılacak. Taksim, yaklaşık 100 bin metrekarelik yayalaştırılmış bir meydana 
 kavuşacak.