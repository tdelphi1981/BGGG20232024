Ceylanpınar'daki okullar 2 gün daha tatil
Suriye'nin Haseki iline bağlı Rasulayn'da Özgür Suriye Ordusu ile Esed güçleri arasında süren çatışmalar nedeniyle Ceylanpınar'daki okullar 2 gün daha tatil edildi.
Sabah saatlerinden itibaren aralıklarla top seslerinin duyulduğu bölgede, çatışmalar sürüyor.

Ceylanpınar Kaymakamı İbrahim Çenet, AA muhabirine yaptığı açıklamada, Rasulayn'da çıkan çatışmaların ilçe güvenliğini tehlikeye soktuğunu belirterek, okulların perşembe ve cuma günü tatil edildiğini hatırlattı.

Çatışmaların devam etmesi nedeniyle okulların pazartesi ve salı günü de tatil edildiğini bildiren Kaymakam Çenet, salı günü öğleden sonra yapılacak toplantıda, okullara ilişkin durum değerlendirmesinin ardından, sürecin belirleneceğini söyledi.

Bu arada ilçede belediye hoparlöründen okullardaki tatilin uzatıldığına dair duyuru yapıldı.