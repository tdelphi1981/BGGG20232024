Diyanet'ten Suriye için kampanya
Diyanet İşleri Bakanı Mehmet Görmez’den, Suriye’ye yardım kampanyasına destek çağrısı.
 Diyanet İşleri Başkanı Mehmet Görmez, Suriye’de insanların açlıktan ve ilaçsızlıktan dolayı hayatını kaybettiğini belirterek, bölgeye yönelik yardım kampanyası başlatıklarını açıkladı. Görmez, “Yezidlerin zulmü altında inleyen Hüseyinlere bir tas su esirgemek ne ise bugün Suriye’de iki ateş arasında kalmış çocuklara, kadınlara, yaşlılara, ilaçsız ve dermansız insanlara yardım elini uzatmamak da aynı vebaldir diye düşünüyorum.” dedi.
  Diyanet İşleri Başkanı Mehmet Görmez, Suriye’de iki yıldır devam eden iç çatışmanın kritik bir noktaya geldiğini belirterek, “Suriye’de şu anda insanlık trajedisi ile karşı karşıyayız. Suriye içinden Türkiye’ye sığınan 300 civarında ilim adamı var, bunların bize müracaatları neticesinde Suriye’ye yönelik bir insani yardım kampanyası başlatmak durumunda olduğumuzu gördük. Gerçekten, iki ateş arasında kalmış çocuklar, yaşlılar ve hastalar var. Pek çok insan açlık tehlikesi ile karşı karşıya. Açlıktan ölümlerin başlaması ile karşı karşıyayız.” diye konuştu.
  Yaşanan ilaç sıkıntısı ve ağır hava şartlarına da dikkat çeken Görmez, “Çok zor bir kış mevsimi ile karşı karşıyayız, hiç yakıt yok. İnsanlar donma tehlikesi ile karşı karşıya. Ben buradan Diyanet İşleri Başkanı ve Türkiye Diyanet Vakfı Başkanı olarak, hem de insan olarak bütün halkımızı, fikri düşüncesi, inanışı ne olursa olsun Suriye’de başlayan hadiseler ile ilgili düşüncesi, kanaati ne olursa olsun, sivil halka yönelik insani yardım kampanyalarına destek vermeye davet ediyorum.” diye ifade etti.
 “UN, EKMEK VE YAKIT İHTİYACI HAD SAFHADA” 
 Savaş ahlakı ve hukukunun çocuklara, kadınlara, yaşlılara, aç ve susuz kalanlara, ilaçsız kalanlara yardım eli uzatmayı zorunlu kıldığını söyleyen Görmez, şöyle devam etti: “Biz Suriye ile sadece komşu, sadece kardeş değiliz. Biz Suriye ile aynı zamanda akrabayız. Türk milleti Somali’de, Arakan’da, Afrika’da, Pakistan’da, Endonezya’da insanların yaralarını saran bir millettir. Kendi yanıbaşımızda bu insanlık trajedisine bigane kalmak insan olarak hiçbirimize yakışmaz. Dünya görüşümüz ne olursa olsun, düşüncemiz, kanaatimiz ne olursa olsun Suriye’de başlayan hadiselerle ilgili her birimizin siyasi olarak farklı düşüncesi, farklı kanaati olabilir ama bugün herkesin bir noktada ittifak etmesi lazım. O da sivil halka, çocuklara, kadınlara, yaşlılara, ilaçsız, dermansız insanlara yönelik insani yardım kampanyası başlatmamız lazım. Özellikle un ihtiyacı, ekmek ihtiyacı, yakıt ihtiyacı, battaniye ihtiyacı had safhada. Burada daha önce beraber çalıştığımız pek çok din adamları, din alimi bize aylardır müracaat ediyor. Ancak farklı bir noktaya geldiğimizi görüyorum. Bu işlerden sorumlu bir vali tayin edildiğini hepimiz biliyoruz. O valilik ile işbirliği içinde, Türkiye Diyanet Vakfı bir insani yardım kampanyası başlatmış durumda. Bütün sivil toplum örgütlerini, sivil inisiyatifleri bu kampanyaya destek vermeye davet ediyorum.”
 Türkiye’nin, Suriye ile 900 kilometre sınırı bulunduğunu dile getiren Görmez, “Gerekirse, herkes kendi bir öğün yemeğini, bir ekmeğini, bir battaniyesini bu sınıra bırakmak suretiyle bu insani yardım kampanyasına destek vermek durumundadır.” dedi.
 “ÇAĞRIM TÜM İSLAM DÜNYASINA”
 Çağrısının, sadece Türkiye’de yaşayanlara olmadığını kaydeden Görmez, “Bu çağrım; öncelikle bütün İslam dünyasına, refah seviyesi yüksek tüm Arap ülkelerine, mezhebi, meşrebi ne olursa olsun herkese. Her gün Kerbela için ağlayan Şii kardeşlerimizi de aynı şekilde hiçbir ayrım yapmadan bu kampanyaya destek vermeye davet ediyorum. Yezidlerin zulmü altında inleyen Hüseyinlere bir tas su esirgemek ne ise bugün Suriye’de iki ateş arasında kalmış çocuklara, kadınlara, yaşlılara, ilaçsız ve dermansız insanlara yardım elini uzatmamak da aynı vebaldir diye düşünüyorum. İnanışı, mezhebi, meşrebi ne olursa olsun tüm Müslümanları Suriye’deki insanlara yardım kampanyalarına destek vermeye davet ediyorum.” şeklinde konuştu.
 “ANNE BABA BOMBARDIMANDA ÖLDÜKTEN SONRA AÇLIKTAN ÖLEN ÇOCUKLARA RASTLANDI”
  “Müslümanlığımız ve dindarlığımız bu günlerde Suriye coğrafyasında imtihan edilmektedir.” diyen Görmez, “Herkesi bu duyarlılığa katkıda bulunmaya davet ediyorum.” ifadesini kullandı. Mehmet Görmez, şöyle devam etti: “Ortada bir gerçek var. İki ateş arasında kalmış çocuklar var, kadınlar var, ilaçsız, dermansız insanlar var. Bir takım evlerde anne baba bombardımanda öldükten sonra açlıktan ölen çocuklara rastlanmaya başlandı. Yaralandıktan sonra çok küçük bir takım ilaçlar olmadığı için ölümlerle karşı karşıyayız. Bu kampanya, Türkiye Diyanet Vakfı marifeti ile başlattığımız bir kampanya olacaktır. Bu cuma da önümüzdeki cuma da Türkiye’deki tüm camilerde bu konuyu halkımızla paylaşacağız. Halkımızın yardımlarını en güzel bir şekilde, mağdur ve mazlum insanlara ulaştırmaya çalışacağız.” 
 
 CİHAN