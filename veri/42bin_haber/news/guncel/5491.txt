Yunanistandan firar eden insan kaçakçıları Edirnede yakalandı
Yunanistan'ın Aleksandrapoli (Dedeağaç) kentine bağlı Feres ilçesindeki göçmen hapishanesinden firar eden 3 insan kaçakçısı Edirne'de yakalandı.
İnsan kaçakçılığı organizatörlüğü yaptıkları gerekçesiyle tutuklanan 7 kişi, geçtiğimiz geçtiğimiz Pazar günü hapishanenin demir parmaklıklarını kırarak kayıplara karıştı. Gece saatlerinde gerçekleşen firarın ardından şahısların yakalanması için çalışma başlatan Yunan tarafı, organizatörlerin kimlik bilgilerini, fotoğraflarını ve kaçış güzergahını Edirne Emniyet Müdürlüğü'ne bildirdi. Firarilerden 3'ü Edirne'nin İpsala ilçesinde yakalandı. Yunanistan tarafından sınıra gelen firari organizatörler, Meriç Nehri'ni yüzdükten sonra Türkiye tarafına geçti. Birinci derece kara askeri yasak bölgeye giren kaçaklar, sınır birlikleri tarafından yakalandı. Cezayirli Ahmet Mesut, Mısırlı Fahmy Alla El Din ve Iraklı Abdulkarim Marwan'ın, Yunanistan göçmen hapishanesinden kaçan kişiler olduğu belirlendi. Edirne Emniyet Müdürlüğü Yabancılar Şube Müdürlüğü'ne teslim edilen organizatörlerin, 2001 yılında kabul edilen geri kabul anlaşması gereği Yunanistan'a teslim edileceği öğrenildi.