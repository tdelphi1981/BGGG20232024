Osmanlı mimarisi karakollar geliyor
Polis karakolları, Osmanlı ve Selçuklu mimarisine göre yeniden düzenlenecek.
Emniyet Genel Müdürlüğünde kurulan özel ekip, arşivleri taradı. Üniversitelerin mimarlık ve mühendislik fakültelerinde, Osmanlı ve Selçuklu dönemindeki karakolları anlatan 15 doktora tezi incelendi. Proje kapsamında Türkiye genelindeki 81 il ve 870 ilçedeki bin 300 polis merkezinin yeni mimariye göre düzenlenmesine 2013 yılında başlanacak.
Emniyet Genel Müdürlüğü İnşaat Emlak Daire Başkanlığı bünyesinde başlatılan çalışmalar kapsamında Ankara, İstanbul, İzmir başta olmak üzere bazı üniversitelerin mimarlık ve mühendislik fakültelerindeki 15e yakın doktora tezinden de faydalanıldı. Konuyla ilgili Tarihten Günümüze Türk Polis Teşkilatının Mimari Yapılanması Projesi adı altında çalışmalar başlatıldı. Çalışma sonrası emniyetin arşivindeki tarihi karakol fotoğraflarından esinlenilerek inşa edilecek polis binalarının örnek mimari projeleri hazırlanırken, polis merkezi, karakol ve zırhlı nöbet kulübesi şeklinde hazırlanan binaların, engelli vatandaşların ulaşımına da uygun hale getirileceği bildirildi.



TARİHİ ZIRHLI BİNALAR
2013 yılı içinde başlatılacak proje kapsamında, polis merkezleri ve karakolların yanı sıra terör olaylarını yoğun yaşandığı illere öncelik verilmek üzere zırhlı nöbet kulübeleri de inşaa edilecek. Taş ve mermer ağırlıklı malzemelerden yapılacak olan zırhlı nöbet kulübeleri hem teknolojik tüm imkânlara sahip olacak hem de dokuya zarar vermeden emniyet teşkilatının asırlık mimarisini günümüze taşıyacak.