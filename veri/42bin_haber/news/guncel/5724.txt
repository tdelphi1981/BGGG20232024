İstanbul'da kamusal hizmetlerin verimliliği arttırılıyor
İstanbul Büyükşehir Belediyesi'nin, kamusal hizmetlerin verimliliğini artıracak ve vatandaşların memnuniyetini ön plana çıkaracak 'Çalışanların Mesleki Donanımları ve Uygun İstihdam Politikalarının Geliştirilmesi' projesi hayata geçirildi.
Büyükşehir Belediyesi'nin, İstanbul Kalkınma Ajansı, İstanbul Medeniyet Üniversitesi ile İnsan Toplum ve Teknoloji Derneği işbirliğiyle, Kalkınma Bakanlığı ile Birleşmiş Kentler ve Yerel Yönetimler Orta Doğu ve Batı Asya Bölge Teşkilatı'nın desteğiyle başlattığı proje tanıtıldı.
Tanıtım toplantısında konuşan Büyükşehir Belediyesi Başkan Vekili Ahmet Selamet, son 10 yılda gerçekleştirdikleri hizmet ve yatırımlardan bahsetti.Selamet, bölgesel kalkınmayı artırmak ve sürdürülebilir kalkınmayı desteklemek için çalıştıklarını söyledi.Büyükşehir Belediyesi'nin, İstanbul Kalkınma Ajansı'nın hibe programlarına 2010'dan beri proje başvurusunda bulunduğunu anlatan Selamet, 
kazanılan 23 projeye 20 milyon 339 bin lira kaynak aktarıldığını kaydetti. Selamet, projeyle İstanbul'daki kamusal hizmetlerin verimliliği ile vatandaşların memnuniyetini artırmayı hedeflediklerini ifade etti.
 
 -Projenin özellikleri-
 
İstanbul Büyükşehir Belediyesi'nde uygulanmaya başlanacak 'Çalışanların Mesleki Donanımları ve Uygun İstihdam Politikalarının Geliştirilmesi'projesiyle, İstanbul'daki kamu personelinin verimliliğini artırmanın yanı sıra 
insan kaynakları yönetim politikasında bilgi ve teknoloji tabanlı uygulamaların kullanımının yaygınlaştırılması amaçlanıyor. Bütçesi 450 bin lira olarak belirlenen projeyle, Büyükşehir Belediyesi'nin insan kaynakları yönetim politikası oluşturulacak, işbirliği ağları, performans ve mesleki yeterlilik testlerinden de yararlanılacak. Böylece 
İstanbul'un küresel rekabet edebilirlik gücü de artırılacak.