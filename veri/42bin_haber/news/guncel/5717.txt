Fahri Korutürk'ün eşi son yolculuğuna uğurlandı
GEÇTİĞİMİZ Pazartesi günü 98 yaşında hayatını kaybeden 6. Cumhurbaşkanı merhum Fahri Korutürk'ün eşi, CHP İstanbul Milletvekili Osman Korutürk'ün de annesi Emel Korutürk, bugün son yolculuğuna uğurlandı.
Emel Korutürk için Teşvikiye Camii'nde düzenlenen cenaze törenine CHP Genel Başkanı Kemal Kılıçdaroğlu, CHP Genel Başkan Yardımcıları Akif Hamzaçebi, Umut Oran'ın yanı sıra CHP'li bir çok isim ve Deniz Kuvvetleri Komutanlığı'ndan çok sayıda subay katıldı. Eski Başbakanlardan Bülent Ulusu'nun da katıldığı cenaze törenine Cumhurbaşkanı Abdullah Gül ile TBMM Başkanı Cemil Çiçek de çelenk gönderdi. Törende taziyeleri Emel Korutürk'ün oğulları Osman ve Salah Korutürk ile kızı Ayşe Arzık kabul etti.

Kılıçdaroğlu, "Rahmetli, saygıdeğer bir hanımefendiydi. Eski Cumhurbaşkanımızın eşi, milletvekilimiz Sayın Osman Korutürk'ün sevgili annesi, Allah'tan rahmet diliyorum" dedi. Kılıçdaroğlu, PKK'nın elinde tuttuğu 8 kamu görevlisinin dün teslim edilmesine yönelik soruları ise yanıtsız bıraktı.

CHP Kocaeli Milletvekili Hurşit Güneş ise, "CHP iktidarında, 1970'li yıllarda cumhurbaşkanlığı yapmış bir muhterem kişinin, cumhurbaşkanının eşi. Daha önce de Deniz Kuvvetleri Komutanlığı'na kadar yükselmiş bir amiraldi. Sonra cumhurbaşkanlığımızı yaptı Bunun ötesinde bizim için ayrıca bir önemi var, İstanbul Milletvekilimiz Osman Korutürk'ün de annesidir. Kendisine başsağlığı diliyoruz" dedi. CHP eski Genel Başkan Yardımcısı Onur Öymen de, "Çağdaşlığın simgesiydi. Kişiliğiyle, sanatçı kimliğiyle ve insani değerleriyle bütün toplumumuza örnek olacak özellileri vardı. Onun kaybını çok büyük bir üzüntüyle karşıladık" diye konuştu.

Korutürk'ün cenazesi, öğle namazına müteakip kılınan cenaze namazının ardından Zincirlikuyu Mezarlığı'nda toprağa verildi.