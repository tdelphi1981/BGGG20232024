Meteoroloji'den kuvvetli yağış uyarısı
Güneydoğu Anadolu Bölgesi'nde kuvvetli yağış bekleniyor.
Meteoroloji 15. Bölge Müdürlüğü'nden yapılan açıklamada, bugün öğle saatlerinden itibaren başlayacak kuvvetli yağışların yarın akşam saatlerine kadar devam etmesinin beklendiği belirtildi.

Yağışların bölge genelinde yağmur, Siirt ve Şırnak'ın yüksek kesimlerinde kar şeklinde olması beklendiği kaydedilen açıklamada, 'Kuvvetli kar yağışı sonucu görüş mesafesinde azalma, ulaşımda aksama, buzlanma ve don olayı, muhtemel çığ tehlikesi, kuvvetli yağmur ve sağanak sonucu ani sel, taşkın ve heyelan, kara ve hava ulaşımında aksamalar gibi yaşanabilecek çeşitli olumsuzluklara karşı dikkatli ve tedbirli olunması gerekmektedir' denildi.

24 saat içerisinde metrekareye düşmesi beklenen yağış miktarının 20 kilogramın üzerinde olacağı da bildirildi.