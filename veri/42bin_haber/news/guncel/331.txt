İHD yöneticilerine gözaltı!
Cezaevlerindeki açlık grevlerine dikkat çekmek için Başbakanlık Ofisi önünde basın açıklaması yapmak isteyen İnsan Hakları Derneği (İHD) İstanbul Şubesi yöneticileri gözaltına alındı. Seslerini Başbakan Recep Tayyip Erdoğan’a duyurmak isteyen, aralarında İHD İstanbul Şube Başkanı Ümit Efe , Genel Başkan Yardımcısı Rıza Dalkılıç’ın da olduğu toplam 6 yönetici basın açıklaması yapmak üzere saat 13.00 sularında Dolmabahçe’deki Başbakanlık Ofisi önüne geldi. 

Çevrede geniş güvenlik önlemleri alan polis, basın açıklamasının yapılmasına izin vermedi. 

Polis, açıklama yapmak için başbakanlık ofisinin önüne doğru yürümek isteyen İHD yöneticilerinin önünü kesti. 

Basın açıklamasının yasal olduğunu söyleyen İHD yöneticilerine polis Beşiktaş’taki Demokrasi Meydanı’nda açıklama yapabileceklerini belirtti. 

Başbakanlık ofisi için ısrar eden İHD yöneticileri oturma eylemi yapmak isteyince polis müdahale etti. İHD yöneticileri gözaltına alındı. 

Gözaltına alınan 6 İHD yöneticisi "Baskılar bizi yıldıramaz" şeklinde slogan attı. Polis minibüslerine bindirilen İHD yöneticileri emniyete götürüldü.