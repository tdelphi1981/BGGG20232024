Bomba komutanın elinde patladı
Burdur 58'inci Piyade Alay Komutanlığı 2'nci Tabur Komutanı Piyade Yarbay 45 yaşındaki Özdemir Tarikçi, eğitim alanında patlamamış bir el bombasını imha etmeye çalıştığı sırada, bombanın patlaması sonucu sol ayağından yaralandı.
Olay, dün saat 17.30 sıralarında 58'inci Piyade Alay Komutanlığı'nda meydana geldi. Yarbay Özdemir Tarikçi gözetiminde akşam saatlerinde askerlere bomba ve atış eğitimi yaptırıldı. Eğitim sırasında atılan bir el bombası patlamadı. Çevre güvenliğinin alınmasının ardından Yarbay Tarikçi bombayı etkisiz hale getirmek için müdahale etti. Müdahale sırasında bomba patladı. Sol ayağına şarapnel parçası isabet eden Yarbay Tarikçi yaralandı. Haber verilmesi üzerine gelen sağlık ekiplerinin ilk müdahalesini yaptığı Özdemir Tarikçi, ambulansla Burdur Devlet Hastanesi'ne götürülerek ameliyata alındı. Ayağındaki şarapnel parçası çıkarılan Tarikçi'nin hayati tehlikesinin bulunmadığı belirtildi.