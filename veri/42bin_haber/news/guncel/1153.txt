Çocuklara cinsel taciz
İzmir'in Konak İlçesi'nde, 11 yaşındaki Y.A. ve 10 yaşındaki L.A.'ya cinsel istismarda bulunduğu iddiasıyla, 59 yaşındaki esnaf gözaltına alındı. Şüphelinin yakınları ile kız çocuklarının akrabaları arasında karakolda çıkan kavganın tarafları bıçakla birbirlerini yaraladı. Olay, dün akşam saatlerinde Yıldız Mahallesi 441 Sokak üzerinde meydana geldi. Esnaf A.H., iddiaya göre, sokakta birlikte oynayan Y.A. ve L.A.'yı yanına çağırdı. Ara sokakta pantolonunu indiren A.H.'nin iki kız çocuğuna dokunmaya başladığı ileri sürüldü. Bir kişinin ihbarı üzerine olay yerine gelen polis ekipleri, çocuklara cinsel istismarda bulunduğu gerekçesi ile şüpheli A.H.'yi gözaltına aldı. Kız çocukları ise sağlık kontrolünden sonra Çocuk Şube Müdürlüğü'ne teslim edildi.

Suçlamayı kabul etmeyen A.H., ifade için Kemeraltı Polis Merkezi'ne götürüldü. Şüphelinin oğlu B.H. ve yakını İ.U.H. de bir süre sonra A.H.'nin durumunu öğrenmek için polis merkezine gitti. İkili polis merkezinin önünde kız çocuklarının yakınlarıyla karşılaştı. Çıkan tartışmada Mehmet A., B.H. ile İ.U.H.'yi bıçakla yaraladı. Yaralılardan İ.U.H., İzmir Eğitim ve Araştırma Hastanesi'nde, B.H. ise Yenişehir'deki İzmir Doktor Suat Seren Göğüs Hastalıkları ve Cerrahisi Eğitim ve Araştırma Hastanesi'nde tedaviye alındı. İki kişiyi bıçaklayan kızların yakını Mehmet A. da gözaltına alındı. 

Cinsel istismarda bulunduğu iddia edilen A.H. ise Ahlak Büro Amirliği'ne teslim edildi.

Gözaltındaki A.H. ile Mehmet A. işlemlerinin ardından adliyeye sevk edilecek.