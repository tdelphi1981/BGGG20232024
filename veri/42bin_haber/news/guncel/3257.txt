Dışişleri Bakanlığının web sitesi Fransızca yayında
Bakanlık yetkililerinden alınan bilgiye göre, bakanlığın www.mfa.gov.tr adlı internet sayfası Türkçe ve İngilizce'nin ardından Fransızca da yayına başladı.
Yaklaşık 1 ay sonra Arapça yayına da başlanılacağını belirten yetkililer, ihtiyaçlar doğrultusunda ilerleyen günlerde daha geniş kitlelere ulaşmak için diğer dillerde de yayın yapılabileceğini kaydetti.

Bakanlığın resmi Twitter hesabı yenilik doğrultusunda iki dilin yanında artık Fransızca olarak da paylaşımlarda bulunuyor.

-Siteyi 2012'de 2 milyon 103 bin 157 kişi ziyaret etti-

Yetkililer, geçtiğimiz yılın başında tasarım ve içeriği güncellenen sitenin Türk dış politikasını takip edenlerin başvurduğu ilk kaynak olma özelliği taşıdığına dikkati çekti.

2012'de sitenin ana sayfasını 2 milyon 103 bin 157 kişi ziyaret ederken yeni yılın ilk ayında 251 bin 540 kişi siteyi tıkladı.

Bakanlığın sitesi ayrıca Ortadoğu Teknik Üniversitesi tarafından kamu web sitelerinin kullanılabilirliliği konusunda yapılan araştırmada, kullanılabilirlilik açısından yüzde 75'in üzerinde bir performansla "iyi" olarak değerlendirilmişti.