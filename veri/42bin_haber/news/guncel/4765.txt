Kayseri'de korkutan yangın
KAYSERİ'de elektrik kontağından çıkan yangın korkuttu. 15 katlı binayı duman sararken, olay yerine çok sayıda itfaiye ve ambulans sevk edildi. Yangını kontrol altına alan itfaiye ekipleri, merdivenlerle önce küçük çocukları, ardından hasta ve yaşlıları tahliye etti. Battaniyeye sarılı kundağındaki 1 yaşındaki Alperen Kafa, karbonmonoksit zehirlenmesine karşılık, çocuk hastanesine kaldırıldı.
Melikgazi ilçesi Tacettinveli Mahallesi'nde 15 katlı Beta Sitesi'nin 11'inci katında elektrik kontağından olduğu tahmin edilen yangın çıktı. Kabloların tutuşması nedeniyle, binayı duman sardı. İhbar üzerine olay yerine çok sayıda itfaiye ekibi ve ambulans gönderildi. İtfaiye ekipleri yangını kontrol altına aldıktan sonra, dumandan etkilenen ve balkonlarda bekleyenleri kurtarmak için harekete geçti. İtfaiye ekiplerinin çalışmalarını, binada oturanların yakınları endişeyle izledi. Telefonla yakınlarına ulaşmaya çalışanların bazılarının, araçlarındaki yangın tüpünü de yanlarına almaları dikkat çekti. İtfaiye ekipleri önce çocuk ve hastaları ardından yaşlıları kurtarırken, dışarıda bekleyenler de gözyaşları içinde yakınlarına öncelik tanınmasını istedi. 

1 YAŞINDAKİ ALPEREN KORKUTTU

Yangın çıkan binanın 15'inci katında oturan Fatih- Seçil Kafa çiftinin 1 yaşındaki oğlu Alperen, yangın sırasında annesinin kucağında kurtarılmayı bekledi. Kafa ailesinin yakınları, minik bebeğin kurtarılması için beklerken gözyaşı döktü. 1 hafta sonra doğum gününü kutlamaya hazırlanan bebek, dairelerinin balkonunda annesinin kucağında bekledi. İtfaiye ekipleri yangın merdiveniyle balkona ulaşarak Alperen ve annesi Seçil'i diğer katlardaki miniklerle birlikte kurtardı. Alperen Kafa, daha sonra Çocuk Hastanesine götürülerek, tedavi altına alındı. Daha sonra hastalar ve yaşlılar sırayla binadan tahliye edildi. Dumandan etkilenenler ambulanslarla çeşitli hastanelere sevk edildi. Yangının kesin çıkış nedeni, yapılacak incelemenin ardından belirlenecek.