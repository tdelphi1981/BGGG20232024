Kurtuluş törenlerindeki eski coşkuyu arıyor !
ERZURUM'un işgalden kurtarıldığı 12 Mart gün kente giren ilk Türk subayı olan Yüzbaşı Ahmet Edip Somunoğlu'nun 94 yaşındaki kızı Hatice Somunoğlu, günümüzde kurtuluş törenlerinin coşkusunu kaybettiğini söyledi.
Sağlık eski bakanlarından Edip Somunoğlu'nun yeğeni olan Hatice Somunoğlu, Erzurum'un işgalden kurtarılışının 95'inci yıldönümünde yine çok heyecanlandığını bildirdi. Tekel'den emekli Hatice Somunoğlu, oturduğu babadan kalma 140 yıllık konağı bir süre önce terk edip merkez Palandöken ilçesindeki bir apartman dairesinde kendisi gibi yalnız olan yengesi ile birlikte yaşamaya başladı. Konağın Büyükşehir Belediyesi tarafından onarılıp müze haline getirileceğini duyduğunda çok sevindiğini ifade eden Hatice Somunoğlu, ölmeden konağın müze halini görmek istediğini belirtti. 

EVLERİN KAPISI GELİN GİBİ SÜSLENİRDİ


Erzurum'un işgalden kurtuluş tarihi olan 12 Mart'ta yüreğini buruk bir sevinç kapladığını anlatan Hatice Somunoğlu, Cumhuriyetin ilk yıllarındaki Erzurum'u anlattı. Babası Yüzbaşı Ahmet Edip Somunoğlu'ndan dinlediği Ermeni vahşetini hiç unutmadığını söyleyen Hatice Somunoğlu şöyle konuştu:
"Biz döt kardeştik. Şimdi hiçbiri hayatta yok. Ben hiç evlenmedim. Rahmetli babam hep Ermenilerin yaptığı katliamları anlatırdı. Ermeniler, Erzurum'da Osman Ağa ve Mürsel Ağa konaklarında yüzlerce kadın ve çocuğu vahşice katletmiş. Ermeniler binlerce masum insanı diri diri yakmış ya da kurşuna dizmiş. Canlı bir tavuk bile bırakmamışlar. Bu olayları bizzat gören, yaşayan babam, toprağımıza ve bayrağımıza sımsıkı sarılmamızı isterdi. Babamın en büyük arzusu cephede vatan uğruna şehit düşmekti, olmadı. Babam 21 yıl askerlik, 24 yıllıkta öğretmenlik olmak üzere bu ülkeye 45 yıl hizmet verdi. Kurtuluş törenlerinde her Erzurumlu evinin kapısını bir gelin gibi süslerdi. Törenlerin yapıldığı yerde bir metre buz vardı. Hava çok soğuktu. Ama içimizdeki çoşku büyüktü. Her ana-baba çocuklarının elinden tutar bayram yerine giderdi. Şimdi bu çoşku kalmamış. Yaşlanıp bayramlara gidemediğim için çok üzülüyorum. Yıllar önce çektirdiğimiz fotoğraflara bakıp özlem gideriyorum."