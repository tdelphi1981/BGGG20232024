Ustalara Saygı kadınları unutmadı
Ustalara Saygı etkinliğinde 'Dünya Kadınlar Günü' kutlanacak.
Beşiktaş Belediyesi tarafından düzenlenen 'Ustalara Saygı' etkinliği, 4 Mart Pazartesi akşamı Akatlar Kültür Merkezi'nde gerçekleştirilecek.Faruk Şüyun tarafından 'Çağdaş Kibeleler' ismiyle düzenlenen ve Tuna Egemen'in sunacağı etkinlikte, tıp, basın, edebiyat, hukuk gibi alanlarda ülke kadınının varlığını ispatlamış katılımcılar, kadın olmanın mesleklerine katkılarını, toplum içinde kadının yerini ve karşılaştıkları olumlu-olumsuz durumları katılımcılarla paylaşacak.'Kurtuluş Savaşı'nda Kadınlar' temalı kısa filmin ve İstanbul Kadın Kuruluşları Birliği'nin çalışmalarını anlatan görüntülerin de izlenebileceği 
etkinliğin 'Çağdaş Kibeleler'i, halkla ilişkiler uzmanı Arın Saydam, televizyoncu Ayşenur Arslan, ressam Fatma Tülin, çevirmen ve yayıncı İlknur Özdemir, yazar Mine Söğüt, akademisyen Nazan Erkmen, kadın hakları savunucusu ve 
Türkiye'nin ilk kadın hukuku uzmanı Nazan Moroğlu, devlet eski bakanlarından Önay Alpago, oyuncu Sevil Uluyol, 1952'de hemşirelik okulundan mezun olan Zuhal Acıman Savaş, çevirmen ve gazeteci Sevin Okyay ile yazar Solmaz Kamuran olacak.
'Ustalara Saygı' toplantıları, 11 Mart'ta düzenlenecek 'Göksel Kortay-Kerem Yılmazer'e saygı' gecesiyle devam edecek.