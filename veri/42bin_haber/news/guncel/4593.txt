Batmanda bulunan kadın cesedinin kimliği belli oldu
Batman'ın Gercüş ilçesi Kozlu köyü yakınlarında yol kenarında bir kadın cesedi bulundu. Köpekler tarafından parçalanan cesedin iki ay önce Diyarbakır'ın Kulp ilçesine bağlı Özbek köyünde kaybolan Besna Çelik'e ait olduğu öğrenildi.
Besna Çelik'in cenazesi yakınları tarafından Gercüş Devlet Hastanesi morgundan alınarak toprağa verilmek üzere Kulp ilçesine götürüldü. Gercüş'ün Kozlu Köyü'nden rahatsızlanan bir kişiyi ilçe merkezindeki hastaneye getiren Necdet Çelik, gece köye dönerken ilçe yakınlarında çok sayıda köpeğin yol kenarında toplandığını gördü. Köpeklerin bir şeyler parçaladığını gören Necdet Çelik, şüphelenerek güvenlik güçlerine haber verdi. 

Olay yerine gelen korucular ve jandarma ekipleri yol kenarına yakın bir bölgeye kıyafetleri ile gömülmüş bir bayan cesedi ile karşılaştı. Bölgeyi güvenlik kordonuna alan jandarmalar cesedi gömülü olduğu yerden çıkarttı. Ceset önce Gercüş Devlet Hastanesine, daha sonra kimlik tespiti çalışması için Diyarbakır'a gönderildi. Diyarbakır Dicle Üniversitesi Araştırma Hastanesinde otopsi yapılan kadın cesedinin iki ay önce Diyarbakır'ın Kulp ilçesine bağlı Özbek köyünde kaybolan 41 yaşındaki Besna Çelik'e ait olduğu öğrenildi. 

Çelik'in cenazesi tekrar Gercüş Devlet Hastanesi morguna kaldırıldı. Yakınları tarafından hastaneden gece geç saatlerde alınan Çelik'in cenazesi, toprağa verilmek üzere köyü Özbek'e gönderildi. 

Gercüş Belediye Başkanı Esat Üner, 8 Mart Dünya Kadınlar gününü kutlamaya hazırlanırken ilçelerinde böylesi hunharca işlenen cinayetten duyduğu üzüntüsünü dile getirdi. Üner, "Bu olay bizi ve ilçe halkını derinden üzmüştür. Bu olayı lanetliyoruz, umarız failleri bir an önce yakalanıp cezalandırılır" dedi.