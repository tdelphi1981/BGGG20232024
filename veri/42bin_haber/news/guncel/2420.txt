Jandarm CSI gibi çalışıyor
ADANA'da çözülmesi zor olayları aydınlatmak amacıyla kurulan İl Jandarma Alay Komutanlığı'na bağlı 'Yıldırım Ekipler', CSI gibi çalışıyor.
Ele aldıkları olaylara bir sosyolog gibi yaklaşıp, kendilerini zanlının yerine koyup 'empati' yapma kabiliyetine sahip, ekibin tamamı rütbeli 8 personelden oluşuyor. Bir üsteğmen, 2 astsubay ve 5 uzman çavuşun görev yaptığı tim, bir yıl içinde faili meçhul 8 olayı kısa sürede aydınlattı. Alışılmış yöntemlerle birlikte, teknolojinin bütün imkanlarından yararlanan Yıldırım Ekiplerin en büyük sıkıntısı ise olayların meydana geldiği bölgelerin kırsal alan olması. Adana'nın 15 ilçesindeki asayiş ve kaçakçılık olaylarına bakan ekipler, görgü tanığı ve güvenlik kamerası kaydı bulmakta zorlanıyor. Bütün imkansızlıklara rağmen olayla ilgili tüm delilleri tek tek inceleyip, görgü tanıklarını dinledikten sonra, 'şeytan ayrıntıda gizlidir' sözünden yola çıkarak en ince ayrıntıları değerlendiriyor.


Faili meçhul bir olayı aydınlatmak için gerektiğinde 24 saat aralıksız çalışan ekipler, İl Jandarma Komutanlığı'ndaki özel ofislerine çekilip, akla gelebilecek her türlü soruyu önlerindeki tahtaya not alıyor. Kendi aralarında tartışıp, sorulara cevap ararken, öldürülen kişilerin cinsiyeti, yaşı, aile ve sosyal çevresi mercek altına alınıyor. Cesedin üzerindeki dövme, kulağındaki küpeden, saç rengi ve modeline kadar en ince detayı bile atlamayan ekip, parçaları bir araya getirerek sonuca ulaşıyor. 


UÇAK BİLETİNDEN MAKTÜLE, ÇOBANIN İFADESİNDEN KATİLE ULAŞILDI 


Karataş İlçesi'nin Adalı Köyü'nde 2012 yılının ocak ayında hayvanlar tarafından parçalanmış bir kadın cesedi bulan jandarma ekipleri, olay yerinde parçalanıp gelişigüzel atılmış kağıt parçaları buldu. Toplanan kağıt parçalarını birleştiren Yıldırım Ekip personeli, uçak bileti olduğunu tespit etti. Biletten, öldürülen Hülya Güler'in kimliğine ulaşan ekipler, genç kadının Hollanda'dan Türkiye'ye gelip, dayısının oğlu tarafından öldürüldüğünü öğrendi. Şüpheliyi uzaktan gören bir çobanın ifadesinden kimliğini tespit eden ekipler Göksal Pekayılan'ı kısa sürede yakaladı. Boş arazide 3 ay kalıp, hayvanlar tarafından parçalanmış olan kadın cesedinin bulunmasının üzerinden 8 saat geçtiğinde, Yıldırım Ekipler olayı aydınlatmayı başarıp, katili de adalete teslim etti. 


SİLİKONDAN CESETLERİN KİMLİĞİ SAPTANDI


Adana'nın Ceyhan İlçesi'ne bağlı Kızıldere Köyü yakınlarında yakılmış halde 2 ceset bulan jandarma ekipleri, tamamen yanmış cesetlerden geride kalan göğüs silikonlarını incelemeye aldı. Silikon üzerindeki seri numarasından ithalatçı firmaya, firmadan doktora, doktordan da hastaya ulaşan jandarma, cesetlerin hayat kadınları Gülcan Ünlütaşkıran ile Bilgi Gürsoy Can'a ait olduğunu ve kayıp olarak arandığını saptadı.


Yıldırım Ekipler, çalışma sistemleri ve aydınlatılan olaylar hakkında Adana Valisi Hüseyin Avni Coş'a da brifing sundu. Ekiplerin çalışmalarını dikkatli dinleyip, çalışma sistemleri hakkında bilgi alan Coş, "Adana'nın CSI'ına teşekkür ediyorum" dedi.


CSI NEDİR? 


İngilizce'de 'suç mahalli incelemesi' ifadesinin kısaltması olan CSI (Crime Scene Investigation), CBS'in 2000'de yayınlamaya başladığı dedektiflik dizisiyle popülerleşmişti.