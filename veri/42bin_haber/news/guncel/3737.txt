Yangın faciasından dram üstüne dram çıktı
BURSA'da 2 katlı ahşap binada çıkan yangında 7 yaşındaki Zeynep ve 4 yaşındaki Nazlı Taşçı ile birlikte halaları 18 yaşındaki Ecem Taşçı hayatını kaybetti. Yangın sırasında yaşlı anne ve babasını dışarıya çıkardıktan sonra yeğenlerini kurtarmak için tekrar alevlerin içine dalan Ecem Taşçı'nın ise, binanın çökmesi sonucu öldüğü belirlendi. Çocuklarını kaybeden baba Serhat Taşçı'nın iş bulduğunda inşaatlarda sıvacılık yaptığı, boşta kaldığı zamanlarda beslediği güvercinleri satarak evini geçindirmeye çalıştığı ortaya çıktı.
Merkez Osmangazi ilçesi Sırameşeler Mahallesi Kadıpazarı sokakta dün saat 21.00 sıralarında iki katlı Taşçı ailesinin ahşap evinde kömür sobasının baca girişinden sıçrayan kıvılcımın perde ve yatakları tutuşturması sonucu yangın çıktı. Eski elektrik tesisatının da alev alması sonucu evde çalışır halde olan televizyon infilak etti. Kısa sürede ahşap binayı saran alevler mahalle sakinlerinin çabasıyla söndürülmek istendi. Alevleri söndürmekte güçlük çekenler durumu itfaiye ekiplerine bildirdi. İtfaiye ekipleri gelinceye kadar evde bulunan mutfak tüpünün de patlaması sonucu alevler tüm binayı sardı.

GÜVERCİN SATARAK GEÇİNİYORDU

İş bulduğu zamanlar da inşaatlarda sıvacı olarak çalışan Serhat Taşçı, yangın sırasında evinin bahçesinde satarak evinin geçimini sağladığı güvercinlerini beslerken, eşi Selma Taşçı'nın ise banyoda duş aldığı belirlendi. Alevlerden kendilerini dışarıya güçlükle atabilen Selma ve Serhat Taşçı çifti hafif yanıklarla alevlerden kurtuldu. Ailenin ekonomik sıkıntı nedeniyle çevreden yardım alarak geçimlerini sağladıkları ifade edildi.

YEĞENLERİYLE BİRLİKTE ÖLDÜ 

Yangın sırasında 65 yaşındaki annesi Hasibe ve babası 68 yaşındaki Ahmet Taşçı'yı dışarı çıkaran Ecem Taşçı, yeğenleri Zeynep ve Nazlı'nın alevler içinde kaldığını görünce tekrar içeriye girdi. Ahşap olan binanın ikinci kat oturma odasının birinci katın üstüne çökmesi sonucu Ecem Taşçı da yeğenleriyle birlikte öldü.

Bir süre önce evlendiği ve evliliğinin ilk günü eşi ve kayınvalidesi ile tartıştığı için ağabeyi ve babasının evine geldiği ortaya çıkan Ecem Taşçı, internetteki sosyal paylaşım sitesinde, "Hayallerimde hep doktor olmak vardı, ama imkansızlıklar yüzünden okulumu bitiremedim, hayallerimi gerçekleştiremedim" derken; 15 gün önce arkadaşı ile birlikte elini üfleyerek çektirdiği resmi 'Hayallerimsin' başlığıyla paylaştığı ortaya çıktı.

ANNE VE BABANIN FERYATLARI YÜREKLERİ DAĞLADI 

Yangın sonrası çocuklarının cesetlerinin itfaiye ekipleri tarafından dışarıya çıkarılması sırasında Serhat ve Selma Taşçı çifti gözyaşlarına boğulurken "Evlatlarımız yandı" diye feryat edip sinir krizleri geçirdi. Olay yerinde bulunan 112 Acil Servis ambulansına götürülen acılı çift, sakinleştirici iğne vurulması ardından Devlet Hastanesi'ne götürüldü.

Üç gün önce Serhat Taşçı'nın komşularına "Evin elektrik tesisatı eskimiş kablolardan sesler geliyor kısa devre yapıp akım gidip geliyor işe başlarsam ilk önce tesisatı değiştireceğim yangın çıkar diye çok korkuyorum" dediği bildirildi.

Cumhuriyet Savcısı'nın olay yerinde yaptığı incelemenin ardından cesetler otopsi yapılmak üzere Adli Tıp Kurumu Morgu'na kaldırıldı. Polis ekipleri evin çevresine güvenlik şeridi çekerek olay yerinde inceleme yaptı. 

Emniyet Müdürü Ali Osman Kahya'da olay yerine gelerek inceleme yaptı. Kahya, "Muhtemelen sobadan çıkan kıvılcım sonucu yangın çıkmış ve elektrik devreleri alev alınca iki katlı ahşap bina yanmış" dedi. İtfaiye Daire Başkanı Orhan Doğan ise kısa sürede olay yerine geldiklerini ahşap olan binayı söndürdükten sonra cesetlere ulaştıklarını yangının kesin çıkış nedenini araştırdıklarını söyledi.