'3 PKK'lı aynı silahla öldürüldü'
Fransa'nın başkenti Paris'te 3 PKK'lı kadının öldürülmesiyle ilgili yeni ayrıntılar ortaya çıktı. Fransız yetkililer suikastın 7.65 mm çapında, tek tabancayla yapılmış olma ihtimali üzerinde duruyor.
Sakine Cansız, Fidan Doğan ve Leyla Şaylemezin öldürülmesiyle ilgili başlatılan soruşturmada yeni ayrıntılara ulaşıldı.

Fransız adli makamları, suikastın tek tabancayla yapılmış olduğu ihtimali üzerinde duruyor.

Fransa'nın en büyük kanalı 'TF1'e konuşan adli kaynaklar cinayetin 7.65'lik otomatik silahla gerçekleştirildiğini söyledi.


Silahın içinde iki değişik marka mermi kullanıldığını belirten adli kaynaklar, "Suikastte tek silah kullanılmış olsa da bu olayın tek bir kişi tarafından yapıldığı anlamına gelmiyor" dedi.

ZİL VE KAPI OTOMATİĞİ TAHRİP EDİLMİŞ 
Öte yandan Türk emniyeti, Interpol aracılığıyla Fransız polisinden bilgi paylaşımı talebinde bulundu.

Fransız polisinden gelen ilk bilgilere göre olay günü 3 PKK'lının kaldığı dairenin zili ve kapı otomatiği infaz öncesi kullanılamaz hale getirildi.

Emniyet birimlerine göre bunun nedeni infaz öncesinde ve infaz sırasında davetsiz ziyaretçilerin gelmesini engellemek.

'YABANCI İSTİHBARAT' ŞÜPHESİ 
Türk istihbarat birimlerinin üzerinde durduğu en güçlü ihtimal ise, örgüt içine sızmış ajanlar ya da yabancı istihbarat güçlerinin kontrolüne giren örgüt elemanlarının, sürecini sekteye uğratmak için eylemi gerçekleştirmiş olabileceği.

İstihbarat birimleri, 'örgüt içi infaz'ı da ihtimaller arasında değerlendirirken, daha önceki örneklerde hedefteki kişinin örgüt yönetimi tarafından sorgulandıktan sonra infaz kararı alındığına dikkat çekiliyor.

Üç kadının böyle bir sorgudan geçtiğine dair ise herhangi bir bulgu yok.

Öldürülen PKK'lı kadınların cenazeleri yarın İstanbul aktarmalı olarak Diyarbakır'a gönderilecek. Törenin ardından Sakine Cansız Tunceli'de, Fidan Doğan Elbistan'da, Leyla Şaylemez Mersin'de defnedilecek.