'Türk Milleti, Büyük Önder'in açtığı yolda yürümeye devam edecek'
TBMM Başkanı Cemil Çiçek, 10 Kasım Atatürk'ü Anma Günü nedeniyle yayınladığı mesajında, "Türk Milleti, Büyük Önder'in açtığı yolda yürümeye devam edecek ve 'Büyük Türkiye' idealine hayat vermek için azimle, inançla ve kararlılıkla çalışmasını sürdürecektir" dedi.
 TBMM Başkanı Cemil Çiçek, 10 Kasım Atatürk'ü Anma Günü nedeniyle yayınladığı mesajında, "Türk Milleti, Büyük Önder'in açtığı yolda yürümeye devam edecek ve 'Büyük Türkiye' idealine hayat vermek için azimle, inançla ve kararlılıkla çalışmasını sürdürecektir" dedi.
 "TBMM'nin ilk başkanı, Türkiye Cumhuriyeti'nin ilk Cumhurbaşkanı Büyük Önder Mustafa Kemal Atatürk'ü, aramızdan ayrılışının 74. yılında saygı ve şükranla anıyoruz" diyen Başkan Çiçek, şöyle devam etti:
 "O, 'Milletin istiklalini, yine milletin azim ve kararı kurtaracaktır' diyerek Türk milletinin 250 yıllık geri çekilişine son veren ve Anadolu'da yeniden dirilişin yükünü omuzlayan bir büyük komutandır. O, Türk milletinin istiklalini, Cumhuriyet ile taçlandırarak 'kara lastiklileri' kendi mukadderatına sahip çıkma iradesine kavuşturan büyük bir devlet adamıdır. O, Türk milletinin bilimin ışığıyla aydınlanması ve çağdaş uygarlık yolundan ayrılmaması için 'en büyük eserim' dediği Cumhuriyeti, millete emanet etmiştir.
 Emperyalizmin mağdur ettiği milletlerin umut kaynağı olan Türkiye Cumhuriyeti, gücünü halktan alan devrimlerle bugünlere ulaşmayı başarmıştır. Türk Milleti, Büyük Önder'in açtığı yolda yürümeye devam edecek ve 'Büyük Türkiye' idealine hayat vermek için azimle, inançla ve kararlılıkla çalışmasını sürdürecektir. Büyük Önder Atatürk'ün aramızdan ayrılışının 74. Yılı, aynı zamanda Türkiye Cumhuriyeti'ni Büyük Önder'in hedeflerine ne kadar ulaştırdığımızın muhasebesini yapma günüdür.
 Bugün vesilesiyle Büyük Önder Mustafa Kemal Atatürk'ü bir kez daha minnet ve şükranla anıyorum. Onun sevgisi yüreğimizde hep canlı duracak ve bizlerin en önemli ortak değeri olarak birlik ve beraberliğimizde kilit görevini hep sürdürecektir." (ANKA)