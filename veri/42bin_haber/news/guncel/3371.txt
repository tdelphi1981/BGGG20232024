Sütten rahatsızlanan öğrencilere okul sütü yok!
Gıda, Tarım ve Hayvancılık Bakanı Mehdi Eker, dönem sonuna kadar okullarda 60 milyon litre süt dağıtacaklarını belirtti.
Eker, "Geçtiğimiz yıl öğrencilerin bazılarının mide ve bağırsaklarında sıkıntılar yaşandı. Bu çocuklarımızın süte olan hassasiyetlerindendi. Mesele ele alınırken, 'sütten zehirlendiler' ifadeleri kullanıldı. Bu tamamen gerçek dışı. Bu sene bilgilendirme daha iyi yapıldı. Hassas olan çocukların bilgileri alındı, bu çocuklara süt verilmeyecek." dedi.

 Ankara Harezemşahlar İlköğretim Okulu'nda düzenlenen okul sütü dağıtım törenine Gıda, Tarım ve Hayvancılık Bakanı Mehmet Mehdi Eker, Sağlık Bakanı Mehmet Mehmet Müezzinoğlu, Milli Eğitim Bakanı Nabi Avcı, Ankara Valisi Alaattin Yüksel katıldı.

 Bakan Eker, törende yaptığı konuşmada, hükümetin ve toplumun çok önem verdiği okul sütü kampanyasını, bugün 18 ilde başlattıklarını ve çarşamba günü de 81 ilin tamamındaki okullarda süt dağıtılacağını açıkladı. 

 Cuma günü itibariyle de 6 milyon 300 bin çocuğun okul sütünden istifade edeceğini bildiren Eker, pazartesi çarşamba ve cuma günleri dağıtımların devam edeceğini söyledi. 

 Dünyada, 80 ülkede okul sütü projesinin uygulandığını hatırlatan Eker, "Dönem sonuna kadar 60 milyon litre süt dağıtılmış olacak. Geçtiğimiz yıl bazılarında mide ve bağırsaklarında sıkıntılar yaşandı. Bu çocuklarımızın süte olan hassasiyetlerinden kaynaklandı. Bir tek evladımıza, bir tek çocuğumuza geçen yıl bir 'zehirlenme' teşhisi konulmadı. Ama mesele ele alınırken, 'sütten zehirlendiler' ifadeleri kullanıldı. Tamamen gerçek dışı. Bu sene bilgilendirme daha iyi yapıldı. Bu sütlerin sağlık kontrolleri yapılıyor. Öğretmenlerimiz bu sene kutuların bozuk olmamasına dikkat edecek. Hassas olan çocukların bilgileri alındı. Bu sene onlara süt verilmeyecek. Ama bu sene bütün çocuklarımız bu sütten istifade edecekler." diye konuştu.

 Toplumun sağlıklı olması çocukların sağlıklı olmasından geçtiğini de ifade eden Eker, bu programı devam ettireceklerini de bildirdi.

 MÜEZZİNOĞLU: SAĞLIKLI BESLENİN BOLCA SPOR YAPIN

 Sağlık Bakanı Mehmet Müezzinoğlu da konuşmasında, sağlığın fiziken ve ruhen sıhhatli olmayı gerektirdiğini belirterek, bunun yollanın iyi beslenmeden geçtiğini söyledi. 

 Sağlıklı beslenmenin en önemli unsurlarından birisinin süt ve süt ürünlerini tüketmekten geçtiğini kaydeden Müezzinoğlu, öğrencilere "Sağlıklı beslenin ve hareketli olun. Sağlıklı bir bünye sağlıklı bir gelecek demektir. Sevgili gençlerimize taze meyve ve sebzeyi iyi tüketmelerini ve çok hareket etmelerini tavsiye ediyorum." şeklinde konuştu.
 
 Vali Yüksel ise yaptığı konuşmada, Ankara'da 951 okulda 350 binin üzerinde çocuğun Okul Sütü Projesi'nden yararlanacağını belirtti.

 Tören, iki bakanın öğrencilere dönemin ilk sütlerini dağıtmasıyla son buldu.