Kömür sobası ve mangal can aldı
Konya'da kömür sobasından çıkan gaz sonucunu bir kadın ölürken, Balıkesir'de ise mangalla ısınan iki kişi hayatını kaybetti. Konya'da doğalgazlı bir evde yaşayan kadın, fatura yüksek geldiği için yaktığı kömür sobasından çıkan gazla zehirlenip hayatını kaybetti. 

Merkez Karatay ilçesinde 2 çocuğuyla ile birlikte yaşayan 74 yaşındaki Hasibe Aksen, gece kömür sobasına kömür attıktan sonra yattı. 

Yaklaşık 1. 5 saat sonra dumarı fark edip uyanan çocukları annelerinin odasında hareketsiz halde buldu. 

Eve gelen sağlık görevlileri Aksen'in sobadan sızan karbonmonoksit gazından zehirlendiğini ve hayatını kaybettiğini saptadı. 

Aksen'in cenazesi otopsi için Doktor Faruk Sükan Doğum ve Çocuk Hastanesi morguna kaldırıldı.

Balıkesir

Bu arada Balıkesir'in Edremit ilçesine bağlı Akçay beldesinde, yaktıkları mangalı ısınmak amacıyla eve alan iki kişi, karbonmonoksit gazından zehirlenerek öldü.

Alınan bilgiye göre, Akçay beldesine Manisa'nın Soma ilçesinden ev almaya geldikleri öğrenilen, Şemsettin Uysal (64) ile İsmail Özlen (54), aradıkları evi bulamadı. Daha sonra İsmail Özlen'in beldedeki evine kalmak için giden iki arkadaş, dün akşam saatlerinde balkonda mangal yaktı.

Mangalı ısınmak amacıyla yattıkları odaya alan Uysal ile Özlen, karbonmonoksit gazından zehirlendi. Özlen ve Uysal'a ulaşamayan yakınları durumdan şüphelenerek polis ve itfaiyeye haber verdi. Arkadaşlarının yardımıyla eve ulaşan ekipler, balkondan girdikleri evde iki arkadaşın cansız bedeniyle karşılaştı.

Özlen ve Uysal'ın cenazeleri yapılan otopsinin ardından Soma'ya gönderildi. Cenazelerin, bugün kılınan namazın ardından belediye mezarlığına defnedildiği bildirildi.

İki çocuk babası İsmail Özlen'in, Tes-İş Sendikası Soma Şubesi eski başkanlarından, Şemsettin Uysal'ın ise Ege Linyitleri İşletmesi'nden emekli olduğu öğrenildi.