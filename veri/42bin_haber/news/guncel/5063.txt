Kaza yapan sürücüden ilginç açıklama!
Pendik sahil yolunda spor otomobille kaza yaptı, otomobilin bir tekeri fırladı, yanındaki kız arkadaşı yaralandı, otomobil sürücüsü, "100-110 km ile gidiyordum hızım normaldi bence" dedi.
Kaza saat 16.00 sıralarında Pendik sahilyolunda meydana geldi. İddialara göre Sedat İkiz yanında kız arkadaşı İlknur Düzenli ile birlikte 34 VG 0602 plakalı spor otomobille Pendik sahilyolundan Kartal istikametine ilerliyordu. Sedat İkiz virajı alamayarak otomobilin kontrolünü kaybetti. Kontrolden çıkan spor otomobil orta refüjü aşıp karşı şeride geçerek, Pendik istikametine seyir halinde olan Recep Sivri'nin kullandığı 34 UZ 5884 plakalı kamyonun arka tekerine çarptı. Çarpmanın etkisiyle spor otomobilin sağ ön tekerleği yerinden çıkarak metrelerce uzağa fırladı. Otomobilin ön tarafında da büyük hasar meydana gelirken sürücü Sedat İkiz'in yanındaki kız arkadaşı yaralandı. İlknur Düzenli olay yerine çağrılan ambulansla hastaneye kaldırılırken, Sedat İkiz kazayı yara almadan atlattı. Kamyon sürücüsü Recep Sivri, "süratli bir şekilde geliyordu, karşı şeride geçip benim aracın arka tarafına vurdu" diye konuştu.

Kazanın ardından otomobil sürücüsü Sedat İkiz büyük bir şok yaşarken, çarptığı kamyonun sürücüsü Recep Sivri kendisine sakinleşmesi için su verdi. Spor otomobilin sürücüsü Sedat İkiz kazayı basın mensuplarına anlatırken bu kadar da olmaz dedirten ifadeler kullandı.

Sedat İkiz kazanın nasıl olduğunu anlatırken, "Virajda kontrolü kaybettim karşıdan bu tarafa uçtum, kız arkadaşım hafif şekilde yaralandı. Hızım 100-110 km arasıydı, bu yolda normal bence" diye konuştu. Sedat İkiz'in kaza yaptığı otomobili iki gün önce kiraladığı öğrenilirken, hastaneye kaldırılan kız arkadaşının hayati tehlikesinin bulunmadığı belirtildi. Polis kazayla ilgili rapor tuttu.