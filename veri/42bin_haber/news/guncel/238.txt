Sefa Aparmanı'nın sahibi Nezir Baş tutuklandı
Van depreminde yıkılan Sefa Apartmanı'nın sahibi Nezir Baş, teslim olduktan sonra çıkarıldığı mahkemece tutuklandı.
VAN'da 23 Ekim 2011'de meydana 7.2 büyüklüğündeki depremde yıkılan Sefa Apartmanı'nın firari sahibi Nezir Baş Van'da tutuklandı. 

Van'da meydana gelen ve 20'den fazla kişiye mezar olan Kazım Karabekir Caddesi üzerindeki 5 katlı Sefa Apartmanı'nın sahibi ve müteahidi Nezir Baş İstanbul'da polise teslim oldu. Yaklaşık 1 yıldır firarda olan ve hakkında yakalama kararı bulunan Nezir Baş, Van Cumhuriyet Başsavcılığı'na başvurarak teslim olmak istediğini söyledi. Bunun üzerine savcılık Van'dan iki polisi görevlendirerek Baş'ın İstanbul'da ikamet ettiği adrese gönderdi. Görevli polis memurları tarafından alınarak Van'a getirilen Baş, savcılık tarafından tutuklama talebiyle nöbetçi mahkemeye sevkedildi. Mahkemenin tutuklama kararı verdiği Nezir Baş, sağlık kontrolünden geçirildikten sonra cezaevine gönderildi. Baş, 'birden çok kişinin ölümüne taksirle sebebiyet vermek' suçundan yargılanacak.

Van'da 9 Kasım 2011'de meydana gelen depremde yıkılan, DHA muhabirleri Sebahattin Yılmaz ve Cem Emir'in aralarında bulunduğu 25 kişinin hayatını kaybettiği Bayram Oteli'nin sahibi Tevfik Bayram da, 4 ay önce jandarma tarafından yapılan yol kontrolü sırasında Antalya'da yakalanmış ve Van'da çıkarıldığı mahkemece tutuklanmıştı.