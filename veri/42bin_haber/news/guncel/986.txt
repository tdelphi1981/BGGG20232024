Sırada İsavi var
Irak'ta Cumhurbaşkanı Yardımcısı Haşimi'den sonra bu kez İsavi krizi yaşanıyor. Ankara, Bağdat'ta ev hapsinde olan Maliye Bakanı için 'kapının açık olduğu' mesajını verdi
 MAHMUT GÜRER / ANKARA
 Irak Cumhurbaşkanı Yardımcısı Tarık Haşimi'nin ardından Maliye Bakanı Rafi İsavi'nin bakanlığının basılması, Irak'ta yeni bir krize yol açtı. Dışişleri Bakanlığı yetkilileri ise, Haşimi'de olduğu gibi, İsavi için de kapının açık olduğu mesajını verdi. Ankara, Irak'ta dengeyi kuran en önemli unsurlardan olan Cumhurbaşkanı Celal Talabani'nin yokluğunun da, İsavi krizini derinleştirmesinden endişe ediyor.
 IRAK'ın başkenti Bağdat'ta geçen hafta Maliye Bakanlığı'na yapılan baskın, ülkedeki iç karışıklığı gözler önüne serdi. İsavi'nin 150 kadar korumasından çoğu tutuklanırken, .bakanlıktaki birçok memur da gözaltına alındı. Kendisi Sünni olan ve baskından Şii Başbakan Nuri El Maliki'yi sorumlu tutan İsavi ise, Bağdat'ta ev hapsine alındı. Bu gelişmelerin, Talabani'nin rahatsızlanmasından hemen sonra gerçekleşmesi ise Ankara'nın kaygılarını arttırdı.
 DAVUTOĞLU DEVREDE
 HAŞİMİ krizinin ardından Irak merkezi hükümetiyle 'köprüleri atan' Türkiye, Irak Maliye Bakanlığı'na yönelik baskınla aynı endişeyi yeniden dile getirmeye başladı. Dışişleri Bakanı Ahmet Davutoğlu, Irak'la ilgili yoğun bir diplomasi trafiği içine girerken; ABD, İran ve Iraklı taraflara 'Yaşanan gerilimden kaygılıyız. Kriz daha da derinleşmeden artık istikrar yönünde ciddi ve somut adımlar atılmalı' mesajı verdi. Geçen hafta Finlandiya ve Makedonya ziyaretleri sırasında da aynı konuyla ilgili görüşmelerde bulunan Davutoğlu, Irak'taki tüm grupların liderleri ve İran Dışişleri Bakanı Ali Ekber Salihi ile de telefonda görüştü.
 DİPLOMATİK kaynaklardan edinilen bilgilere göre Iraklı liderler Davutoğlu'na, bakanlığa yapılan baskının özellikle Talabani'nin rahatsız olduğu bir ana denk gelmesinin ülkede daha farklı krizlere yol açabileceğini anlattı ve kaygılarını iletti. Davutoğlu da Salihi'ye 'Irak'ta son dönemde yaşanan iç gerilinden kaygılıyız. Maliki'ye telkinde bulunmanız iyi olur' mesajı verdi.
 O DA GELEBİLİR
 DİPLOMATİK kaynaklardan edinilen bilgiye göre, halen Bağdat'ta ev hapsinde tutulduğu iddia edilen İsavi, Türkiye'den bir sığınma talebinde henüz bulunmadı. Ancak Dışişleri yetkilileri 'Şu an öyle bir talep bize gelmedi. Irak'ın istikrarı ve bütünlüğü için Türkiye her zaman Irak'ın yanındadır. Kapılarımız İsavi'ye de açık' değerlendirmesinde bulundu.
 Tarık Haşimi hala Katar'da
 IRAK'ta hakkında verilen idam kararı sonrası Türkiye'ye gelen Cumhurbaşkanı Yardımcısı Tarık Haşimi'nin de halen Katar'da olduğu öğrenildi. İstanbul'a geldikten sonra uzun süre burada kalan Haşimi hakkında, ülkesinde peş peşe idam kararları çıktı. Ankara'nın 'istediği kadar kalabilir' diyerek açık çek verdiği Haşimi geçen ay Katar'a geçti. Haşimi'nin, yaklaşık 1 ay önce gittiği Katar'da kalmaya devam ettiği öğrenilirken, Dışişleri kaynakları, kendisinin istediği zaman yeniden Türkiye'ye dönebileceğini dile getirdi. Irak'ta siyasi diyaloğu sağlayan en önemli isimlerden Cumhurbaşkanı Celal Talabani de beyin kanaması sonrası Almanya'da tedavi görüyor. Talabani'ye Şii olan yardımcısı Hüdayr el Huzai vekalet ediyor.