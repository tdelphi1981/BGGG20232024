İsmet Kür vefat etti
Ölümü, 'Çaresizlik, son duyduğum azap olacak/Ecelin parmakları nabzıma değdiğinde...' dizeleriyle anlatan usta yazar İsmet Kür, 96 yaşında vefat etti.
Yazar Pınar Kür'ün annesi, şair ve öğretmen Halide Nusret Zorlutuna'nın kardeşi olan İsmet Kür, 96 yaşında hayatını kaybetti.

Pınar Kür, annesi İsmet Kür'ün ölüm nedeninin "yaşlılık" olduğunu, Eylül ayında geçirdiği beyin enfarktüsünden beri yatalak olduğunu ve ileri yaşı sebebiyle iyileşemediğini belirtti.

İsmet Kür'ün cenazesi, 23 Ocak Çarşamba günü, Teşvikiye Camii'nde öğle vakti kılınacak namazın ardından, Ayazağa'da toprağa verilecek.

İstanbul'da 29 Eylül 1916'da doğan İsmet Kür, Edirne Kız Öğretmen Okulu ve Gazi Eğitim Enstitüsü Edebiyat Bölümü'nden mezun olduktan sonra edebiyat öğretmenliği yaptı. İsmet Kür, inceleme, araştırma, öykü, şiir, roman, anı türlerinde kitapların yanı sıra radyo ve tiyatro oyunları da yazdı.

Ölümü, 'Çaresizlik, son duyduğum azap olacak/Ecelin parmakları nabzıma değdiğinde...' dizeleriyle anlatan İsmet Kür, 'Anılarla Mustafa Kemal Atatürk', 'Türkiye'de Süreli Çocuk Yayınları', 'Almanya'daki Çocuklarımızın Başarısızlık Nedenleri', 'Anneler Sizin İçin, Çiçekler Sevgiyle Büyür', 'Yaşamak', 'Onuncu Sigara', 'Kocaman Bir Örümcektir Zaman', '99. Kat Şiirleri', 'Bilinmeyene Yolculuk', 'Coşkun'un Serüven', 'Eski Ev', 'Karvera', 'Mavi-Sokak Köpeği', 'Mavi-Yeni Dostlar Arasında', 'Yarısı Roman', 'Yıllara mı Çarptı Hızımız ' isimli kitapları bulunuyor.

En son e-kitabı çıkmıştı

Kür'ün kaleme aldığı son eser olan çocuk kitabı "Bilinmeyene Yolculuk - Coşkun'un Serüvenleri 2", Can Yayınları tarafından 2012 yılında yayımlanmıştı. Ayrıca Kür'ün "Kardan Çocuk" kitabından uyarlanan bir iPad uygulaması, 2012 Kasım'ında "Snow Boy / Kardan Çocuk" adıyla satışa sunulmuştu.