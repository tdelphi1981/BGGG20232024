Vatandaş, darp edilmek üzere olan polisi kurtardı
Kocaeli'nin İzmit ilçesinde, iki grup arasında çıkan kavgayı ayırmak isterken saldırıya uğrayan trafik polislerinin imdadına, çevredeki vatandaşlar koştu. Polislere mukavemette bulunan alkollü şahıslar, çevredekiler tarafından darp edildi.
İddiaya göre, gece saat 01.15 sıralarında, Trafik Şube Müdürlüğü'ne bağlı bir ekip, Yahya Kaptan Mahallesi yakınlarında görev yaparken, iki ayrı grubun birbirleri ile kavga ettiğini gördü. Ekipler, hemen duruma müdahale edip kavga eden şahısları ayırmaya çalıştı. Ancak kavga eden gruplardan biri, bu duruma sinirlendi. Grupta bulunan Muhammet Ç. (54), Ahmet Ç. (57) ve Burhan A. (47), kavga ettikleri şahısları bırakarak, kendilerini ayırmak isteyen 2 trafik polisine saldırdı. Bunu gören çevredeki vatandaşlar, hemen duruma müdahil oldu ve takviye ekipler gelmeden polisi şahısların elinden kurtardı. Olay yerine gelen takviye ekipler polise saldıran şahısları teslim aldı. İfadeleri alınan ve polise saldırdıklarını, görgü tanıklarının ifadelerine rağmen kabul etmedikleri öğrenen şahıslar, öğlen saatlerinde polise mukavemet suçundan adliyeye sevk edildi.