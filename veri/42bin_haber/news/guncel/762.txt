'Kimyasal saldırılara ne kadar hazırlıklıyız?'
CHP Erzincan Milletveli, Başbakan'a Suriye'den gelebilecek kimyasal bir saldırıya ne kadar hazırlıklı olduğumuzu sordu.
 CHP Erzincan Milletvekili Muharrem Işık, Başbakan Recep Tayyip Erdoğan'a, Suriye üzerinden Türkiye'nin kimyasal silah tehdidi altında olduğunu hatırlatarak, "Halk, TSK ve kamu kurumları nükleer, kimyasal, biyolojik saldırılara ne kadar hazırlıklıdır? Olası bir saldırı sırasında alınacak tedbirler ve hazırlıklar nelerdir?" diye sordu.
 TBMM Başkanlığı'na Başbakan Erdoğan'ın yazılı cevaplaması istemiyle bir soru önergesi veren Işık, basında çıkan haberlere göre dünyanın en büyük dördüncü kimyasal silah stoku Suriye'de bulunduğu yönündeki ifadelere dikkat çekerek, "Suriye’nin ülkemize karşı kimyasal silah tehdidinin gündemde olduğu bugünlerde Türkiye'nin, bu tür saldırılara karşı ne kadar hazırlıklı olduğu kamuoyunca endişe ile merak edilmektedir" dedi.
 Işık konuya ilişkin şu konularda bilgi istedi:
 "Türk Silahlı Kuvvetleri envanterinde kimyasal silahlara karşı korumalı elbise var mıdır? Varsa sayısı ne kadardır? Yok ise neden bu güne kadar temin edilmemiştir? Olası bir kimyasal gaz saldırısında kullanılabilir durumda bulanan gaz maskesi sayısı ne kadardır? Halk, TSK ve kamu kurumları nükleer, kimyasal, biyolojik saldırılara ne kadar hazırlıklıdır? Olası bir saldırı sırasında alınacak tedbirler ve hazırlıklar nelerdir? Kimyasal bir saldırının gerçekleşmesi durumunda halkı nasıl korumayı düşünüyorsunuz? Halkın bilinçlendirilmesi ve korunması yönünde ne tür çalışmalar ve tedbirler alınmıştır?"
 ANKA