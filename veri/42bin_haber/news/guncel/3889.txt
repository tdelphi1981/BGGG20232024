Sınav kaygısı başarıyı düşürüyor
Gaziantep Özel Sani Konukoğlu Hastanesi Psikoloğu Pelin Özufacık, fazla sınav kaygısının öğrencinin başarısını olumsuz etkilediğini belirtti. Pelin Özufacık, "Başarıya ulaşmak için öncelikle yapılması gereken, bilgi donanımını daha iyi bir hale getirmektir.' dedi.
Psikolog Pelin Özufacık, ailelerin, çocukların sınav karşısında duydukları kaygıları en aza indirmek için öncelikle sınavla ilgili kendi duygularını tanıyıp, kontrol etmesi gerektiğini söyledi. Ailelerin çocuklar için daima bir model teşkil ettiğini dile getiren Özufacık, ailenin sınava karşı olan yaklaşımı, çocukların da duygu durumunu etkilediğini ifade etti. 
Sınav kaygısının bir miktar varlığının öğrenci için olumlu işlev gösterirken fazlasının öğrencinin başarısını olumsuz etkilediğini anlatan Özufacık, "Sınav kaygısı birçok bileşenin bir sonucudur. Sınava girecek kişinin ya da etrafındaki insanların beklentileri kişinin bilgi düzeyinden yüksekse sınav kaygısı olumsuz bir işlev kazanmaya başlayabilir. Diğer bir unsur ise sınava yüklenen anlamdır." diye konuştu.
Kaygının en basit sebebinin, öğrencinin 'sınava yeterince hazırlanmadığı veya bilgisinin yeterliliğine inanmadığı' düşüncesi olduğunu ifade eden Özufacık, şunları kaydetti: "Bu durumda sınava girdiğinde, bildiklerini tam kullanamadığı için heyecanlanır, dikkati dağılır, süreyi iyi bir şekilde kullanamaz ve sonucunda başarısızlığın sebebini ya sınav kaygısına ya da diğer dış etkenlere bağlar." 
Başarıya ulaşmak için öncelikle yapılması gerekenin, bilgi donanımını daha iyi bir hale getirmek olduğuna işaret eden Özufacık, performansı düşen çocuğun yaşadığı aile ve çevre sorunları, duygusal sorunlar, dikkat eksikliği-hiperaktivite, öğrenme bozuklukları, motivasyon sorunları gibi diğer etkenlerin de değerlendirilmesi gerektiğini belirtti. Sorunun temelini anlamada ailenin gözleminin çok önemli olduğunu dile getiren Özufacık, şu açıklamalarda bulundu: "Sorun ne kadar erken anlaşılırsa başarıya ulaşmakta o kadar kolay olacaktır. Yaklaşan sınavın bu son haftalarında öğrenciler kendini son kez değerlendirmeli ve sınava kendi başarılarının, eksikliklerinin farkında olarak girmelidir. Yapabildiklerimizi görebildiğimizde kendimizden yüksek beklentiler içine de girmeden, kaygıları daha az bir şekilde, sınavda başarılı olmamız mümkündür."