BDP'li Üçer'den suç duyurusu
BDP Van Milletvekili Özdal Üçer, sivil polislerin saldırısına uğradığı iddiasıyla Diyarbakır Cumhuriyet Başsavcılığına suç duyurusunda bulundu. Üçer ile avukatı Cabbar Leygara Belediye Konuk Evi'nde ortak basın açıklaması yaptı. Leygara, Üçer'in arkadaşları ile konuk evinde açlık grevinde iken binanın dışında olay çıkmaması için çaba sarf ettiği sırada, polislerin saldırısına uğradığını öne sürdü.

Saldırıya ilişkin suç duyurusunda bulunduklarını bildiren Leygara, Üçer'in kimliğini belirtmesine rağmen, polisin saldırısı ve hakaretinin devam ettiğini, bunun görüntülerde mevcut olduğunu iddia etti.

Leygara, "Sayın Vekilimiz kapının önüne olayları yatıştırmak için çıkmıştır. Kimliğini beyan etmesine rağmen polis bir saldırı gerçekleştirmiştir. Vekile tekme atmışlardır. Bu saldırı Sayın Özdal Üçer'in şahsına yapılan bir saldırı değil, demokrasiye ve halkın iradesine yapılmıştır. Umuyor ve diliyoruz ki yargı da gerekli özeni gösterir. Polis kendi görev ve yetki alanın sınırlarını bilmek zorundadır" dedi.

Üçer de saldırının ilk olmadığını savunarak, şunları söyledi: "Son 5 yıllık zaman içinde bizzat güvenlik güçleri tarafından onlarca kez yaralandım. Diğer milletvekili arkadaşlarımın da nedenli hayati düzeyde yaralandığına bütün toplum tanık oldu. Ben milletvekili olduğumu söylediğim halde aynı üslupla saldırıya devam ettiler. Ben de kendimi savunmak durumunda kaldım. Bu konuda suç duyurusunda bulundum. Bırakın milletvekili olmayı sadece vatandaş olsam bile hiçbir devlet gücünün bana saldırmaya hakkı yoktur." 

Üçer, olayla ilgili haber yapan basının tutumunu da eleştirdi.