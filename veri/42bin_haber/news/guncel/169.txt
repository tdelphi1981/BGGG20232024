DSP'liler Ecevit'i kabri başında andı
DSP Genel Başkanı Masum Türker, Bülent Ecevit’i ölümünün 6. yıldönümünde hasretle andıklarını belirterek, “Bugüne kadar Türkiye’nin içinde bulunduğu koşullarda Bülent Ecevit’e duyulan ihtiyaç hiç bu kadar yoğun hissedilmemişti” dedi.
 Türker ve DSP’liler, Ecevit’i ölümünün 6. yıldönümünde kabri başında andı. Kabre çelenk konulmasının ve dualar okunmasının ardından bir konuşma yapan Türker, Ecevit’in hiçbir zaman “ulusal çıkarlardan” ödün vermediğini söyledi.
 -ECEVİT’E ŞİKAYET-
 “Bugüne kadar Türkiye’nin içinde bulunduğu koşullarda Bülent Ecevit’e duyulan ihtiyaç hiç bu kadar yoğun hissedilmemişti. Bülent Ecevit hem nezaketiyle hem de erdemli duruşuyla ihtiyaç duyduğumuz, her siyasinin hatırlaması, örnek alması gereken bir devlet adamıydı” diyen Türker, Ecevit’in yolundan gittiklerini dile getirdi. DSP’nin varlığından rahatsız olanların, DSP’yi ortadan kaldırmak için ne gerekiyorsa yaptıklarını iddia eden Türker, şöyle konuştu:
 
 “Sayın Başbakanım, sana üzülerek geldiğimiz şu günde, DSP için ‘DSP artık yoktur’ diyen Başbakan’ı şikayet ediyoruz. Bu Başbakan ki senden sonra geldi, senin koltuğuna oturuyor ama senin partine dün yaptığı konuşmada ‘Yok ki’ diyor. Medyaya koyduğu ambargolarla, haberlerimizin çıkmasını engelliyor. Yaptığımız tespitler, senin bize gösterdiğin yolda bütün arkadaşlarımızın yaptığı konuşmalarının basına yansıması engelleniyor. Çünkü DSP’nin onurlu duruşu, ulusal çıkarı ikinci plana alanların sevmediği bir durumdur.”
 
 10 yıldır DSP’ye karşı tehditlerle mücadele ettiklerini vurgulayan Türker, “Ama yılmayacağız. Çünkü bu bayrağı yere düşürmek istemeyen, bu bayrağa sahip çıkmak isteyen binlerce arkadaşımız var. Hep birlikte devam edeceğiz. Ruhun şad olsun. Allah bize senin yolunda yürümeyi nasip etsin” dedi.
 
 Türker’le birlikte Ecevit için Devlet Mezarlığı’na gelen partililer Ecevit’in kabrine karanfiller bıraktı ve Ecevit için dua ettikten sonra oradan ayrıldı.
 ANKA
 FOTO: EMRE SENOGLU
  