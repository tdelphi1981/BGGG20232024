Ağabeyine kurşun yağdırdı
FATİH'te restoran işleten Mehmet Masum K. (38), işyerine gelmesini istemediği kardeşi Ali K. (28) tarafından tabancayla vurularak öldürüldü. Olayın ardından teslim olan Ali K.'nın ifadesinde ağabeyini kendisini azarladığı için öldürdüğünü söylediği öğrenildi.
Yusufpaşa Mahallesi Millet Caddesi numara 17'de bulunan 'Has Doydum' restoranında bugün 10.00 sıralarında meydana gelen olay iddialara göre şöyle gelişti: 

Restoranı işleten Mehmet Masum K. psikolojik tedavi gören kardeşi Ali K. ile tartışmaya başladı. Restoranın ikinci katında başlayan tartışma kısa süre içinde kavgaya dönüştü. Belindeki ruhsatsız tabancayı çeken Ali K. ağabeyine kurşun yağdırdı.

Kurşunlardan kaçmaya çalışan Mehmet Masum K. başına ve vücuduna isabet eden mermilerle ağır yaralandı. Ağabeyini ağır yaralayan Ali K. da kaçarak izini kaybettirdi.

HASTANEDE ÖLDÜ

Ağır yaralanan Mehmet Masum K. olaya tanık olanlar tarafından çok yakındaki Haseki Eğitim ve Araştırma Hastanesi'ne götürüldü. Burada tedaviye alınan yaralı, doktorların tüm çabasına rağmen kurtarılamadı. Kaçarak izini kaybettiren Ali K. de daha sonra polis merkezine giderek teslim oldu. İfadesinde cinayeti ağabeyinin kendisini azarlaması sonucu işlediğini belirten Ali K.'nın, bir süreden beri ruhsal tedavi gördüğü öğrenildi.

Olay Yeri İnceleme Şube Müdürlüğü'ne bağlı ekipler, restoranda detaylı inceleme yaptı. Aramalarda 5 adet boş kovan bulundu.