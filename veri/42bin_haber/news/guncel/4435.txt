PKK'nın elindeki Polis memurunun ailesi umutlu
VAN'ın Çatak İlçesi'nde görev yaparken 9 Eylül 2011 tarihinde PKK'lı teröristler tarafından kaçırılan polis memuru 30 yaşındaki Nadir Özgen'in Aydın'ın Söke İlçesi'nde oturan babası Hidayet Özgen, 18 ay sonra, oğlunun serbest bırakılmasıyla ilgili artık daha umutlu olduklarını söyledi.
Van'ın Çatak İlçesi'nde görev yaparken, PKK'lı teröristler tarafından kaçırılan polis memuru Nadir Özgen'in, İmralı'da yapılan görüşmeler sonucu serbest bırakılma ihtimali ailesinde heyecana neden oldu. Aydın'ın Söke İlçesi'nde yaşayan baba Hidayet Özgen, oğlunun 18 aydır teröristlerin elinde olduğunu dile getirip, "Bu süreçte neler çektiğimizi kimse bilemez. Gelişmeleri televizyon ve gazetelerden takip ettim. İmralı ile görüşme iyi oldu. Umutluyum, biran evvel çocuğumuza kavuşmak istiyoruz" diye konuştu.