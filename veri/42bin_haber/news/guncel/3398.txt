Dehşete düşüren işkence iddiaları
Annesi tarafından dövülerek öldürüldüğü öne sürülen 5 yaşındaki Mehmet Ağar'ın aile boyu işkenceye maruz kaldığı ortaya çıktı. Velayeti annesine verilen çocuğun anneannesi, teyzesi ve dedesi tarafından da dövüldüğü iddia edildi.
Elazığ'da imam olarak görev yapan Osman Ağar, 4 yıl önce kendisini terk eden eşi Rahimenur S'den boşandı. Hakim, yaşı küçük olduğu için çiftin oğulları Mehmet Ağar'ın velayetini annesine verdi. Elmalı Müftüsü olan babası Veli S'nin yanına yerleşen Rahimenur S'nin sürekli oğluna işkence yaptığı öne sürüldü. 18 Ocak'ta yine annesi tarafından işkence yapıldığı iddia edilen 5 yaşındaki çocuk, Antalya Eğitim ve Araştırma Hastanesi'nde yoğun bakıma alındı. Küçük Mehmet, 30 Ocak'ta yaşamını yitirdi.

Mehmet gitmemek için direndi ama

Acılı baba Osman Ağar'ın suç duyurusu üzerine ortaya çıkan vahşetli ilgili soruşturma sonunda küçük çocuğun annesi, dedesi, anneannesi ve teyzesi hakkında dava açıldı. Anne Rahimenur S. tutuklanırken, minik Mehmet'in cenazesi, babasının memleketi Konya'da toprağa verildi. Ancak ortaya çıkan iddialar insanın kanını dondurdu. Baba Osman Ağar, oğlunun hastaneye götürüldüğünde vücudunun her yerinde işkence izleri olduğunu anlattı. Osman Ağar, "Mahkeme kararının ardından annesi gelip Mehmet'i götürdü. Kurban Bayramı'nda 1 günlüğüne ben aldım. Bana, 'Annem, teyzem, dedem ve anneannem beni dövüyor. Babacığım annem benim karnıma bıçak dayadı' dedi. Avukatıyla gelip Mehmet'i bizden aldı. Mehmet annesiyle gitmemek için hıçkıra hıçkıra ağladı. O anları kameraya çektik" dedi. Çocuğun annesine verildiği anların yer aldığı görüntülerde ağlayarak yalvaran Mehmet, annesi tarafından zorla bir otomobile bindiriliyor. Anne Rahimenur S'nin Mehmet'i zorla götürmesine kızan dede Mehmet Ağar ise "Çocuğa iyi davran" diye tepki gösteriyor.