Vali'den satılık!
Tekirdağ'da Vali konağı başta olmak üzere, bir otel, iki lojman, Çerkezköy'de konut arazisi, Çorlu ve Hayrabolu'da Özel İdare Hizmet Binaları ile BARO binası 'açık arttırma' ile satışa sunulacak. Tekirdağ Valisi Ali Yerlikaya, İl Özel İdaresi'ne ait 8 gayrimenkulün satılarak, elde edilecek gelirle bin 700 kilometrelik köy yollarının sıcak asfalt yapılacağını söyledi.
Tekirdağ Valisi Ali Yerlikaya, düzenlediği bilgilendirme toplantısında, İl Özel İdaresi'ne ait kent merkezinde 5, Çorlu, Çerkezköy ve Hayraboludaki birer gayrimenkulün ihaleyle satılacağını bildirdi.
 
Vali Yerlikaya, satıştan elde edilecek gelirle bin 700 kilometre köy yolunun sıcak alfalt yapılacağını belirtti. 
 
2886 Sayılı Devlet İhale Kanununun 45. maddesi gereğince açık teklif usulü ile belirlenen tarihlerde ihalesi yapılacak olan 8 gayrimenkulün satışına ilişkin değerlendirme yapan Vali Yerlikaya, Tekirdağ olarak biz, üreten ve çalışan bir kentiz. Şehrimizin geliri, giderinin çok çok üzerinde. Büyükşehir olan şehrimiz marka şehir olma yolunda hızla ilerliyor. Şehrimizi bu süreçte hak ettiği yere el birliği ile götüreceğiz. Gayrimenkullerin satışından elde edilen gelirin, toplam bin 700 kilometre olan köy yollarının sıcak asfalt ile kaplanmasında ve köy ve mahallelerin diğer ihtiyaçlarının giderilmesinde kullanılacağız şeklinde konuştu. 

VALİ KONAĞI SATILIYOR
 
Vali Yerlikaya, kent merkezinde bulunan Vali Konağı'nın 3 Milyon 69 Bin TL. muhammen bedel ile açık arttırmaya çıkarılacağını, ihalenin 4 Nisan Perşembe günü saat 13:00'da İl Encümeni Toplantı Salonu'nda gerçekleşeceğini bildirdi.

ARZUM OTEL ve İKİ LOJMAN 
 
Yerlikaya ayrıca, Kumbağ'da bulunan Arzum Otel'in 2 Milyon 300 Bin TL. muhammen bedel ile 11 Nisan Perşembe günü saat 14:00'da; 100. Yıl mahallesi Akbulut sokakta bulunan 11 daireli lojmanın 2 Milyon 500 Bin TL. muhammen bedel ile Yavuz mahallesi Tintinpınar caddesi üzerinde bulunan 8 daireli lojmanın ise 520 Bin TL. muhammen bedelle aynı gün ve saatte açık arttırma usulü ile satışa çıkarılacağını belirtti.
 
BARO BİNASI 
 
Tekirdağ Baro Binası olarak kullanılan Ertuğrul mahallesi Ortaçeşme sokaktaki Kültürel Sit Alanı içinde bulunan 426 m² inşaat alanına sahip Bahçeli Ahşap Ev de 800 Bin TL. muhammen bedel ile 11 Nisan Perşembe günü saat 14:15'te yapılacak açık ihalede, 'arttırma usulü' ile satılacak.
 
ÇORLU HİZMET BİNASI
 
İl Özel İdaresi'ne ait Çorlu'da 600 m²'lik arsa üzerinde bulunan hizmet binası da açık arttırma ile satılacak.
 
5 Milyon 750 Bin TL. muhammen bedel ile arttırmaya çıkarılacak bina, 11 Nisan günü saat 14:20'de yapılacak ihaleyle satılacak.

ÇERKEZKÖY'DE KONUT ARAZİSİ
 
İl Özel İdare'nin Çerkezköy'de sahibi olduğu 556 m²'lik konut arsası da 102 Bin TL. muhammen bedel ile aynı gün İl Encümeni Toplantı Salonu'nda yapılacak ihalede satışa sunalacak.
 
HAYRABOLU HİZMET BİNASI
 
Hayrabolu Özel İdare Müdürlüğü binası da 11 Nisan Perşembe günü saat 14:30'da yapılacak ihalede, satılacak.
 
İmar durumu, 'konut alanı' olan 117 m² arsa üzerinde toplam 244 m² inşaat alanına sahip hizmet binası ve 1 lojman, 210 Bin TL. muhammen bedel ile açık arttırmaya çıkarılacak. 

Toplantıya, Vali Ali Yerlikaya, Vali Yardımcısı ve İl Genel Sekreteri Mustafa Yel, İl Genel Meclisi Başkanı Av. Orhan Perçinlioğlu ve üyeleri ile İl Genel Meclisi İmar ve Bayındırlık Komisyonu başkan ve üyeleri, il merkezi ve ilçelerden gelen gayrimenkul ve emlak danışmanlığı firma sahip ve temsilcileri Trakya Gazeteciler Birliği Derneği Başkanı Naci Akyazı, Yardımcısı Özkan Dikmen katıldı.