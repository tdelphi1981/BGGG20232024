Otel odasındaki skandala tahliye

Kadıköy'de 25 Aralık 2012'de 5 yıldızlı otelin odasında sevgilisi Leyla Y.'nin (28) ellerini kelepçeleyip odaya biber gazı sıktığı iddiasıyla 7 yıl hapisle yargılanan Volkan A. (31) ilk duruşmada tahliye edildi. İstanbul Anadolu 32. Asliye Ceza Mahkemesi'nde görülen duruşmada savunma yapan Volkan A., Leyla L. ile güven probleminin olduğunu ifade etti. Volkan A. yaşananları şöyle anlattı: "Onu banyoya gönderdim. O sırada odaya biber gazı sıktım. Çıktığında ellerini arkadan kelepçeledim ve yatağa yatırdım. Yanından biraz uzaklaştım. Bu sırada Leyla, kaçarak resepsiyon katına indi. Sonrasında da polis çağırdılar."
Kelepçeyi kuşkularını giderebileceği bir amaçla kullandığını belirten Volkan A., çantasında bulunan bantlar ve testere için ise şirkette kullandığı araçlar olduğunu beyan etti. Amacının gerçeği öğrenmek olduğunu ifade eden Volkan A., "Amacım ona zarar vermek değildi" dedi. Bunun üzerine hakim, sanığa "kuşkuların gitti mi" diye sordu. Volkan A. ise "Pişmanım" diye konuştu. Leyla Y. sanıktan şikayetçi olmadığını belirtirken Mahkeme,'delillerin toplanmış oluşu, sanığın kaçma şüphesinin bulunmayışı ve davada şikayetçinin olmayışını' göz önüne alarak tutuklu sanığın tahliyesine karar verdi.