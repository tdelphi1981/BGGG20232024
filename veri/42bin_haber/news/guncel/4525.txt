Muğla'da Türkiye'nin onaylı ilk güneş enerji santrali
Muğla Belediyesi'ne ait mezbaha tesisine, "Sonsuz Kaynağımız Güneş" projesi kapsamında kurulan güneş enerji santrali, Türkiye'de lisanssız elektrik üretimi alanında TEDAŞ tarafından kabulü yapılıp devreye alınan, şebekeye bağlı ilk fotovoltaik sistem oldu.
Muğla Belediyesi'nde görevli inşaat mühendisi Ayşegül Kıyak, yaptığı açıklamada şehrin güneş alma süresinin hem Ege Bölgesi hem de Türkiye ortalamasının üstünde olduğunu belirterek, "GEKA'nın 2010 yılı Mali Destek Programı kapsamında belediye tarafından sunulan 777 bin 255 lira bütçeli proje, yüzde 74 destek oranıyla 575 bin lira destek almaya hak kazandı.

Şebekeye bağlı fotovoltaik sistemin kurulması ve devreye alınması işi, KDV dahil 564 bin 630 lira ihale bedeliyle ANEL Enerji Elektrik Üretim Sanayi ve Ticaret A.Ş.'ye verildi. Proje, planlanandan daha düşük bir bütçeyle bitirildi.

Belediye mezbaha tesisinin ihtiyacının yüzdü 78i, kurulu gücü 105 kw olan fotovoltaik sistem tarafından karşılanacak. Bu projede en az 25 yıl verimlilik garantili güneş panelleri kullanıldı. Yatırımın geri dönüş süresi yaklaşık 6 yıl. Sistemin ürettiği yıllık ortalama enerji miktarıyla yaklaşık 40 bin lira tasarruf sağlanacak. Tüketimin en düşük olduğu mayıs ve haziran aylarında fazla enerji, dağıtım şirketi AYDEM vasıtasıyla şebekeye verilecek." dedi.

Belediye Başkanı Osman Gürün ise projeyle ilgili olarak şunları söyledi: "Türkiyede ilk defa kabulü yapılıp onay alan güneş enerji santrali. Belediye olarak çevre bilinci konusuna çok önem veriyoruz.

Gelecek nesillere temiz ve yaşanabilir bir dünya bırakmak en büyük görevimiz. Kentimizde çevre bilincini arttırmak için herkese örnek olacak projelerimiz devam edecek."