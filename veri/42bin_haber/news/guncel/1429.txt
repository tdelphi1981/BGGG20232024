Barzani'den Talabani'nin eşine ziyaret
Kuzey Irak'taki bölgesel Kürt yönetimi başkanı Mesud Barzani, Almanya'da tedavisine devam edilen Irak Devlet Başkanı ve Kürdistan Yurtsever Birliği lideri Celal Talabani'nin eşi Hero Talabani'yi ziyaret ederek, "Geçmiş olsun" dileğinde bulundu. Bölgedeki Kürt televizyonları, görüşmenin Süleymaniye kenti yakınlarındaki Talabani'nin karargahının bulunduğu Kaledize kasabasında yapıldığını bildirdi.

Kürt lider Barzani, 18 Aralık'ta fenalaşan birkaç gün sonra Almanya'ya özel uçakla götürülerek tedavisine burada devam edilen Talabani'nin sağlık durumu ile ilgili eşi Hero Talabani'den bilgi aldığı belirtildi.

Barzani, bir an önce iyileşerek Irak'a dönmesini umut ettiği Celal Talabani'nin Irak ve Kürtler için büyük önemi bulunduğunu söyledi.

Hero Talabani, eşi Celal Talabani'nin sağlık durumunda önemli ilerlemeler kaydedildiğini belirterek, Barzani'ye ziyaretinden ötürü teşekkür etti.