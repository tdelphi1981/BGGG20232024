Trafik cezası için mahkemeye başvurma süresi 15 gün
Emniyet Genel Müdürlüğü, araç sürücülerinin kesilen trafik cezalarına 15 gün için sulh ceza mahkemelerine müracaat ederek itiraz edebileceklerini açıkladı. 15 gün içerisinde itiraz edilmeyen idari para cezaları kesinleşiyor.
Emniyet Genel Müdürlüğü Trafik Hizmetleri Başkanlığı, 'Karayolları Trafik Kanunu Hükümleri Gereğince Uygulanan İdari Para Cezalarının Tahsilinde ve Takibinde Uygulanacak Usul ve Esaslar ile Kullanılacak Alındılar, Tutanaklar ve Defterler Hakkında Yönetmelik' kapsamında trafik cezalarının nasıl tahsil edildiğine yönelik açıklama yaptı. Cezaların peşin olarak ödenebileceğinin hatırlatıldığı açıklamada; idari para cezasını kanun yoluna başvurmadan önce ödeyen kişiden bunun dörtte üçünün tahsil edildiğine dikkat çekildi.

PEŞİN ÖDEME, MAHKEME HAKKINIZI ENGELLEMEZ

Peşin ödemede, kişinin bu karara karşı kanun yoluna başvurma hakkını etkilemeyeceğinin altının çizildiği açıklamada, "Kişinin ekonomik durumunun müsait olmaması halinde idari para cezasının, ilk taksitinin peşin ödenmesi koşuluyla, bir ay içerisinde vergi dairesine müracaat edilmesi halinde, bir yıl içinde ve dört eşit taksit halinde ödenebileceğine ilgili vergi dairesince karar verilebilir. Taksitlerin zamanında ve tam olarak ödenmemesi halinde idari para cezasının kalan kısmının tamamı tahsil edilir. Trafik idari para cezalarını tahsil eden banka veya PTT idaresi, Maliye Bakanlığınca tespit edilen süre içinde, Maliye Bakanlığının ilgili birimine elektronik ortamda bilgi vermek zorundadır. Banka veya PTT ile yapılan ödemelerde paranın bankaya veya PTT'ye yatırıldığı tarih ödeme tarihi sayılır. PTT veya bankalar aracılığıyla yapılacak idari para cezası tahsilâtında, ilgili kanunlarda ve Maliye Bakanlığı koordinasyonuyla yapılacak protokollerde yer alan hükümler dikkate alınır. Trafik idari para cezaları yetkili memurlarca derhal tahsil edilir. Ödeme derhal yapılmadığı takdirde, para cezalarının, tutanağın tebliğ tarihinden itibaren bir ay içinde ödenmesi gerekir. Bir ay içinde ödenmeyen cezalar için her ay yüzde 5 faiz uygulanır. Aylık faizin hesaplanmasında ay kesirleri tam ay olarak dikkate alınır. Bu suretle bulunacak tutar cezanın iki katını geçemez. Süresinde ödenmeyen ve kesinleşen idari para cezaları, 21/7/1953 tarihli ve 6183 sayılı Kanun hükümlerine göre takip ve tahsil edilir." denildi. 

İTİRAZ HAKKINIZI 15 GÜN İÇİNDE KULLANIN

Trafik İdari Para Cezası Karar Tutanağına karşı, kararın tebliği tarihinden itibaren en geç 15 gün içerisinde sulh ceza mahkemesine itiraz için başvurulabildiğine işaret edilen açıklamada şu ifadelere yer verildi: "Bu süre içinde başvurunun yapılmamış olması halinde idari para cezası kesinleşir. İdari yaptırım kararının verildiği işlem kapsamında aynı kişi ile ilgili olarak idari yargının görev alanına giren kararların da verilmiş olması halinde; idari yaptırım kararına ilişkin hukuka aykırılık iddiaları bu işlemin iptali talebiyle birlikte idari yargı merciinde görülür. Mücbir sebebin varlığı dolayısıyla bu sürelerin geçirilmiş olması halinde, bu sebebin ortadan kalktığı tarihten itibaren en geç yedi gün içinde karara karşı başvuruda bulunulabilir. Bu başvuru, kararın kesinleşmesini engellemez; ancak mahkeme yerine getirmeyi durdurabilir."