Annesinin ölüm haberini alınca kalp krizi geçirip öldü
SAKARYA'nın Karasu İlçesi Yuvalıdere Beldesi'nde yaşayan 44 yaşındaki 3 çocuk babası Şenol Er, annesinin tedavi gördüğü hastanede öldüğünü haber aldıktan yaklaşık yarım saat sonra kalp krizi geçirip öldü.
Yuvalıdere Beldesi'nde yaşayan 83 yaşındaki Kadriye Er, tedavi gördüğü Gebze Devlet Hastanesi'nde vefat etti. Annesinin ölüm haberini evinde öğrenen 44 yaşındaki Şenol Er, hastaneye gitmek üzere hazırlık yaparken birden fenalaşarak yere yığıldı. Evde bulunan çocuklarının haber vermesi üzerine kısa sürede olay yerine gelen 112 ekipleri Şenol Er'in öldüğünü belirledi.

Yapılan ön otopside kalp krizinden öldüğü tespit edilen Şenol Er ile vefat eden annesi bugün öğle vakti Yuvalıdere Camisi'nde kılınan cenaze namazının ardından Yuvalıdere mezarlığında yanyana toprağa verildi.