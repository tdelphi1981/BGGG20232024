Denize atlayan asker son anda kurtarıldı
ÇANAKKALE'nin Gökçeada İlçesi'ndeki 5'inci Komando Alayı'nda vatani görevini yapan komando er 21 yaşındaki H.D., tedavi için getirildiği kent merkezinde feribot iskelesinden denize atladı. Askeri ölmekten, deniz polisi kurtardı.
5'inci Komando Alayı'nda vatani görevini yapan ve çeşitli rahatsızlıkları bulunan 15 asker, bir astsubay nezaretinde bugün sabah saatlerinde feribotla önce Kabatepe İskelesi'ne geldi. Ardından karayoluyla Eceabat'a ulaşan askerler, buradan da araba vapuru ile Çanakkale'ye geçti. Gestaş Deniz Ulaşım A.Ş.'ye ait iskeleye inen askerlerden er H.D., komutanı ve arkadaşlarının yanında bir anda kendisini Çanakkale Boğazı'nın sularına bıraktı. İntihar etmek için denize atlayan H.D., bir süre çırpındıktan sonra suyun soğuk olması nedeniyle şoka girdi. Olay hemen Deniz Polisi'ne bildirildi. 

Yaklaşık 200 metre uzaklıktaki Yat Limanı'nda bulunan Deniz Polisi'ne ait bot hızlı bir şekilde olay yerine ulaştı. Suda çırpınmaktan bitkin düşen ve boğulmak üzere olan asker, bottaki polisler tarafından sudan çıkarıldı, ardından da Yat Limanı'na getirildi. Olay yerine ambulans beklenirken, askerlere nezaret eden astsubay, soyunarak içindeki atletiyle kazağını çıkardı ve kıyafetleri ıslanan askere verdi. Ölmekten son anda kurtarılan asker, olay yerine gelen ambulansa alınarak, Çanakkale Boğaz Komutanlığı Deniz Hastanesi Acil Servisi'ne götürülerek tedavi altına alındı. İntihar girişiminde bulunan komando er H.D.'nin, psikolojik rahatsızlığı nedeniyle bir süredir tedavi gördüğü öğrenildi.