İstanbul'da kutlamaların adresi Vatan Caddesi
Türkiye Cumhuriyeti'nin kuruluşunun 89. yıl dönümü kutlamaları kapsamında Vatan Caddesi'nde resmi geçit töreni yapıldı.
 Tören, İstanbul Valisi Hüseyin Avni Mutlu, 1. Ordu Komutanı Orgeneral Yalçın Ataman ve İstanbul Büyükşehir Belediye Başkanı Kadir Topbaş'ın araç üzerinden halkın bayramını kutlamasıyla başladı.
 İstiklal Marşı eşliğinde Türk Bayrağı'nın göndere çekilmesinin ardından konuşma yapan Vali Mutlu, tarihin her döneminde büyük devletler kuran ve bağımsızlığını milli karakterinin en temel özelliği sayan Türk ulusunun 29 Ekim 1923'te yeni Türk devletinin yönetim biçimini Cumhuriyet olarak ilan ettiğini söyledi.
 Mutlu, Cumhuriyetin 89'uncu yılının tüm Türkiye'de coşkuyla kutlandığını belirterek, ''Zorlu İstiklal Harbi yıllarında her haneden bir şehit veya gazimizin mübarek kanlarıyla yazılan bir destan, büyük atamızın ifadesiyle bir 'fazilet rejimi' olan Cumhuriyetle taçlanmıştır'' dedi.
 -''Cumhuriyet hür ve bağımsız bir şekilde ilelebet yaşayacaktır''-
 Bugün 89'uncu şeref yaşına ulaşan ve ilelebet yaşatmak uğruna her şeyin feda edilebileceği Cumhuriyet rejiminin, Türklük tabiat ve şiarına en uygun rejim olduğunu dile getiren Mutlu, bağrından Atatürk gibi bir dahiyi çıkaran Türk milletinin, karakteriyle örtüşen Cumhuriyeti, tüm kurumlarıyla işletip yaşatma azim ve kararlılığını sürdürdüğünü, son Türk devletinin bağımsız, hür ve barış içinde sonsuza kadar yaşayacağından şüphe olmadığını vurguladı.
 Vali Mutlu, şunları söyledi:
 ''Tüm gücümüzle milli bütünlüğümüzü koruyarak, gerçek anlamda demokratik, laik, sosyal hukuk devleti olmanın gereklerini yerine getirmekten hiçbir zaman vazgeçilmeyecektir. İçte milletiyle kenetlenmiş, ilmin rehberliğinde kalkınarak müreffeh bir seviyeye ulaşmış Türkiye Cumhuriyeti devleti, globalleşen dünyamızda da hak ettiği yere, emin ve hızlı adımlarla yürümektedir. Büyük önderimizin bütün çağ ve zamanları kapsayan evrensel ilkeleri ve emanetini koruyacak olan gençlik, Cumhuriyetimizin en büyük güvenceleridir. Geleceğin ümidi, ışıklı çiçeklerimiz, gençlerimiz ve Cumhuriyeti ayakta tutan yegane kuvvet millet iradesi ile gurur duyarak, devletimizin geleceğe daha güçlü adımlarla taşınmasına, bütün gücümüzle çaba sarf edeceğiz. Toplumumuzun geleceğini sevgi ve adalet ile yüceltmek ve muasır medeniyetin üzerine çıkartmak için yapacağımız tek şeyin çok çalışmak olduğunu belirten aziz atamızın ilkeleri doğrultusunda, Cumhuriyetimizi daha iyi noktalara taşımak zorundayız. Bağımsız bir vatanı bize emanet eden atalarımızı, minnet ve şükranla anmanın bugün ve daima milli bir görevimiz olduğuna inanıyorum.''
 -Vatandaşlar yoğun ilgi gösterdi-
 Törende, öğrencilerin şiirler okumasının ardından, İl Milli Eğitim Müdürlüğü'nce İstanbul genelinde bulunan okullar arasında düzenlenen ''Cumhuriyetimiz'' konulu kompozisyon, resim ve şiir yarışmasında dereceye giren öğrencilere, Vali Mutlu, Orgeneral Ataman ve Başkan Topbaş tarafından ödülleri verildi.
 Kutlama töreninde daha sonra, çeşitli okulların halk oyunları ekipleri gösteriler sundu.
 Törende, bando takımı eşliğinde askeri ve sivil okullardan öğrenciler, muharip gaziler, kara, hava ve deniz kuvvetlerinin askerleri ve Çevik Kuvvet Şube Müdürlüğü'ne bağlı polisler geçiş yaptı. Kortejde, tank taburu, stinger takımı, top bataryaları ve diğer askeri unsurlar ile İstanbul Emniyet Müdürlüğü'ne ait araçlar da yer aldı.
 Türk Silahlı Kuvvetleri'ne ait F-16'lar ve helikopterlerin alan üzerinde gösteri uçuşu yaptığı törende, asker ve araçların geçişi, alanda bulunan vatandaşlardan alkış aldı.
 Törene büyük ilgi gösteren vatandaşlar, ellerindeki Türk bayraklarıyla Vatan Caddesi'nin tören için ayrılan kısımlarının kenarlarını doldurdu.
 Vatandaşlar, askerlerin geçişi sırasında ''Türkiye sizinle gurur duyuyor'' şeklinde tezahürat yaptı.
 Tören sırasında geniş güvenlik önlemleri alınırken, vatandaşlar arama noktalarından aranarak alana alındı.
 Tören alanının çevresindeki yüksek binalara da keskin nişancılar yerleştirildiği görüldü.
 
 AA