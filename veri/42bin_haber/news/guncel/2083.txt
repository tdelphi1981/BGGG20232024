Bu SMS'ler vatandaşı bıktırdı!
Son dönemde reklam ve pazarlama amaçlı ev ve mobil telefonlarına gelen çağrılar ile kısa mesajlar, tüketicilerin en çok şikayetçi oldukları konular arasına girdi.
Tüketiciler Birliği Başkanı Nazım Kaya, AA muhabirine yaptığı açıklamada, günün her saatinde cep telefonları ile elektronik posta adreslerine gelen reklam içerikli mesajların, vatandaşlar açısından çok büyük rahatsızlık kaynağı olduğunu ifade etti.

Son dönemde buna cep ve sabit telefonlardan 'sizi mağazamızdaki kampanyamız hakkında bilgi vermek üzere arıyoruz' diye başlayan aramaların eklendiğini dile getiren Kaya, 'Halkı canından bezdiren reklam amaçlı SMS'lere cep ve ev telefonlarının aranması da eklendi. En fazla şikayeti bu alanda alıyoruz' dedi.

-Tanıtımda sınır yok-

Kaya, internet hizmet sağlayıcıdan çiğ köfteciye, Mahmutpaşa'daki esnaftan lokantacıya kadar bu yolla tanıtımını yapmak isteyen her kuruluşun yurdun dört bir yanındaki tüketicilere reklam içerikli SMS atabildiğine işaret ederek, 'Sabahın saat 7'sinde de gecenin 1'inde de mesaj gönderiliyor. Gecenin geç saatlerinde ev ve ya cep telefonları aranarak tanıtım yapılıyor. Ben İstanbul'da yaşıyorum, Ankara'daki çiğ köfteciden, bilmem hangi restorandan mesaj alıyorum. Bu yerler benim telefonumu nereden ediniyor. Tüketici, çığırından çıkmış bir durumla karşı karşıya' diye konuştu.

Vatandaşlar için çok büyük rahatsızlığa neden olan uygulamanın, vatandaşlar tarafından tek tek firma ya da operatörlere başvurarak engellenmesinin mümkün olmadığını, bunun kanun yoluyla yasak edilmesi gerektiğini savunan Kaya, şu görüşleri dile getirdi:

'İnternet servis sağlayıcısı firmalar günde 20 defa arıyor. 'İlgili firma ile sözleşmeniz şu tarihte bitiyor, sizi kampanyamız hakkında bilgi vermek için aradık' diyorlar. 'İstemiyorum' demem bir şey ifade etmedi. Bir süre sonra tekrar arıyorlar. Gelen her mesaj ve aramalar için operatör ve gönderen firma aranıp 'ben bu mesajı istemiyorum' demek imkansız. Mesajı engellemek için ilgili operatör veya mesajı gönderen firma arandığında bile engellenemiyor. Bana gelen 20 mesajı iptal ettirmek için ilgili firmayı da kullandığım operatörü de çok aradım, engellemediler. İlgili bakanlık ile Bilişim Teknolojileri ve İletişim Kurumu, 'reklam amaçlı SMS ve aramalar yasak, cezası da şu' diyecek ve bu şarteli kapatacak. Bunun başka çözüm yolu yok. Telefon ve SMS ücreti çok düşük olduğu için firmalar reklam amaçlı bu alanı kullanıyor.'

-'Vatandaşın bilgileri satılıyor'-

Nazım Kaya, sorunun bu boyutlara ulaşmasında en büyük etkenin bazı veri depolama şirketlerinin, vatandaşların kişisel bilgilerini, isteyen firmalara satmasından kaynaklandığını iddia etti.

Vatandaşların kişisel bilgilerini pazarlayan bu şirketlerin, aslın da çok ciddi bir suç işlediklerini, ama hiçbir bu konuda hiçbir denetim ve yaptırımla karşılaşmadıklarını ileri süren Kaya, şunları söyledi:

'Bana Ankara'dan mesaj atan çiğ köfteci telefonumu nereden edindi. Benim mahremim olan bilgilerimi iznim olmadan başkasına para karşılığı satıyorlar. Baklava çalan çocuk yargılanıyor, ama kişi güvenliğini tehdit eden data şirketlerine her hangi bir ceza uygulanmıyor. Yasadışı çalışan data şirketlerine, 'vatandaşın numaralarını nereden aldın' diye sorulmuyor.'

-Yasa tasarısı TBMM'de-

Bilişim Teknolojileri ve İletişim Kurumu (BTK) Tüketici Hakları Dairesi Başkanı Özgür Fatih Akpınar ise reklam amaçlı SMS ve aramaları, çok büyük bir sorun olarak değerlendirdiklerini ifade ederek, 'Reklam amaçlı aramalar, kısa mesaj ve e-postalar, TBMM'ye sunulan Elektronik Ticaret Kanun Tasarısı'nın kabul edilmesiyle yasak olacak' dedi.