Erdoğan, Ören ve Gürses için dua istedi
Başbakan Recep Tayyip Erdoğan, hastanede tedavi gören arabesk müziğinin efsane isimlerinden Müslüm Gürses ve İhlas Holding Yönetim Kurulu Başkanı Enver Ören'i ziyaret etti. Ziyaret sonrası bir açıklama yapan Başbakan Erdoğan, "Bize birinci derecede düşen onlara dua etmek, milletçe dua edelim." dedi.
Başbakan Erdoğan, Şişli'deki özel bir hastanede tedavi gören Enver Ören ve Müslüm Gürses'i ziyaret etti. Erdoğan hastanede yaklaşık 45 dakika kaldı. Ziyaret sonrası bir açıklama yapan Erdoğan, şöyle konuştu: "Gerek Enver Ören Bey, gerek Müslüm Gürses Bey ile ilgili olarak her ikisi de yoğun bakımda. Doktorlarımız en üst düzeyde gerekli ilgi ve alakayı sürdürüyorlar. Tabii o süreç içerisinde belli neticeleri bekliyorlar. Bir noktada konuşmak bize düşmez. Bize birinci derecede düşen; onlara şu anda dua etmek, milletçe dua edelim. Allah şifalar versin! Ama doktorlarımız gerçekten, tüm sağlık personeliyle birlikte ellerinden geleni yapıyorlar. Hastalar şu anda uyutuluyor." 

Açıklamanın ardından Erdoğan hastaneden ayrıldı.