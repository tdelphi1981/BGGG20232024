Kocasız savcısız kürtaj hakkı
Kürtaj Haktır Karar Kadınların Platformu, Kürtajda koca izni kaldırılmalı ve kadının beyanı esas alınmalı dedi.
Platformun basın toplantısında tecavüz sonucu hamile kalan kadınların savcı talebiyle kürtaj olmasına itiraz edildi. 
TÜRKİYE genelinde 40 sivil toplum kuruluşunun (STK) katılımıyla oluşturulan Kürtaj Haktır Karar Kadınların Platformu üyesi Selin Dağıstanlı, toplumda kürtajın yasak olduğu yönünde bir algı oluşturulduğunu dile getirdi. Dağıstanlı, kürtaj olmak isteyen kadınların karşılaştıkları engelleri Rahim Hikâyeleri adı altında bir araya getirmek için bir proje başlattıklarını belirterek kadınlardan rumuz kullanarak bu hikâyeleri kendilerine göndermelerini istedi.
HASTANELER KÜRTAJ HAKKINA UYSUN 
Platform üyeleri, Türk Mühendis ve Mimar Odaları Birliğinin Taksimdeki İstanbul Şubesinde basın toplantısı düzenledi. Sön dönemde kürtaj ve sezaryen uygulamaları konusunda devlet hastanelerindeki yasadışı uygulamalara dikkat çekmek istediklerini belirten Selin Dağıstanlı, hükümet ve sağlık kuruluşlarından şu taleplerde bulundu: Bütün kamu ve özel hastanelerde kürtajdaki 10 haftalık yasal süre uygulanmalı. Yasal süre 12 haftaya çıkarılmalı. Kadınların doğum kontrol yöntem ve araçlarına ulaşmasının önündeki engeller kaldırılmalı. Ücretsiz, sağlıklı, erişilebilir ve güvenli koşullarda kürtajın sağlanmasıyla birlikte kadınların yaşam hakkı güvenceye alınmalı. 
SEZARYEN KISITLANMASIN
Tecavüz durumunda kürtaj süresi, başka ülkelerde olduğu gibi en az 24 haftaya çıkarılmalı. Kürtajda koca izni kaldırılmalı ve kadının kendi kararı esas alınmalı. Tecavüz sonucu ortaya çıkan gebeliklerde savcılık izni talebiyle kürtaj, fiilen engellenmemeli ve kadının beyanı yeterli görülmeli. Kürtaj klinikleri ve hastanelerinde son tıbbi teknoloji kullanılarak, gebeliğin sonlandırılması için gerekli ortam sağlanmalı. Erkekler için doğum kontrol yöntemleri artırılmalı ve yaygınlaştırılmalı. Bir doğum yöntemi olan sezaryeni neredeyse yasaklayan yasa, yürürlükten kaldırılmalı. Hamile kadın ve bebeğin sağlığı göz önüne alınarak doğumun hangi yöntemle yapılacağına devlet değil hekim ve hamile kadının birlikte karar vermesini sağlayan bir yasa yürürlüğe sokulmalı.