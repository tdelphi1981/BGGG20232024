İki tabut, 4 mezar...
Cinnet geçiren Ramazan Geniş'in katlettiği eşi Aysel, çocukları 7 yaşındaki Gökdeniz, 5 yaşındaki Görkem ve 45 günlük Aysime bebeğin cenazeleri bugün Adli Tıp Kurumu'ndan İzmit'e getirildi.
Aysel Geniş'in anne ve babasının oturduğu köy olan Kubuzlu Köyü Böcekler Mahallesi'ndeki evlerinin önündeki cenaze namazı sırasında, anne Aysel ile bebeği Aysime'nin cenazeleri bir tabuta, Gökdeniz ve Görkem adlı iki kardeşin cenazeleri ve bir tabuta konularak namaz kılındı. 

Cenaze namazında Aysel Geniş'in annesi Ayşe Aysu, babası Salih Aysu, cinayet şüphelisi Ramazan Geniş'in annesi Gülsüm Geniş ve babası Halil Geniş ile yakınları ve kalabalık bir vatandaş topluluğu hazır bulundu. Birçok kişi cenaze namazı ve cenazelerin köy mezarlığına götürülüşünde gözyaşlarını tutamazken, bazı yakınları da baygınlık geçirdi.

Cenaze töreninde anne ile bebeği bir tabuta, iki kadeş birlikte diğer tabuta konulurken, hepsi için ayrı ayrı 4 mezar açılarak defin gerçekleşti.

ACILI BABA: İNANILMASI VE DAYANILMASI ZOR

3 çocuğuyla birlikte öldürülen Aysel Geniş'in babası Salih Aysu gazetecilerin sorularını cevaplandırırken, "Ben gündüz Ramazan'ı 4 defa telefondan aramıştım. Ama hiç cevap alamadım. Gece yarısına doğru telefon açtılar ve bir olay olduğunu söyleyip İzmit'e gelmemizi istediler. Oraya geldiğimde de bu durumla karşılaştım. İnanılması ve dayanılması çok zor bir durum" dedi.

ADLİYEYE SEVKEDİLDİ

Gece yarısı İzmit'in Kuruçeşme mevkiindeki semt karakolunun hemen arkasında otomobilin içinde uyurken yakalanan ve öğlen saatlerine kadar ifadesi alınan Ramazan Geniş ise, saat 14.00'de işlemler tamamlandıktan sonra İzmit İlçe Emniyet Müdürlüğü'nden Kocaeli Adliye'sine sevkedildi. 

Sevk sırasında sıkı güvenlik önlemleri alınırken, Ramazan Geniş'e polis olası bir saldırıya karşı çelik yelek giydirdi. Ramazan Geniş gazetecilerin, 'Neden yaptın?' sorusuna cevap vermezken, başını sürekli eğik tuttu.