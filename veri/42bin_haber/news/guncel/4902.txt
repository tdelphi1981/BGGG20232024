Güreş için açlık grevine başladı
Güreşin 2020 Olimpiyatları'ndan çıkarılmasını protesto eden Bulgaristan Grekoromen Güreş Milli Takımı Antrenörü Armen Nazaryan açlık grevine başladı. 
Nazaryan, Uluslararası Olimpiyat Komitesi (IOC) Yürütme Kurulu'nun kararına karşı olduğunu belirtti. Olimpiyat programları ile ilgili daima sorunlar yaşandığını kaydeden Nazaryan, "Açlık grevinde sadece şekerli şurup içeceğim" dedi.

İki kez olimpiyat şampiyonu olan Nazaryan, protestosunu 22 Mart'ta Gürcistan'ın başkenti Tiflis'te başlayacak Avrupa Güreş Şampiyonası'na kadar sürdüreceğini ifade etti.

IOC'nin güreşle ilgili kararını gözden geçirmesini amaçlayan Nazaryan'a, Bulgaristan Güreş Federasyonu (BFB) Başkanı Valentin Yordanov da destek verdi.

Yordanov protesto amacıyla olimpiyat madalyalarını iade etti.