Mobilya fabrikasında patlama: 2 ağır yaralı
Kartal'da, bir mobilya fabrikasında meydana gelen patlamada 2 kişi ağır yaralandı. Yaralılar hastaneye kaldırılarak tedavi altına alındı.
Olay, Kartal Çavuşoğlu Mahallesi Yalnızselvi Caddesi üzerinde bulunan mobilya fabrikasında meydana geldi. Alınan bilgiye göre, Mehmet Yıldırım ve Muharrem Salman talaşları toplarken elektrik panosunun üzerine kalas düşürdü. Yükselen kıvılcımlar talaşları ve diğer yanıcı maddeleri tutuşturunca bu kişiler alevlerin arasında kaldı. Fabrikada çalışanlar itfaiye ve sağlık ekiplerine haber verdi. Olay yerine sevk edilen itfaiye ekipleri yangını kontrol altına aldı. Ağır yaralanan Yıldırım ve Salman ise sağlık ekiplerinin ilk müdahalesinin ardından Kartal Lütfi Kırdar Eğitim ve Araştırma Hastanesi'ne kaldırılarak tedavi altına alındı. 

İş yeri sahibi, şahısların aralıklarla fabrikaya gelerek talaşları topladıklarını iddia etti. Talaşları toplarken kalası elektrik panosuna düşürdüklerini anlatan iş yeri sahibi, yangının bu nedenle çıktığını söyledi. 

Bu arada, polis de olay yerine gelerek yangın konusunda bilgi aldı. Görgü tanıklarının ifadelerine başvuran polis, olayla ilgili soruşturma başlattı.