Öğrenci servisine kamyon çarptı: 18 yaralı
Konya'da taşımalı eğitim kapsamında Çumra ilçesinden Tükmen Camili beldesine öğrenci taşıyan servise kamyonun çarpması sonucu 17 öğrenci ve servis şoförü yaralandı.
Mehmet Alparslan (53) yönetimindeki 22 LC 220 plakalı kamyon, Türkmen Camili beldesi yakınlarındaki Çumra Şeker Fabrikası civarında Osman Taşkıner yönetimindeki 42 J 0081 plakalı servis minibüsüne çarptı. Kazada 17 öğrenci bir servis şoförü yaralandı. Bazı öğrenciler minibüsten kendi imkanlarıyla çıkmayı başarırken bazılarını ise çevreden gelen vatandaşlar tarafından çıkarıldı.

Yaralılar Çumra Devlet Hastanesine kaldırıldı. Durumu ağır olan yaralılardan 12'si ise Konya'daki çeşitli hastanelere kaldırıldı.

Yaralı öğrencilerden bazıları servislerinin yavaş gittiğini aniden bir kamyonun minibüse çarptığını ve ön taraftaki arkadaşlarının ağır yaralandığını söyledi.

Olayla ilgili soruşturma sürdürülüyor.