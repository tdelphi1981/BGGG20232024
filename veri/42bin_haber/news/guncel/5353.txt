2 dakikada 2 bin liralık cep telefonunu çaldılar
ADANA'da cep telefonu bayiine giren kimliği belirsiz 2 kişi, 2 bin lira değerindeki cep telefonunu çaldı. Hırsızlardan biri satış elemanını oyalarken, diğerinin vitrindeki telefonun çalınma anını güvenlik kamerası kaydetti.
Olay, merkez Seyhan İlçesi'nin Saydam Caddesi'nde bulunan cep telefonu bayii ve GSM aktivasyon merkezinde 4 Mart'ta meydana geldi. İşyerinin güvenlik kamerası tarafından kaydedilen görüntülere göre, içeri giren şüpheliler, cep telefonları için aksesuar alacaklarını söyleyip, müşteri temsilcisinden yardım istedi. Satış elemanı, aksesuarların sergilendiği bölüme geçti. Bu sırada hırsızlardan biri kapının hemen yanında duran kilitli cam vitrine yönelirken, diğeri satış elemanının yanına giderek aksesuarları incelemeye başladı. Telefonu çalmak isteyen şüpheli vitrinin kilidini açarken, arkadaşı da satış elemanını oyalamayı sürdürdü. Birkaç denemeye rağmen vitrindeki telefonu alamayan şüpheli, arkadaşının yanına giderek işaretle amacına ulaşamadığını bildirdi. Bunun üzerine aksesuarları inceleyen diğer şüpheli, vitrine yöneldi. İlk hamlede 2 bin lira değerindeki cep telefonunu alan şüpheli ve arkadaşı cep telefonunun çalarak 2 dakika içerisinde alışveriş yapmadan işyerinden çıkıp gitti.

Kısa süre sonra cep telefonunun çalındığını fark eden işletmeci Eren Akbıyık, güvenlik kamerası görüntülerinde telefonun müşteri gibi gelen şüphelilerin tarafından çalındığını fark etti. Şikayet üzerine polis şüphelilerin yakalanması için çalışma başlatılırken Eren Akbıyık, "Küçük karlarla ayakta durmaya çalışan işletmeyiz. Bir telefon çalınınca bir aylık kazancımız gidiyor. Hırsızların yakalanmasını ve gerekli cezayı almasını istiyorum" dedi.