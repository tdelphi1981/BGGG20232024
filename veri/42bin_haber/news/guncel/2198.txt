Diyanet'ten Sayıştay raporuna yanıt
Diyanet İşleri Başkanı Mehmet Görmez, Diyanet'e ilişkin Sayıştay raporunda yer alan usulsüzlüklere, "Usulsüzlük varmış gibi gösterilmesi üzücü" diye yanıt verdi.
Sayıştay raporunda Hazine arazilerine cami yapıldığı, cami ve mescitlerin üçüncü kişilere kiraya verilmesinin hukuki dayanağı bulunmadığı, kamuya ait olması gereken tutarın vakfın kasasına girdiği bilgileri yer almıştı.

Diyanet İşleri Başkanı Mehmet Görmez, Türkiye'de tüm camilerin, halk tarafından yapıldığını söyledi. Camilerin müştemilatı içinde yeralan binaların gelirlerini geçen yıla kadar devletin aldığını belirtti. Görmez, bu uygulamanın değiştirilerek gelirlerin yüzde 30'unun devlete, yüzde 70'inin de Dini Sosyal Hizmet Vakfı'na aktarıldığını söyledi.

Eski Alevi Bektaşi Federasyon Başkanının, Diyanet TV için sadece bir mezhebe yönelik yayınlar yapıyor gerekçesi ile dava açmasına ise Görmez, "Bunlar rutin şeylerdir. Tartışma başlatmak doğru değildir" dedi.