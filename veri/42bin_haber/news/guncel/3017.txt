Ankara'da silahlı saldırı: 2 ağır yaralı
Başkentte, uzun namlulu silahlarla bir gece kulübünü basan kimliği belirsiz şahıslar 2 kişiyi ağır yaraladı. Olay yerinde bir silah ile 50'den fazla boş kovan bulundu.
Olay, saat 04.30 sıralarında Çankaya'da yaşandı. Kiralık siyah renkli bir otomobille gece kulübüne gelen şahıslar, içeri girdikten sonra yanlarında getirdikleri AK - 47 uzun namlulu silah ve tüfekle ateş açtı. Silahlardan çıkan kurşunlarla 2 kişi ağır yaralandı. Şahıslar kulüpten çıkıp araçlarına bindikten sonra havaya sıkarak olay yerinden kaçtı. Silah sesini duyup gelen polis ekipleri şahısların bulunduğu araca ikaz ateşi açtı. Şahıslar kendilerini takip eden polis ekiplerini atlatmayı başardı. Yaralananlar ise ekipler tarafından özel bir hastaneye götürüldü. Şahısların kovanından çıkan bir kurşun, olay yerine yakın bir yerdeki özel bir bankanın camına isabet etti.
 
Bölgeye çok sayıda asayiş ve sivil ekip geldi. Olay yeri inceleme ekipleri delil araştırması yaptı. Kulübün içinde ve sokakta 50'yi aşkın boş kovan bulundu. Uzun namlulu silahı da olay yerinde tespit eden ekipler silaha el koydu. Delil torbasınının ağzına kadar kovanla dolduğu görüldü. Ekipler, mobese ve güvenlik kamera görüntülerinden şahısların eşkalini tespit etti. Saldırıda kullanılan aracın bir şirketten 1 yıllığına kiralandığı belirlendi. Kaçan şahısların yakalanması için il genelinde geniş çaplı araştırma başlatıldı.

Yaklaşık 1 ay önce aynı muhitteki iki gece kulübüne yapılan baskında 1 kişi hayatını kaybetmiş, 2 kişi yaralanmıştı.