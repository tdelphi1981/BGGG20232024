Ölüme uyudu!
İZMİR'de, dershaneye gitmesi için babası tarafından uyandırıldığında başının çok ağrıdığını söyleyerek tekrar uyuyan lise öğrencisi 17 yaşındaki Medet İnegöl, yatağında hareketsiz bulundu.
Hastaneye götürülen Medet, doktorların çabalarına rağmen yaşama döndürülemedi. Okulunda muzik çalışmalarıyla dikkat çeken, hentbol takımında yer alan Medet'in cesedi, ölüm nedeninin belirlenmesi için otopsi yapılmak üzere İzmir Adli Tıp Kurumu'na gönderildi. 

Bugün saat 09.00 sıralarında, Karabağlar İlçesi, Eskiizmir Semti 3898/3 Sokak 10 numarada oturan İsmail İnegöl, Karabağlar Endüstri Meslek Lisesi 12 sınıf öğrencisi olan oğlu Medet İnegöl'ü, üniversite sınavına hazırlık için devam ettiği dershaneye gitmesi için erken saatte uyandırdı. Ancak Medet İnegöl, babasına başının çok ağrıdığını ve bu nedenle dershaneye gitmek istemediğini söyleyip tekrar uyudu.

HAYATA DÖNDÜRÜLEMEDİ

Bir süre sonra durumunu kontrol etmek için tekrar odaya giren ailesi, liseli genci hareketsiz bulunca şok yaşadı. Hemen Atatürk Eğitim ve Araştırma Hastanesi'ne kaldırılan Medet İnegöl, doktorların tüm çabalarına rağmen yaşama döndürülemedi. Acil Servis'te doktorların ilk kontrollerinde, Medet İnegöl'ün doğuştan kalp damarlarının kalın olduğu belirlendi. Ancak kesin ölüm nedeninin belirlenmesi için liseli gencin cesedi, otopsi yapılmak üzere İzmir Adli Tıp Kurumu'na gönderildi.

MÜZİK VE SPORA DÜŞKÜNDÜ

Medet İnegöl'ün acı haberi, yakınlarını büyük üzüntüye boğdu. Okulunda gitar kursuna devam eden, müzik çalışmalarıyla dikkat çeken İnegöl'ün aynı zamanda lisenin hentbol takımında da yer aldığı öğrenildi. Polisin olayla ilgili soruşturmasının devam ettiği bildirildi.