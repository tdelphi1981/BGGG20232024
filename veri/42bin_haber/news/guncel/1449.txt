Rus savaş gemisi Çanakkale'den geçti
SURİYE krizi nedeniyle Doğu Akdeniz'de görev yapan Rus savaş gemilerinden 'Novocherkassk'e bugün Rusya'ya dönmek üzere Çanakkale Boğazı'ndan geçti.
'Novocherkassk', saat 12.00 sıralarında Ege Denizi'nden Çanakkale Boğazı'na giriş yaptı. Bir saat 40 dakikada Çanakkale önlerine ulaşan 142 borda numaralı Rus savaş gemisi, 36 mil uzunluğundaki Çanakkale Boğazı geçişini saat 15.30 sıralarında tamamladı ve Gelibolu önlerinden Marmara Denizi'ne açıldı. Saatte 10 deniz mili hızla yol alan 'Novocherkassk'ın Çanakkale Boğazı geçişi sırasında ilk kez Türk Sahil Güvenlik botlarının eşlik etmesi dikkati çekti.


Akdeniz'den çekilen Rus savaş gemilerinden 'Azov' ve yardımcı gemi 'Nikolay Filchenkov', 8 Ocak günü boğazlardan geçerek Karadeniz'e çıkmıştı.