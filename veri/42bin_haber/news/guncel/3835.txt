Tinerle soba yakmaya çalışınca...
Amasya'nın Suluova ilçesinde tinerle soba yakmaya çalışan 2 kardeş, tenekedeki tinerin alev alması sonucu yanarak ağır yaralandı
AA muhabirinin aldığı bilgiye göre, Fatih Mahallesi Yahya Kemal Sokak'ta ikamet eden Ali (22) ve kardeşi Hüseyin Apaydın (20), evin oturma odasında bulunan sobayı tiner kullanarak yakmak istedi. Sobaya tenekeden dökülen tiner alev alınca evde yangın çıktı.

Komşuların durumu fark ederek haber verdiği itfaiye ekipleri yangını büyümeden söndürdü. Yanarak ağır yaralanan Apaydın kardeşler ise ambulansla Suluova Devlet Hastanesi'ne kaldırıldı.

Vücutlarında ikinci ve üçüncü derece yanıklar olduğu belirtilen kardeşlerden Ali Apaydın Samsun Eğitim ve Araştırma Hastanesi'ne, Hüseyin Apaydın ise Amasya Üniversitesi Sabuncuoğlu Şerefeddin Eğitim ve Araştırma Hastanesi'ne sevk edildi.

Olaya ilişkin soruşturma başlatıldı.