Samsun'daki olaylar en çok esnafı etkiledi
BDP'li milletvekillerinin Samsun ziyaretine tepki gösteren ve İlkadım ilçesi Gazi Caddesi'ni 5 saat boyunca trafiğe kapatan bin kişilik eylemci grubun attığı taşlar, en çok çevre esnafı etkiledi.
BDP'li milletvekillerinin Samsun ziyaretine tepki gösteren ve İlkadım ilçesi Gazi Caddesi'ni 5 saat boyunca trafiğe kapatan bin kişilik eylemci grubun attığı taşlar, en çok çevre esnafı etkiledi. Göstericilerin attığı taşlar sonucu bazı işyerlerinin camları kırıldı, esnaf olaylar nedeniyle iş yapamadı.

Çevre esnaflardan Seyit Ahmet Seldiz isimli işletmeci yaptığı açıklamada, olaylar nedeniyle dükkanında 300 lira tutarında zarar meydana geldiğini belirterek, günlük kazanç kaybının ise fazla olduğunu söyledi.

MUHTARDAN SAĞDUYU ÇAĞRISI

Zafer Mahallesi Muhtarı Mehmet Acar ise konu ile ilgili yaptığı açıklamada, Gazi Caddesi'nde yaşanan olayların daha önce bir benzerinin yaşanmadığını söyledi. Muhtar Acar, "Daha önce mahallemizde bu tür olaylar yaşanmadı. Bu tür olaylara ilk kez şahitlik ediyoruz. Yaşanan olaylardan esnaf ve mahalle sakinleri etkilendi. Polis mahalle aralarında biber gazı kulandı ve bu gaz bazı vatandaşlarımızın sağlığını etkiledi. Böyle olmamalıydı. Başka görüşte milletvekilleri Samsun'a gelebilirler ve toplantı yapabilirler. Bizim milletvekillerimiz Güneydoğu bölgesine gittiği zaman bu tür olaylar mı yaşanacak? Sonra Gazi Caddesi'nde çeşitli görüşlere sahip parti ve dernekler var. Bunları vatandaş olarak hoşgörü ile karşılamamız lazım. İnsanların görüşleri farklı olabilir. Biz millet olarak sağduyumuzu kaybetmememiz lazım." dedi.

Öte yandan, tepkilerin merkezi olan Türkiye Komünist Partisi binası, atılan taşlar sonucu harabeye döndü. Binada duranların zarar tespit için çalışma yaptığı, bu çalışma sonrası savcılığa suç duyurusunda bulunacakları öğrenildi.