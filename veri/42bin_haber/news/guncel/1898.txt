Kent meydanında canına kıymak istedi
Sivas'ta yaşayan 46 yaşındaki Ziya Öztürk işsizlik nedeniyle girdiği bunalım sonucu kent meydanında ekmek bıçağını boynuna dayayarak intihar etmek istedi. Polis, Öztürk'ü dalgınlığından yararlanarak etkisiz hale getirince intihar girişimi son buldu.
İl merkezinde yaşayan ve işsiz olduğunu, bankalara kredi kartı borcu bulunduğunu söyleyen Ziya Öztürk kent meydanında intihar etmek istedi. Valilik önündeki süs havuzuna gelen Öztürk, bidonla getirdiği benzini üzerine döktü. Daha sonra yanında getirdiği ekmek bıçağını boğazına dayayan Öztürk, engel olmak isteyen polislerden yanına yaklaşmamalarını istedi. Bir süre polis ekipleri şahsı ikna etmek için uğraştı.

İkna olmayan Öztürk'ün bir anlık dalgınlığından yararlanan polis ekipleri elindeki bıçağı aldı. Yere yatırılarak etkisiz hale getirilen Öztürk'e olay yerine gelen sağlık ekipleri müdahale etti. Bir süre ambulansta müdahale edilen Öztürk, ardından ifadesi alınmak üzere polis merkezine götürüldü.