Sobadan zehirlenen anne öldü, oğlu hastanede
İzmir'in Bornova ilçesinde Cennet Kuşçuoğlu (67) isimli kadın, sobadan sızan karbonmonoksit gazından zehirlenerek hayatını kaybetti. Oğlu Mustafa Kuşçuoğlu (48) ise hastaneye kaldırıldı.
Olay Atatürk Mahallesi, 836 Sokak, numara 41, daire 3'te saat 14.00 sıralarında meydana geldi. Birlikte yaşayan anne ve oğul Kuşçuoğlu'ndan haber alamayan yakınları polise haber verdi. Eve giren yakınları ve polis ekipleri, ikisinin hareketsiz yattığını gördü. Olay yerine çağrılan sağlık ekibi, ilk incelemede anne Kuşçuoğlu'nun sobadan sızan gazdan zehirlenerek hayatını kaybettiğini belirledi. Hayati tehlikesi bulunan oğlu ise Ege Üniversitesi Tıp Fakültesi Hastanesi'ne kaldırıldı. Cennet Kuşçuoğlu'nun cenazesi, otopsi için İzmir Adli Tıp Kurumu'na gönderildi. Olayla ilgili soruşturma başlatıldı.