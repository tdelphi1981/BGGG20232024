Çözdükçe düğümlendi
ABDli Sierranın başına vurularak öldürüldüğü kesinleşti. Kurye ve ajan iddiaları yalanlandı. Adli Tıp, tecavüz yok dedi. 22 kişinin ifadesi alındı, toprağa gömülü bir çift küpe bulundu. 260 polis düğümü çözmeye çalışıyor.

SARAI CİNAYETİ SIRRINI KORUYOR 
İSTANBUL polisi günlerce süren arama çalışmalarına rağmen dirisini bulamadığı Amerikalı Sarai Sierra’nın önceki akşam ölüsünü buldu. Sarayburnu sahilindeki surların dibinde bulunan kadının cesedi eşi tarafından da teşhis edildi. Adli Tıp Kurumu, Morg İhtisas Laboratuar’ında alınan katolojik ve biolojik numunelerde travma ve çürümeye rastlandı. Yapılan ilk incelemede tecavüz bulgusuna da rastlanmadı. İstanbul Emniyet Müdürü Hüseyin Çapkın da Sierra’nın başına vurularak öldürüldüğünün kesinleştiğini açıkladı. Çapkın, “Sarai Sierra’nın ajan ya da kurye olduğuna dair bir tespitimiz yok” ifadesini kullandı. 
Küpe ve kulaklık bulundu 
Sierra’nın cesedinin bulunduğu yeri akşamdan güvenlik koridoruna alan polis, dün günün ilk ışıklarıyla işbaşı yaptı. Dedektifler otların içinde uzman köpekler eşliğinde iğne arar gibi delil aradı. Çalışmalarını özellikle surların demir yolu tarafındaki iç kısımda yoğunlaştıran polis, belediye işçilerinin de yardımıyla bazı yerlerde kazı çalışması yaptı. Olay yerinde toprağa gömülü halde iki adet küpe ile bir de kulaklık bulunduğu iddia edildi. Ipad ve Iphone’u kayıp olan ve üstündeki ziynet eşyalarına dokunulmayan Sierra’nın ölüm sırrını çözebilmek için şu anada kadar 22 kişinin ifadesine başvuruldu. Gözaltında cinayet şüphelisi olmadığı bildirildi. Olay yeri inceleme ekipleri Sarayburnu’nu tararken, 260 polis de 500’ün üzerinde MOBESE ve güvenlik kamerası kayıtlarını elden geçiriyor. 
Gmail’e yazışmalar soruldu 
Sierra’nın İstanbul, Münih ve Amsterdam görüşmelerini Gmail’in konuşma özelliği ile yaptığını tespit eden polis, 33 yaşındaki kadının konuştuğu kişilerin IP adresleri ve detaylı dökümler için Gmail’in ABD’deki merkezine başvurdu. Sierra’nın kayıp IPhone ve IPad’inin de izini süren polis, fotoğraflarını Iphone ile çeken Sierra’nın kayıp telefonunda  cinayete ilişkin önemli izler bulunduğunu düşünüyor. Öte yandan Asayiş Şube Müdürlüğü’ne gelerek surların dibinde bir otomobilden orta yaşlı bir erkeğin bir şey çıkarttığını ve bir el gördüğünü söyleyen sürpriz tanığın ise şizofren olduğu anlaşıldı.