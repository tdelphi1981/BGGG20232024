Lüks yatta 1500 kaçak elektronik sigara bulundu
Muğla'nın Marmaris İlçesi'nde, ülkeye izinsiz giriş yaptığı belirlenen Yunan bayraklı motor yatta gümrük kaçağı 1500 elektronik sigara ile yakalanan 5 Yunanlı, 5 yıl süreyle Türkiye'ye giriş yasağı konulup, sınır dışı edildi.
Yunanistan'ın Rodos Adası'ndan Türk karasularına izinsiz giriş yaptığı belirlenen 18 metrelik Yunan bayraklı 'Arrow-1' adlı motoryatı Sahil Güvenlik ekipleri takibe aldı. Bugün saat 15.30 sıralarında Marmaris Limanı'na demirleyen yatta, Marmaris Gümrük Muhafaza Müdürlüğü ekipleri ile arama yapıldı. Aramada, kutular içinde, gümrük kaçağı olduğu anlaşılan tiryakilerin sigarayı bırakılması için kullandıkları 'simülatör' olarak bilinen 1500 elektronik sigara ele geçirildi. Teknedeki 5 Yunan vatandaşı gözaltına alındı. 

Marmaris İlçe Emniyet Müdürlüğü Yabancılar Şube Grup Amirliği'nde ifadeleri alınan 5 kişi, işlemlerinin ardından adliyeye sevk edildi. 5 yıl Türkiye'ye giriş yasağı konulan şüpheliler, daha sonra tekrar teknelerine getirilip, Sahil Güvenlik botu eşliğinde sınır dışı edildi.