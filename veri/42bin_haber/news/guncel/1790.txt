1,5 milyon liralık korsan CD operasyonu
Kadıköy'de, korsan CD basım ve dağıtımı yapılan işyerlerine yönelik gerçekleştirilen operasyonlarda piyasa değeri 1.5 milyon lirayı bulan korsan CD ele geçirildi. İstanbul Emniyet Müdürlüğü Güvenlik Şube Müdürlüğü ekipleri tarafından 18 ayrı noktaya eş zamanlı olarak gerçekleştirilen operasyonda 20 kişi gözaltına alındı.

Vatandaşların, Kadıköy'deki bir iş merkezinin önünde korsan CD satıcıları tarafından rahatsız edildikleri ihbarı üzerine harekete geçen Güvenlik Şube Müdürlüğü ekipleri, korsan CD'lerin basımının ve dağıtımının gerçekleştiği 18 ayrı adresi tespit etti. Operasyon için düğmeye basan ekipler, öğle saatlerinde 18 ayrı adrese eş zamanlı olarak baskın gerçekleştirdi.
Baskın yapılan 18 adresten biri olan Kadıköy Rasimpaşa Mahallesi Uzun Hafız Sokak'taki bir depoda Anadolu Yakası'ndaki semtlere dağıtılmak üzere hazırlanan master CD ve bu CD'lere ait binlerce kartonet ele geçirildi.
Yapılan operasyonda piyasa değeri 1.5 milyon lirayı bulan yaklaşık 100 bin korsan film ve oyun CD'si, CD kutuları, kartonetler ve CD çoğaltma cihazları ele geçirildi. Baskınlarda CD basımı ve dağıtımını gerçekleştiren 20 kişi gözaltına alındı. Gözaltına alınanlar sorgulanmak için İstanbul Emniyet Müdürlüğü Güvenlik Şube Müdürlüğü'ne götürüldü.
Yetkililer, ele geçirilen CD ve kartonetlerin, komisyon eşliğinde, bir plastik fabrikasında eritilerek imha edileceğini belirtti.