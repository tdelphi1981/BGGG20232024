Ahşap araba çok beğenildi!
TRABZONun Köprübaşı İlçesinde geçen yıl ahşap malzeme kullanarak otomobil yapan mobilya ustası Mustafa Kaya, ikinci ahşap aracının da yapımını tamamladı. Saatte 140 kilometre hıza ulaşan cip görünümündeki araç yaklaşık 35 bin liraya mal oldu.
Köprübaşı İlçesi Beşköy Belediye Başkanı AK Partili Yahya Narmanlının beldenin ismini daha iyi duyurmak amacıyla sipariş vermesi üzerine yaklaşık 2 ay önce çalışmaya başlayan Kaya, cip görünümlü ahşap aracın yapımını tamamladı. Kullanılmayan 1992 model bir kamyonetin şasesi üzerine gürgen ağacı kullanılarak yapılan 5 vitesli benzinli araç, 105 beygir motoruyla saatte 140 kilometre hıza ulaşıyor ve 1 depo yakıtla 400 kilometre yol alıyor.

GERÇEK ARAÇTAN FARKI YOK

Geçen yıl da ahşap otomobil yaptığını hatırlatan ve ahşap araç üretiminde daha iyi yerlere gelmeyi hedeflediğini dile getiren mobilya ustası Mustafa Kaya, birinci sınıf fırınlanmış gürgen kullanarak yapımını tamamladığı arac 2 ayda tamamladığını anlattı. Kaya, "Aracın ahşap dış kısmını vernikledik. Navigasyon, ekranlı teyp ve hava yastığı gibi eksikleri de en kısa zamanda tamamlayacağız. Önümüzdeki yıllarda değişik araç planlarımız var. Önümüzdeki sene sportif araç yapmayı düşünüyorum" dedi.