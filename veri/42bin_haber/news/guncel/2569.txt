Emniyete dinamit atarken yakalandı
TRABZON'un Araklı İlçesi'nde, Emniyet Müdürlüğü binasına dinamit lokumu atmaya hazırlandığı iddia edilen 16 yaşındaki M.D. yakalandı. 8 suçtan kaydı bulunan M.D.'nin üzerinde dinamit lokumu ve çakmak bulundu.

Dün gece geç saatlerde Emniyet Müdürlüğü'nde görev yapan nöbetçi polisler, hareketlerinden şüphelendikleri M.D.'yi gözaltına aldı. Yapılan ilk inceleme sonrasında, hırsızlık gibi 8 suçtan kaydı olduğu belirlenen M.D.'nin üzerinde bir dinamit lokumu ile bir çakmak ele geçirildi. Sorgulama sonrasında M.D.'yi Emniyet Müdürlüğü'ne dinamit atmaya azmettirdiği ileri sürülen Y.A. da yakalanarak gözaltına alındı. M.D.'nin evinde yapılan aramada 7.65 çapında ruhsatsız tabanca bulundu. Olayla ilgili soruşturma başlatıldı.


Konuyla ilgili bilgi veren Trabzon Valisi Recep Kızılcık, olayın terör eylemi olmadığını söyledi.