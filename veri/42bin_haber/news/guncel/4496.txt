Başbakan'a gül veren Midyatlı Azize'ye akülü araba sürprizi
Başbakan Recep Tayyip Erdoğan'a Mardin'in Midyat ilçesindeki mitingde örme gül hediye eden Midyatlı engelli Azize Akan'a (29), Mardin Valisi Turhan Ayvaz akülü araba hediye etti.
Başbakan Recep Tayyip Erdoğan'dan gül vermesi ve iş istemesiyle dikkat çeken Azize Akan'a Mardin Valisi Turhan Ayvaz sürpriz yaptı. Azize Akan'ı Mardin'e çağıran Vali Ayvaz, aldığı akülü arabayı teslim etti. Sürpriz hediye karşısında şaşkınlığını gizleyemeyen Azize Akan, Vali Ayvaz'a teşekkür etti. Şimdiye kadar ilk defa böyle değerli bir hediye aldığını belirten Azize Akan, "Doğuştan beri engelliyim. Elime lastik ayakkabıları takarak yerlerde sürüne sürüne yürüyebiliyorum. Akülü araba ile artık yerde yürümekten kurtuldum. Allah, bu akülü arabayı alan Sayın Valimizden razı olsun. Bu hediye ile bana değer verildiğini hissettim." dedi.

Artuklu Üniversitesi Midyat Meslek Yüksekokulu Çocuk Gelişimi ve Eğitimi Bölümü mezunu olan Azize Akan, kimseye muhtaç olmadan çalışabilecek bir iş istediğini belirtti. Akan, sözlerine şöyle devam etti: "Sayın Başbakanımızın Midyat ziyareti esnasında kendisinden iş istedim. Kendisi de olumlu cevap vermişti. İnşallah bu isteğimi yerine getirir. Çünkü kimseye yük olmadan çalışmak istiyorum. Belki engelli olabilirim. Ama engelli olmam çalışmamı engelleyemez."

Vali Turhan Ayvaz ise "Valilik olarak tüm engelli kardeşlerimizin yanında olduğumuzu belirtmek istiyorum. Onları topluma kazandırmak bizim görevimizdir. Azize kardeşimizin durumu ortadadır. Daha rahat bir ortamda gidip gelebilmesi için akülü arabaya ihtiyacı vardı. Biz de bu ihtiyacı karşıladık." diye konuştu.