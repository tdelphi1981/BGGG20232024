Kerry Ankara'dan ayrıldı...
Bakan olmasının ardından çıktığı bölge turu kapsamında ilk kez Türkiye'ye gelen ABD Dışişleri Bakanı John Kerry, Ankara'dan ayrıldı. Kerry, Ankara'daki ikinci gününe Anıtkabir ziyaretiyle başladı. 

Kerry ve beraberindeki heyet, Aslanlı yoldan yürüdü. Kerry daha sonra Atatürk'ün mozolesine çelenk bıraktı. 

Kerry, Anıtkabir Özel Defteri'ne, "eğitim ve bağımsızlıkların öncüsü bir asker ve devlet adamı Mustafa Kemal Atatürk'e ve Türk halkına, Amerikan halkının temsilcisi olarak saygılarımı sunmaktan onur ve gurur duyuyorum" yazdı. 

Kerry daha sonra da Atatürk ve Kurtuluş Savaşı Müzesi'ni gezdi.

Anıtkabir'den ayrılışı esnasında ABD Elçiliği'nde çalışan bir görevlinin çocuklarını seven Kerry, onlarla fotoğraf çektirdi. 

ABD Dışişleri Bakanı, Anıtkabir'den ayrıldıktan sonra Esenboğa Havalimanı'na gitti. Kerry Ortadoğu turuna Kahire'de devam edecek.