Çelik kasa hırsızı, içtiği sigaradan yakalandı
KÜSGET Halıcılar Sitesi'nde, bir iş yerinde iki çelik para kasasını soyan Cuma U. (31) isimli şüpheli şahıs, olay yerinde içtiği sigaradan yola çıkılarak yakalandı.
Gaziantep Emniyet Müdürlüğü Hırsızlık Büro Amirliği ekipleri, 5 Ekim 2012 tarihinde gerçekleşen hırsızlık olayında, 47 bin 500 TL'yi çalan bir kişiyi gözaltına aldı. İş yerine profesyonel bir şekilde giren şahsın, önce alarmı etkisiz hale getirip daha sonra güvenlik kamerası kayıtlarını sildiği tespit edildi. Polis, olay yerinde bulduğu bir sigara izmaritinden hareket ederek, sigarayı kriminal teste gönderdi. DNA sıvazları incelenen sigaranın birebir Cuma U. isimli şahsa ait olduğu tespit edildi. Hırsızlık olayından birçok kaydı bulunan şüpheli şahıs, emniyetteki ifadesinin ardından adliyeye sevk edildi. 

OTOLARDAN HIRSIZLIK YAPAN ŞAHISLAR YAKALANDI

Ayrıca, Gaziantep Cumhuriyet Başsavcılığı ve Hırsızlık Büro Amirliği tarafından yürütülen soruşturmada, 28 Ocak tarihinde Güneykent Mahallesi 219 nolu sokak üzerinde park halinde bulunan bir aracın, ön kapı camını kırarak gerçekleştirilen hırsızlık olayının şüphelisi olduğu tespit edilen 3 şüpheli şahıs gözaltına alındı. 

Araç içerisinde gördükleri değerli eşyaları çaldıkları öne sürülen Ramazan K. (33), Ali K. (26) ve Emre K. (19), gelen ihbar üzerine yakalandı. Şahısların, Suriyeli Avad A. isimli bir vatandaşın arabasından değerli belgeleri ve flaş diskleri çaldıkları, polis tarafından tespit edildi. Hırsız zanlıları, son olarak Karataş Mahallesi'nde bulunan bir otomobilden 55 bin TL para ile iki adet silah şarjörü ve 25 adet mermi çalarak, olay yerinden kaçtı. Polis güçlerinin takibi ile şahıslar, kaçtıkları araç ile birlikte yakalandı. Yakalanan 3 şahıs, emniyetteki ifadelerinin ardından adliyeye sevk edildi.