Polisin kimlik kontrolünde dayak iddiası
İZMİR'in Alsancak Semti'nde, polisin kimlik kontrolü sırasında yaşanan arbedede üniversite öğrencisi Ediz Sami Ekiz ile memur Gürsan Polat, polislerin kendilerine vurarak yaralandıkları iddiasıyla şikayetçi oldu. Polis memurları da Ekiz ile Polat'ın kendilerine saldırdığını ileri sürüp karşı şikayette bulundu.
Olay, geçen cumartesi gecesi saat 02.00 sıralarında, özellikle geceleri fuhuş yapan kadınlar ve travestilerin yoğun olarak bulunduğu 1463 Sokakta meydana geldi. İddiaya göre, Ege Üniversitesi Ziraat Fakültesi öğrencisi Ediz Sami Ekiz (24) ile rahatsızlandığını belirtip kendisini hastaneye götürmesini isteyen Dikili Devlet Hastanesi'nde teknisyen memur Gürsan Polat (30) buluştu. Market önünde buluşan arkadaşların yanına bir süre sonra Asayiş ekipler de görevli polis memurları K.E. ile M.D. geldi ve kimliklerini kontrol etmek istedi. İddiaya göre daha sonra polislerle tartışan Ekiz ile Polat, çıkan arbedede aldıkları darbeler sonucu yaralandı. Ekiz ile Polat, kendilerini dövdüklerini ileri sürdükleri polis memurlarından şikayetçi oldu. Polis memurları da, kendilerine mukavemette bulundukları iddiasıyla Ekiz ve Polat'tan şikayetçi olurken, dosya savcılığa gönderildi.

Üniversite öğrencisi Ediz Sami Ekiz, arkadaşıyla marketin önünde buluştuklarını belirterek olayı şöyle anlattı: "Daha sonra polisler gelip kimliklerimizi istedi, verdik. Bizden 30- 40 metre uzaklaştıktan sonra kimliklerimizi, 'Buraya bir kenara bırakıyoruz gelip alın' diye seslendiler. Biz de 'Memur bey kimliklerimizi bizim elimizden teslim aldınız, bize getirip vermelisiniz' diye cevap verdik. Daha sonra bize sert bir tavır gösterdiler, aramızda tartışma çıktı. Biber gazı sıkıp ardından coplayarak etkisiz hale getirdiler ve ellerimizi kelepçelediler. Daha sonra hastanede alnıma, kafamın sol tarafına üçer dikiş, patlayan dudağımın sol üst tarafına bir dikiş attılar. Kafamın çeşitli yerlerinde de darp izleri oluştu. Arkadaşım Gürsan Polat'ın ise sol gözünde beş santimetre çapında, alnın sağ tarafında, kol ve bacaklarında darp izleri oluştu. Bizi döven polislerden davacı olduk."

'KİMLİKLERİNİ KENDİLERİ YERE ATMIŞ'

Emniyet yetkilileri ise, söz konusu kişilerin kontrol sırasında kimliklerini yere atıp o şekilde polislerden almalarını istedikleri, memurların eğilip almak isterken saldırdıklarını, gözaltına alma işlemi sırasında arbede yaşandığını, bu sırada polislerin de yaralanıp iş göremez raporları aldıklarını söyledi.