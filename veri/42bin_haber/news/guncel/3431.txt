Cizrede İpekyolu çöktü
Şırnak'ın Cizre ilçesine 10 kilometre uzaklıkta ve yaklaşık 20 metre uzunluğunda tarihi İpekyolu çöktü. Yaklaşık 10 gündür çöken yol adeta kazaya davetiye çıkartıyor.
Türkiye'nin her yerinde aralıklarla gelen kar ve yağmur etkisini gösterirken, Şırnak'ın Cizre ilçesinde de bir haftadır aralıklarla yağan yağmur nedeniyle Cizre-Nusaybin arasında bulunan ve Cizre'den geçen tarihi İpekyol'unda çökme meydana geldi. Çökme sonucu yolun bir şeridi trafiğe kapatıldı. Türkiye ile Ortadoğu arasında bir köprü halinde olan İpekyolu'nda yaklaşık 20 metre uzunluğunda yolun bir şeridi yerin 3 metre aşağısına çöktü. Görenleri şaşırtan yolun hali, adeta kazaya davetiye çıkartıyor. Adeta yer yarıldı yol içine girdi. Asfaltla beraber çöken yolda şoförler zor anlar yaşıyor. Yetkililerin biran önce duruma al atmalarını isteyen şoförler, zor anlar yaşadıklarını söyledi. Yolun tehlike saçtığını söyleyen şoförler, yetkilileri göreve çağırdı. Yaklaşık 10 gündür çöken yolla kimsenin ilgilenmemesi dikkat çekti. 

 Şoförlerden Ekrem Gerden, "Ben şoförüm bu yol çok tehlike saçıyor. Buradan geçen şoförler kaza yapabilirler. Levhalar yetersiz. Yetkililerden biran önce bu yola el konmalarını istiyoruz. Böyle bu işleri yapan insanların zemini sağlam yapmalarını istiyoruz. Her şeyden kaçmamak gerekir. Bir işe el attığınızda mükemmel yapmanız lazım. Bakın bir iki üç yağmurda yollar ne hale gelmiş. Burası hemen hemen Türkiye'nin en işlek caddesidir. İpekyolu caddesidir. Ticaret yoludur. Irak'a bağlayan Habur üzeri bir yoldur. Görüyorsunuz halini." dedi. 

 Kemal Yılmaz adında bir başka şoför de, "Bu yol zaten ilk yaptığı günde daha tam bitmeden gene çökme olmuştu. O zamanda gelip baktılar. Sadece ihalede yolsuzluk yapıyorlar. Hırsızlık yapıyorlar. Bu yolun hali böyledir. Sadece burası değil başka noktalarda da böyle var. Buna tepkimiz yani burada bir kaza olsa ne olacak. Kimse üzerinde durmuyor. Çıkıyorlar diyorlar biz bu yolu yapmışız ama hepsi yalan ve hepsi ortadadır. Sadece rant." diye konuştu. 

 Mehmet Başkurt, "Hepinizin gördüğü gibi bu uluslararası bir kapıdır. Irak'ın nerden bakarsan 40-50 ülkenin uluslararası bir kapıdır. Tabi ki bu yolun sınırlar arası bir kapı, bir yol olduğu için çok önemlidir ve çok güzel yapılması gerekiyor. Fakat buna baktığımızda sadece bir taşeron firmalar rant olarak sağladığının bilincindeyiz. Çünkü böyle bir felaketin her an her şeye uğrayabilir. Yani böyle 3 metre yolun yerin altına çökmesi yani çok büyük bir felakete uğrayabilecek bir durumdur. Şimdi her an yetkililerin yapmalarını arz ediyoruz. Fakat ilgilenen hiç kimse yok. Şuanda gördüğünüz gibi çift şerit yol var. Çok tehlikeli adeta kazaya davetiye çıkartıyor." şeklinde konuştu.

 Olay yerine gelen Okan Öztürk adında bir gazeteci de şöyle konuştu: "Buraya haber için geldik. Vatandaşlardan ve şoför arkadaşlardan bize bir telefon geldi. Cizre-Nusaybin yolunun çöktüğünü söylediler. Biz de geldik gerçekten ilk etapta olayı bu kadar ciddi görmüyorduk. Ama gelip burayı gördüğümüz zaman gerçekten burada tehlikenin çok büyük olduğunu gördük. Şoför arkadaşlarla yaptığımız röportajlar da onlarda çok zorluklar çektiklerini söylediler. Biz buradan bir gazeteci olarak değil de bir vatandaş olarak yetkilileri acilen göreve davet ediyoruz. Şu an tehlike an meselesi. 3 metreye yakın bir çökme var. Buradan yetkililere şunu söylemek istiyorum. Biran önce buranın faaliyete geçmesini istiyoruz."