Meteoroloji'den kuvvetli yağış uyarısı
Meteoroloji, kuvvetli yağış, lodos fırtınası ve hissedilir derecedeki sıcaklık artışına karşı dikkatli olunması gerektiğini bildirdi.
Meteoroloji İşleri Genel Müdürlüğü'nden yapılan açıklamada, ülkenin Ege Denizi üzerinden gelen yeni ılık ve yağışlı havanın etkisine girdiği ve hava sıcaklığının artacağı hatırlatılarak, artan yer sıcaklığı ve atmosferin üst seviyelerinde soğuk hava geçişi nedeniyle özellikle bugün batı bölgelerde yağışların yerel olarak kuvvetli olacağının tahmin edildiği belirtildi.

Yapılan son değerlendirmelere göre bugün, Marmara'nın güney ve doğusu, Ege, Batı Akdeniz, İç Anadolu'nun kuzeyi, Batı ve Orta Karadeniz ile zamanla Doğu Karadeniz, Doğu Anadolu'nun kuzey ve doğusu, Güneydoğu Anadolu'nun doğusunda yağış bekleniyor. Genellikle yağmur ve sağanak, Marmara'nın güneyi, Ege ve Batı Akdeniz'de yer yer gök gürültülü sağanak, akşam ve gece saatlerinde Doğu Anadolu'nun doğusunda kar şeklinde görülecek yağışların, öğle saatlerinden itibaren batı bölgelerde kuvvetlenerek, Balıkesir, Bursa, Manisa, İzmir, Aydın'ın kuzey ve doğusu, Çanakkale'nin güneyi ile öğleden sonra ve akşam saatlerinde Bilecik, Kütahya, Eskişehir, Sakarya, Yalova, Bolu, Karabük, Çankırı ve Ankara çevrelerinde yerel olarak etkili olması bekleniyor.

Rüzgarın batı bölgelerde güney ve güneybatı yönlerden özellikle yağış anında kuvvetli olarak eseceği tahmin ediliyor.

Çarşamba ise yağışlı sistemin kuzeydoğu kesimlere doğru çekilmesi ve sonrasında ülkeyi terk etmesi bekleniyor. Ancak perşembe ve cuma, iç ve batı bölgelerde lodosun kuvvetlenmesi ve fırtına şeklinde esmesi beklendiğinden, batı kesimlerde yer yer yağışların görüleceği kaydedildi.

Hava sıcaklığının kuvvetli lodosla birlikte önce batı kesimlerde, perşembe ve cuma iç ve batı bölgelerde, cumartesi doğu kesimlerde 6 ila 10 derece artacağı ve ülke genelinde mevsim normalleri üzerinde seyredeceği tahmin ediliyor.

Rüzgarın güney ve güneybatı (Lodos) yönlerden bugün yağış alan yerlerde yağış anında, çarşamba batı kesimlerde, perşembe ve cuma iç ve batı bölgelerde kuvvetli ve yer yer kısa süreli fırtına şeklinde esmesi bekleniyor.

Bugün batı bölgelerde beklenen yerel kuvvetli gök gürültülü sağanak yağışın neden olabileceği yerel dolu yağışı, yıldırım, ani sel, su baskını ve doluluk oranlarının yüksek olduğu havzalarda taşkın riskine, lodosun neden olabileceği deniz ulaşımında aksamalar, soba ve baca gazı zehirlenmeleri, çatı uçması ve toz taşınımına, hissedilir derecedeki sıcaklık artışı nedeniyle ani kar erimeleri, heyelan ve çığ tehlikesine karşı dikkatli ve tedbirli olunması gerektiği belirtildi.

Açıklamada, vatandaşların, ani sel,su baskını, yıldırım, çatı uçması,ulaşımda aksamalar, soba ve doğalgaz kaynaklı baca gazı zehirlenmesiyle heyelan ve çığ tehlikesine karşı dikkatli ve tedbirli olması istendi.