Pitbull'unu gezdirirken öldü
TOPKAPI'da Mehmet Nesim Girasun(25), gezdirdiği Pitbull cinsi köpeğine tekme ve taş atan bir kişiyle girdiği kavga sonucu iki yerinden bıçaklanarak öldürüldü. Polis olayı gerçekleştiren Yavuz K.'yı (28) gözaltına aldı. Suçunu itiraf eden Yavuz K. çıkarıldığı mahkeme tarafından tutuklanarak cezaevine gönderildi.
Topkapı, Suriçi'nde 17 Ocak 2013'de meydana gelen olay görgü tanıklarının ifadelerine göre şöyle gelişti: Fuar standları kuran bir şirkette çalıştığı öğrenilen Mehmet Nesim Girasun, Pitbull cinsi köpeğini gezdirmek için dışarı çıktı. Bir süre köpeğini gezdiren Mehmet Nesim Girasun'un bir süre sonra köpeğinin tasmasını çözerek onu serbest bıraktığı öğrenildi. Bu sırada bir bardan çıkan Yavuz K.'nın önce Mehmet Nesim Girasun'un köpeğini sevmeye çalıştığı daha sonra ona tekme attığı ardında taş atmaya başladığı öğrenildi. Mehmet Nesim Girasun ile Yavuz K.'nın arasında bu yüzden başlayan kavga sırasında köpeğin sahibinin iki bıçak darbesi aldığı belirlendi. Çevreden yetişenler tarafından hastaneye kaldırılan Mehmet Nesim Girasun hayatını kaybetti.

Polis olaydan sonra başlattığı soruşturmada olayın faili olduğu tespit edilen Yavuz K. polis tarafından gözaltına alındı. Poliste suçunu itiraf eden Yavuz K.'nın olay sırasında alkollü olduğunu köpeği önce sevmeye çalıştığını söylediği öğrenildi.