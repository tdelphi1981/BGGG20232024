Bankaları 2 milyon lira dolandıran ODTÜ mezunu yakalandı
Küçükçekmece'de, bankaları yaklaşık 2 milyon lira dolandıran Ortadoğu Teknik Üniversitesi (ODTÜ) mezunu, polisin düzenlediği operasyonla yakalandı.
Bir vatandaşın, haberi olmadan bankadan kendi adına kredi çekildiği yönündeki şikayeti üzerine polis araştırma başlattı. Yaklaşık 4 ay süren araştırma sonucu krediyi çeken kişinin Murat Ş. (46) olduğu anlaşıldı. Murat Ş.'nin bankaları da ODTÜ mezunu olduğunu söyleyerek dolandırdığı ortaya çıktı. Bir banka görevlisi de zanlıdan şüphelenerek polise şikayette bulundu. Polis hem kendi adına kredi çekilen vatandaşın hem de banka görevlisinin ihbarı üzerine Murat Ş.'ye ulaştı. Zanlı Kanarya Mahallesi'ndeki evinden çıkarken yakalandı. 

Emniyet yetkililerinden alınan bilgilere göre, ODTÜ İşletme mezunu Murat Ş., Sosyal Güvenlik Kurumu ve internetten vatandaşların bilgilerine ulaşarak sahte kimlikler çıkardı. Zanlı, sahte kimlikler ile bankalardan yaklaşık 2 milyon lira kredi çekti. Emniyet görevlileri zanlının ayrıca 53 adet farklı dosyadan dolandırıcılık kaydının bulunduğunu da bildirdi. Küçükçekmece İlçe Emniyet Müdürlüğü'nde ifadesi alınan Murat Ş. adliyeye sevk edildi.