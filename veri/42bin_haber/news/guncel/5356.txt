Kadıköy'de şüpheli çanta paniği
KADIKÖY Meydanı'nda bir bankın üzerine bırakılan sırt çantası polisi alarma geçirdi. Dünya Kadınlar Günü nedeniyle, meydanda düzenlenecek miting öncesinde banka bırakılan çanta, uzman ekip tarafından fünye ile patlatıldı.
8 Mart Dünya Kadınlar Günü nedeniyle bugün Kadıköy Meydanı'nda düzenlenecek miting öncesi, saat 09.00 sıralarında meydandaki parkta bulunan bir bankın üzerine bırakılan sırt çantası polisi alarma geçirdi. Olay yerine uzman ekip çağrılırken Kadıköy Meydanı'ndaki trafik çift yönlü kesildi. Bomba imha elbisesini giyen polis memuru, elindeki fünyeyi bankın üzerindeki sırt çantasının yanına dikkatli bir şekilde yerleştirdi. Ardından sırt çantası fünyeyle patlatıldı. Büyük bir gürültüyle patlatılan sırt çantasının içinden dergi, kalem gibi kırtasiye malzemeleri çıkarken, meydandaki trafik yolun açılmasıyla normal akışına döndü.