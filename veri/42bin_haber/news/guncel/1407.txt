'Orantılı güçle müdahale ediliyor'
İçişleri Bakanı Şahin, güvenlik güçlerinin kanunsuz eylemlere orantılı güç kullanarak müdahale ettiğini açıkladı.
 İçişleri Bakanı İdris Naim Şahin, kanunsuz eylemi sonlandırmayan ve dağılmamakta direnen topluluğa, ilgili mevzuatın güvenlik güçlerine vermiş olduğu yetki çerçevesinde orantılı güç kullanılmak suretiyle müdahalede bulunulduğunu bildirdi.
 CHP Genel Başkan Yardımcısı Sezgin Tanrıkulu’nun soru önergesini yanıtlayan İçişleri Bakanı İdris Naim Şahin, sendikalar tarafından kanunlar çerçevesinde gerçekleştirilen hiçbir eyleme güvenlik güçlerince müdahalede bulunulmadığını belirterek, “Yapılan eylemin kanunların dışına çıkarak yasa dışı eyleme dönüşmesi halinde ise güvenlik güçlerince öncelikle grubun yetkilileri ile görüşmeler yapılmak suretiyle etkinlik ve eylemin olaysız sonuçlanması sağlanmaya çalışılmakta, ancak yapılan tüm ikazlara rağmen kanunsuz eylemi sonlandırmayan ve dağılmamakta direnen topluluğa, ilgili mevzuatın güvenlik güçlerimize vermiş olduğu yetki çerçevesinde orantılı güç kullanmak suretiyle müdahalede bulunulmaktadır” dedi.
 -746 BİN ADET RUHSATLI SİLAH VAR-
 Tanrıkulu’nun bir başka soru önergesini yanıtlayan İçişleri Bakanı, 2012 yılı itibarıyla ruhsatlı silah sayısının 746 bin 278 adet olduğunu açıkladı. 
 Silah ruhsatı verilmesi işleminin Ateşli Silahlar ve Bıçaklar ile Diğer Aletler Hakkında Kanun ve bu kanunun uygulanması hakkındaki yönetmeliğin ilgili hükümleri doğrultusunda yapıldığını ifade eden İçişleri Bakanı, “Yasal şartlar çerçevesinde gerekli koşullara sahip olanların silah edinmelerini önleyici veya teşvik edici herhangi bir çalışma bulunmamaktadır” dedi.
 ANKA
  