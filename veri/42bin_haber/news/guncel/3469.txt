Balıkesir'de iğrenç olay!
Balıkesir'in Savaştepe İlçesi'nde akli dengesi yerinde olmayan Ramazan Çırak'ı dövüp, okul bahçesine atarak ölümüne neden oldukları iddiasıyla tutuklanan 3 kişinin, Çırak'a önce defalarca tecavüz ettikleri ortaya çıktı.
Geçen Cuma günü saat 07.00 sıralarında, Savaştepe Lisesi Bahçesi'nde bir kişinin yerde yattığını görenler sağlık ekiplerine haber verdi. Sağlık görevlileri, bilincini kaybeden kişiye müdahale etti ancak kurtaramadı. Polis olayla ilgili geniş çaplı araştırma başlattı.

Ölen kişinin Savaştepe'de yaşayan akli dengesi yerinde olmayan ve sürekli alkol alan Ramazan Çırak (43) olduğu tespit edildi. Okul yakınlarında terkedilmiş plakasız, seleli bir motosikletten şüphelenen polis araştırmasını bu yönde derinleştirdi.

ŞOK EDEN İFADE

Polis, motosikletin sahibi İ.B.'yi (28) sorguladı. İ.B. suçunu itiraf ederken, yalnız olmadığını, yanında A.M. (29) ve M.I.'nın (18) da bulunduğunu söyledi. Ramazan Çırak'ı, A.M.'nin evine götürdüklerini, burada defalarca tecavüz ettiklerini daha sonra döverek okul bahçesine baygın vaziyette attıklarını belirtti. Şaşkına dönen polis, adı geçen iki şüpheliyi de yakaladıktan sonra işlemlerinin ardından üç şüpheliyi adliyeye sevk etti. Şüpheliler çıkarıldıkları mahkeme tarafından 'Kasten adam öldürme ve nitelikli cinsel saldırı' suçlarından tutuklandı. Mahkeme çıkışında adliye çevresinde toplananlar A.M., İ.B. ve M.I.'ya büyük tepki gösterdi. Polis geniş güvenlik önlemi aldı.