Mustafa Ceceli hangi üniversitenin seçtiği en iyi erkek sanatçı!
TEKİRDAĞ Namık Kemal Üniversitesi'nde, öğrenciler ve öğretim görevlilerinin yanı sıra halka açık olarak internet sitesi üzerinden yapılan anket ile '2012 Medya Ödülleri' sahiplerini buldu. Yaşam Boyu Onur Ödülü, sinema sanatçısı oyuncu Türkan Şoray'a verilirken, kısa bir süre önce yaşamını yitiren usta gazeteci ve televizyoncu Mehmet Ali Birand'a verilen Onur Ödülü'nü eşi Cemre Birand aldı.
Tekirdağ Namık Kemal Üniversitesi (NKÜ) tarafından başlatılan 2012 Medya Ödülleri anketi tamamlandı. Okulun öğrencileri ve öğretim görevlilerinin yanı sıra halka açık olarak internet sitesi üzerinden yapılan ankette 45 bin kişi oy kullanarak 17 farklı kategoride birinciler belirlendi. Dün gece rektörlük konferans salonunda gerçekleştirilen tören ile ödüller sahiplerine verildi. Oyuncu ve tiyatrocu Arda Esen'in sunucuğunu yaptığı geceye, Tekirdağ Cumhuriyet Başsavcısı Fevzi Büyüktümtürk, Namık Kemal Üniversitesi Rektörü Prof. Dr. Osman Şimşek, Tekirdağ Belediye Başkan Yardımcısı Nevim Kaçar, Rektör Yardımcısı Prof. Dr. M. İhsan Soysal, öğretim üyeleri ve çok sayıda üniversite öğrencisi katıldı. NKÜ Rektörü Prof. Dr. Osman Şimşek ödül alanları kutladığı konuşmasında, "Yaşantımızda böylesine önemli görevleri yerine getiren medyamızın sevilen isimleriyle bir aradayız. Namık Kemal Üniversitesi olarak, bu güzel günde aramızda olmalarından gurur duyduğumuz, üniversitemizi onurlandıran değerli '2012 Medya Ödülleri'nde derece alan adayları kutluyorum" dedi.Ankete katılanların oylarıyla ‘onur' ödülüne geçtiğimiz ay yaşamını yitiren usta gazeteci ve televizyoncu Mehmet Ali Birand layık görüldü. Ödülü, törene katılan Mehmet Ali Birand'ın eşi Cemre Birand aldı. Sahneden öğrencilere seslenen Cemre Birand, "Mehmet Ali Birand aramızda olsaydı gençlere birkaç öğüt verirdi. Şimdi onun adına öğütlerini ben ileteceğim. Cesur olun, inançlarınızdan ödün vermeyin, adil olun, yakınlarınızı yanınızdan ayırmayın ve ailenizi civarınızda tutun, sıhhatinize iyi bakın" diye konuştu. Ödülünü aldıktan sonra törene beraber geldiği annesinin yanına oturan Cemre Birand, duygusal anlar yaşadı.
NKÜ tarafından düzenlenen 2012 Medya Ödülleri, töreninde ‘Yaşam Boyu Onur Ödülü'ne layık görülen ünlü sinema oyuncusu Türkan Şoray'a ödülünü 'Al Yazmalım' fon müziği eşliğinde Rektör Osman Şimşek tarafından verildi. Oldukça duygulandığı görülen Şoray bir müddet konuşmakta güçlük çekti. Salondakiler tarafından uzunca bir süre alkışlanan Şoray, "Gösterdiğiniz bu sıcaklığa, yakınlığa, mutluluğa teşekkür ediyorum. Gençlerle birlikte olmak, Namık Kemal Üniversitesi Ödülü ile onurlandırılmaktan büyük mutluluk duyuyorum" dedi.


En iyi haber spikeri ödülüne layık görülen Nazlı Tolga, törende genç bir üniversitede gençlerle birlikte olmaktan mutluluk duyduğunu ifade ederek oy verenlere teşekkür etti. Gecede en iyi erkek şarkıcı ödülünü alan Mustafa Ceceli, piyano eşliğinde şarkı söyledi. Kategorilere göre ödül alanlar şöyle sıralandı:En İyi Ana Haber Spikeri; Nazlı Tolga, En İyi Radyo Programı: Zeki Kayahan Coşkun, En İyi Erkek Şarkıcı: Mustafa Ceceli, En İyi Magazin Programı: Show Klup (Show Tv), En İyi Gezi Programı: Gülhan'ın Galaksi Rehberi Gülhan Şen, En İyi Dizi: Seksenler (Birol Güven-Rasim Öztekin), En İyi Erkek Oyuncu: Ahmet Kural, En İyi Kadın Oyuncu: Çiğdem Batur, En İyi Kadın Şarkıcı: Hande Yener, En İyi Yarışma Programı: Eser Yenenler - Eyvah Düşüyorum, En İyi Hafta Sonu Sabah Programı: Murat Güloğlu, En İyi Spor Programı: Telegol- Serhat Ulueren, En İyi Spor Yorumcusu: Uğur Meleke, En İyi Tartışma Programı: Abbas Güçlü (Genç Bakış), En İyi Spor Spikeri: Güntekin Onay, Yaşam Boyu Onur Ödülü: Türkan Şoray, Onur Ödülü: Mehmet Ali Birand, Teşekkür Ödülü: Tayyar Işıksaçan.