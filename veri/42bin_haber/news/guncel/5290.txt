Ehliyet aldığı gün öldü
İZMİR'in Konak İlçesi'nde, yağmurun etkisiyle kayganlaşan yolda aşırı hız ve alkol nedeniyle kontrolden çıkan otomobil, bariyerlere çarparak takla attı. Ehliyetini dün aldığı belirlenen sürücü 29 yaşındaki Mehmet Çelik'in öldüğü kazada, 2 arkadaşı da yaralandı.
Kaza, bugün saat 03.00 sıralarında, Yeşildere yolu Atatürk büstü karşısında meydana geldi. Buca İlçesi'nde bulunan Şahin Tepesi'ne giden 3 arkadaş burada sohbet edip, alkol aldı. Bir süre sonra 3 arkadaş, evlerine doğru evli ve 2 çocuk babası Mehmet Çelik yönetimindeki 35 SN 922 plakalı otomobil ile yola çıktı. Karabağlar'dan Konak yönüne giden Çelik yönetimindeki otomobil, aşırı hızla giderken kontrolden çıktı. Yolun sağ ardından sol tarafındaki bariyerlere çarpıp takla atan otomobil bir süre sonra ters dönerek durdu. Hurdaya dönen otomobil ile yaralıları gören diğer sürücüler, kazayı polis ve sağlık ekiplerine bildirdi. İhbar üzerine gelen acil yardım ekiplerinin kontrolünde, alkollü olduğu belirtilen sürücü Çelik'in kaza yerinde öldüğü belirlendi. Çelik'in yaralanan arkadaşları 20 yaşındaki Gökhan Tanış ile 32 yaşındaki Mehmet Çetin ise, yapılan ilk müdahale ardından ambulansla İzmir Eğitim ve Araştırma Hastanesi'ne kaldırıldı. Yaralılardan Tanış, tedavisinin ardından taburcu edildi. 

YARALILARIN ALKOLLÜ OLDUĞU BELİRLENDİ


Kazayı haber alıp gelenler, Çelik'in ölüm haberi üzerine sinir krizi geçirdi. Ayakta durmakta zorlanan bu kişiler, Çetin'in öldüğünü cep telefonuyla aradıkları ailesine söyledi. Çelik'in kaza yerine gelen yakınları gözyaşını tutamadı. Trafik ekipleri kaza yerinde incelemede bulundu. Ehliyetini dün aldığı belirlenen Çelik'in cesedi cenaze aracıyla morga kaldırıldı. Hurdaya dönen araç, çağrılan çekiciyle yoldan kaldırıldı. Yapılan kontrolde yaralılardan Tanış'ın 1.39 promil, Çetin'in 0.76 promil alkollü olduğu saptandı. Yaralılar ilk ifadelerinde kazadan önce Buca'daki Şahin Tepesi'de içki içtiklerini, arkadaşı sürücü Çelik'in aşırı hızlı aracı kullandığını ve kaza yaptıklarını söyledi. Kazayla ilgili soruşturma başlatıldı.