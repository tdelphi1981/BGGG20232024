PKK, yerin 100 metre altında bir mağarada tutmuş!
DİYARBAKIR'ın kırsal kesiminde 2011 yılında yol kesen PKK'lılar tarafından kaçırılan ve Kuzey Irak'ta dün teslim edildiktan sonra özgürlüğüne kavuşan Astsubay Başçavuş Abdullah Söpçeler, 614 günde 85 kilodan 59 kiloya düştü. Anne Hazel Söpçeler, oğluna dün gece çok sevdiği sucuk ile börekler ikram etti. Söpçelerin 2 hafta içinde kaçırılmadan önce tayin olduğu Edirne'deki birliğinde göreve başlayacağı bildirildi. PKK, kaçırdığı askerleri yerin 100 metre altında bir mağarada tutmuş.
Diyarbakır'ın Lice İlçesi Fis Köyü yakınlarında 9 Temmuz 2011 tarihinde, yol kesen PKK'lı grup tarafından, içinde bulunduğu araçtan indirilen Lice'deki 2'nci Mekanize Piyade Tugay Komutanlığı'nda görevli Astsubay Başçavuş Abdullah Söpçeler kaçırıldı. 20 ay boyunca terör örgütü PKK'nın elinde bulunan Astsubay Başçavuş Abdullah Söpçeler, dün BDP milletvekilleri ile İHD ile Mazlum-Der temsilcilerine teslim edildi. Babası Hüseyin Söpçeler ve yakınları tarafnıdan karşılanan Söpçeler, uçakla İstanbul'a sonra da Kırklareli Valiliği'ne bağlı resmi plakalı minibüsle ailesinin yaşadığı Büyükmandıra Beldesine getirildi. 

BABASINI BEKLEDİ

Babası PKK tarafından kaçırılan ve şimdi 4,5 yaşında olan Melis'e babasının işten geleceği söylendi. Minik Melis, en güzel kıyafetlerini giyip, evin bahçesinde dans edip halası Ayşegül Söpçeler'e babasını nasıl öpüp, sarılacağını gösterdi. Saat 02.20'de Abdullah Söpçeler jandarma eşliğinde evine geldi. Bitkin gözüken Abdullah Söpçeler, yakınlarına sarılarak hasret giderdi. Buluşma anında ailesi gözyaşlarına boğuldu. Anne Hazel Çalışkan, oğluna sevdiği yemekler ve börekler yaptı. Söpçeler evi gelince önce doya doya kızını sevdi, ailesiyle hasret giderdi. Ardından da annesinden tadını unuttuğu tavada sucuk istedi. Daha sonra da afiyetle yedi.

YERİN 100 METRE ALTINDA YAŞAMIŞLAR

Tutuldukları mağaranın yerin 100 metre altında olduğunu ve burada yaşadıkları belirtilen ve kaçırılmadan önce 85 kilo olan Astsubay Başçavuş Abdullah Söpçeler, bugün tartıldığında 59 kilo ağırlığında olduğu görüldü.

BAŞBAKAN ERDOĞAN ARADI

Başbakan Recep Tayyip Erdoğan, Söpçeler ailesini bugün telefonla aradı ve baba Hüseyin Söpçeler ile Abdullah Söpçeler ile konuştu. Oğluna kavuştukları için çok mutlu olduklarını söyleyen baba Hüseyin Söpçeler, şöyle dedi:

"Buradan Cumhurbaşkanımıza ve Başbakanımıaz çok teşekkür ediyorum. Ayrıca bu sabah başbakanımız aradı, 'Gözünüz aydın' dileklerini iletti. 'Geçmiş olsun' dedi, ona da ayrıca teşekkür ediyorum. Bu acı anlatılacak bir acı değil. Böyle bir mutlulugu herkesin yaşamasını istiyorum. Barış süreci daim olsun devamlı kalsın, barışla mutlulukla herkes yaşasın. Oğlumun Edirne'ye tayini çıkmıştı, dinlendikten sonra görevine devam edecek. Oğlumu ben beklediğimden çok daha sağlıklı buldum. O sağlıklı olunca biz de daha mutlu olduk."

Ağabeyine kavuştukları için çok mutlu olduklarını anlatan Ayşegül Söpçeler, "Çok şükür çok mutluyuz. Yanımızda olduğu için çok çok mutluyuz. Bugün bizim hem bayramımız. Hem de doğum günümüz, sonunda kavuştuk. Kelimelerle anlatılacak bir duygu değil. Allah kimseye yaşatmasın."dedi.

Oğluna kavuştuğu için mutlu olduğunu belirten anne Hazel Söpçeler ise şunları söyledi: "Çok mutmuyum evladımıza kavuştuk, Allahım'a şükürler olsun. Her zaman barış olsun, hiçbir anne benim gibi ağlamasın.Bize dua edenlere, bizimle olan herkese teşekkür ediyorum."

Aile, bir daha açıklama yapmayacaklarını belirterek, gazetecilerin evlerinin önünden gitmesini istedi.