Genelkurmay'dan 'Özel Kuvvetler Komutanlığı açıklaması
Genelkurmay Başkanlığı'ndan yapılan açıklamada, 'Özel Kuvvetler Komutanlığı, gizli ve illegal bir yapılanma olmadığı gibi faaliyetleri de illegal değildir. Geçmişe yönelik soruşturma ve dava konusu olmuş birtakım iddialarla Özel Kuvvetler Komutanlığı'nın suç örgütü gibi gösterilmesi, en başta gece gündüz demeden, hayatının önemli bir kısmında ailesinden ayrı ve zor koşullarda görev yapan ve bazıları şehit veya gazi olan personelimize yapılmış bir haksızlıktır' denildi.
Genelkurmay Başkanlığı'ndan yapılan yazılı açıklama şöyle : "Hukukun üstünlüğü ve adil yargılanma ilkelerine saygının gereği olarak, devam eden soruşturma ve kovuşturma konularıyla ilgili mecbur kalınmadıkça açıklama yapılmamasına özen gösterilmektedir. Ancak, "Özel Kuvvetler Komutanlığı bünyesindeki bazı unsurların illegal faaliyetlerde bulunduğu" şeklindeki iddialardan yola çıkılarak, TSK personelini ilgilendiren ve devam eden soruşturma ve kovuşturmaları etkileme sonucu doğurabilecek nitelikteki yayınların kurumsal olarak TSK'ni de etkileyecek boyutlara dönüştüğü değerlendirilmektedir."

"İHBAR MEKTUPLARI BİR DOSYA HALİNDE KOMİSYONA SUNULMUŞTUR"

"Gündeme getirilen iddiaların kaynağı, 2007 yılında dönemin MİT Müsteşarı tarafından Devletin ilgili makamlarına elden sunulan isimsiz ve imzasız ihbar mektuplarıdır. Bu mektuplarda yer alan iddialar 2007 yılında incelenmiş, ancak herhangi bir işleme gerek görülmemiştir. TBMM Darbeleri ve Muhtıraları Araştırma Komisyonu'nun çalışması sırasında araştırma konusu ile ilgili bilgi ve belgeler MİT Müsteşarlığından talep edilmiş ve 2007 yılındaki ihbar mektupları bir dosya halinde komisyona sunulmuştur. TBMM Darbeleri ve Muhtıraları Araştırma Komisyonu'nun raporunu hazırlayıp TBMM Başkanlığına sunması sonrasında MİT tarafından gönderilen söz konusu belgelerin işleme alınmadığı öğrenilmiştir."

"ÖZEL KUVVETLER KOMUTANLIĞI, GİZLİ VE İLLEGAL BİR YAPILANMA DEĞİL"

"İddiaların, yetkisiz ve usulsüz olarak, bir şekilde, basına sızdırıldığı bazı basın yayın organlarında yapılan yayınlardan anlaşılmıştır. Özel Kuvvetler Komutanlığı; gizli ve illegal bir yapılanma olmadığı gibi, faaliyetleri de illegal değildir. Geçmişe yönelik soruşturma ve dava konusu olmuş birtakım iddialarla Özel Kuvvetler Komutanlığının suç örgütü gibi gösterilmesi, en başta gece gündüz demeden, hayatının önemli bir kısmında ailesinden ayrı ve zor koşullarda görev yapan ve bazıları şehit veya gazi olan personelimize yapılmış bir haksızlıktır."

"TERÖRİSTLE MÜCADELEDE VERİLEN GÖREVLERİ YAPMAKTIR"

"Özel Kuvvetler Komutanlığı; 1952 yılında Başbakanlık Milli Savunma Yüksek Kurulu'nda dönemin Başbakanı ve 10 Bakanı ile Genelkurmay Başkanının aldığı karar ile "Hususi ve Yardımcı Muharip Birlikleri" adıyla kurulmuş, 1970 yılında "Özel Harp Dairesi" adını almış ve 1992 yılından itibaren "Özel Kuvvetler Komutanlığı" adını kullanmaya başlamıştır. Özel Kuvvetler Komutanlığının vazifesi; kara, deniz ve hava kuvvetlerinin harekatını kolaylaştırmak, personel seferberliği sistemi içinde ülkemizin işgaline karşı gerekli planlamaları yapmak ve seferde emirle icra etmek ve teröristle mücadelede verilen görevleri yapmaktır. Bu kapsamda; Özel Kuvvetler Komutanlığının kuruluşunda bulunan Seferberlik Tetkik Daire Başkanlığı; milî savunma personel seferberlik sistemi içinde personel seferberliğini planlayan ve seferde emirle icra eden legal bir kuruluştur. Muharebe Arama Kurtarma (MAK) Alay Komutanlığı ise; muharebe sahasında düşen uçakların pilotları ile düşman gerisinde kalmış TSK personelini aramak ve kurtarmakla görevlidir. Ayrıca MAK Alay K.lığı, barış şartlarında teröristle mücadelede ağırlıklı olarak operasyonel görev alan birliklerimizden birisidir."

"NİTELİK VE NİCELİK OLARAK GELİŞTİRİLMEKTE VE SAYILARI ARTIRILMAKTADIR"

"Özel Kuvvetler Komutanlığında bulunan timler; subay, astsubay ve uzman erbaşlardan oluşmaktadır. Söz konusu personel gönüllülük esasına göre seçilmekte, komando, özel kuvvetler, kurbağa adam, paraşüt, şiddetli soğuklarda muharebe gibi konularda yaklaşık 3 yıllık zorlu bir eğitim ve kurs sürecinden geçirilmektedir. Günümüzün modern ordularında savunma harcamalarındaki kısıtlamalara rağmen, özel kuvvet birlikleri nitelik ve nicelik olarak geliştirilmekte ve sayıları artırılmaktadır. Nitekim özel kuvvet timleri, usulüne uygun olarak yürürlüğe konulan uluslararası anlaşmalar kapsamında dost ve müttefik ülke özel kuvvet timleriyle yapılan eğitim ve tatbikatlarda yer almaktadır. Ayrıca yaygın iddiaların aksine, NATO ülkeleri başta olmak üzere, bir çok modern ülke muhtemel bir işgale karşı özel kuvvet teşkilatlarının kurulması ve yönetilmesine yönelik sistemin varlığını devam ettirmektedir." 

"ÜLKE SAVUNMASINDA ZAFİYET YARATABİLECEĞİ DÜŞÜNÜLMEKTEDİR"

"Bu kapsamda, özel kuvvetler, göreceli düşük maliyet, çok yönlülük, süratli intikal, lojistik açıdan kolay desteklenebilirlik ve yüksek etkinlik özellikleri sayesinde, günümüzün ve geleceğin muharebelerinde kullanılacak en önemli unsurlardan biri olmaya devam edecektir. Uzun yıllar boyunca maddi ve manevi büyük gayret ve emeklerle bu seviyeye getirilen ve ülke savunması için zaruri olan bir kurum, maksatlı olduğu değerlendirilen yazı ve yorumlarla zan altında bırakılmaktadır. Bu durumun, Özel Kuvvetler Komutanlığının yasal görev ve fonksiyonlarını yerine getirmesine olumsuz etki yapacağı ve ülke savunmasında zafiyet yaratabileceği düşünülmektedir."

"GÖREVİNE ÜSTÜN BİR AZİM VE GAYRETLE DEVAM ETMEKTEDİR"

"Sonuç olarak; TSK'nin stratejik bir unsuru olan Özel Kuvvetler Komutanlığı gizli ve illegal bir yapılanma olmadığı gibi, faaliyetleri de illegal değildir. Halen Türk Silahlı Kuvvetlerinin bütün unsurları gibi ilgili mevzuat çerçevesinde ve emir komuta disiplini içinde görevine üstün bir azim ve gayretle devam etmektedir."