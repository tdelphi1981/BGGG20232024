'Azrail'le zar atmakta' yazan çocuğun yaşam savaşı
Sakarya'nın Sapanca ilçesinde şofbenden sızan gazdan zehirlenen 13 yaşındaki Mert Kök, yoğun bakımda tedavi altına alındı. Küçük çocuğun olaydan önce Facebook'ta paylaştığı 'Mert Kök Azrail'le zar atmakta' şeklindeki yazısı dikkat çekti.
Uzunkum köyünde yaşayan ilköğretim öğrencisi Kök, evinde banyo yaptığı sırada şofbenden sızan gazdan zehirlendi. Gazdan zehirlenen çocuk, banyodan çıktıktan sonra fenalaştı. Ailesinin çağırdığı ambulansla Sapanca Devlet Hastanesine kaldırılan Kök, ilk müdahalesinin ardından Sakarya Kadın Doğum ve Çocuk Hastanesi'ne sevk edildi. Hayati tehlikesinin bulunduğu öğrenilen çocuğun tedavisi yoğun bakımda sürüyor.

Öte yandan Sapanca İlköğretim Okulu'nda okuyan Kök'ün olaydan önce sosyal paylaşım sitesi 'Facebook'taki hesabında paylaştığı bir yazısı dikkat çekti. Küçük çocuğun hesabında 'Mert Kök Azrail'le zar atmakta' şeklinde yazı bulunuyor.