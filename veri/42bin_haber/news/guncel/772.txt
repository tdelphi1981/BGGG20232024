'Yüzülebilir körfez hedefine ulaşacağız'
İzmir Büyükşehir Belediyesi'nin körfezde iki gemiyle sürdürdüğü tarama çalışmalarını seyreden Başkan Aziz Kocaoğlu, 14 metre derinlikte ve saatte 4 bin ton kapasiteyle çalışabilen gemi sayesinde açacakları kanalla su kalitesini artıracaklarını ve yüzülebilir körfez hedefine ulaşacaklarını söyledi.
 Başkan Kocaoğlu, yüzülebilir körfez hedefinin en önemli aktörlerinden "Meltem İzmir" isimli kesici emici tarama gemisi ve ona lojistik destek sağlayan "İmbat İzmir" isimli römorkörün çalışmalarını yerinde inceledi. Zodyak botla İzmir Körfezi'nin kuzeyindeki Ragıp Paşa Dalyanı'nın bulunduğu bölgeye geçen Kocaoğlu, sığlaşmayı ortadan kaldırmak amacıyla yürütülen tarama çalışmalarını takip etti. Erken saatlerdeki inceleme turuna, İZSU bürokratları da katıldı. Tarama gemisine binerek malzemenin dubaya aktarılışını seyreden Kocaoğlu, "Gemimiz, denizin dibinden aldığı malzemeyi bir boru vasıtasıyla hızlı bir şekilde dubaya dolduruyor. Bu sürat olmadan körfezi temizlememiz mümkün değildi. Büyük Körfez Projesi kapsamında açacağımız sirkülasyon kanalı için ÇED onayını bekliyoruz. TCDD tarafından açılacak liman yaklaşım kanalı ve İZSU tarafından açılacak sirkülasyon kanalına ait ÇED onayı geldiğinde çalışmalarımız hız kazanacak." dedi. 
 SU KALİTESİ ARTACAK
 İZSU Yönetim Kurulu Üyesi Doç. Dr. Gökdeniz Neşer ise geminin halen üçte bir devirle çalıştığını ve DLH'den temin edilen 500 metreküplük dubayı 1,5 saatte doldurduğunu anlattı. Doç. Dr. Neşer, "Denizin tabanına inen kesici emici başlıkla suyla karışık malzeme emilerek dubaya basılıyor. Mevcut dubayla yaptığımız tarama faaliyetlerinden olumlu sonuçlar aldık. İzmirliler, ÇED sürecinin tamamlanmasıyla büyük hız kazanacak bu çalışmalardan sonra çok yakın zamanda körfez suyu kalitesinde olumlu değişiklikler hissedecek." şeklinde konuştu.
 CİHAN
  