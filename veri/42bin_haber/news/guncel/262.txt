Şemdinli'de 42 PKK'lı öldürüldü
Hakkari Valiliği, Şemdinli ilçesinde 1 askerin şehit olduğu çatışmada ve sonrasında düzenlenen operasyonda toplam biri sağ 42 PKKlının etkisiz hale getirildiği açıkladı.
Hakkari Valiliği tarafından yapılan yazılı açıklamada, "Vatandaşlarımız tarafından Şemdinli ilçesi Derecik-Aktütün arasında kalan bölgede bölücü terör örgütü mensuplarının bulunduğu ihbarı üzerine, 07 Kasım 2012 tarihinde güvenlik kuvvetlerimiz bir operasyon başlatmıştır. 

Operasyonun ikinci gününde (08 Kasım 2012) saat 07.00 sularında Habeştiyayla bölgesinde bölücü terör örgütü mensupları ile temas sağlanmıştır. Güvenlik güçlerimizin 'teslim ol' çağrılarına teröristlerin ateşle karşılık vermeleri üzerine çatışma başlamış, 1 terörist bir adet ak-47 kalaşnikof silahı, 5 adet el bombası, 200 adet kalaşnikof mermisiyle birlikte ölü ele geçirilmiştir. Devam eden operasyon esnasında bölücü terör örgütü mensuplarının açtığı ateş sonucunda 1 askerimiz yaralanmış, yapılan tüm müdahalelere rağmen hastanede şehit olmuştur. Bölgede insansız hava araçlarıyla yapılan tespit üzerine havadan müdahale edilmiş ve 3 günlük operasyon sonucunda 42 bölücü terör örgütü mensubunun etkisiz hale getirildiği öğrenilmiştir. İlimizde emniyeti ve huzuru sağlamakla görevli güvenlik kuvvetlerimizce terörü önleyici faaliyetlere hassasiyetle devam edilmektedir. Şehidimize Allah'tan rahmet, acılı ailesine ve milletimize başsağlığı diliyoruz" denildi.

Operasyonda kaçmaya çalışan bir erkek PKKlının otomatik silahıyla birlikte sağ ele geçirildiği belirtilen açıklamada, çok sayıda el bombası, silah ve yiyecek maddesi ele geçirildiği kaydedildi. Geçici köy korucularının da destek verdiği operasyonlara havadan F-16 savaş uçakları ile kobralarda katılıyor. Operasyonlar Türkiye-Irak sınır hattında yoğunlaştı.