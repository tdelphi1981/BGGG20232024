1 haftadır kayıp olan kuaförün cesedi bulundu
ORDU'da geçen Pazar gününden beri kayıp olan evli 2 çocuk babası 31 yaşındaki Ali Ordu'nun, bir ağaçta asılı cesedi bulundu.
Ordu'nun Merkeze bağlı Yaraşlı Köyü'nde yaşayan ve kadın kuaföründe çalışan Ali Ordu, bir hafta önce eve gitmeyince ailesi güvenlik güçlerine kayıp başvurusu yaptı. Ali Ordu'nun bulunması için köylüler de aramalara katıldı. Ancak kuaförün izine rastlanmadı. Bugün hayvanlarını otlatmak için ormanlık alana götüren bir köylü, Karaoluk Köyü Havuzyolu mevkisinde ağaçta asılı bir kişi görünce jandarmaya haber verdi. 

Yapılan incelemede cesedin Ali Ordu'ya ait olduğu saptandı. Ceset otopsi yapılmak üzere Trabzon Adli Tıp Kurumu'na gönderilirken, olayla ilgili soruşturma başlatıldı.