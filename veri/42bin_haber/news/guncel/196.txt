Ablası fuhuşa sürükledi
Bolu'da, 17 yaşındaki kız kardeşi B.Y.'yi fuhuşa sürüklediği iddia edilen 27 yaşındaki H.Y. ile erkek arkadaşı 28 yaşındaki E.E., tutuklandı. Devlet koruması altına alınmasına karar verilen B.Y., ablasının tutuklandığını öğrenince sinir krizi geçirip baygınlık geçirdi.
Bolu İl Emniyet Müdürlüğü Asayiş Şube ekipleri, Aktaş Mahallesi'ndeki bir evde fuhuş yapıldığı ihbarı üzerine harekete geçti. Dün gece eve baskın yapan polisler, H.Y.'nin, erkek arkadaşı E.E. ile birlikte kız kardeşi B.Y.'ye fuhuş yaptırdığını tespit etti. E.E. ve H.Y. gözaltına alınırken, B.Y. ise Çocuk Şube Müdürlüğü ekiplerine teslim edildi. 

İfadeleri alınan E.E. ile H.Y. 'küçük yaştaki kıza fuhuş yaptırma' suçundan bu sabah adliyeye sevk edildi. Çıkarıldıkları mahkeme tarafından tutuklanan E.E. ile H.Y. cezaevine gönderilirken, gazetecilere saldırdı. H.Y. gazetecilere tekme atmaya çalışırken, E.E. ise küfürler yağdırdı.

Ablasının tutuklanması üzerine adliyenin önünde sinir krizi geçiren B.Y. baygınlık geçirdi. Polisler, bir süre sonra kendisine getirilen B.Y.'yi araca koyarak Sosyal Hizmetler Çocuk Esirgeme Kurumu'na götürdü.