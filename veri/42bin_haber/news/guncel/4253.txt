Rakip takım antrenöründen hakeme eleştiri
BATE Borisov Teknik Direktörü Viktor Goncharenko, hakemin vermiş olduğu penaltı kararının sonucu belirlediğini savundu.
Takımının Fenerbahçe'ye 1-0 mağlup olarak UEFA Avrupa Kupası'ndan elenmesinin ardından düzenlenen basın toplantısına katılan genç teknik adam, "Çok farklı mücadele izledik. Bizim evimizdeki maçta Fenerbahçe'den bir oyuncu kırmızı kartla oyun dışı kaldı. Burada da bizim bir oyuncumuz kırmızı kart gördü. Penaltı kararı oyunun sonucunu kararlaştırdı. Bu akşam seyirci olmaması tuhaf duyguydu" diye konuştu.

Bir gazetecinin "Fenerbahçe'nin hedefi UEFA'da final oynamak. Bu hedefi gerçekleştirebilir mi ?" sorusunu BATE Borisov'un teknik direktörü, "İlk 16'ya kalan takımların hepsi iyi takımlardır. Geleceği yorumlamak zor oluyor. Geleceği bilemeyiz. Beklentiler bazen olmuyor" diye cevapladı.