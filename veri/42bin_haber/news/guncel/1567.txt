Gaziosmanpaşa Hükümet Konağında bomba alarmı
Gaziosmanpaşa Hükümet Konağı'nda bomba olduğu yönündeki ihbar polisi alarma geçirdi. Daha önce bomba patlayan bina, ihbar nedeniyle boşaltıldı. Bomba imha ve inceleme ekiplerinin yaptığı aramada, ihbarın asılsız olduğu ortaya çıktı.
Polis ihbar hattı '155'i' arayan bir kişi, Gaziosmanpaşa Hükümet Konağı'ndaki Tapu Kadastro bölümünde bomba bulunduğu yönünde ihbarda bulundu. Alarma geçen polis ekipleri, binayı boşaltarak çevre güvenliği aldı. Kısa sürede olay yerine gelen bomba imha ve inceleme ekipleri tapu kadastro bölümünü eğitimli köpek yardımıyla didik didik aradı. Yapılan çalışma sonucunda ihbarın asılsız olduğu anlaşıldı. 

Görgü tanıkları da daha önce adliyede bomba patladığı için polisin dikkatli davrandığını ve binayı boşalttığını söyledi. Polisin çalışmaları sırasında Hükümet Konağı'na kimse alınmadı. İhbarın asılsız olduğunun ortaya çıkmasıyla çalışanlar ile vatandaşlar binaya alındı.