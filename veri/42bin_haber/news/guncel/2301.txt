Türkiye'de öldürülen Çeçenlerin DNA'ları alındı
Rusya, Türkiye'de öldürülen iki Çeçene ait DNA örneklerini alarak inceleme başlattı. Eylül 2011'de İstanbul'da öldürülen iki kişinin, Ocak 2011'de Domodedovo Havalimanı'na yönelik terör eylemine karışmış olmalarından şüpheleniyor.
Rusya Soruşturma Komisyonu Sözcüsü Vladimir Markin açıklamasında, "Şu an genetik incelemeler sürüyor. 2 yıl önce gerçekleşen Domodedovo Havalimanı terör saldırısı bağlamında DNA örneklerini Türkiye'den aldık." dedi. 24 Ocak 2011'de yaşanan feci terör saldırısında 37 kişi hayatını kaybetmiş, 173 kişi ise yaralanmıştı. 

Rus savcılara göre, DNA analizi İstanbul'da öldürülen Çeçenlerin isimlerinin Rustam Altemirov ve Zaurbek Amriyev'e ait olup olmadığını ortaya çıkaracak. Soruşturmaya göre, terör saldırısını "Kafkasya Emirliği" isimli terör örgütü elebaşı Domu Umarov organize etti. Markin, Umarov ve İstanbul'da öldürülen iki kişi dâhil 7 teröristin, uluslararası kırmızı bültenle arandığını söyledi.
21 Eylül 2011'de İzvestiya gazetesine konuşan Rus güvenlik kaynakları da, öldürülen Çeçenlerin Domodedovo terör saldırısıyla bağlantısının olduğunu iddia etmişti. Rus güvenlik görevlisine göre, infaz edilen üç Çeçen uyruklunun ikisi Umarov'a yakın isimler arasında yer alıyor.