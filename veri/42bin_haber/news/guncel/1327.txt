'EXPO'yu alana kadar durmak yok'
İzmir Valisi Cahit Kıraç, 5. Büyükelçiler Konferansı'na katılan Dışişleri Bakanı Ahmet Davutoğlu ve İsveç Dışişleri Bakanı Carl Bildt ile büyükelçiler onuruna, akşam yemeği verdi.
 Swiss Otel'de düzenlenen yemekte konuşan Dışişleri Bakanı Ahmet Davutoğlu, bölgesinin ekonomik ve kültürel merkezi olan İzmir'in EXPO 2020 adaylığına, tam destek verdiklerini söyledi.
 Konferansta, İsveç Dışişleri Bakanı Carl Bildt ile birlikte Brezilya Dışişleri Bakanı Antonio Patriota'yı ağırladıklarını, 3 bakan olarak istişare mekanizması oluşturup görüşmeleri sürdürme kararı aldıklarını hatırlatan Davutoğlu, ''Brezilya yakın bir dost ancak EXPO'da bize rakip. İlişkilerimiz, bu rekabetten etkilenmez. EXPO konusunda seferberlik ilan ettik. Toplantıya katılan büyükelçilerden, görev yaptıkları ülkelerde yetkililerin kapılarını tekrar tekrar çalıp EXPO rekabetinde oylarını İzmir lehine kullanmalarını talep etmelerini istiyoruz. İzmir bir önceki EXPO oylamasını az bir farkla ve son birkaç gün içinde kaybetmişti. Son dakikaya kadar yakın markajı sürdüreceğiz. Her an hareket halinde olacak şekilde ritmik diplomasi izlemeliyiz. Buradan İzmirli yetkililere sesleniyorum. Gerekirse büyükelçilerimize Çin işkencesi uygulayın, sürekli takip edin, arayın. Son ana kadar çalışmaktan vazgeçmeyin. İzmir'in emrindeyiz. EXPO'yu alana kadar durmak yok. Hükümetin ve Başbakan'ın büyük gayretleriyle inşallah bir 9 Eylül zaferi daha kazanırız.'' dedi.
 Gecede, Kültür ve Turizm Bakanlığı Güzel Sanatlar Genel Müdürlüğü Türk Dünyası Müzik ve Dans Topluluğu üyeleri konser verdi. Sanatçıların oynadığı zeybek, Bakan Davutoğlu ve büyükelçilerden alkış aldı.
 CİHAN
  