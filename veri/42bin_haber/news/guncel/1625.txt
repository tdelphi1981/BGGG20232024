'Fil Hastalığı'ndan kurtuldu
MANİSA'da bir yıl önce yakalandığı fil hastalığı nedeniyle ayaklarının kesilmesi riski ile karşı karşıya olan Günnur Demirler, Merkez Efendi Devlet Hastanesi'nde uygulanan bir aylık yoğun tedavi sonucu kurtuldu.
Tıp dilinde, 'Filaryaz' olarak bilinen ve asalak solucanların vücuda yerleşerek lenf kanallarını tıkamasıyla meydana gelen fil hastalığı, Manisa'da ev hanımı Günnur Demirler'in hayatını kararttı. Bir çocuk annesi Demirler, bir yıl önce yakalandığı fil hastalığı nedeniyle iki ayağının şişmesi sonucu yürüyemez hale geldi. Ayaklarında şişme ve kurtlanma oluşan kadın bir yıl boyunca hastane hastane dolaştı. Afrika ülkelerinde sıkça rastlanan hastalığına çare bulamayan Demirler, son olarak Merkez Efendi Devlet Hastanesi'ne başvurdu. Dr. Önder Özeren ve Dr. Mürvet Sungur, dört hastane dolaştıktan sonra kendilerine gelen Günnur Demirler'in ayaklarının kesilmesi riski ile karşı karşıya olduğunu belirtti.

Dr. Önder Özeren, "Hastane hastane dolaşmışlar ve hastalığının tedavisine bir cevap alamamışlar. Hastamız bize geldiğinde, önce biz de ayaklara kesilecek gözüyle baktık. Ancak yaptığımız tetkikler sonrasında uygulanabilecek bir tedavi yöntemi ile hastamızın ayaklarını kurtarabileceğimiz kararına vardık. Bir aylık uyguladığımız ilaç, serum tedavisi, lenf damarlarının temizlenmesi ile ayakları kurtardık. Ayrıca hastamızın azmi de tedavinin başarılı olmasına büyük etken oldu" dedi. Fizik tedaviye başlanacağını kaydeden Dr. Özeren, Demirler'in iki ay içerisinde yürüyebileceğini söyledi.

'PSİKOLOJİM BOZULDU'

Hastalık yüzünden yerinden kıpırdayamaz hale geldiğini anlatan Günnur Demirler ise son 4 ay içinde de ağrılarının giderek arttığını söyledi. İki ayağı kesilmekten kurtulduğu için çok mutlu olduğunu kaydeden Demirler, "Bir yıl içinde bu hastalık tüm yaşamımı altüst etti. Ağrılarımdan artık yaşayamaz hale gelmiştim. Psikolojim bozuldu, ruh hastalıkları hastanesine yatmayı düşündüm. İntihar etmek bile aklımdan geçti. Uygulanan tedavi ile yeniden hayata döndüm" diye konuştu. Demirler, eşi Şahin Demirler'in bir yıl süreyle kendisine çok büyük destek olduğunu da sözlerine ekledi.

AFRİKA ÜLKELERİNİN HASTALIĞI

Tıpta, 'Filaryaz' olarak bilinen fil hastalığı, deri altı dokusuna ve lenf sistemlerine yerleşen iplik solucanlarının yol açtığı bir hastalık türüdür. İnsan vücuduna daha çok sivrisinekler aracılığıyla yerleşen asalaklar, bacaklardaki ve üreme organlarındaki lenf damarlarına yerleşerek, dolaşımı engeller ve şişmelere neden olur.