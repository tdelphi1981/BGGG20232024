Babasının kanser olması Oxford yolunu açtı
Düzce'de küçük yaşta babasının yakalandığı kanserden etkilenen Ferah Gülaçtı'ya Oxford Üniversitesi'nin kapıları açıldı. Genetik Mühendisliği okuyan genç kızın doktora başvurusu kabul edildi.
KÜÇÜK yaşta babasının yakalandığı kanserden etkilenerek 'Genetik Mühendisi' olan Ferah Gülaçtı, Düzce Valiliği'nin burs girişimleri sayesinde Oxford Üniversitesi'nde doktorasını tamamlayacak. Düzce Arsal Anadolu Lisesi'nden mezun olan Gülaçtı, kanser hastalarına yardımcı olmak amacıyla özel bir üniversitede 'Genetik Mühendisliği' okudu. Oxford Üniversitesi'nden doktora yapmaya hak kazanan Gülaçtı, burs başvuruları için 2 yıl uğraşmasına rağmen hiçbir sonuç alamadı. Düzce Valiliği'nin girişimleri sayesinde burs almaya hak kazanan Gülaçtı, 'Gen tedavisi, doku mühendisliği ve kök hücre çalışmaları' adlı doktorasını tamamlayarak ülkeye en iyi şekilde hizmet etmek istiyor. Annesi Nilgün Gülaçtı ile Düzce Valisi Adnan Yılmaz'ı ziyaret eden Ferah Gülaçtı, "Biliyorsunuz kız çocukları babalarına çok düşkündür. Benim ilk aşkım babamdı. O dönemde birkaç kişiyi de kaybetmiştik. Allah'tan babamın durumu çok kötü olmadı. Ameliyatla düzeldi ama beynime yerleşmişti. Hedefim o yüzden bu tarz hastaları tedavi etmekti" dedi.

Harvard da başvuruyu kabul etti
Gülaçtı, lisede babası gibi hastalara yardımcı olmak için 'Beyin Cerrahı' olmayı istediğini anlatarak, şöyle devam etti: "Sonra bir gün gazetede kök hücrelerle ilgili bir haber okudum. Bu sefer, 'Nasıl bu işe girebilirim?' dedim ve 'Genetik Mühendisi' olmaya karar verdim. Hedefimi çizdim, 'Ya Oxford'a ya da Harvard'a gideceğim' dedim. İkisine de başvuruda bulundum. İkisinden de kabul aldım; ama Harvard'ın hem eğitimi çok uzundu hem de çok uzaktı. O yüzden İngiltere'ye gitmeye karar verdim. TÜBİTAK'ta işe başladığını aktaran Gülaçtı, doktorasını tamamladıktan sonra kadro alacağını, kendisi gibi öğrenciler yetiştirmek istediğini sözlerine ekledi.