Kayın pederi gelinini vurarak öldürdü
Zonguldak Alaplı ilçesinde kayın pederi, av tüfeğiyle gelinini vurarak öldürdü. Saçma parçalarının isabet etmesi sonucu 7 yaşındaki torunuyla tüfeği almaya çalışan oğlu yaralandı.
İlçeye bağlı Çamcılar köyündeki evinde, gelini Ayşe Günay (30) ile tartışan Eyüp Günay, evde bulunan av tüfeğiyle ateş ederek gelinini yaraladı.

İş çıkışı eve gelen Günay'ın oğlu Fahrettin Günay, babasının elindeki tüfeği almaya çalışırken, 7 yaşındaki Erkan Günay da tüfekten çıkan saçma parçalarıyla yaralandı.

Olayı gören köylüler ağır yaralı olan Ayşe Günay'ı otomobille hastaneye götürürken, Mollabey köyünde sağlık ekiplerine teslim etti.

Sağlık ekiplerinin ilk müdahalesinin ardından Alaplı Devlet Hastanesi'ne kaldırılan Ayşe Günay burada yapılan tüm müdahalelere rağmen yaşamını yitirdi.

Ereğli Devlet Hastanesi'ne kaldırılan baba Fahrettin Günay ve oğlu Erkan Günay'ın sağlık durumunun iyi olduğu öğrenildi.

 Eyüp Günay, olay yerine gelen jandarma ekipleri tarafından gözaltına alındı.