ÖSYM'den YGS ve ÖSYS açıklaması
ÖSYM'den YGS ve ÖSYS'ye ilişkin bilgilerin 2013-ÖSYS kılavuzunda yer aldığı, konu hakkındaki tüm gelişmelerin kurumun resmi internet sayfasından adaylara duyurulduğu bildirildi.
ÖSYM Başkanlığı'ndan yapılan yazılı açıklamada, bir internet sitesindeki haberde 'YGS sınavına hazırlanan öğrencilerimiz için 2013-YGS sınavında çıkabilecek ve çıkma oranı yüksek olan konular ÖSYM tarafından açıklandı' ifadelerinin yer aldığı belirtildi. Açıklamada, şunlar kaydedildi:

'Tamamen kişisel yorumlara dayalı bu konu hakkında ÖSYM'nin bir açıklaması veya yaptığı çalışma bulunmamaktadır. Sınava ve ÖSYS'ye ilişkin bilgiler, yayınlanan 2013-ÖSYS kılavuzunda yer almaktadır. Konu hakkındaki tüm gelişmeler kurumumuz tarafından ÖSYM'nin resmi internet sayfası üzerinden yayınlanarak adaylara duyurulmaktadır.

Adayların bu türden gerçeğe aykırı ve yanıltıcı bilgilere itibar etmemeleri, sınavlara ilişkin bilgileri sadece ÖSYM'nin internet adresinden (www.osym.gov.tr) yapılan duyuru ve açıklamalarla takip etmeleri önerilir.'