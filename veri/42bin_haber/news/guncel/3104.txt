Şartlı tahliye oldu olay çıkardı
Şartlı tahliye olan hükümlü husumetlisiyle çatıştı: 2 yaralı
Sakarya'nın Akyazı ilçesinde şartlı tahliye yasasından faydalanarak tahliye edilen hükümlü ile aralarında husumet bulunan kişi arasında çıkan silahlı çatışmada iki kişi yaralandı.

 Geyve Cezaevi'nden bir süre önce tahliye edilen E.G., iddiaya göre, Taşburun köyünde aralarında husumet bulunan Yaşar H.'ye köy meydanında tabancayla ateş açtı. Yaşar H. de E.G'ye tabancayla karşılık verdi. Çatışmada E.G. ile Yaşar H. yaralandı. Vücuduna çok sayıda mermi isabet eden Yaşar H., çevredekiler tarafından Akyazı Devlet Hastanesi'ne kaldırıldı. Yaşar H. ilk müdahalenin ardından Sakarya Üniversitesi Eğitim ve Araştırma Hastanesi'ne sevk edildi.

 Omzundan yaralanan E.G. kendi imkanlarıyla gittiği Adapazarı ilçesindeki bir özel hastanede gözaltına alındı.
?
 Jandarma ekiplerinin olay yerinde yaptığı çalışmada onlarca boş kovan bulundu. E.G.'nin, cezasının bitmesine 6 ay kala cezaevinden şartlı tahliye edildiği öğrenildi.