Yalova'da trafik kazası: 3 ölü, 1 yaralı
Yalova'nın Çınarcık ilçesinde, bir otomobilin ağaca çarpıp takla atması sonucu 3 kişi öldü, 1 kişi yaralandı.
Alınan bilgiye göre, İsmail Karaç'ın (51) kullandığı 16 VU 986 plaklı otomobil, Kocadere beldesi Cami Çayırı mevkisinde ağaca çarpıp takla attı.

Kazada, sürücü Karaç ve kızı Derya Karaç (14) olay yerinde yaşamını yitirdi, yaralanan eşi Fehime Karaç (45) ile torun Alihan Karaç (5) Yalova Devlet Hastanesi'ne kaldırıldı. Alihan Karaç, müdahaleye rağmen kurtarılamadı. Fehime Karaç'ın hayati tehlikesinin olmadığı bildirildi.

Karaç ailesinin, Bursa'nın Orhangazi ilçesinden Çınarcık'ın Esenköy beldesinde yaşayan kızlarını ziyarete gittikleri öğrenildi.