Ankara'da kar yağışı
Başkentte kar yağışı şehir genelinde aralıklarla devam ediyor.
Yağış, saat 01.00 sıralarında başladı. Merkeze uzak ilçeler ve yüksek kesimlerde iki saat boyunca etkili olan kar, şehir merkezinde ise hafif olarak yağmaya devam ediyor. Bazı ilçelerde ara sokaklar ile park ve bahçeler beyaz örtüyle kaplandı. Ana yollar ile caddelerde ise Ankara Büyükşehir Belediyesi'ne ait karla mücadele ekipleri çalışmalarını sürdürüyor. Sürücülerin yollarda temkinli seyrettikleri görüldü.

 PALETLİ AMBULANS DEVREYE GİRDİ

 Dikmen'de rahatsızlanan bir çocuğu hastaneye götürmek için ikamete giden sağlık görevlileri, karla kaplı yolda ilerleyemeyince durumu 112 merkezine iletti. Olay yerine giden ve çocuk hastayı alan paletli ambulanstaki sağlık ekipleri, hastayı Dikmen Caddesi'nde bekletilen diğer ambulansa nakletti. 

 Karla beraber kayganlaşan yollarda trafik kazaları da yaşandı. Çankaya, Dikmen Caddesi'nde okul servisiyle bir otomobilin çarpışması sonucu bir kişi yaralandı. Mithatpaşa Bulvarı'nda polis ekiplerinin de karıştığı maddi hasarlı kaza meydana geldi. Ulus, Kediseven Sokak'ta ise yoğun yağışa dayanamayan ağaç yola devrildi. 

 Meteoroloji verilerine göre, kar yağışının gün boyu etkili olması bekleniyor.