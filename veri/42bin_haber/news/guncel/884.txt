Alışveriş merkezinde çocuklara içki ikramı
İstanbul'da, bir alışveriş merkezinde alkollü içki firmalarının açtığı tanıtım stantlarında müşterilere bedava içki dağıtıldı. Müşteriler arasında çocukların da olması ve birçoğunun dağıtılan içkiden alması dikkat çekti. Yaşananlara tanık olan bazı vatandaşlar, çocuklara içki ikram edilmesini 'rezalet' olarak tanımladı.
Alkollü içki firmalarından bazıları İstanbul'daki büyük bir alışveriş merkezinde tanıtım amacıyla stant açtı. Bu kapsamda alışveriş için gelen müşterilere bedava içki dağıtıldı. Canlı müzik grubunun dinletisi ve ışıklandırmalar ile promosyonun yapıldığı alan adeta bir eğelence mekanına dönüştürüldü. Çocuklarıyla gelen yüzlerce müşteri bedava içki dağıtılan stantlara koştu. Müzik eşliğinde eğlenen ve alkol alan bazı ailelerin çocuklarına da içki sunması gözlerden kaçmadı. İlköğretim çağındaki çocukların tanıtımı yapılan içkiden içmesi kameralara yansıdı. 

18 yaşın altındaki gençlere içki satışı bile yasakken, tanıtım amacıyla kurulan stanttaki görevlilerin ilköğretim çağındaki çocuklara içki sunması dikkat çekti. Arkadaşıyla birlikte alkol yudumlarken kameralara takılan ve 15 yaşında olduğunu belirten bir çocuk, alkol dolu kadehin sarhoş olduğunu düşündüğü bir kadın tarafından kendisine verildiğini söyledi. Aslında alkol alışkanlığı olmadığını belirten çocuk, alkolün hoşuna gittiğini de sözlerine ekledi. Bir kişinin ise yanındaki 8-9 yaşlarında iki çocuğa elindeki bardaktan içki vermesi dikkat çekti. 



Alışveriş merkezine gelen bazı vatandaşlar yaşananlara tepki gösterdi. 18 yaşından küçüklere içki verilmesini eleştiren vatandaşlar, durumu "Tek kelime ile rezalet." diye tanımladı. Vatandaşlar, 18 yaş altındaki çocukların sigara ve alkole özendirilmemesi gerektiğini belirterek, çocuklara sigara ve alkol verilmesini, kullanmalarının sağlanmasını doğru bulmadıklarını söyledi.