Barodan avukatları kızdıran hakime ret
ANTALYA Barosu, 300'ü aşkın avukatın, hakimlik yaparken kendilerine kötü davrandığı gerekçesiyle başvurusunun reddedilmesini istediği emekli hakim Hüseyin Rahmi Özdemir'in avukatlık istemini kabul etmedi.
Antalya Adliyesi'nde 5 yılı aşkın süre 3'üncü İcra Mahkemesi'nde görev yapan hakim Hüseyin Rahmi Özdemir, geçen 15 Kasım'da emekliye ayrıldıktan sonra 20 Kasım'da avukatlık yapmak için Antalya Barosu'na başvurdu. Bunun üzerine 300'ü aşkın avukat, Antalya Barosu'na itiraz dilekçesi verdi. Dilekçede, Özdemir'in hakimlik yaptığı dönemde avukatlara yönelik sergilediği, mesleğin saygınlığı ve onurunu aşağılayıcı, avukatın duruşma salonundaki konumu ve sıfatını görmezden gelen, hatta avukatların duruşma ve dava seyri hakkında mevcut yasal haklarını kısıtlayacak boyutlarda tutum ve davranışlar sergilediği ileri sürüldü. Avukatlar, bin 136 sayılı Avukatlık Kanunu 5'inci maddesi C bendinde belirtilen, 'Avukatlık mesleğine yaraşmayacak tutum ve davranışları çevresince bilinmiş olmak' şartının mesleğe kabulde engel şartlardan sayıldığını, bu nedenlerden dolayı Hüseyin Rahmi Özdemir'in avukatlık mesleğine kabul isteminin reddedilmesine karar verilmesini istedi. Önceki gün toplanan Antalya Barosu Yönetim Kurulu, Özdemir'in avukatlık talebini oybirliğiyle reddetti.


Yönetim Kurulu kararında emekli hakimin görev yaptığı dönemde avukatlara sergilediği davranışlardan örnekler de verildi. Bu örneklerden bazıları şöyle sıralandı:


"* Hakimlik yaptığı dönemde odasına girdiğimde beni kovan sayın emekli hakimin önce şahsıma sonra mesleğime karşı takındığı bu saygısız tutum karşısında... * Meslektaşlarımıza karşı onur kırıcı ve aşağılayıcı söz ve fiilleri pervasızca sergileyen, tüm meslektaşlarımızın toplum içinde, kalem memurları ya da diğer meslektaşları huzurunda, defalarca, meslek tecrübesine bakmaksızın hor gören bahsi geçen kişinin mesleğe kabulü mesleğe saygısızlıktır. * Adı geçen şahsın meslektaşlara karşı onur kırıcı, rencide edici ve meslek etiğine yakışmayan davranışları vukuu bulmuştur. * Birçok avukat arkadaşımız bu kaba davranış ve sözlere maruz kalmıştır. Çok fazla söz, olay vs bulunmakla birlikte son olarak stajyer avukatımız bir dilekçe ile odasına gittiğinde 'Sen git avukatın gelsin' şeklinde yanıt vermiştir. * Avukatları aşağılayıcı konuşmasının yanında stajyer bir avukatı da mahkeme salonundan atmıştır. * Mesleğimizin saygınlığını ve onurunu aşağılayıcı, avukatın duruşma salonundaki konumunu ve sıfatını gözmezden gelen hatta avukatların duruşma ve dava seyri hakkında mevcut yasal haklarını kısıtlayacak boyutlarda tutum ve davranışlar sergilemiştir."