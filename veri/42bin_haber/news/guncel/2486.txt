Heyelanın ortaya çıkardığı tarihî duvarı yine heyelan yıktı
Çanakkale'de bir hafta önce meydana gelen heyelan sonucu ortaya çıkan, Roma dönemine ait bin 800 yıllık duvar, aşırı yağışlardan sonra aynı yerde meydana gelen başka bir heyelanla yıkıldı.
Geçen yıla kadar kullanılan Çanakkale-İzmir karayolunun Erenköy beldesi civarında, aşırı yağmur sebebiyle heyelan meydana gelmiş ve ortaya tarihî bir duvar ortaya çıkmıştı. Sevinçle karşılanan duvar, aynı yerdeki ikinci bir heyelanla çöktü. Bulunduğu yerden 2 metre aşağı inen duvarın bazı taşları da ayrılarak yan tarafına düştü. Bölgede inceleme yapan Çanakkale Onsekiz Mart Üniversitesi Mühendislik Fakültesi Jeoloji Bölümü Öğretim Üyesi Prof. Dr. Doğan Perinçek, geçen hafta duvarın ortaya çıkması sebebiyle sevinçli olduklarını belirterek, "Heyelan sağa, sola ve geriye doğru gittikçe büyüyor. Geriye gitmesi nedeniyle yolun bir kısmı tahrip olmuş durumda. Bin 800 yıl dayanan duvar yok oldu. Bunun nedeni, üç yıl önce yakılmasıdır. Biz doğanın dengesini bozdukça doğa da yeniden kurmaya çalışıyor, bunu da heyelanlarla yapıyor. Umarım doğanın dengesine daha çok dikkat ederiz." dedi.

Heyelan sebebiyle yolun bir kısmı da çökmüş durumda. Karayolları ekipleri, tehlike oluşturan kısımda dubalarla tedbir aldı.