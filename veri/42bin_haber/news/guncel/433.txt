Aynı aileden 5 kişinin katiline 128 yıl 8 ay hapis cezası verildi
Van'ın Erciş ilçesinde bir anne ile 4 çocuğunun katledilmesiyle ilgili davada yargılanan Recep Cingöz, 128 yıl 8 ay hapis cezasına çarptırıldı. Duruşma öncesi Cingöz adliyeye getirilirken öldürülen çocukların babası Burhan Aslan ve 2 çocuğunun saldırısına uğradı. Baba Aslan ve 2 oğlu polis tarafından gözaltına alındı.
Erciş'te 9 Kasım 2010 tarihinde bir anne ile 4 çocuğu katledilmişti. Katliamın ardından ortalıktan kaybolan katil zanlısı Recep Cingöz, cinayetleri işlemesinden 5 ay sonra jandarma tarafından yakalandı. Jandarmadaki sorgusunda cinayetleri itiraf eden Cingöz, çıkarıldığı nöbetçi mahkeme tarafından tutuklanarak cezaevine gönderildi. Recep Cingöz hakkında 5 kez müebbet hapis, mala zarar vermekten 15 yıl ve gasp suçundan 3 yıl istemiyle Erciş Ağır Ceza Mahkemesi'nde dava açıldı. Cingöz'ün, yaşının belirlenmesi için Adli Tıp Kurumu'ndan rapor istendi. Adli Tıp Kurumu'ndan beklenen rapor ise geçen hafta geldi. Raporda, sanık Recep Cingöz'ün, olay tarihinde 18 yaşından 2 ay küçük olduğu belirlendi. 

Bugünkü duruşma öncesi adliyeye getirilen Cingöz, Aslan ailesinin saldırıya uğradı. Elindeki bıçakla Cingöz'e saldıran evin en küçük oğlu Emrah Aslan abisi ve babasını güvenlik güçleri engelledi. Daha sonra polis baba Burhan Aslan ve 2 oğlunu gözaltına aldı. Baba ve çocukları gözaltına alındıkları için duruşmaya da katılamadı.

Öğleden sonra görülen ve yaklaşık 3 saat süren karar duruşmasında sanık Cingöz, Adli Tıp Kurumu'ndan gelen raporla suçu işlediği tarihte 18 yaşından küçük olması nedeniyle 'Suça sürüklenen çocuk' sıfatıyla yargılandı. Cingöz'e, müebbet hapis yerine öldürdüğü her kişi için 24 yıl olmak üzere 120 yıl, 'yağma' suçundan 8 yıl 8 ay olmak üzere toplam 128 yıl 8 ay hapis ve 'mala zarar verme'den ise 2 bin 400 TL ceza verildi. Aslan ailesinin avukatı Baran Bilici, Adli Tıp Kurumu'ndan gelen rapora itiraz etti fakat itirazı mahkeme heyetince kabul edilmedi.