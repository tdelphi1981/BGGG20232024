Sosyal medya Çankaya Sofrasında ağırlandı
Atatürk'ün başlattığı geleneği sürdüren Cumhurbaşkanı Abdullah Gül, Çankaya Sofrası'nda, sosyal medya alanından önemli isimlerle bir araya geldi.
Yemeğe; Habertürk Gazetesi Yazarı Rahşan Gülşan, ntvmsnbc.com Yayın Yönetmeni Ahmet Yeşiltepe, Radikal Gazetesi Yazarı M. Serdar Kuzuloğlu, Kadir Has Üniversitesi Yeni Medya Bölümü Öğretim Üyesi İsmail Hakkı Polat, Star Gazetesi Yazarı Hakim Türkmen (Beyinsiz Adam) ve sosyal medya uzmanı Zorluhan Zorlu katıldı.

Atatürk'ün başlattığı ve çeşitli kesimlerden pek çok ismin davet edildiği Çankaya Sofrası geleneğinin ilkini Cumhurbaşkanı Gül, 28 Kasım 2007'de akademi çevresinden dünyaca ünlü iki Türk aydını Prof. Dr. Talat Halman ve Prof. Dr. Halil İnalcık ile gerçekleştirilmişti. Cumhurbaşkanı Gül, en son Çankaya Sofrası'nda, yeni yükseköğretim sistemi ile ilgili görüş alışverişinde bulunmak üzere YÖK Başkanı Prof. Dr. Gökhan Çetinsaya, Eskişehir Milletvekili Prof. Dr. Nabi Avcı, bazı üniversite yöneticileri ve öğretim üyelerini ağırlamıştı.