Mobbingte bir ilk, müdüre 3 yıl
Erzurum İl Kontrol Laboratuvar Müdürlüğü'nde görevli kadın veteriner hekim E.B.'ye mobbing (psikolojik baskı) yaptığı iddiasıyla Müdür Y.K. hakkında 3 yıla kadar hapis cezası istemiyle dava açıldı
 Erzurum İl Kontrol Laboratuvar Müdürlüğü'nde görevli kadın veteriner hekim E.B.'ye mobbing (psikolojik baskı) yaptığı iddiasıyla Müdür Y.K. hakkında 3 yıla kadar hapis cezası istemiyle dava açıldı.

Mobbing ile Mücadele Derneği Başkanı Hüseyin Gün, "İlk kez Valilik bir kamu görevlisi hakkında mobbing yaptığını kabul etti ve bu kişi hakkında kamu davası açılmasına izin verdi" dedi.

Gıda, Tarım ve Hayvancılık Bakanlığı'nın Gıda ve Kontrol Genel Müdürlüğü'ne bağlı Erzurum İl Kontrol Laboratuvar Müdürlüğü'nde görev yapan kadın veteriner hekim E.B. (33), çalıştığı kurumun müdürü Y.K.'nin (51) kendisine 3.5 yıldır mobbing uyguladığı iddiasıyla Valiliğe şikayet dilekçesi verdi. 2009-2012 yıllları arasında 7 kez görev yerinin değiştirildiğine işaret eden E. B., verdiği şikayet dilekçesinde şunları söyledi:


ÇAY BİLE VERMEDİLER

"Tuvalet ve merdiven karşısı çay ocağından bozma odada, Ü.K. ile unvanımızla bağdaşmayan bir şekilde, işçilerden kalma paramparça koltukla adımızın bile yazılmadığı bir odada bulundurulduk. Bize çay servisi dahi yapmamaları için talimat verildi. Çalışmayan problemli personel gibi gösterilmeye çalışılarak, sürekli 'onunla konuşma' diye uyarı yapıldı. Yalnız bırakılmam için çevre uyarıldı. Bu karara uymayan Ü.K. da bu eziyetlerden payını aldı, insanlık dışı bu uygulamalara tahammül edemediği için tayin isteyerek kurumdan ayrıldı. Çocuğumdan çalınan her bir gülücüğün hesabını sormak için son nokta Avrupa İnsan Haklan Mahkemesi dahi olsa bu şikayetlerimi oraya kadar taşıyacağım."

SORUŞTURMA İZNİ VERİLDİ

Şikayet üzerine inceleme başlatan Valilik İl İdare Kurulu, tanık ifadeleri, belgeleri dikkate alarak şikayetçi E.B.'nin sık sık görevinin değiştirildiğini, her şeyin yazışmaya döküldüğünü, adli ve disiplin soruşturması olduğu, personel arasında farklı inisiyatif kullanıldığı, bu şekilde mobbing yapılması iddialarının subute erdiğinden suç unsuru oluştuğuna kanaat getirildi ve Y.K. hakkında soruşturma izni verdi.

AMİRİM, İSTEDİĞİMİ YAPARIM

Soruşturma izni üzerine Laboratuvar Müdürü Y.K. hakkında Erzurum 1'inci Sulh Ceza Mahkemesi'nde 'tehdit ve görevi kötüye kullanmak' suçlarından dava açıldı. İddianamede, Y.K.'nın müşteki E. B.'ye "Şikayet ettin, eline bir şey geçmedi. Ben buranın amiriyim, istediğimi yaparım" dediği öne sürüldü. Y.K.'nın veteriner hekim E.B.'yi odasına çağırarak "Şikayetlerinden hesap vereceksin, göreceksin gününü" diyerek tehdit ettiği de yer aldı. Y.K.'nin mağdur E. B.'den verilen savunmaları yeterli görmeyerek sürekli savunmalar istediği, bu şekilde müşteki ile sürekli yazışmalar yaparak yıpratmaya çalıştığına değinildi.

VALİLİK MOBBİNG YAPANI SAHİPLENMEDİ

Mobbingde hedef seçilen kişiyi 'mağdur', bunu yapan kişiyi ise 'zorba' olarak nitelendirdiklerini dikkati çeken Mobbing ile Mücadele Derneği Başkanı Hüseyin Gün, sistematik olarak aşağılama, hakaret, rencide etme, dışlama, görmezden gelme, insan yerine koymama, tehdit etme, zaman zaman fiziksel darp uygulandığını bildirdi. Gün, "Çalışan kadınların sıfatı hemşire, doktor, öğretmen ne olursa olsun psikolojik şiddetten kurtulamıyor. Sadece 8 Mart değil her gün kadınların günü olmalı. Kadına yönelik ekonomik, fiziksel, psikolojik, cinsel şiddeti kınıyorum. Türkiye'de ilk defa bir Valilik İl İdare Kurulu, bir kamu görevlisi hakkında mobbing yaptığını kabul etti ve hakkında kamu davası açılmasına izin verdi. Bu davanın önemi valiliğin mobbing yaptığı iddia edilen kişiye sahip çıkmamasıdır. Dernek olarak mobbinge uğrayanların yanındayız" dedi.