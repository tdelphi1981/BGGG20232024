11 yıl vücudunda makasla yaşadı
İZMİR'de 75 yaşındaki Hilafet İriç'in, 11 yıl önce fıtık ameliyatı sırasında karnında makas unutulduğu ortaya çıktı.
Makasın ucunun kırılıp kemiğe batmasının yaşattığı acıyla olayın farkına varılırken, yaşlı kadının oğlu Ömer İriç "Önce annemi sağlığına kavuşturacağız, sonra da ihmali olanlar hakkında hukuki mücadele başlatacağız" dedi.


Torunu Gizem İriç'le birlikte Uşak'ın Banaz İlçesi'nde yaşayan Hilafet İriç, geçen hafta, kalçasında dayanamılmaz hale gelen acı nedeniyle İzmir'deki oğlu Özcan İriç'i arayıp yardım istedi. Özcan İriç, kente getirdiği 75 yaşındaki annesi Hilafet İriç'i Urla Devlet Hastanesi'ne götürdü. Burada çekilen röntgende, yaşlı kadının kalçasının sol kısmına yakın, bir ucu kırık bir makas olduğu görüldü. Önce röntgen çekilirken cebinde makas olduğu sanılan yaşlı kadınla yapılan görüşme sonrası gerçek ortaya çıktı. Makasın, İriç'in, 11 yıl önce geçirdiği ameliyat sırasında içinde unutulduğu belirlenince büyük şok yaşandı. Aradan geçen yıllara rağmen bedeninde bir makasla yaşadığının farkına varmayan Hilafet İriç, tekrar evinin yolunu tuttu.


'HEMEN ÇIKARSINLAR'


Makasın verdiği acı nedeniyle bir haftadır ayağa dahi kalkamadığını belirten Hilafet İriç şunları anlattı:


"11 yıl önce, o dönemki Bozyaka SSK Hastanesi'nde fıtık ameliyatı oldum. Yaklaşık 15 gün yoğun bakımda kaldım. 2005 yılında solunum yetmezliğinden Buca Seyfi Demirsoy ve Tepecik SSK Hastaneleri'nde yine 15'er gün yattım. Tüm bu hastanelerde geçen sürelerde bu makasın farkına varmadılar. Ben de herhangi bir rahatsızlık hissetmedim. Ağrım da olmadı, geçen haftaya kadar. Dayanamayınca oğlumla başka bir hastaneye gittim ve bedenimde makas unutulduğu söylendi. Röntgen filmlerini görünce çok şaşırdım. Fıtık ameliyatı sırasında unutulmuş. Makasın ucu kırılıp kemiğe dayanınca ağrılarım oluşmuş. Bir an önce makasın olduğu yerden alınmasını ve ayağa kalkıp yürümek istiyorum."


'HAKKIMIZI ARAYACAĞIZ'


Hilafet İriç'in marangozluk yapan oğlu Ömer İriç ise, "Önce annemin cebinde makas var zannettik. Ancak sonra vücudunun içinde olduğu ortaya çıktı. Çok ama çok şaşırdık. Annemin de bugüne kadar nasıl böyle yaşadığına anlam veremedik. İnsan nasıl böyle bir hata yapar da, hastasının içinde makas unutur. Önce annemi sağlığına kavuşturacağız, sonra da ihmali olanlar hakkında hukuki mücadele başlatacağız." dedi.


Yaşlı kadının önümüzdeki günlerde ameliyat edilerek, makasın çıkarılacağı bildirildi.