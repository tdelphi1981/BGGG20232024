THY uçağına yıldırım çarptı
İzmir'de, Adnan Menderes Havalimanı'na iniş için alçalan Türk Hava Yolları'na (THY) ait yolcu uçağına yıldırım çarptı.
THY'nin İstanbul-İzmir seferini yapan yolcu uçağının sağ motoru, İzmir yakınlarında yıldırım isabet etmesi sonucu devre dışı kaldı. Pilotlar, 112 yolcusu bulunan uçağı, İzmir Adnan Menderes Havalimanı'na tek motorla güvenli bir şekilde indirmeyi başardı.AA muhabirinin Devlet Hava Meydanları İşletmesi (DHMİ) Genel Müdürlüğü yetkililerinden aldığı bilgiye göre, THY'nin İstanbul'dan İzmir'e gitmek için havalanan TK 2348 sefer sayılı 'Çağrı' adlı uçağına, İzmir yakınlarında yıldırım isabet etti. Yıldırımın isabet ettiği uçağın sağ motoru devre dışı kaldı.

Pilotların durumu kuleye bildirmesinin ardından İzmir Adnan Menderes Havalimanı'nda önlem alındı. Pilotlar uçağı sorunsuz olarak, güvenli bir şekilde 00.05'te piste indirdi.

Yetkililer, uçaktaki 112 yolcu, pilotlar ve kabin ekibinin burnu kanamadan sağ salim bir şekilde İzmir'e geldiğini belirterek, havaalanlarındaki teknik donanım ile ekibin bu tür olaylarda gerekli tecrübeye sahip olmasının önem arz ettiğini bildirdi.

Bu arada, yıldırımın isabet ettiği motorda kısa süreli meydana gelen alevi fark eden bazı vatandaşların, havalimanına geldiği ve yolcuların durumu hakkında bilgi almaya çalıştığı görüldü.