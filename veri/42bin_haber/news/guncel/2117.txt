Toktamış Ateş dualarla uğurlandı
Tedavi gördüğü hastanede önceki gün hayatını kaybeden Prof. Dr. Toktamış Ateş, son yolculuğuna dualarla uğurlandı. Ateş'in cenazesi Fatih Camii'nde kılınan cenaze namazının ardından, Merkezefendi Mezarlığı'na defnedildi.
Toktamış Ateş'in cenaze namazı öğle namazını müteakip Fatih Cami'inde kılındı. Cenaze namazına Ateş'in ailesi ve yakınlarının yanı sıra İstanbul Valisi Hüseyin Avni Mutlu, İstanbul Büyükşehir Belediye Başkanı Kadir Topbaş, CHP Genel Başkan Yardımcısı Erdoğan Toprak, AK Parti İstanbul Milletvekili Hakan Şükür, AK Parti İstanbul İl Başkanı Aziz Babuşcu, çok sayıda akademisyen, medya mensubu, öğrencileri ve asker katıldı.

Cenaze namazı öncesi Toktamış Ateş'in eşi Nevin ve kızı Ayşegül Ateş taziyeleri kabul etti. CHP Genel Başkanı Kemal Kılıçdaroğlu, Türk Silahlı Kuvvetleri, Cumhuriyet Gazetesi, İstanbul Valiliği'nin de aralarında bulunduğu çok sayıda kurum ve kişi cenazeye çelenk gönderdi.

Cenaze namazını İstanbul Müftüsü Rahmi Yaran kıldırdı. Edilen dualar ve helallik alınmasının ardından Ateş'in Türk Bayrağı'na sarılı tabutu, omuzlarda cenaze aracına kadar taşındı. Ateş'in cenazesi defnedilmek üzere Merkezefendi Mezarlığı'na götürüldü.

Cenaze namazına katılan isimler, Toktamış Ateş'in akademisyen yönü ve hoşgörülü kimliğine vurgu yaptı.

CHP Genel Başkan Yardımcısı Erdoğan Toprak, Toktamış Ateş'in Türkiye'ye çok büyük hizmetleri olan değerli bir insan olduğunu ifade etti. Ateş'in uzlaşmacı kimliği ve hoşgörü anlayışıyla iz bıraktığını belirten Toprak, "Yeri doldurulamaz bir insandı. Umut ediyorum ki onun açtığı yolda, fikriyatı yönünde bu ülkemiz insanlarına çok büyük katkısı olmuştur ve olmaya da devam edecektir. Allah'tan rahmet diliyorum. Yakınlarına sabır ve başsağlığı diliyorum. Mekanı cennet olsun, nur içinde yatsın." şeklinde konuştu.

İstanbul Valisi Hüseyin Avni Mutlu, Toktamış Ateş'in saygı duyulan bir fikir insanı olduğunu belirtti. Ateş'in hoşgörülü, demokrat ve açık fikirli kimliği ile örnek olduğunu aktaran Vali Mutlu şunları söyledi: " Fikirlerini ifade ederken de fevkalade saygılıydı. Bütün fikirlere insanlara karşı da fevkalade yumuşak bir üslubu vardı. Bu meziyetleri itibariyle insanımızın gönlünde çok hususi bir yere sahipti. Başta aileleri olmak üzere, yakınlarına, sevenlerine, bilim ve düşünce dünyamıza baş sağlığı diliyorum."

İstanbul Büyükşehir Belediye Başkanı Kadir Topbaş da, Toktamış Ateş'in demokrasi alanında önemli adımlar atarak cesaret gösterdiğini aktardı. Ateş'in farklı kesimlerin bir araya gelmesinin mümkün olmadığı söylenen dönemlerde bile demokrasi, hoşgörü adına insanları bir araya getirmeye başardığını dile getirdi.

Ateş ile aile dostu olduklarını ve kızlarının birlikte okuduğunu söyleyen eski Milli Futbolcu Saffet Sancaklı, son günlerinin biraz zor geçtiğini ifade etti. Sancaklı Ateş'e aile dostu olarak son görevlerini yerine getirmek için geldiklerini ifade etti.

Samanyolu Yayın Grubu Başkanı Hidayet Karaca, Toktamış Ateş'in akademisyen ve medya mensubu olarak her zaman uzlaştırıcı tavrıyla öne çıkan bir isim olduğunu söyledi. Türkiye'nin demokrasisine önemli katkıları bulunduğunu vurgulayan Karaca, "Hoşgörü ve diyaloğuyla önemli tabuları yıkmış bir insandı. Kendisine Allah'tan rahmet diliyorum, yakınlarına Sabr-ı Cemil niyaz ediyorum." dedi.

Gazeteci-Yazar Abdurrahman Dilipak ise, Toktamış Ateş ile 12 Eylül öncesinde tanıştıklarını, Ateş'in Gazetecilik ve Halkla İlişkiler Yüksekokulu'nda hocalığını yaptığını söyledi. Dilipak, "En son 18 yıl önce İstanbul Üniversitesi önünde iki farklı düşünceye sahip insan bir araya geldik ve Voltaire'nin şu sözünü tekrarladık: 'Düşüncelerinin hiçbirine katılmıyorum ama senin düşüncelerini özgürce ifade edebilmen için elimden gelen her şeyi yapacağım' Bu farklılıklara rağmen bir arada yaşama umudunu güçlendirmek için atılan bir adımdı. Bu daha sonra bir televizyon programına döndü. Çok kısa sürdü 13 program bile değil ama aromalı bir programdı hala tadı damaklarda. Önemli olan farklı, barış içinde, insanca, birbirinin sözünü kesmeden, aşağılamadan yapılan bir çalışma ve umuda dönüşmesiydi. Biz o gün bir umudu dillendirdik, barış ektik, özgürlük biçecek inşallah çocuklarımız." şeklinde konuştu.