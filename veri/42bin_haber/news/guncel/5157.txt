Deprem tatbikatı gerçeğini artmadı
Burdur'da 250 kişinin katıldığı deprem tatbikatı gerçeğini aratmadı. Burdur'un birinci derece deprem bölgesi olduğunu vurgulayan Burdur AFAD İl Müdürü Mehmet Oral, tatbikat senaryoyu 6,5 şiddetinde deprem olarak hazırladıklarını belirtti.
İl Afet ve Acil Durum Müdürlüğü (AFAD) tarafından Mehmet Akif Ersoy Üniversitesi (MAKÜ) Meslek Yüksek Okulu Bahçesi'nde düzenlenen deprem tatbikatına Burdur, Afyonkarahisar, Antalya, Isparta, Denizli ve Muğla AFAD il müdürlükleri, Burdur AFAD su üstü ve altı dalgıçları, Burdur Belediyesi ekipleri, Burdur Arama Kurtarma Derneği (BAKUT), Burdur 112 Acil Servis, Gönüllü Afet Timleri (GAFAT), Türk Hava Kurumu İl Temsilciliği, Telsiz ve Radyo Amatörleri Cemiyeti üyelerinden oluşan ekip katıldı. 

Tatbikatta, senaryo gereği merkez üssü Burdur olan 6,5 büyüklüğündeki depremde, Meslek Yüksek Okulu'nda çıkan yangın söndürüldü. Okulda ve enkaz altında mahsur kalanlar ile üzerine molozların düştüğü otomobilin içinde sıkışan öğrenciler kurtarıldı. Yaralılar, ambulanslarla hastaneye taşındı. Tatbikat sonunda arama kurtarma ekipmanlarının gösterildiği sergi gezildi ve Kimse Yok Mu Derneği Asya AKUT tarafından deprem simülasyon TIR'ında deprem anı yaşatıldı. Burdur'un birinci derece deprem bölgesi olduğunu vurgulayan Burdur AFAD İl Müdürü Mehmet Oral, tatbikat senaryoyu 6,5 şiddetinde deprem olarak hazırladıklarını belirtti. 

Yapılan deprem tatbikatının başarılı bir şekilde tamamlandığını aktaran Mehmet Oral, "Gerçek bir olayda ekipler ne yapacaklarını bilecekler. Toplanma noktalarında toplanıp planımız üzerine hemen kurtarma faaliyetlerine başlayacaklardı. Ekiplerimiz tecrübe kazanmış oldu. Bana göre başarılı bir tatbikat oldu." dedi. Tatbikatı; Burdur Vali Yardımcısı Bahir Altunkaya, MAKÜ Rektörü Prof. Dr. Mustafa Saatcı, vatandaşlar, öğrenciler ve ilgililer izledi.