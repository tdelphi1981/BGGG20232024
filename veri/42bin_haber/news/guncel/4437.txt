Nöbet kulesinden düşerek şehit olan asker Fethiye'de defnedildi
Üç aylık askerken nöbet tuttuğu kuleden düşen Çoban'ın cenaze törenine binlerce kişi katıldı.
Mersin'in Tarsus ilçesine bağlı Yenice beldesinde askerlik yaparken şehit olan Ömer Faruk Çoban (22), Muğla'nın Fethiye ilçesinde toprağa verildi.

Ömer Faruk Çoban, Antalya'da acemi eğitimini tamamladıktan sonra Yenice'ye gönderildi. İki aydır orada asker olan Çoban, önceki gece 35 nöbeti tuttuğu sırada kuleden düştü. Başını kule merdivenlerine çarpan Çoban şehit oldu. Çoban'ın cenazesi, ailesi tarafından birliğinden alınarak Fethiye'deki evlerine getirildi. 

İlk olarak babaevinde bir tören düzenlendi. Daha sonra Patlangıç Mahallesi'ndeki Kocatepe Camisi'ne götürüldü. Fethiye İlçe Müftüsü Oğuzhan Kadıoğlu'nun kıldırdığı cenaze namazına, ilçedeki resmi kurum ve kuruluşların yöneticileri başta olmak üzere asker ve sivil binlerce kişi katıldı. Ardından Ömer Faruk Çoban, askerlerin yardımıyla aile mezarlığına götürülerek defnedildi.

Geçen hafta oğlunu birliğinde ziyaret ettiğini belirten İsmail Çoban, herhangi bir hastalığı bulunmadığını söyledi. Çoban, "Allah'ın takdiri bu şekildeymiş. Söylenecek bir sözümüz yok." dedi.