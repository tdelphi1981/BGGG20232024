Patriotlara ait ilk parçalar Kahramanmaraş'a ulaştı
Türkiye'nin NATO'dan talep ettiği Patriot hava savunma sistemlerinin kurulması için hazırlıklar tüm hızıyla sürerken, füzelere ait olduğu öğrenilen ilk parçalar Kahramanmaraş'a ulaştı.
Almanya'nın Türkiye'ye NATO çerçevesinde vereceği Patriot hava savunma sistemlerinin kurulumunu sağlayacak askeri personelin bir bölümü ile sistemin bazı parçaları Gazi Kışlası'na giriş yaptı. 

Öğle saatlerinde Adana hava alanından kara yolu ile Kahramanmaraş'a hareket eden 40 kişilik NATO heyeti, jandarma ve polis eskortu eşliğinde konaklayacakları otele geçti. Heyetle birlikte, içerisinde füzelere ait olduğu öğrenilen parçaları taşıyan bir kamyon da Kahramanmaraş'a geldi. Daha sonra Alman askerlerinin bir bölümüyle, parçaları taşıyan kamyon, füzelerin konuşlandırılması planlanan Gazi Kışlası'na hareket etti. NATO heyetinin kışla içerisindeki çalışmalarına yarın başlaması bekleniyor.