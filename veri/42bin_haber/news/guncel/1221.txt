Türkiye'de kış koşulları etkili oluyor
Meteoroloji Genel Müdürlüğü'nün tahminlerine göre İstanbul'da bugün en yüksek 9 derece olan hava sıcaklığı, cuma 8, cumartesi 6 dereceye düştükten sonra pazar 3 dereceye düşecek ve kar başlayacak. Pazartesi ise en yüksek sıcaklık 1 derece olacak.
Yurtta dün gece en düşük hava sıcaklığı eksi 26 dereceyle  Erzurum ve Ağrı'da ölçüldü. Öte yandan İzmir ve Düzce'de vatandaşlar yoğun sis nedeniyle zor anlar yaşadı. 
Doğu Anadolu Bölgesi'nde etkili olan soğuk  hava yaşamı olumsuz etkiliyor. Gece Meteoroloji Erzurum Bölge Müdürlüğü yetkililerinden alınan bilgiye göre,  Sibirya yüksek basınç sisteminin etkisi altına giren Doğu Anadolu Bölgesi'nde soğuk hava etkisini sürdürüyor. Gece en düşük hava sıcaklıkları Erzurum ve Ağrı'da eksi 26, Kars ve  Ardahan'da eksi 22, Erzincan'da eksi 10 ve Iğdır'da eksi 8 derece olarak  ölçüldü. 
TÜRKİYE'DE KIŞ / FOTO GALERİ 
Günün en yüksek hava sıcaklıklarının da Erzurum'da eksi 8, Ağrı ve  Ardahan'da eksi 6, Kars'ta eksi 5, Erzincan ve Iğdır'da 5 derece olması tahmin  ediliyor.
Bölge genelinde aralıklarla etkili olan kar yağışıyla birlikte kent  merkezlerinde kar kalınlıkları Ağrı'da 28, Ardahan'da 17, Kars'ta 9 ve Erzurum'da  3 santimetre olarak ölçüldü. 
İŞTE 5 GÜNLÜK HAVA TAHMİNİ 
Camlar buz tuttu 
Sibirya soğuklarının etkisini sürdürdüğü kent merkezlerinde iş yeri, ev  ve araçların camları buz tuttu, çatılarda boyu iki metreyi bulan buz sarkıtları  oluştu.
Belediye ekipleri, kent merkezlerinde kar ve buzla mücadele çalışmasını  aralıksız sürdürüyor. Yetkililer, sabah ve gece saatlerinde yollarda yoğun buzlanma ve don  olayının meydana geldiğini belirterek, sürücülere bu konuda dikkatli ve tedbirli  olmaları konusunda uyarıda bulundu. 
Trakya'da hafta sonu kar yağışı bekleniyor
         
Trakya'da Cumartesi gününden itibaren  kar yağışı bekleniyor. Meteoroloji Genel Müdürlüğü'nden alınan bilgiye göre, Edirne, Kırklareli  ve Tekirdağ'da hafta sonu Balkanlar'dan gelen soğuk havanın etkisiyle  sıcaklıkların 2-3 derece düşeceği tahmin ediliyor. Soğuk ve yağışlı havanın etkisiyle cumartesi gününden itibaren Trakya'da  kar yağışı öngörülüyor. Kar yağışının pazar günü Edirne ve Kırklareli'de etkisini kaybetmesi  bekleniyor.
         
Görüş uzaklığı 1 metreye düştü      
İzmir ve Düzce'de etkili olmaya başlayan sis, görüş açısını düşürürken, yüksek noktalardan kent merkezi görünmez hale geldi.  
İzmir'de dün akşam saatlerinde itibaren yoğun sis tabakası, kentin üzerini beyaz bir örtü gibi kapladı. Kentin ana kesimlerinde yer yer görüş uzaklığı 10 metrenin altına kadar düştü. Yükseltisi fazla olan Konak İlçesindeki Kadifekale Mahallesi ile Bornova İlçesindeki Atatürk Mahallesinde ise 1 metre ötesi görülmez hale geldi. Havanın ısınması ile sisin dağılacağı ancak bugün gece saatlerinden itibaren sisin tekrar etkili olabileceği kaydedildi. 
Düzce'de de kent merkezinde iki gündür  etkili olan yoğun sis nedeniyle vatandaşlar zor anlar yaşadı. Kent merkezinde gece başlayan yoğun sis, sabah saatlerinde daha da  etkisini artırdı. Bölgede iki gündür etkisini sürdüren sis nedeniyle görüş  mesafesi 15 metreye kadar düştü. Düzce Meteoroloji Müdürlüğü yetkilileri, öğle saatlerinde kaybolacak  sisin yarın etkisini kaybedeceğini kaydetti.
         
                 