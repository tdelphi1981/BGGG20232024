Sıcaklık 3-5 derece düşüyor
Mevsim normallerinin üzerinde seyreden hava sıcaklığının, batı kesimlerde 3 ila 5 derece azalacağı tahmin ediliyor. Yapılan son meteorolojik değerlendirmelere göre; yurdun büyük bir bölümünde (Marmara, Ege, Karadeniz, İç Anadolu, Doğu Anadolu'nun kuzey ve batısı, Akdeniz'in kuzey kesimleri ile Adıyaman) görülecek yağışların, Çanakkale, Balıkesir, Bursa, Sakarya, Bilecik, İzmir, Manisa ve Düzce çevrelerinde yer yer kuvvetli olacağı tahmin ediliyor. 

Karadeniz kıyılarında yer yer yoğun olmak üzere sis hadisesi bekleniyor.

Rüzgar genellikle kuzey ve batı, Doğu bölgelerde güneyli yönlerden hafif ara sıra orta kuvvette, Marmara, Güney Ege ve Akdeniz kıyılarında kuvvetlice (30-50 km/saat) esmesi bekleniyor.

UYARILAR

Kuvvetli yağış uyarısı: Yağışların; Çanakkale, Balıkesir, Bursa, Sakarya, Bilecik, İzmir, Manisa ve Düzce çevrelerinde yer yer kuvvetli olması beklendiğinden yaşanabilecek olumsuzluklara (ani sel, su baskını, yıldırım, ulaşımda aksamalar vb.) karşı ilgililerin ve vatandaşların dikkatli ve tedbirli olmaları gerekmektedir.

Buzlanma ve don olayı ile sis uyarısı: Gece ve sabah saatlerinde Doğu Anadolu'nun doğusunda buzlanma ve don olayı ile birlikte yer yer sis hadisesi beklendiğinden yaşanabilecek olumsuzluklara (ulaşımda aksamalar vb.) karşı ilgililerin ve vatandaşların dikkatli ve tedbirli olmaları gerekmektedir.

Kar erimeleri ve çığ tehlikesi uyarısı: Doğu Karadeniz'in iç kesimleri ile Doğu Anadolu'nun kuzey ve doğusunda yüksek kar örtüsü nedeniyle muhtemel çığ tehlikesi ve ülke genelinde beklenen hissedilir derecedeki sıcaklık artışı sebebiyle yerde kar örtüsünün olduğu iç bölgelerde yaşanabilecek ani kar erimelerine karşı ilgililerin ve vatandaşların dikkatli ve tedbirli olmaları gerekmektedir.