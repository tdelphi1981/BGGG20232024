Kadir Topbaş'tan Taksim eleştirilerine yanıt
A Haberde Selin Ongunun sunduğu Bi Sormak Lazım programı İstanbul Büyükşehir Belediye Başkanı Kadir Topbaşı konuk etti.
Taksim'deki çalışmaların 8 ay gibi bir sürede biteceğini dile getiren Topbaş, "Taksim'e cami ihtiyaçsa yapılabilir" dedi.

Beyazıt Meydanı ile ilgili projelerinin olduğunu da ilk kez açıklayan Kadir Topbaş, Beyazıt Meydanı'nı aslına döndüreceklerini dile getirdi. Atatürk Havalimanı'nın alışveriş merkezi olacağı yönündeki iddiaları da yanıtlayan Topbaş, kendilerine böyle bir bilginin gelmediğini, buna hükümet ve Ulaştırma Bakanlığı'nın karar verebileceğini belirtti.

"TAKSİM'DEKİ ÇALIŞMA 8 AY GİBİ BİR SÜREDE BİTECEK"

(Taksim'deki çalışmayı) Bir yıldan çok daha az bir zamanda, 8 ayda belki de daha az bir sürede bitirmek istiyoruz. Dünyada yeni bir trend var. Mümkün mertebe trafik yer altına alınmaya çalışılıyor. Araçları yer altına geçirerek insanlara meydanlar yaratmak ve yaya yürüyüşünü rahatlatması isteniyor. Giderek şehir nüfuslarının arttığı bir dünyada bu devam etmekte. Bunları biz durup dururken akşamdan düşünüp sabaha uygulayan bir çalışma yapmıyoruz. Sayın Dalan döneminde de Taksim'in meydanlaştırılması ile ilgili bir yarışma yapılmıştı. Uzun yıllardan beri planlanan, tartışılan ve doğruyu söylersek bir türlü cesaret edilemeyen, çok dokunulmak istenmeyen bir yerdi. Öyle bir noktaya geldi ki, bıçak kemiğe dayandı.

Taksim'in yayalaştırılması, Talimhane turizm bölgesi ile meydanın birleşmesi ve halkı rencide eden boyuttaki trafik baskısından kurtarma adına, Tarlabaşı'ndan gelen yolun Cumhuriyet Caddesi istikametinde yer altına alınması çalışması. Ki bu doğru bir proje.

"TAKSİM'E CAMİ İHTİYAÇSA YAPILABİLİR"

Taksim'de daha önce koruma amaçlı imar planlarına işlenmiş olan, Maksimin arkasındaki, otopark olarak kullanılan yerde bir cami alanı var. Ve bu kuruldan geçti. Yargıya götürdüler, itiraz ettiler, mahkeme reddetti. Şu anda o yapılabilir hale geldi. Bir ihtiyaç varsa, bunun yapılması gerekiyorsa yapılır.

"BEYAZIT MEYDANI'NI ASLINA DÖNDÜRECEĞİZ"

Beyazıt Meydanı'nı aslına döndürmek istiyoruz. Orada ciddi anlamda meydan algısı yaratmak istiyoruz. Otopark olayını çıkartmak, insanların rahat kullanabileceği, farklı, keyif alacağı, geçmişi de hatırlatan bir proje üzerinde duruyoruz.

"3. HAVAALANI 150 MİLYON KAPASİTELİ OLACAK"

Mevcut havaalanı yeterli değil. İlk yapıldığında, yılda 3 milyon yolcu diye bahsedilmişti, o zaman İstanbul'un nüfusu 2,5 milyon bile değildi. Şu anda 32-33 milyonlar geliyor yetmiyor şu anda. Ciddi bir sıkıntı var. 100 hatta 150 milyon kapasiteye çıkabilecek kapasitede büyük bir havaalanı üzerine, başbakanın da talimatıyla çalışılıyor. Avrupa yakasının kuzeyindeki alanda çalışılıyor.

"ATATÜRK HAVAALANI'NIN AVM OLACAĞI İDDİASI DOĞRU DEĞİL"

Atatürk Havalimanı'nın alışveriş merkezi olacağı yolunda bize gelen bir şey yok. Herhalde yorumlar yapılıyor. Bu alan nasıl değerlendirilir, daha küçük uçaklar için mi, özel uçaklar için mi kullanılır. Farklı bir değerlendirmeye mi tabi tutulur. Onu Ulaştırma Bakanlığı ve hükümetin vereceği bir karar.