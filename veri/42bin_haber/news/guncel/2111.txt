DHKP-Clilerin şifresi çözüldü
İzmir'de yaklaşık 1,5 yıl süren takibin ardından terör örgütü DHKP-C'ye yönelik düzenlenen operasyonda gözaltına alınan 17 şüpheli, sorgularının ardından adliyeye sevk edildi.
Operasyonla ilgili ilginç ayrıntılar da ortaya çıkmaya başladı. Terörle Mücadele ekiplerinin yanısıra Özel Harekât ve Çevik Kuvvet şube müdürlüklerinden yaklaşık 500 polis memurunun desteğiyle yapılan eşzamanlı operasyonda aranan noktalardan biri olan Özgürlükler Derneği'nde, örgüt üyesi bir kişiye ait tablonun arkasına gizlenmiş USB belleğin içinde şifreli bir dosyaya ulaşıldı. Polis, bilgi işlem uzmanları tarafından iki gün süren teknik çalışma sonucunda dosyanın şifresini kırmayı başardı. Örgüt üyelerinin şifre olarak Yunanistan" kelimesini seçmesi dikkat çekti. Dosyanın içinde, örgütün yapısı ve üniversite yapılanmasını anlatan belgeler bulundu.

HEDEFLERİN KOORDİNATLARI BULUNDU

Terörle Mücadele ekipleri, yaklaşık 1,5 yıllık teknik takip sırasında terör örgütü üyelerini adım adım izledi. DHKP-C'lilerin bazı karakollar, ABD ile ilgili dil okulu ve kültür merkezlerinin etrafında dolaşarak keşif yaptığı, kamera kayıtlarıyla belgelendi. Operasyon kapsamında arama yapılan Ege Gençlik Derneği'nde de Yamanlar, Karabağlar ve Eskiizmir polis merkezleri, AK Parti İzmir İl Başkanlığı eski binası, askerî bir lojman, Amerikan dil okulları ve kültür merkezlerini nokta olarak gösteren koordinatlara ulaşıldı. Örgüt üyelerinin, bu yerlere eylem hazırlığında olduğu iddia edildi. Polis helikopteri de söz konusu koordinatların nerelere çıktığını belirlemek için havadan keşif yaptı.

SUİKASTIN ÖNÜNE GEÇMEK İÇİN GÖZALTINA ALINDI

Son operasyonda yakalananlar arasında bulunan 47 yaşındaki E.Ö.'nün, 6 Eylül 2012 tarihinde ruhsatsız tabanca taşırken yakalanarak gözaltına alındığı öğrenildi. Başka bir şehirden İzmir'e getirildiği belirlenen silahla suikast yapılma ihtimaline karşı yakalanan E.Ö. hakkında, o dönemde örgüt üyelerinin takipten şüphelenmemesi için sadece 6186 Sayılı Ateşli Silahlar Kanunu'na muhalefetten işlem yapıldığı, daha sonra da serbest bırakıldığı belirtildi. Ele geçirilen silahın daha önce hiçbir olayda kullanılmadığı anlaşılırken E.Ö.'nün, yaralama ve cinayet gibi suçlardan sabıkası bulunduğu iddia edildi.

ÜÇ KİŞİ HALEN ARANIYOR

İzmir'de gözaltına alınan ikisi öğretmen 17 kişi, sabah saatlerinde adliyeye sevk edildi. Emniyetten çıkışta bazıları, slogan atarak polis aracına binmemek için direndi. Haklarında yakalama kararı bulunan örgüt üyesi üç kişinin daha arandığı bildirildi.