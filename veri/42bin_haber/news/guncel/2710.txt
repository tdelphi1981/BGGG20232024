Eşini evde bulamayan polis dehşet saçtı
İzmir'de arasında sorun olduğu eşini evde bulamayınca tabancayla etrafa ateş açan özel harekat polisi, 3.5 saatlik çabanın ardından gözaltına alındı. Hakkari'de özel harekat polisi olarak görev yapan S.Ö, izinli olarak geldiği İzmir'de, arasında sorun olduğu eşinin Evka 2 semtinde oturduğu evine gitti. Eşini evde bulamayan S.Ö, sokağa çıkarak yanındaki tabancayla etrafa ateş etmeye başladı.

İhbar üzerine olay yerine giden meslektaşlarına da ateş eden S.Ö, polislerin talimat üzerine yanından ayrıldıkları ekip otosunun içine girerek, polis telsizinden eşini görmek istediğini, tanıdığı özel harekat polisleri hariç kimsenin de yanına gelmemesini istedi.

Bu sırada bölgeye sevk edilen özel harekat timlerinin de aralarında bulunduğu çok sayıda polis, çevre güvenliği alıp, bölgedeki bazı yolları trafiğe kapattı, 112 Acil Servis ekibi de bölgede hazır bekletildi.

Tanıdığı meslektaşlarının belli bir mesafeye kadar yanına yaklaşmasına izin veren S.Ö, eşiyle ilgili konuşup, zaman zaman havaya ateş etmeye devam etti.

Yaklaşık 3,5 saatlik çabanın ardından sakinleştirilip teslim olmaya ikna edilen S.Ö, gözaltına alındı.

Son 3 günde kendisini rahatsız ve tehdit ettiği gerekçesiyle S.Ö. hakkında 2 kez savcılığa suç duyurusunda bulunduğu öğrenilen eşinin, olay sırasında yakınlarının yanında olduğu kaydedildi.