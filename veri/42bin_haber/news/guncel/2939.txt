Boğulma tehlikesi geçiren yaralıya vatandaşlardan ilginç müdahale
Muğla'nın Fethiye ilçesinde kanala düşen bir motosiklette bulunan 2 kişi, vatandaşlar tarafından kanaldan çıkarıldı. Vatandaşlar, akıllara durgunluk veren ilk yardım müdahalesi ile dikkat çekti.
Fethiye'nin Atlıdere köyünde motosiklette bulunan 2 kişi yol kenarındaki kanala düştü. Vatandaşların fark etmesi üzerine kanala düşen 2 kişi bulundukları yerden çıkarıldı. Yaralılardan birinin boğulma tehlikesi geçirdiğini gören vatandaşlar sağlık ekipleri gelmeden yaralıya müdahale etmeye başladı. Başka bir vatandaş tarafından cep telefonu ile kaydedilen kurtarma görüntüleri akıllara durgunluk veren cinsten oldu. İlk olarak yaralının ayaklarını havaya kaldıran vatandaşlar, yuttuğu suları çıkarması için yaralıyı havada sallamaya başladı. Bu sırada başka bir vatandaş yaralının ağzını açarak kendince yaralının içindeki suyun boşaltılmasına yardım etti. Bir müddet ayakları havada sallanan yaralıya daha sonra yan yatırılarak kalp masajı yapıldı. Farklı bir teknikle yapılan kalp masajının ardından vatandaşlar kurtarma çalışmasını yaralının üzerini soyarak devam ettirdi. Daha sonra olay yerine gelen sağlık ekipleri boğulma tehlikesi geçiren yaralıya müdahale ederek ambulansa aldı. Fethiye Devlet Hastanesi'ne kaldırılan yaralının sağlık durumunun ciddi olduğu öğrenildi.