Sağanak yağış nedeniyle taşan dere, karayolunu ulaşıma kapattı
Tekirdağ il genelinde dün akşam saatlerinden bu yana etkisini sürdüren sağanak yağış hayatı olumsuz etkiliyor. Çene köyü deresinin taşması nedeniyle 3 bin dekar ekili arazi suların altında kalırken, Tekirdağ - Hayrabolu karayolu da trafiğe kapatıldı.
Bölgede etkili olan sağanak yağmur Tekirdağ'da yaşamı felce uğrattı. Sabah saatlerinde Tekirdağ  Hayrabolu karayolunun 40. kilometresinde, Çene köyü deresinin taşması nedeniyle karayolu trafiğe kapatıldı.
 
Aşırı yağışların taşırdığı dere suları nedeniyle, 3 bin dekar ekili tarım arazisi de sular altında kaldı.
 
Bölge Trafik ekipleri tarafından kapatılan yolda, saatler sonra büyük araçların geçişi kontrollü olarak sağlandı. Çok sayıda otomobil ise ekipler tarafından alternatif köy yollarına yönlendirildi.
 
Öte yandan Tekirdağ Meteoroloji Müdürlüğü yetkilileri ise kent merkezinde dün geceden bu sabah 06:00'ya kadar metrekareye düşen yağış miktarını 20,5 Kg. olarak açıkladı.
 
Sıcaklıklarda önemli bir değişiklik beklenmediğini bildiren yetkililer, Tekirdağ ve civarında bu geceden itibaren yer yer kar yağışı görüleceğini kaydetti.