Terhisine 15 gün kala kazada şehit oldu
Kütahya'da trafik kazasında yaralananlara yardıma giden jandarma ekibine bir TIR'ın çarpması sonucu şehit olan kısa dönem Er Uygar Yalçınkaya'nın evine ateş düştü. Yalçınkaya'nın terhisine 15 gün kaldığı öğrenildi.
İzmirli Uygar Yalçınkaya'nın (25) baba evine, sabah saatlerinde ateş düştü. Oğullarının terhisine 15 gün kala acı haberi alan aile yıkıldı. Yalçınkaya'nın, Bornova BMC Sitesi'ndeki evine ve çevre binalara Türk bayrakları asıldı. Olayı duyan yakınları ve akrabaları taziyeye geldi. Kocaeli Üniversitesi Elektrik Elektronik Mühendisliği Bölümü mezunu olan ve askerliğe gitmeden önce özel bir şirkette çalışan Yalçınkaya'nın ağabeyi Kenan Yalçınkaya, askerliği boyunca izin kullanmayan ve kısa dönem askerlik yapan kardeşinin terhisine sadece 15 gün kaldığını söyledi. Şehidin babası Necip Yalçınkaya'nın geçen yıl kanserden vefat ettiği, annesi Zekiye Yalçınkaya'nın ise acı haberi alınca fenalık geçirdiği öğrenildi. Yakınları, şehit erin yarın Menemen ilçesindeki cemevinde düzenlenecek törenin ardından toprağa verileceğini söyledi.

Kütahya-Gediz karayolunun 20. kilometresindeki Kireç köyü mevkisinde meydana gelen trafik kazasına müdahale eden erler Uygar Yalçınkaya ve Fatih Karaaslan ile kaza yerinde yardım etmek için arabasından inen Fevzi Seçkin'e, Sebahattin A. idaresindeki 64 LT 855 plakalı fayans yüklü TIR çarpmış, Yalçınkaya ve Seçkin olay yerinde, Karaaslan ise kaldırıldığı DPÜ Kütahya Evliya Çelebi Eğitim ve Araştırma Hastanesi'nde yaşamını yitirmişti.