Yüz nakil yapılan Cengiz Gül, işe girdi
Hacettepe Üniversitesi'nde geçen yıl şubat ayında Türkiye'nin ikinci yüz nakli operasyonu yapılan Cengiz Gül aynı üniversitede işe başladı.
Yüz naklini gerçekleştiren Doç. Dr. Serdar Nasır'ın sürekli kontrol amacıyla Ankara'da olmasını istediği Cengiz Gül, Hacettepe Üniversitesi Rektörü Murat Tuncer desteğiyle üniversitenin konukevinde büro memuru olarak işe yerleştirildi. Konukevindeki personelin dosyaları ile ilgili işlemleri yapan Gül, yeni yüzü ve yeni işinden dolayı çok mutlu olduğunu söyledi. 

24 Şubat 2012'de Hacettepe Üniversitesi Hastanesi'nde Prof. Dr. Serdar Nasır'ın gerçekleştirdiği operasyon ile yeni yüzüne kavuşan Cengiz Gül, Hacettepe Üniversitesi'nde işe başladı. Üniversitenin Sıhhiye'deki Konukevi'nde sözleşmeli olarak işe başlayan Gül ameliyat sonrasını ve işe başlama sürecini Cihan Haber Ajansı'na (Cihan)anlattı. Ameliyatı'nın üzerinde 11 ay geçtiğini belirten Gül, "Sonuç çok iyi neredeyse mükemmele yakın. İlk başlarda süreç çok zordu. Ağrılar ve sancılar bayağı zorladı. Zamanla iyileşti. Belirli tedavi ve tetkikler uygulandı. Bunlar çok başarılı oldu. Yüzde his ve mimikler ameliyatın ardından 1 ay bile dolmadan geldi. Yüz kaslarım çalışmaya başladı. Bu dünyada bir ilkti ve dünya literatürüne girdi." diye konuştu. 

Herhangi bir sıkıntısı olmadığını ve ameliyattan 4 ay sonra normal yaşantısına geri döndüğünü anlatan Gül, "Bu zamana kadar ameliyatta yaşadığım sıkıntıları atlatmak için gezdim, kendimce eğlendim." dedi. Yüz nakli ile birlikte hayatının tamamen değiştiğini öncelikle yüzünün ardından da iş hayatında güzel gelişmeler olduğunu vurgulayan Gül, "Hacettepe Üniversite'sinde büro memuru olarak göreve başladım. Rektörümüz ve doktorumun desteği ile bu oldu. Doktorum tedavi sürecinde Ankara'da olmamı istedi. Aniden gelişecek bir olay için Ankara'da bulunmamı arzu etti. Rektörümüzde doktorumuzun ricasını kırmadı ve Hacettepe'de işe başladım. Beni konukevindeki iş arkadaşlarım da iyi karşıladı, mutluyum." şeklinde konuştu.

Yeni bir yüze, yeni bir işe ve yeni bir şehirde yaşamaya başladığını belirten Gül şunları söyledi: "İşimde yoğun bir tempo yok. Çalışanların yaptığı işlerle ilgili evrakları düzenliyorum. İşi yeni öğreniyorum, arkadaşlarım yardımcı oluyor. Şu an sözleşmeli başladım inşallah ileride kadrolu olacağım."

ORGAN BAĞIŞI KONUSUNDA VATANDAŞLARDAN DESTEK İSTEDİ

Kamuoyunda vatandaşların organ bağışı konusunda desteklerinin artması gerektiğini belirten Gül, "Zor durumda olan insanlar var. Böbrek, kalp ve yüz nakli bekleyen insanlar var. Biraz daha duyarlı olalım. 'Bir gün bizde bu duruma düşebiliriz' diye düşünmeli insanlar. Onun için organ bağışında bulunalım." dedi.