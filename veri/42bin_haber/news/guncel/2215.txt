Bilim köşkü alevlere teslim
İstanbul'un en önemli tarihi yapılarından biri olan Ortaköy'deki Galatasaray Üniversitesi binasında yangın çıktı. 142 yıllık bina kısa sürede alevler içinde kaldı. Can kaybı yok ancak ağır hasar var
 İHSAN BOZKAN / İSTANBUL
 ir tarih daha, az kalsın tamamen kül oluyordu. İstanbul Boğazı'nın en güzel yerinde Ortaköy'de bulunan Galatasaray Üniversitesi'nin kullandığı Şehzade Tevfik Efendi Köşkü, çıkan yangında ağır hasar gördü.
 142 yıllık 3 katlı binanın son katında öğretim üyelerinin bulunduğu odada, ilk belirlemelere göre saat 19.30 sıralarında elektrik kontağından yangın çıktı. 
 ÖĞRENCİLER İÇERİDEYDİ
 Alarm çalarken, öğretim üyeleri ve erteleme sınavları için okulda bulunan öğrenciler hemen dışarı çıktı. Kagir binanın çatısı bir anda alevler içinde kaldı. 
 YangIna Beşiktaş, Beyoğlu ve Sarıyer itfaiyeleri su ve köpükle müdahale etti. Ancak rüzgarın da etkisiyle yangın uzun süre kontrol altına alınamadı. Binanın çatısında çökmeler meydana geldi. 
 Havadan müdahale için Valilik'le temasa geçildi. Ancak helikopterde gece görüş bulunmaması nedeniyle bu gerçekleştirilemedi. Daha sonra itfaiye denizden de yangına müdahale etmeye çalıştı. Yangın gece yarısı söndürülebildi.
 Yard. Doç. Dr. Özlem Yüce, olayı şöyle anlattı: Ben de o katta çalışmaktaydım dumanları görünce binayı tahliye ettik. Güvenlik ilk müdahaleyi yaptı. 5-6 dakika içinde itfaiye geldi. Tam 'söndürüldü' derken alevler binayı sardı.
 ÇIRAĞAN'IN MÜŞTEMİLATI
 ÇIRAĞAN Sarayı'nın müştemilatı olan bina, Sultan Abdülaziz döneminde mimar Sarkis Balyan tarafından 1871'de inşaa edildi. Tarihçi İlber Ortaylı'nın Şehzade Tevfik Efendi Köşkü olarak ifade ettiği bina, uzun yıllar GS Lisesi'nin kız dersliği ve yatakhanesi olarak kullanıldı. 1992'de üniversiteye devredildi. 
 İŞLEMELER ORİJİNALDİ: Ortaylı, yanan bölümde kitaplık ve öğretim üyelerinin odalarının bulunduğunu bildirdi. '19. asrın tipik bir müştemilatıydı. Tavan işlemeleri orijinaldi. Kitaplığında benim de bağışladığım çok sayıda  kitap vardı. Bunların bazılarını bulabilmek çok zor.