Yurtlar depreme dayanıklı mı?
Gençlik ve Spor Bakanı Suat Kılıç, Kredi ve Yurtlar Kurumuna ait Türkiye sınırları içinde bulunan 918 adet yurt binasının depreme karşı incelendiğini ve 634 adedinin depreme dayanıklı olduğu, 284 adedinin güçlendirilmesi gerektiğinin belirlendiğini bildirdi.
 CHP Genel Başkan Yardımcısı Sezgin Tanrıkulu, üniversite öğrenimi gören kaç öğrenciye yurt hizmeti verildiğini, yurtların durumunu sordu. Soru önergesini yanıtlayan Gençlik ve Spor Bakanı Suat Kılıç,  12 Ekim 2012 tarihi itibarıyla 81 il, 137 ilçe ve Lefke’de bulunan toplam 338 kurum yurdunda 180 bin 226 kız, 115 bin 888 erkek olmak üzere toplam 296 bin 114 öğrenciye hizmet verildiğini açıkladı.
 -205 YURT BİNASINDA GÜÇLENDİRME ÇALIŞMASI DEVAM EDİYOR-
 Kredi ve Yurtlar Kurumuna ait Türkiye sınırları içinde bulunan toplam 918 adet yurt binasının depreme karşı incelendiğini ve 634 adedinin depreme dayanıklı olduğu, 284 adedinin güçlendirilmesi gerektiğinin belirlendiğini kaydeden Kılıç, “Güçlendirilmesi gereken 284 adet binadan 79 adedi güçlendirilmiş olup, 205 adedinde ise güçlendirilme çalışmaları devam etmektedir” dedi.
 
 Kurumca işletilen tüm yurtlarda 24 saat sıcak su verildiğine işaret eden Kılıç, genel yurtların aylık ücretinin 105 TL olduğunu, standardı yüksek yurtlarda ise yurt ücretinin 114-198 TL arasında değiştiğini söyledi.
 -ÖZEL YURTLARIN YATAK KAPASİTESİ 172 BİN-
 Özel yurtların açılması ve denetlenmesinin kurumun görev, yetki ve sorumluluk alanına girmediğini belirten Bakan Kılıç, “Ancak ülke çapında yurt ihtiyaç ve önceliklerinin belirlenmesi çalışmalarında kullanılmak üzere Milli Eğitim Bakanlığının ilgili dairesinden alınan bilgiye göre; özel kişiler, dernek ve vakıflar tarafından işletilen yurtların yatak kapasitesi 172 bin 914’tür” dedi.
 ANKA