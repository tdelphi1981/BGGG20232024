İkinci Mavi Marmara raporu açıklandı
Mavi Marmara baskınını incelemek amacıyla İsrail'de kurulan Turkel Komisyonu, ikinci raporunu açıkladı.
Turkel Komisyonu'nun 2. raporunda, 'Askeri incelemelerin geliştirilebilmesi için İsrail hukuk sisteminde reform yapılması' önerildi.

Raporda, 'Askeri incelemelerin etkinliğinin ve gözetiminin iyileştirilmesine yoğunlaşılarak, yasa dışı eylemleri engellemedikleri için üst rütbeli askerlerin ve sivillerin sorumlu tutulması' tavsiye edildi.

İsrailli insan hakları kuruluşu B'Tselem'ın sözcüsü Sarit Michaeli, rapordaki önerilerin gerçekleştirilmesi halinde, bunun 'çok önemli bir adım' olacağını kaydetti.

Turkel Komisyonu geçen yıl yayımlanan ilk raporunda, baskının meşru olduğunu ileri sürmüş, İsrail ordusunun ve hükümetinin uluslararası hukuka aykırı bir şey yapmadığını iddia etmişti.

İsrail askerleri, Gazze'ye yardım götüren Mavi Marmara gemisine 31 Mayıs 2010 tarihinde uluslararası sularda baskın düzenlemiş, saldırıda 9 Türk vatandaşı hayatını kaybetmişti.