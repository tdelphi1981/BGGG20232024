"Babam beni böyle görmesin"
KONYA'da 20 yaşındaki Ali Köse'nin kullandığı otomobil yağmur nedeniyle kayganlaşan yolda kontroldan çıkarak kaldırımda bulunan aydınlatma direğine çarptı. Araç içerisinde sıkışan Köse, "Babam beni böyle görmesin" diyerek ağladı.
Kaza, saat 01.00 sıralarında merkez Selçuklu ilçesi Kunduracılar üst geçiti yanında meydana geldi. Aydınlıkevler'den çarşı istikaletine seyir halinde olan Ali Köse idaresindeki 42 BZ 441 plakalı otomobil yağmur nedeniyle kayganlaşan yolda sürücüsünün direksiyon hakimiyetini kaybetmesi sonucu kaldırımdaki aydınlatma direğine çarptı. Çarpmanın etkisiyle otomobilin arka kısmı demir korkuluklarda asılı kaldı. Sürücü Ali Köse ise direksiyon ve koltuk arasında sıkıştı. Olay yerine itfaiye ve 112 sağlık ekipleri sevk edildi. Ali Köse, kendisini kurtarmaya çalışan 112 sağlık ekiplerine,"Gazeteciler beni çekmesin. Babam beni böyle görmesin" demesi dikkat çekti. Köse, sağlık ekiplerinin 15 dakikalık çalışması sonrası sıkıştığı yerden kurtarılarak Meram Tıp Fakültesi Hastanesine kaldırıldı. Tedavi altına alınan Ali Köse'nin durumunun iyi olduğu öğrenildi.

ÇEVREDE YARALI ARADILAR

Kazanın şokunu atlatamayan Ali Köse otomobilde 1 kişinin daha bulunduğunu söylemesi üzerine çevrede diğer yaralıyı arama çalışmaları başladı. Yapılan araştırmalar sonrası araç çevresinde başka bir yaralıya rastlanılmadı. Olay yerine gelen Ali Köse'nin ardakaşları ise araçta sadece kendisinin bulunduğunu belirtti.

Kazayla ilgili soruşturma sürüyor.