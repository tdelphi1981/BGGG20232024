Milli Eğitim anketinde öğrencilerin bahis oynadığı ortaya çıktı
Muğla'nın Fethiye İlçesi'nde 3 bin 200 öğrenci üzerinde yapılan anket, bir olumsuzluğu da ortaya çıkardı.
Anketin sonuçlarını kamuoyuyla paylaşan İlçe Milli Eğitim Müdürlüğü, ankete katılan bazı öğrencilerin internet üzerinden anne ve babalarının vatandaşlık numarasını kullanarak hesap açıp bahis oynadıklarını açıkladı.

Fethiye'de, İlçe Milli Eğitim Müdürlüğü ve İlçe Emniyet Müdürlüğü Asayiş ve Çocuk Büro Amirliği tarafından öğrencilere yönelik eğitim öğretim yılının başında 'Güvenli ve Bilinçli İnternet Kullanımı' anketi yapıldı. 7 pilot okulda, 3 bin 200 öğrencinin katıldığı anketin sonuçları, Fethiye Belediyesi Kültür Merkezi'nde okul müdür yardımcıları ve öğretmenlere yönelik yapılan 'Güvenli ve Bilinçli İnternet Kullanımı Semineri'nde açıklandı. Anket sonuçları arasında, 18 yaşını doldurmamış bazı öğrencilerin anne ve babasının vatandaşlık numarasıyla internet üzerinden hesap açıp bahis oynadıklarının ortaya çıkması dikkati çekti. 

Seminerde katılımcılara anketin sonuçlarına ilişkin bilgiler aktaran Fethiye İlçe Milli Eğitim Müdürlüğü personelinden eğitici formatör Cem Kara, "7 pilot okulda 3 bin 200 öğrenci ile anket yapıldı. Ankete katılan bu öğrencilerimizin yüzde 80'inin evlerinde an az iki tane bilgisayar bulunuyor. Yüzde 75'i internetsiz yapamayacaklarını söylüyor. Yüzde 79'unun ise kendi odasında bilgisayarı var. İnternet kullanan öğrencilerin en fazla yaptıkları işlem iletişim, oyun oynama, araştırma, ödev, alışveriş olarak farklılık gösteriyor. Ancak ankete göre birçok öğrenci internet üzerinden bahis oynuyor. Bahis oynama yaşı en az 18 olmasından dolayı bu öğrenciler maalesef anne veya babalarının TC kimlik numaraları üzerinden kendilerine hesap açarak, internet üzerinden bahis oynuyorlar" diye konuştu. 

'ÖĞRENCİLER ANNE BABALARININ TC'LERİNİ BİLİYOR'

Konuya ilişkin açıklamada bulunan Fethiye İlçe Milli Eğitim Müdürü Yüksel Gültekin, "Pilot okullarda yaptığımız ankete katılan bazı öğrenciler internet üzerinden bahis oynadıklarını dile getirmiş. Bahis işlemlerinde anne ve babalarının TC kimlik numaralarını kullandıkları dile getirilmiş. Bir öğrencinin anne ve babasının vatandaşlık numarasını bileceğini düşünüyorum. Konuya ilişkin araştırmalarımız sürüyor" dedi.