Binali Yıldırım: Siber güvenlik tehdidi terör gibi
Ulaştırma, Denizcilik ve Haberleşme Bakanı Binali Yıldırım, ilerleyen teknoloji ile birlikte siber tehdidin artığını ve buna karşı ciddi önlem aldıklarını söyledi. Yıldırım, "Siber güvenlik için kurul kurduk. Bu kurul strateji hazırladı ve bunları adım adım devreye sokuyoruz. Siber güvenlik aynen terör gibi." dedi.
Bakan Binali Yıldırım, Çırağan Sarayı'ndaki Savunma Sanayi Müsteşarlığı, Aselsan, Argela, Netaş arasında imzalanan 4. nesil haberleşme alanı projesi olan 4G iletişim işbirliği imza törenine katıldı. 

Binali Yıldırım, törendeki konuşmasına Erzincan'ın kurtuluş yıl dönümüne değinerek başladı. Yıldırım, "Bugün önemli bir gün. 13 Şubat Erzincan'ın kurtuluş yıl dönümü. Erzincan'ın kurtuluşu Türkiye'nin istiklalini kazanmasında, hayatını gözlerini kırpmadan feda eden milyonarca vatan evladını bugün vesilesiyle rahmetle anıyoruz." diye konuşmasına başladı.

Bakan Yıldırım, "Teknoloji bir yandan da başını ağrıtıyor. Bilgi güvenliği, siber güvenlik. Bir ülkeyi işgal etmek için silaha, yüz binlerce askere gerek yok. Kolayca bir casus mikrop hem alt yapıyı tahrip edebiliyor, hem de bilgiyi tahrip ediyor. Bilişime bağımlı olarak yaşıyoruz. İnsanı adeta kötürüm haline getiriyor. Siber güvenlik tatbikatları yapıyoruz. Siber güvenlik için kurul kurduk. Bu kurul strateji hazırladı ve bunları adım adım devreye sokuyoruz. Siber güvenlikle mücadele çok zordur ama saldırma çok kolay. Aynen terör gibi, vur-kaç. Vuruyor daha sonra siz onun için daha çok kapsamlı iş yapmak zorunda kalıyorsunuz. IP6 işi dünyada sorun olacak denildi ama biz hemen hareket ettik devreye soktuk. Şu an işliyor, hiçbir sorun yok. Maliyetler çok ağır ve ciddi sonuçları var." açıklamalarında bulundu.

PETROLÜMÜZ YOK AMA İNSANIMIZ VAR

Netaş Genel Müdürü Müjdat Altay'ın bilginin ortaya çıkması konusunda tulum çalgısının önce hava ile doldurulması lazım örneğine değinen Yıldırım, "Ar-Ge'nin bütçesinin artırılması lazım. Müjdat Bey, tulumum içindeki o havanın sese dönüşmesi lazım. Eskiden destek yok diye sızlanmalar vardı. Şimdi her şey var. Destekse destek, paraysa para. Mühendislerimiz oturup kafa kafa verecek ve 7-24 çalışacak. Bu ülkenin iki adım öne çıkması ve kaybettiği yılları kazanması için buna mecburuz. Petrolümüz yok ama insanımız var. Kaynaklar bir gün tükenir ama insan kapasitesi nesilden nesile artarak devam eder. Geniş bant iletişim yollarını kurduk, istiyoruz ki vatandaşımız her yerden bilgiye ulaşsın. Hayatı kolaylaşsın." ifadelerini kullandı. 

HAVACILIK HİZMETİNDE TULUM DOLMAYA BAŞLADI

Havacılık sektörü hakkında konuşan Yıldırım, "Savunma Sanayimize son yıllarda çok önemli kaynak ayırdık bu konuda çok büyük mesafe aldık. Yerlileştirme ve güçlendirme politikalarına uygun olarak birer birer hayata geçiriyoruz. Göktürk2 uydusunu yörüngesine başarıyla gönderdik. Bu, Türk mühendisinin başarısıdır, ama yetmez. Daha da geliştirmemiz lazım. Havacılıkta da gelişime ve alt yapı oluştu. Yani tulum dolmaya başladı. Kendi özgün uçağımızı yapma zamanımızdır. Yasal alt yapımızda herhangi bir sorun yoktur. Ulaştırma Bakanlığı'nın yeniden yapılandırılmasıyla yeni bir Havacılık ve Uzay Teknolojileri diye bir genel müdürlük ihtas ettik. Bu müdürlük, Türkiye'nin kaynaklarıyla yapılacak her türlü projeyi ve koordinasyonu sağlamada rol alacak." dedi.