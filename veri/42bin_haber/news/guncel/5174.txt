İznik'te yangın
Bursa'nın İznik ilçesinde çıkan yangında, 8 gecekondu kullanılamaz hale geldi.
Yeşil Cami Mahallesi sur dışındaki Roman vatandaşların yaşadığı bölgede, sobadan sıçrayan kıvılcımların tutuşturduğu sanılan yangın, rüzgarın da etkisiyle kısa sürede büyüdü. İtfaiye ekipleri tarafından söndürülen yangında, 32 kişinin oturduğu 8 gecekondu kullanılamaz hale geldi.

Bu arada Kızılay ve İl Özel İdaresi ekipleri vatandaşlar için, 10 adet 16 metrekare genişliğinde, içinde yatak ve mutfak ekipmanları bulunan kış çadırları kurdu. İznik Belediyesi ise ailelere sıcak yemek dağıttı.

İznik Belediye Başkan Yardımcısı Kenan Zengin ve AK Parti İlçe Başkanı Osman Sargın da olay yerinde incelemelerde bulundu.