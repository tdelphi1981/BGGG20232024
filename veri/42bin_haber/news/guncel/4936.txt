Kozlu'da ölen 263 madenci anıldı
Zonguldak'ın Kozlu beldesinde, Türkiye Taşkömürü Kurumu(TTK) maden ocağında 3 Mart 1992 yılında meydana gelen grizu patlamasında yaşamını yitiren 263 madenci için anma töreni düzenlendi.
Zonguldak Havzası Maden Şehitleri Anıtı'nda düzenlenen törene CHP Zonguldak Milletvekili Ali İhsan Köktürk, Genel Maden İşçileri Sendikası (GMİS) Genel Başkanı Eyüp Alabaş, Türk Mühendis Mimar Odaları Birliği (TMMOB) Zonguldak Maden Mühendisleri Odası Başkanı Erdoğan Kaymakçı ve vatandaşlar katıldı. Bir dakikalık saygı duruşunun ardından anıta çelenk bırakıldı.Daha sonra konuşma yapan TMMOB Zonguldak maden Mühendisleri Odası Başkanı Kaymakçı, "3 Mart 1992'de Kozlu'da meydana gelen maden faciasının, bundan sonra her yıl iş cinayetlerine karşı mücadele günü olarak ilan edilmesi kararı alınmıştır. Hepinizin bildiği gibi ülkemizde her yıl binlerce iş kazası yaşanıyor ve onlarca işçimiz ölüyor. Konuya dikkat çekmek amacıyla 3 Mart 1992 tarihinde Zonguldak Kozlu'da yaşanan ve 263 madencinin yaşamını yitirdiği facianın yıldönümü, birliğimiz tarafından iş cinayetlerine karşı mücadele günü olarak kabul edilmiştir. Bir olaya kaza demek için öngörülememiş bir şekilde olması gerekir. Ancak ülkemizdeki iş kazalarının tedbirsizlikten kaynaklandığı açıktır. Bu mücadele kapsamında Milli Eğitim müfredatına ve üniversitelerimize işçi sağlığı ve iş güvenliği derslerinin konulmasını istiyoruz." dedi. 
Daha sonra Maden Mühendisleri Odası'na geçen heyet, yer altı madenciliğini anlatan fotoğraf sergisini gezdi.