'Adli Yargı Hakim ve Savcı Adaylığı' sınav sonuçları açıklandı
Ölçme, Seçme ve Yerleştirme Merkezi (ÖSYM), Adalet Bakanlığı Adli Yargı Hakim ve Savcı Adaylığı Yazılı Yarışma Sınavı sonuçlarını açıkladı.
ÖSYM'den yapılan açıklamaya göre, 23 Aralık 2012'de yapılan 2012-Adli Yargı sınavının değerlendirme işlemleri tamamladı. Sınav sonuçları, ÖSYM'nin https://sonuc.osym.gov.tr internet adresinden yayımlandı.

Adaylar sınav sonuçlarını belirtilen internet adresinden TC kimlik numaraları ve şifreleriyle öğrenebilecek. Sınav sonuç belgesi basılmayacak, adayların adreslerine gönderilmeyecek.

Sınava ait soru kitapçıkları ve cevap kağıtlarının görüntüleri ile cevap anahtarları, sınava giren adayların kendi soru kitapçıkları ile cevap kağıtlarını inceleyebilmeleri amacıyla erişime açıldı. Adaylar kendi cevap kağıtlarının görüntüsünü, ÖSYM'nin https://ais.osym.gov.tr internet adresinden TC kimlik numaraları ve şifreleriyle edinebilecek.

Ayrıca; sınavda kendi cevap kağıtlarına kodladıkları soru kitapçığı numarasına ve bu kitapçıkta yer alan sorulara da http://skgs.osym.gov.tr internet adresinden TC kimlik numaralarıyla erişebilecek.

Adaylar, sisteme giriş yaptıktan sonra, ilgili sınavı ve görüntülemek istedikleri soru numarasını seçtiklerinde, ekranda soru kökünü, cevap seçeneklerini ve sorunun doğru cevabını görebilecek.

Bu uygulama, adayı ve kamuoyunu bilgilendirme amacıyla yapılıyor. Görüntülenen sayfa belge niteliği taşımayacak.