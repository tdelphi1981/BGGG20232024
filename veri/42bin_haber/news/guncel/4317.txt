Eylemdeki BMC işçileri İstanbul'a ulaştı
İzmir'in Bornova İlçesi'ndeki BMC Fabrikası'nda çalışan ve 10 aydan bu yana ücret alamayan işçiler, eylemlerini İstanbul'a taşıdı.
Asker ve polisin mayınlı tuzaklardan korunması için geliştirilen 'Kirpi' adlı aracın da üretildiği İzmir'in Pınarbaşı Semti'ndeki BMC Fabrikası'nda çalışan işçiler, 10 aydır ücret alamadıkları için sürdürdükleri eylemlerini İstanbul'a taşıdı. Geçtiğimiz pazartesi İzmir'den iki gruba ayrılarak Ankara ve İstanbul'a hareket eden işçiler, güzergah üzerindeki illerde eylemlerini sürdürdü.

İstanbul'a akşam saatlerinde ulaşan işçiler, Türk Metal Sendikası üyeleri ve bazı siyasi parti temsilcileri tarafından karşılardı. BMC'nin yönetim merkezinin bulunduğu Levent'te gelen yaklaşık 300 işçi, "Kirpiyi durdurma askeri vurdurma" "Yabancı patron istemiyoruz", "BMC işçisi direnişin simgesi" sloganları attı.

Burada bir konuşma yapan Türk Metal Sendikası Genel Başkan Yardımcısı Süleyman Yıldırım, çözüm istediklerini belirterek, "Bugün bizim alacağımız miktar 10.1 milyar. Bu sıkıntılı süreci atlatmak için defalarca gelip yönetimle görüştük. Ama artık bu insanlar sıkıldı. Eşlerinden ayrıldı, çocuklarına harçlık veremez hale geldiler. Bugün Türkiye'yi yöneteler Türkiye kendi tankını üretsin diyorlar. Türkiye kendi aracını, motorunu yapmalı diyorlar. Bu işletme yüzde yüz Türk sermayeli. Bu işletme kapatılıyor, bu işletme yok ediliyor" dedi.

İşçilerin haklarını almadan İstanbul'dan ayrılmayacaklarını söyleyen Yıldırım, çözüm üretilene kadar eylemlerin süreceğini de belirtti.