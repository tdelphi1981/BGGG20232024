Görmez: Müslümanlar neden hala farklı günlerde bayram yapıyor?
Diyanet İşleri Başkanı Prof. Dr. Mehmet Görmez, İslam ülkelerinin dini günlerde takvim birliği sağlayamamasından yakındı. Müslümanların bu konuyla ilgili çok sayıda toplantı gerçekleştirdiğini ancak ortak bir karara varılamadığını ifade eden Görmez, "Neden Müslümanlar söz ve fikir olarak birbirlerine yaklaştıkları halde, farklı günlerde bayram yapmaya devam ediyorlar?" diye sordu.
Beşiktaş'ta bir otelde gerçekleştirilen Uluslararası Ru'yet'i Hilal Konferansı hazırlık toplantısı devam ediyor. Toplantıda konuşan Diyanet İşleri Başkanı Mehmet Görmez, "Bu sene zaman zaman yaşadığımız üzüntülü günlerimizden birini daha yaşadık. İslam dünyasında farklı günlerde bayram yapıldı. Türk hacılarımızla birlikte Suudi Arabistan'dayken bir gün önce Türkiye'de bayram yapıldı. Ortadoğu'da bir gün sonra bayram yapıldı. Hindistan'daki Müslümanlar bir gün sonra bayram yaptılar. Balkanlar'da farklı camiler farklı camilerin cemaatlerinde dahi bayram sevincini birlikte yaşamamanın üzüntüsüne şahit olduk." dedi.

Konferans öncesi bir hazırlık toplantısı yapılmasını uygun gördüklerini ifade eden Görmez, "Bu konferansın bir kez daha Türkiye'de yapılmasını ve bu konunun etraflıca ele alınmasını istedik. Müslümanların son bir asırda bu kadar hakkında toplantı gerçekleştirdiği bir konu olmadığına şahit olduk. Neredeyse her İslam ülkesi bir, iki, üç kez Ru'yet'i Hilal Konferansı düzenlemiş. Müslüman alimleri fikir ve düşünce olarak birbirine çok yakınlaştırdığı halde neden hala İslam dünyası sevinçlerini, bayramlarını, oruçlarını, iftarlarını birlikte paylaşamıyorlar? Neden Müslümanlar söz ve fikir olarak birbirlerine yaklaştıkları halde hala farklı günlerde bayram yapmaya devam ediyorlar. Bunun sebebini ortaya koymadan Ru'yet'i Hilal Konferansı yapmak daha önce yapılan toplantıların tekrarı olacaktı." şeklinde konuştu.

Farklı günlerde bayram yapmanın İslam ülkeleri açısından üzücü bir durum olduğuna dikkat çeken Görmez, " İslam ülkeleri üç farklı günlerde bayram yapmaktan kurtulamamışsa bunda hepimizin vebali vardır. Bayram sevincinde birleşememek ümmeti Muhammed'e yakışmamaktadır. " dedi.

1978'den sonra İstanbul'da yapılan Ru'yet'i Hilal Konferansı'nda oluşturulan komisyonun görevini ifa etmesinde ihmalkar davranıldığını dile getiren Görmez, "Bu ön toplantıda daha önce yapılan toplantıların sonuçlarını değerlendirerek niçin arzulanan birliğin sağlanamadığı tespit edilecektir. Biz Türkiye olarak İslam ümmetinin sevinçte, tasada ve kıvançta birlikteliğini arzu etmekteyiz. Bu hususta en geniş birlikteliğin yaşanmasını temenni ediyoruz. Mümin olarak esas olanın kalplerimizi birleştirmek olduğuna inanıyoruz. Diyanet İşleri Başkanlığı olarak bir kusurumuzu itiraf etmek ve özellikle ilgili özür borçlu olduğumuzu kamuoyu ile paylaşmak istiyoruz. 1978 yılında İstanbul'da yapılan Ru'yet'i Hilal Konferansı'nın sekreterya görevini ihmal etmişiz. Mekke-i Mükerreme'de rasathane kurulması hicri takvim birliği kararı alınmasına rağmen bu karar uygulanamamıştır." ifadelerini kullandı.