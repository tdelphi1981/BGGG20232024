Yaşlı kadın kuyumcuya canlı kalkan oldu
ADANA'da kuyumcu vitrinine demir çubuk ile vuran 3 kişi, kırılan camdan kollarını uzatıp altın çaldı. Olay anı güvenlik kameralarına saniye saniye yansıdı. İşyeri sahibi Mehmet Dinar kaçan hırsızları kovalarken, olay anında kuyumcuda bulunan yaşlı bir kadın müşteri, açıkta kalan altınları koruyabilmek için canlı kalkan oldu.
Merkez Yüreğir İlçesi'nin Dedekorkut Mahallesi'ndeki Çukurova Caddesi üzerinde bulunan Huzur Kuyumculuk, 3 gün önce yüzü maskeli 3 kişi tarafından soyuldu. Camına demir çubukla vurup kıran saldırganlar altın zinciri alıp kaçtı. Soygun anı işyerinin güvenlik kameraları tarafından saniye saniye görüntülendi. Görüntülerde, yüzleri maskeli saldırganların vitrinin camına demir çubukla vurup, içeriye uzanmaları ve altınları alıp kaçmaları 4 saniye sürdü. 

Olay sırasında kuyumcu Mehmet Dinar ise altın almaya gelen 2 kadın ile ilgileniyordu. Camın kırılma sesini duyup, başını çeviren Mehmet Dinar, soyulduğunu fark edip dışarı fırladı. Müşterisi kadınlar da Dinar'ın arkasından dışarıya çıktı. 

Mehmet Dinar kaçan hırsızların peşine koşarken, birkaç saniye önce altın alan yaşlı kadın, adeta canlı kalkan halini aldı. Kuyumcu dükkanın önünü kollarını açarak kapatan yaşlı kadın, merakla gelen vatandaşları uzaklaştırırken, kızına da kapıda durmasını söyledi. Mehmet Dinar'ın yakınları gelene kadar altınların önünde duran yaşlı kadın, kuyumcunun kepenkleri kapatıldıktan sonra olay yerinden ayrıldı. 

KAHRAMAN NİNEYE TEŞEKKÜR EDİYORUM

Güvenlik kameralarını izleyen, yaşlı kadının kalkan olduğunu gören kuyumcu Mehmet Dinar, "Müşterim altın alıyordu. Dışarıdan cam sesini duydum, kaza olduğunu düşünerek başımı çevirdiğimde vitrinden uzanan elleri fark ettim. O anda soyulduğumu anlayıp, dışarı fırladım. Saldırganların peşine koşarken, kahraman nine ile kızı da dışarı çıkmıştı. Ama dükkanın önünde kalkan olduklarını bilmiyordum. Demek ki böyle duyarlı insanlar da varmış. Onlara teşekkür ediyorum" dedi. 

İşyerinde güvenlik kamerası ve alarm olmasına rağmen meydana gelen olay nedeniyle şaşkınlığını hala üzerinden atamadığını belirten Mehmet Dinar, "Alınması gereken bütün tedbirleri aldım. Ama yine de gündüz gözüyle soyuldum. İnşallah polis, en kısa zamanda saldırganları yakalar da giden altınlarım geri gelir" diye konuştu.