Eşref Bitlis'in ölümünü fotoğraflar da aydınlatamadı
Eski Jandarma Genel Komutanı Orgeneral Eşref Bitlis'in öldüğü uçak kazasının fotoğraflarını inceleyen Ulaştırma, Denizcilik ve Haberleşme Bakanlığı, Sivil Havacılık Genel Müdürlüğü ve Emniyet uzmanları, hazırladıkları raporda 'uçağın düşüş nedeninin tespit edilemediğini' bildirdi.
Düşen uçağın enkazının hurdacıya satıldığının ortaya çıkmasının ardından, soruşturmayı yürüten TMK'nın 10. maddesiyle görevli Cumhuriyet Savcısı Hüseyin Şahin, incelenmek üzere, Genelkurmay Askeri Savcılığı'ndan kaza sonrasında çekilen fotoğrafları istedi.

Askeri savcılığın gönderdiği yaklaşık 15 fotoğrafı inceleyen Ulaştırma, Denizcilik ve Haberleşme Bakanlığı Kaza Araştırma ve İnceleme Kurulu, Kriminal Polis Laboratuvarı, Ankara Emniyet Müdürlüğü Bomba İmha İnceleme Şube Müdürlüğü ve Sivil Havacılık Genel Müdürlüğü uzmanları, hazırladıkları raporları soruşturmayı yürüten savcılığa gönderdi.

Raporlarda özetle, 'Mevcut fotoğraflarla sonuca ulaşmanın mümkün olmadığı, bu nedenle uçağın düşmesiyle ilgili bir kanaatin oluşmadığı' belirtildi.

Savcılığın, müzekkeresini cevaplayan Genelkurmay Başkanlığı, Jandarma Genel Komutanlığı, Milli İstihbarat Teşkilatı (MİT) ve Emniyet Genel Müdürlüğü de ellerinde 'uçağın sabotaj sonucu düştüğüne ilişkin herhangi bir bilgi veya belgenin bulunmadığını' belirtti.

-Zaman aşımına son 5 gün-

Orgeneral Bitlis'in ölümüne ilişkin soruşturmada zaman aşımı 17 Şubat 2013'te doluyor.

Soruşturma kapsamında TMK'nın 10. maddesiyle görevli Ankara Cumhuriyet Başsavcıvekilliği, 28 Şubat soruşturmasında tutuklanan dönemin Genelkurmay 2. Başkanı Orgeneral Çevik Bir, eski MİT Kontrterör Dairesi Başkanı Mehmet Eymür, dönemin Susurluk Araştırma Komisyonu Başkanı Mehmet Elkatmış, eski İçişleri Bakanı İsmet Sezgin, düşen uçağın enkazını inceleyen kaza kırım heyeti başkanı emekli Albay Erdal Özden ve emekli Tümgeneral Armağan Kuloğlu'nun da bulundu çok sayıda kişiyi 'tanık' olarak dinledi.

İstanbul Cumhuriyet Başsavcılığı'na yazılan talimat doğrultusunda da 'Ergenekon' davasının tutuklu sanıklarından İşçi Partisi Genel Başkanı Doğu Perinçek ile emekli Tuğgeneral Veli Küçük soruşturma kapsamında ifade verdi.

Soruşturmanın zaman aşımına uğramaması için 'fail' olarak bir kişinin ifadesinin alınması, savcılığın iddianame hazırlaması ve mahkemenin de iddianameyi kabul ederek kovuşturma başlatması gerekiyor.