Sokak ortasında kanlı infaz
MANİSA'nın Turgutlu İlçesi Urganlı Beldesi'nde 24 yaşındaki Bayram Artut, sokakta başından tabancayla vurularak öldürüldü. Jandarma, şüpheli olarak aralarında husumet bulunan R.E.'nin arandığını bildirdi.
Turgutlu'nun Urganlı Beldesi'nde çiftçi evli 2 çocuk babası Bayram Artut, dün akşam oturduğu kahveden saat 24.00 sıralarında evine gitmek üzere yola çıktı. İnkılap Mahallesi Mehmet Akif Ersoy Caddesi'ne gelen Artut, aralarında geçmişe dayalı husumet bulunan, 7 ay önce başka bir suçtan girdiği cezaevinden çıkan 49 yaşındaki R.E. ile karşılaştı. İddiaya göre belindeki tabancasını çıkartan R.E., Artut'un başına bir el ateş edip koşarak kaçtı. Bayram Artut olay yerinde yaşamını yitirdi. 

Jandarma ve savcının olay yerindeki incelemesinin ardından Artut'un cesedi Turgutlu Devlet Hastanesi Morgu'na kaldırıldı. Olayla ilgili soruşturma sürerken, jandarma R.E.'nin yakalanması için çalışma başlattı.