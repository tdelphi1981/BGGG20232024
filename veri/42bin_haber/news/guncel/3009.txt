Umarım ki terör örgütü mesajı alır gerekeni yapar
CUMHURBAŞKANI Abdullah Gül, terörün sona erdirilmesi ve İmralı ile yapılan görüşmelerle ilgili olarak, 'Bu meseleyi Türkiye gündeminden çıkartmak için de herkesin samimi ve yoğun bir faaliyet içerisinde olduğuna bütün millet şahittir. Umut ederim ki terör örgütü de bu mesajı alır. Yapması gerekenleri bir an önce yapar' dedi.
 CUMHURBAŞKANI Gül, konuk Sırbistan Cumhurbaşkanı Tomislav Nikoliç'i Çankaya Köşkü'nde resmi törenle karşıladı. Baş başa ve heyetlerarası görüşmenin ardından Gül ve Nikoliç, ortak basın toplantısı düzenledi.  Gül AB süreci ve Şanghay Beşlisi konusundaki soruyu şöyle yanıtladı:  'Maalesef bazı üye ülkelerin ön yargılı davranışlarından dolayı bu müzakere sürecinin çok arzu ettiğimiz şekilde işlemediği de bir vakıadır. Sayın Başbakan her şeyden önce buna sitem ediyor. Şanghay ile AB birbirlerine alternatif de değildir. Farklı farklı organizasyonlardır. Türkiye bu müzakere sürecini başarıyla bitirmek istiyor aslında. Türkiye şu anda kendi işini düzene koymuş ve kendi AB kriterlerini kendisi daha çok uygulamak için uğraşan bir ülke.'
 MISIR'A GİDİYOR
 Öte yandan Cumhurbaşkanı Gül'ün, Mısır Cumhurbaşkanı Muhammed Mursi'nin davetine karşılık olarak, 6-7 Şubat'ta Kahire'de düzenlenecek 12. İslam İşbirliği Teşkilatı (İİT) Zirvesi'ne katılacağı ve Mısır'a resmi ziyarette bulunacağı açıklandı. ANKA