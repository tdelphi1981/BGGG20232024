150 fidan katledildi !
MANİSA'nın Kula İlçesi'ndeki göletin çevresindeki 150 fidan, kimliği belirsiz kişilerce kesildi.
Kula Belediyesi İtfaiye Amirliği tarafından üç yıl önce başlatılan ağaçlandırma çalışmaları çerçevesinde gölet kenarına dikilen fidanlardan 150'sinin kesildiği ortaya çıktı. Kula Belediyesi İtfaiye Amiri Hüseyin Ulu, hafta sonu ailesi ile gölet kenarına gezmeye gittiğinde bu manzara ile karşılaştı. Ulu, fidanların kesildiğini görünce jandarma ekiplerine haber verdi. Yapılan ilk incelemede, fidanların tahra ile kesildiği saptandı. Kula Jandarması ve İtfaiye Amirliği soruşturma başlattı.
Kula Belediyesi İtfaiye Amiri Hüseyin Ulu, katliamı yapanların insanlıktan nasibini almamış kişiler olduğunu belirterek, "Bu bir vahşettir, cinayettir. Böyle bir şeyi kim, ne amaçla yapar, anlamış değilim. Dikilen bu fidanlar şimdi öylece yatıyor. Bunu her kim yaptıysa bir an önce bulunup adalete teslim edilmelidir. Yeşili, ağacı ve ormanı korumak bir vatandaşlık görevidir, namustur. Burada bu katliamı yapanların hangi zihniyetle bu işi yaptıklarına anlam vermek mümkün değil. Adeta bir katliam yapılmış. Bu görüntüyü görmek, gerçekten üzüntü verici. Güvenlik güçleriyle işbirliği içinde bunu yapanları bulacağımızı ümit ediyorum" dedi.