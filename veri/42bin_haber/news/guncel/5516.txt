İşadamı, akrabasını başından vurdu
AYDIN'ın Didim İlçesi'nde faaliyet gösteren Ufuk Beton'un sahibi 42 yaşındaki Ufuk Ergenekon, 'Ufuk 8' adlı teknesinde, iddiaya göre alacak barç anlaşmazlığı yüzünden tartıştığı uzaktan akrabası 44 yaşındaki Gökhan Sevgi'yi tabancayla başından vurarak öldürdü. İlçeye ortaokul yaptıran işadamı Ergenekon, olaydan sonra polisi arayıp teslim oldu.
Olay, Didim D Marina'daki 'Ufuk 8' adlı teknede 01.00 sıralarında meydana geldi. Didim Akbük'te geçen yıl inşaatı tamamlanıp eğitime başlayan Akbük Cemal Ergenekon Ortaokulu'nu yaptıran Ufuk Beton'un sahibi 42 yaşındaki Ufuk Ergenekon, kendisine ait teknede, uzaktan akrabası olan oto tamir ve yıkama işi yapan 44 yaşındaki Gökhan Sevgi İle buluştu. Teknede bir süre sohbet eden Ergenekon ve Sevgi arasında, iddiaya göre alacak verecek meselesi yüzünden tartışma çıktı. Tartışmanın büyümesi üzerine AK Parti Aydın İl Genel Meclis üyesi Abdurrahim Öztürk'ün kız kardeşiyle evli olan iki çocuk babası Ufuk Ergenekon, üzerindeki tabancayı çekip boğuşma sırasında Sevgi'yi başından vurdu. Gökhan Sevgi kanlar içinde yere yığılırken, Ergenekon polisi arayıp cinayet işlediğini söyledi.


Olay yerine gelen polis Ergenekon'u gözaltına aldı, sağlık görevlileri Sevgi'nin can verdiğini belirledi. İşadamı Ergenekon'un polisteki sorgusunun sürdüğü bildirildi. 


Gökhan Sevgi'nin cesedi otopsi için İzmir Adli Tıp Kurumu Morgu'na kaldırılırken, olayla ilgili başlatılan soruşturma sürüyor.