Tecavüzcülere mahkeme 12 yıl verdi, Yargıtay beraat ettirdi
İstanbul Esenyurt'da 16 yaşındaki Burçin Ç.'ye tecavüz ettikleri iddia edilen ve daha önce 'Çocuğun nitelikli cinsel istismarı' suçundan 12'şer yıl hapis cezasına çarptırılan Esenyurt Örnek Mahallesi muhtarı Yahya Şahin ile Burçin Ç'nin sevgilisi Taner Aras'a Yargıtay'dan müjdeli haber geldi.
Yargıtay 4. Ceza Dairesi, Bakırköy 5. Ağır Ceza Mahkemesi'nin verdiği 12'şer yıllık hapis cezasını esastan bozarak ' Mağdurenin tutarsız ve çelişkili beyanları dışında sanıkların savunmalarının aksine atılı suçları işlediklerine dair kesin ve inandırıcı delil, herhangi bir kanıt bulunamadığı gözetilerek her sanığın beraat ettirilmesi gerekirken mahkûmiyet verilmiştir." dedi.

2 YAŞINDA YETİŞTİRME YURDUNDA
Burçin Ç. anne ve babası ayrılınca 2 yaşında yetiştirme yurduna verildi. Anne Hatice Ç. daha sonra İstanbul'a yerleşti ve Samsun'da kalan kızını yanına almak istedi. Burçin işlemleri tamamlanıncaya kadar kalmak üzere Bahçelievler Atatürk Yetiştirme Yurdu'na gönderildi. Yurtta kaldığı süre boyunca zaman zaman annesinin yanına giden Burçin, Haziran 2007'de polise başvurup tecavüze uğradığını anlattı. Burçin'in iddialarına göre annesi Hatice Ç. kendisini fuhuşa zorluyordu. Burçin polislere Esenyurt Örnek Mahallesi Muhtarı Yahya Ş. ile Fatih Mahallesi Muhtarı Semih M. ile birlikte olduğunu anlattı. Sağlık kontrolü için hastaneye götürülen Burçin'in 4 aylık hamile olduğu da tespit edildi. Savcılığın talimatıyla Hatice Ç., Semih M. ve Yahya Ş. ile Burçin'in erkek arkadaşı Taner A. gözaltına alındı. Hatice Ç. serbest bırakılırken 3 kişi nöbetçi mahkemeden tutuklandı. Bakırköy 5. Ağır Ceza Mahkemesi'nde Hatice Ç.'ye 'Fuhuşa aracılık etmek', Semih M., Yahya Ş. ve Taner A.'a ise 'Nitelikli cinsel istismar' suçundan dava açıldı. Davanın ilk duruşması görülmeden, Beyoğlu Yetiştirme Yurdu'nda kalan Burçin Ç. bebeğini dünyaya getirdi. Mahkeme yargılama sürecinde tutuklu 3 sanığı cezaevinde kaldıkları süreyi göz önünde bulundurarak tahliye etti.
 
ANNESİNİ ŞİKAYET ETTİ
Mahkeme heyeti, yargılama sonunda Hatice Ç. ve diğer sanıklara fuhuşa aracılık etmekten ceza vermedi. Ancak Burçin'le ilişkiye girdikleri belirlenen Yahya Ş. ve Taner A.'a nitelikli cinsel istismar suçundan 15'er yıl hapis cezası verdi. Mahkeme ikilinin duruşmalardaki iyi hali nedeniyle cezası 12'şer yıla indirdi. Ayrıca tutuksuz iki sanığın kaçmamaları için haklarında adli kontrol ve yurtdışına çıkış yasağı getirdi. Sanık avukatları bu kararı temyiz etti.Dosyayı inceleyen Yargıtay 4. Ceza Dairesi 3 yıl sonra sanıkların beraat etmesi gerektiğini ancak mahkemenin mahkûmiyet kararı verdiğini belirterek kararı esas yönünden bozdu.
 
MAĞDURENİN İFADELERİ ÇELİŞKİLİ BERAAT ETTİRİN
Yargıtay 4. Ceza Dairesi Bakırköy 5. Ağır Caza Mahkemesi'ne gönderdiği bozma ilamında şu ifadelere yer verdi "Mağdurenin tutarsız ve çelişkili beyanları dışında sanıkların savunmalarının aksine atılı suçları işlediklerine dair kesin ve inandırıcı delil, herhangi bir kanıt bulunamadığı gözetilerek her sanığın beraat ettirilmesi gerekirken mahkûmiyet verilmiştir." denildi.
 
KARAR OY BİRLİĞİYLE BOZULDU

Yargıtay, ayrıca " Sanıklar Yahya Ş. ile Taner A.'ın birbirlerinin eylemlerine iştirak ettiklerine dair hiçbir iddia ve delil bulunmaması karşısında, mağdurun benden ve ruh sağlığın hangi eylem nedeniyle bozulduğu hususunda Adli Tıp Kurumu'ndan rapor alınarak sonucuna göre hüküm kurulması gerekirken tüm bunlar yapılmamış ve sadece mağdurun beyanına göre hüküm kurulmuştur. Tüm bu nedenlerden dolayı sanıklara verilen mahkûmiyet kararının bozulmasına oy birliğiyle karar verilmiştir" denildi