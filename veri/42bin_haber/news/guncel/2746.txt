Şanlıurfa'da bir PKK'lı yakalandı
Şanlıurfa'da, hakkında terör örgütü üyesi olmak suçundan kesinleşmiş hapis cezası bulunan Aziz Gümüş, sahte kimlikle gizlendiği evde jandarma tarafından yakalandı. Gözaltına alınan ve yapılan incelemede 2 suçtan daha arandığı ortaya çıkan Gümüş, tutuklanarak cezaevine gönderildi.
Jandarma, 'Silahlı terör örgütüne üye olmak' suçundan yargılandığı davada 6 yıl 8 ay hapis cezasına çarptırılan ve 2008 yılından bu yana hakkında yakalama kararı bulunan Aziz Gümüş'ün Şanlıurfa'da olduğu bilgisine ulaştı. Çalışma başlatan jandarma, Gümüş'ün Birecik İlçesi'nde bir evde gizlendiğini saptadı. Savcılık kararı ile Birecik'in Aslanlı Köyü'ne operasyon düzenleyen jandarma; Aziz Gümüş'ü farklı bir isme düzenlenmiş sahte kimlikle yakaladı. Gözaltına alınarak İlçe Jandarma Komutanlığı'na götürülen Gümüş'ün burada yapılan incelemesinde, '2911 sayılı kanuna muhalefet' ve 'Elektrik enerjisi hırsızlığı' suçundan da arandığını saptadı. Gümüş, yakalama işleminin yapılmasının ardından çıkarıldığı nöbetçi mahkemece tutuklanarak Şanlıurfa Kapalı Cezaevi'ne konuldu.