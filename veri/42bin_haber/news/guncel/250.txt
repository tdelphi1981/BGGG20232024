Davutoğlu: ABD üs istemedi
Dışişleri Bakanı Ahmet Davutoğlu, ABD'nin Türkiye’de özel timlerini barındıracak üs kuracağı iddialarına ilişkin, “ABD Savunma Bakanlığı'ndan tarafımıza bu yönde herhangi bir talep ulaşmamıştır” yanıtını verdi.
 CHP İstanbul Milletvekili Ali Özgündüz sözlü soru önergesinde, Wall Street Journal gazetesine konuşan Amerikalı askeri yetkililerin çeşitli iddialarda bulunduğunu belirterek, “Bu kapsamda müttefik ülkelerinde özel timlerini barındıracak üsler kurulacağından söz edilmektedir. Gazeteye konuşan yetkililer, bu ülkelerden birinin de Türkiye olduğunu kaydetmişlerdir. ABD Savunma Bakanlığı özel operasyon kuvvetleri üssünün, Türkiye'nin Irak sınırına yakın bir bölgeye kurmayı planladığını ve Türkiye'deki üssün, Yemen ve Somali gibi ülkeler üzerinde operasyonlar yürüten insansız uçaklar ve küçük timler ağını desteklemesini amaçladığını iddia etmektedir. Bahsi geçen iddialar doğru mudur?ABD Savunma Bakanlığı'ndan bahsi geçen iddiaları doğrulayacak herhangi bir talep gelmiş midir?” diye sordu.
  
 Sözlü soru önergesini yanıtlayan Davutoğlu, Wall Street Journal gazetesinin 26 Ocak 2012 tarihli haberinde yer alan sözkonusu ifadelere cevaben, Pentagon sözcüsü John Kirby tarafından 27 Ocak 2012 tarihinde bir açıklama yayınlandığını hatırlatarak, “Açıklamada, ülkemizde ABD askeri konuşlandırılmasına ilişkin bir planın bulunmadığı, Hükümetimizle bu bağlamda herhangi bir görüşme yapılmadığı, dolayısıyla bu yönde ortaya çıkan haberlerin gerçeği yansıtmadığı belirtilmiştir” dedi. 
 Dışişleri Bakanı, ABD Savunma Bakanlığı'ndan, bahsi geçen iddiaları doğrulayacak herhangi bir talep gelip gelmediği konusunda ise, “ABD Savunma Bakanlığı'ndan tarafımıza bu yönde herhangi bir talep ulaşmamıştır” yanıtını verdi. (ANKA)