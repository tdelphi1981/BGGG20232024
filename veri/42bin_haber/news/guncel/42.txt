'Türkün gülmeyen talihi değişecek'
MHP Genel Sekreteri İsmet Büyükataman, 4 Kasım’da yapılacak MHP 10. Büyük Kongresinde Türk milletinin kaderinin ele alınacağını ifade ederek, “Türkün son yüzyılda gülmeyen makus talihi değişecek, Türk devletinin tarih sahnesinden silinmesine engel olarak devleti kuran irade, o salonda yeniden şahlanacaktır” dedi.
 Büyükataman yaptığı açıklamada, MHP’nin kurulduğu günden bu yana millet eksenli siyaset yaptığını ve Türk milletinin bütün kararlarını siyasetinin merkezine koyduğunu belirterek, “43 yıllık bu şerefli yürüyüşün, özellikle yeni kuşaklar tarafından bilinmesi ve tanınması da siyasi mücadelemize ayrı güç ve anlam katacaktır” dedi. Bu yürüyüşün “yufka yüreklilerle çetin yolların aşılmayacağını bilenlerin” onurlu ve kararlı yolculuğunun tanımı olduğunu ifade eden Büyükataman, “Çünkü ülkücülük çiledir, çabadır, çalışmadır. Mukaddes davamızda miskinliğe, gevşekliğe, laubaliliğe yer yoktur” ifadelerini kullandı. Sorumluklarının büyük olduğunu vurgulayan Büyükataman, “tüm dava arkadaşlarımız bu gerçeklerin farkına varmalı, tutum ve davranışlarını bu kapsamda değerlendirmelidirler” uyarısında bulundu. Büyükataman, “Gelinen süreçte, hasar göreni onaracak, yıkılanı yeniden inşa edecek, aç olanı doyuracak, alçakta olanı yükseltecek ve yüceltecek, düşen bayrağı kaldıracak, hiçbir zaman indirmeyecek, minarelerden ezanı dindirmeyecek, kırılan kalpleri onaracak, solan ümitleri yeşertecek, haksız kazanç sağlayanı alaşağı edecek, mazlumlara el uzatacak, küsenleri barıştıracak, ayrı düşenleri buluşturacak bir irade ancak Türk milliyetçilerine nasip olabilir. Bu irade çekilmiş acıların, bir hilal uğruna toprağa batan güneşlerin çelikleşmiş ifadesidir. Türk milletinin derdini kendine dert etmeyenin, Türk milletinin endişesini yüreğinde hissetmeyip, Türk milletiyle kederde, tasada, neşede bir olmayandan böyle bir irade sadr olamaz” diye kaydetti.
 -“GERİYE BİR TEK MHP KALDI”
 Büyükataman, “toplum mühendislerinin, bölme ve bölünme heveslilerinin gayretlerini boşa çıkaracak, vatan hainlerinin haddini bildirecek, din tüccarlarının karşısında İslam ahlakıyla dimdik duracak, demokrasi simsarlarının karşısında yıkılmaz son kale olacak, Türkiye Cumhuriyeti Devleti’nin ayaklar altındaki itibarını, tutup kaldıracak, Türk Milleti’nin dilini, dinini, devletini ilelebet yaşatacak” olanın sadece ülkücüler olduğunu ifade ederek, geriye bir tek MHP’nin kaldığını belirtti.
 4 Kasım’da Ankara Arena Kapalı Spor Salonu alelade bir parti kongresine değil, Türk milletinin kaderinin Türk milletince ele alınmasına şahit olunacağını kaydeden Büyükataman, “Türkün son yüzyılda gülmeyen makus talihi değişecek, Türk devletinin tarih sahnesinden silinmesine engel olarak devleti kuran irade, o salonda yeniden şahlanacaktır. Türk cihan hakimiyeti mefkuresinin tohumu yeniden o salonda atılacak, Türk milliyetçileri muhakkak muzaffer olacaklardır. Mesele zaman meselesidir. Bu irade, bu inanç ne kadar çok gönülde paylaşılırsa zaman o kadar çok kısalacaktır” dedi.
 ANKA