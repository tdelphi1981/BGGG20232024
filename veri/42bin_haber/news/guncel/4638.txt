Öğretmene alan bilgisi için deneme testi
ÖSYM, Öğretmenlik Alan Bilgisi Testi'nin konu ağırlıklarıyla örnek sorularını internet sitesinden adaylarla paylaştı.
Ölçme Seçme ve Yerleştirme Merkezi (ÖSYM), Öğretmenlik Alan Bilgisi Testi ile ilgili yazılı açıklama yaptı. Milli Eğitim Bakanlığı, ÖSYM ve Devlet Personel Başkanlığı'nın 'Kamu Görevlerine İlk Defa Atanacaklar İçin Yapılacak Sınavlar Hakkında Genel Yönetmelik' kapsamında imzalanan protokole göre yapılacak testin konuları ve test içindeki ağırlıklarıyla ilgili ÖSYM tarafından uzman kişilerden oluşturulan komisyon çalışmalarını tamamladı.

2013'te Türkçe, İlköğretim Matematik, Fen Bilimleri/Fen ve Teknoloji, Sosyal Bilgiler, Türk Dili ve Edebiyatı, Tarih, Coğrafya, Matematik (Lise), Fizik, Kimya, Biyoloji, Din Kültürü ve Ahlak Bilgisi, Yabancı Dil (Almanca, Fransızca, İngilizce) alanlarında uygulanacak test ile ilgili tüm ayrıntılar, sınav yapılacak alanlara göre ÖSYM'nin sitesinde adayların bilgisine sunuldu. Sınav yapılacak her alan için ayrı ayrı örnek sorular hazırlandı. Adaylar, testteki sorular hakkında fikir vermesi amacıyla ÖSYM'nin internet sitesinden konu ağırlıklarıyla örnek sorulara ulaşabilecek.