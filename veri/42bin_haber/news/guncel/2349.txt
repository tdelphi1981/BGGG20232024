Başörtülü avukat ilk kez duruşmaya katıldı
İstanbul Barosu'na kayıtlı türbanlı bir kadın avukatın hukuk savaşı üzerine Danıştay 8. Dairesi avukatlara yönelik yıllardır uygulanan türban yasağını kaldırdı.
Dün verilen kararın ardından bugün ilk kez türbanlı olarak Kadıköy 2. Asliye Ceza Mahkemesi'nde görülen duruşmaya giren Avukat Şule Dağlı Gökkılıç, hakim tarafından türbanlı olarak duruşmaya girdiğinin tutanağa geçirildiğini söyledi. Ancak Avukat Gökkılıç, Danıştay'ın verdiği karar nedeniyle umutlu olduğunu dile getirdi.

Yıllardır kadın avukatlara yönelik uygulanan türban yasağının dün Danıştay 8. Dairesi tarafından kaldırılmasının ardından bugün, türbanlı avukatlar ilk kez vekil olarak görevli bulundukları davalara katıldı.

Avukat Şule Dağlı Gökkılıç da ilk kez türbanlı olarak Kadıköy 2. Asliye Ceza Mahkemesi'ndeki bir davasına görevli avukat olarak katıldı.
Adliye çıkışında basın mensuplarının sorularını cevaplayan Avukat Gökkılıç, "Yıllardan beri verdiğimiz bir mücadelemiz vardı. Bunun sonucunda Danıştay'ın da haklı bir karar verdiğini düşünüyoruz." dedi. Avukat Gökkılıç, Türkiye Barolar Birliği'nin meslek kurallarının 20'nci maddesinde düzenlenen bir durumun uygulanma şekli nedeniyle Danıştay'ın kararının doğru olduğunu söyledi.

Bu maddede 'Avukatlar ve stajerler mahkemede başı açık olarak görev yaparlar' denildiğini hatırlatan Gökkılıç, "Ama Anayasa'da hak ve özgürlükler ancak ve ancak kanun ile sınırlanır. Baronun bu, kanun da değil, yönetmelik de değil, genelge dahi değil. Bir meslek kuralı ile bize bu yasakçı tavrı, hatta genişleterek vurgulamak istiyorum. sadece mahkemelerde diyor meslek kurallarında. Ancak Barolar bunu daha da genişleterek baro derslerinde, icra dairelerinde, mahkemenin her alanında, davaların ve duruşmaların her alanında genişleterek uyguluyordu. Bir keyfiyet söz konusuydu. Danıştay'ın verdiği bu kararın, tüm sıkıntıları tamamen ortadan kaldırdığı kanaatindeyim. Hepimiz için, tüm Türkiye için iyi olur diye düşünüyorum." dedi.

Avukat Gökkılıç, Danıştay'ın kararından sonra ilk kez bugün bir duruşmaya katıldığını belirterek, "Bugün ilk duruşmamdı. Tabii tedirginlik vardı içimizde. Ama hakim gayet soğukkanlıydı. 'Bu konu ile ilgili bana gelmiş bir tebliğ yok. Ancak ben yine de duruşmaya geçmek ve baroya bildirmek zorundayım.' diyerek bu durumu tutanağa geçti. Ben de kendisine şu tarih ve sayılı kararına binaen duruşmaya girdiğimi kendisine açıkladım. Ama kendisi Barolar Birliği'ne ve İstanbul Barosu'na durumu bildireceğini söyledi. Sonucunu hep birlikte göreceğiz." diye konuştu.