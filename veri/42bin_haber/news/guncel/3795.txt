Amatör futbolcuya sır infaz!
MANİSA'nın Turgutlu İlçesi'nde, kullandığı motorsikletiyle akraba ziyaretinden dönen amatör futbolcu Mahmut Karadeniz (27), kimliği belirsiz kişi ya da kişilerce av tüfeği ile vurularak öldürüldü.
Olay, dün saat 20.30 sıralarında, İstasyonaltı Mahallesi Yaprak Sokak üzerinde meydana geldi. İnşaat ustası olan Amatör Lig'deki Alemspor'da futbol oynayan, 2 çocuk babası 27 yaşındaki Mahmut Karadeniz, akraba ziyaretinden motosikleti ile döndüğü sırada, kimliği belirsiz kişi ya da kişilerce, av tüfeği ile vuruldu. Boğazından yaralanan Karadeniz, kanlar içinde yere düştü. Yaralı Karadeniz'i görenler, durumu sağlık ve polis ekiplerine bildirdi. İhbar üzerine gelen sağlık ekiplerinin yaptığı kontrolünde, kaskı takılı olan Karadeniz'in hayatını kaybettiğini belirledi. Kaçan şüphelilerin yakalanması için çalışma başlatıldı. Olay yerinde yapılan incelemenin ardından Karadeniz'in cesedi otopsi için İzmir Adli Tıp Kurumu'na kaldırıldı. Karadeniz'in, geçen yıl yaşanan, 1 kişinin öldüğü ve 8 kişinin yaralandığı kavgaya karıştığı ve yaralandığı belirtildi. Cinayetle ilgili soruşturmanın sürdüğü bildirildi.