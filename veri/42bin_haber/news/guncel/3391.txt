Hatay Valisi'nden ilk açıklama
Hatay Valisi Celalettin Lekesiz, patlamanın bir otomobilde meydana geldiğinin belirlendiğini açıkladı..
Olay yerine gelen Vali Lekesiz, patlatılan araç ve çevresinde inceleme yaptı, patlamanın Cilvegözü Sınır Kapısı'nın giriş kapısına yaklaşık 40 metre uzaklıktaki tampon bölgedeki park alanında meydana geldiği bildirildi.

Cilvegözü ile Suriye'nin Bab-al Hawa Sınır Kapısı arasındaki 4.5 kilometrelik tampon bölgenin Türkiye bölümünde meydana gelen patlamada ölü sayısının 8'e yükseldiği, ölenlerden de 3'ünün Türk vatandaşı diğerlerinin de Suriyeli olduğu, bunlar arasında canlı bomba bulunabileceği kaydedildi. Ölü sayısının 9 olabileceği de öne sürülürken, yetkililer henüz doğrulamadı.

Suriye'ye yardım götüren araçların da bulunduğu bölgede meydana gelen patlamada 28 kişinin de yaralandığı, yaralıların götürüldüğü Reyhanlı Devlet Hastanesi'nde tedaviye alındığı kaydedildi.