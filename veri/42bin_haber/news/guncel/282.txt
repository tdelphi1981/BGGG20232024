Dağ gibi acı: 17 şehit
Siirt'te kahreden kaza... Skorsky S-70 tipi helikopter yoğun sis nedeniyle Herekol Dağı'nda kayalıklara çarpıp düştü. 17 şehit var
 Suat BİLİM / SİİRT
 10 Kasım sabahı 17 şehit... Siirt Pervari'de operasyona giden Skorsky S-70 tipi helikopter, iniş sırasında yoğun sis nedeniyle Herekol Dağı'nda kayalıklara çarptı. 14 kişilik Jandarma Özel Harekat timi, 2 pilot, 1 uçuş teknisyeni şehit oldu.
 SİİRT Valisi Ahmet Aydın, helikopterin, bölgedeki olumsuz hava koşulları ve sis nedeniyle direkt olarak kayaya çarptığını belirtti, şu bilgileri verdi: O nedenle bütün askerler şehit olmuş. Bir gün önce operasyon başlamıştı Pervari kırsalında. Sabah da arkadaşlarına yardım etmek amacıyla operasyona destek için gidiyorlardı askerler. Sisten kaynaklanan bir facia yaşandı. Helikopterde 3 subay, 4 astsubay, 9 uzman erbaş vardı. Herhangi bir saldırı söz konusu değil, düşüş nedeni yüzde yüz sis. Şehitlere ulaşıldı.'
 'DADAŞLAR' VARDI
 ŞEHİT olan tim 'Dadaşlar' olarak anılıyordu. İsimler şöyle: Yüzbaşı Anıl Barış Çetin (pilot), Üsteğmen Yakup Çınar (pilot), Teknik Üsçavuş Vedat Avcı, Piyade Uzm. Çavuş Mesut Şeker,Jand. Üsteğmen Ersan Yenici, Jand. Kıdemli Üsçavuş Erkan Yalçın, Jand. Kıdemli Çavuş Hakan Gemici, Jand. Uzm. Onbaşı Yusuf Tüfekçi, Jand. Uzm. Onbaşı  Onur Karasungur, Jand. Uzm. Onbaşı Dinçer Ersoy, Jand. Uzm. çavuşlar Eren Kızılgedik, Ömer Büyükköse, İbrahim Çelik, Murat Yıldızhan, Kürşat Güneş, Erdal Tekin, Serkan Perişan.
 3 Mehmet baba olacaktı
 - ANKARA: Helikopteri kullanan Üsteğmen Yakup Çınar, 2.5 yıldır evliydi. Öğretmen eşi Fethiye Çınar 
 5 aylık hamileydi. Çınar'ın 5 yıldır pilot olarak görev yaptığı öğrenildi.
 - ERZURUM: Uzman Çavuş Kürşat Güney'in babası Ağa Güney, 'Havada ne işi vardı. Hep fakirin çocuğu ölüyor' diye tepki gösterdi. Şehit geçen yıl evlenmişti, eşinin 2 aylık hamile olduğu öğrenildi. 
 - DİYARBAKIR: Jand. Uzman Çavuş Murat Yıldızhan'ın (25) 1 yıllık eşinin de hamile olduğu öğrenildi.
 20 gün sonra düğün vardı
 - ADANA: Şehit Erdal Tekin bekardı. BARTIN: Şehit Erkan Yalçın'ın (25) ikiz kardeşi Ercan Yalçın acı haberle sarsıldı. 
 -  DENİZLİ: Şehit Vedat Avcı'nın (25) dayısı 'Önceki gün 'operasyona gideceğiz' demişti' diye konuştu. Avcı'nın görev yerinin Ankara olduğu ve operasyon için gittiği öğrenildi. 
 - GAZİANTEP: Şehit Serkan Perişan (24) Kurban Bayramı'nda nişanlanmıştı.
 - GİRESUN: Şehit Hakan Gemici 18 Ekim'de evlenmişti. 
 - GÜMÜŞHANE: Şehit Yusuf Tüfekçi izinden bir hafta önce dönmüştü. 
 -  K.MARAŞ: Şehit Çavuş Ömer Büyükköse 20 gün sonra evlenecekti. 
 -  KAYSERİ: Halil İbrahim Çelik (25) geçen hafta nişanlanmıştı. Babasını 3 ay önce yitirdiği öğrenildi. Şehit Onur Karasungur'un ailesi de Kayseri'de. 
 - KIRKLARELİ: Şehit Ersan Yenice'nin annesine haber ambulansta verildi. 
 -  KONYA: Şehit Mesut  Şeker'in (32) annesi 'Torunlarım da oğlum gibi yetim kaldı' dedi. İki çocuğu vardı. 
 -  MANİSA: Şehit Yüzbaşı Anıl Barış Çetin, Ankara'da ODTÜ Koleji'nde İngilizce Öğretmeni olan Çiğdem Çetin'le evliydi. 1 çocuğu vardı. 
 - MERSİN: Şehit Eren Kızılgedik'in (23) ağabeyi 'Dağın devrildiği nerede görülmüş' diye feryat etti. 
 - TEKİRDAĞ: Şehit Dinçer Ersoy facebook'ta şu şiiri paylaşmış: Bakışlarını kat ömrüme/Tutalım ziyan edilmiş ömrün kalanını/Kaç nefes kaldı ki ölüme?
 Soruşturma başlatıldı
 GENELKURMAY, kazayla ilgili idari ve adli soruşturma başlatıldığını açıkladı. Duyuruda, 'İcrasına başlanan planlı operasyon için Siirt'ten kalkan Kara Kuvvetleri'ne ait S-70 
 Skorsky helikopterin, 07.45 sıralarında kaza kırıma uğradığı belirtildi. İdari ve adli soruşturmanın başlatıldığı vurgulanan açıklamada, 'Düşüş sebebi soruşturma sonucunda belirlenecektir. Şehitlerimize Allah'tan rahmet, kederli aile fertleriyle yüce milletimize başsağlığı ve sabırlar dileriz' denildi.