İzmir Büyükşehir tırtıllara savaş açtı
İzmir Büyükşehir Belediyesi çamkese mücadelesi başlattı.
İzmir Büyükşehir Belediyesi, çam ağaçlarının kurumasına yol açan çamkese tırtıllarına karşı her yıl olduğu gibi mekanik ve kimyevi mücadele başlattı. 2012 Ağustos ayında asılan koku tuzaklarıyla yaklaşık 3 bin 240 çamkese kelebeği yakalayan ekipler, kasım ayından bu yana bin 93 çam ağacını ilaçlarken şubat ayından itibaren de ağaçlardaki keseleri tek tek temizliyor. Çamkese mücadelesinin nisan sonuna kadar devam edeceğini bildiren Tarım Park ve Bahçeler Dairesi Başkanlığı ekipleri, ağaçlara verdiği zararın yanısıra insanlarda da alerjik reaksiyonlara yol açan tırtılları imha etmek amacıyla ağaçların yoğunlukla bulunduğu 52 okulla sekiz hastane ve sağlık ocağı öncelikli olmak üzere şehrin çeşitli sokakları ve kamu kurumlarının bahçelerinde çalıştıklarını açıkladı. Ekipler, çam ağaçlarının üzerindeki tırtıl keselerini uzatmalı dal makasıyla kesip aldıklarını, toplanan keseleri de imha ettiklerini kaydetti.