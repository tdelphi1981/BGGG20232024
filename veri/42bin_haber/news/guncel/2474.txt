Malatya'da hemzemin geçitte kaza: 1 ölü, 6 yaralı
Malatya'da, hemzemin geçitte lokomotifle servis minibüsünün çarpışması sonucu 1 kişi öldü, 6 kişi yaralandı.
Alınan bilgiye göre, merkeze bağlı Dilek Beldesi İstasyon Kavşağı'nda rayların üzerinden geçmeye çalışan, sürücüsünün ismi öğrenilemeyen 44 S 0722 plakalı minibüsle, Malatya'dan Hekimhan'a gittiği bildirilen lokomotif çarpıştı.

Kazada, kayısı fabrikasında işçi olduğu öğrenilen Sibel Karakaya (23) olay yerinde hayatını kaybetti. Yaralanan Döne Çelik, Saime Sağlam ve Hacer Sağlam ile isimleri öğrenilemeyen 3 kişi, Malatya ve Beydağı Devlet Hastanelerinde tedavi altına alındı.

Yaralıların hayati tehlikelerinin bulunmadığı öğrenildi.