Mavi Marmara davasına erteleme
İstanbul 7. Ağır Ceza Mahkemesinde görülen duruşmaya verilen aranın ardından mahkeme heyeti tarafından alınan kararlar açıklandı.
Mavi Marmara davasında, gemilerde görevli mürettebat ve yolcuların da aralarında bulunduğu 11 kişinin ifadesi alındı. 20 ve 21 Mayıs 2013 tarihinde iki gün üst üste yapılmasına karar verilen duruşma, için 49 müşteki daha ifade vermek üzere çağrıldı.

İstanbul 7. Ağır Ceza Mahkemesinde görülen duruşmaya verilen aranın ardından mahkeme heyeti tarafından alınan kararlar açıklandı. Buna göre heyet, sanıklara duruşma günü bildiren tebligatların yapılmasıyla ilgili olarak Adalet Bakanlığı Uluslararası Hukuk ve Dış İlişkiler Genel Müdürlüğüne gerekli yazıların gönderildiğini ancak buna cevap verilmediğini bildirdi.

İfadeleri alınan 49 müştekinin, suçtan doğrudan zarar gördükleri için davaya müdahil olarak katılma taleplerinin kabul edilmesine karar verildi.

Ayrıca ifadeleri alınamayan ve saldırı sırasında gemilerde bulunan bir kısmı gemilerde görevli mürettebat, bir kısmı da yolcu olan 72 müştekinin de ifadelerinin alınabilmesi için duruşmaya çağrılmalarına hükmedildi.

İddianamenin müştekileri arasında isimleri bulunan 117 kişinin de duruşmada hazır bulunmaları için kendilerine davetiye gönderilmesi kararlaştırıldı.

Mahkemeye çağrılan ancak kendilerine ulaşılamayan 50 müştekinin ise adreslerinin tespit edilmesi hükme bağlandı. Duruşma 20 Mayıs 2013 tarihine ertelenirken, 20 ve 21 Mayıs 2013 günü iki duruşma üst üste yapılmasına karar verildi.