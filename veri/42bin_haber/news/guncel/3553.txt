İhbarcı: Dink cinayetini ben ve Tuncel'in de bulunduğu grup planladı
Hrant Dink cinayetiyle ilgili ihbar mektubu gönderen başka suçtan tutuklu bir mahkumun kendisi ve ailesinin korunması durumunda, olayla ilgili bilgi ve belge paylaşabileceğini söylediği öğrenildi.
Korumaya alındığı belirtilen kişinin ihbar mektubunda, cinayetin kendisi ve davanın sanığı Erhan Tuncel'in de aralarında bulunduğu bir grup tarafından planlandığını söylediği ifade edildi. 

Tokat'ta tutuklu bir mahkum, Ogün Samast'ın yargılandığı İstanbul 2. Çocuk Ağır Ceza Mahkemesi'ne ihbar mektubu göndermişti. Kendisinin ve ailesinin can güvenliğinin sağlanması halinde cinayete ilişkin bilgi ve belgeleri paylaşmaya hazır olduğunu bildiren ihbarcının mektubu mahkeme tarafından Dink cinayeti soruşturmasına bakan savcı Muammer Akkaş'a gönderildi. İhbarı inceleyen savcı Akkaş, ihbarı yapan mahkumu ve ailesini tespit ettirdi. Savcı Akkaş'ın talimatı ile ihbarcı ve ailesinin polis tarafından korumaya alındığı öğrenildi.

Söz konusu kişinin Dink davası sanığı Erhan Tuncel'i tanıdığını söylediği mektubunda cinayet öncesi Agos Gazetesi önünde keşif yaptıklarını iddia ettiği öğrenildi. İhbarcı, cinayetin Erhan Tuncel ve kendisinin de içinde bulunduğu bir grup tarafından planlandığını öne sürdü.