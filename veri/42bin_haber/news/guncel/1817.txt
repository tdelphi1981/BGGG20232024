Ölüm hapının şifresi çözüldü
Merdiven altında üretilen 439101 ve son rakamı 707 ile biten hapların şifresi çözüldü. 300 bin kutu sahte ağrı kesici piyasadan çekildi. Toptancılar ilaç satmayı bıraktı, ellerindeki hapları iade etti.

İstanbul Güvenlik Şube Müdürlüğü ekipleri sahte ilaç şebekelerine yönelik 2 ayrı operasyon yaptı. İlk operasyonda yaklaşık 300 bin kutu sahte novalgin ve cinsel gücü artırıcı ilaç ele geçirildi. Şebekenin ilaçları kendi imal ettikleri belirlendi. Sahte cinsel gücü arttırıcı ilaçlar ile yakalanan şebekenin ise İranlı bir kişiden aldığı ilaçları İstanbul’da sattığı belirlendi. 
Seri numaraları hep aynı çıktı 
Yakalanan sahte ilaçlar üzerinde yapılan incelemelerde ise sahte paketlerin üzerinde bulunan seri numaraların aynı olduğu görüldü. Sahte ağrı kesicilerin tamamında  439101 seri numarasının olduğu cinsel gücü arttırıcı ilaçların ise 707 ile biten serileri taşıdığı belirlendi. Bunun üzerine polis son yıllarda ele geçirilen sahte ilaçları inceledi. Şebekelerin sahte ilaçlara rastgele seri yazdıkları ve birbirine yakın rakamları kullandıkları ortaya çıktı.  Ele geçirilen ağrı kesiciler ile ilgili Sağlık Bakanlığı, Gıda Tarım ve Hayvancılık Bakanlığı uzmanlarının yanı sıra sahteleri üretilen şirketin Fransada bulunan merkezi tarafından da rapor hazırlandı. Hazırlanan raporlara göre sahte ilaçların ölümcül sonuçlar doğurduğu bildirildi. Üretilen sahte ilaçların izini süren polis bir çok işyerinin ağrı kesici satmayı bıraktığını gördü. Polisin görüştüğü gıda toptancıları ellerinde bulunan ilaçları da iade ettiklerini söyledi.