Öğrenciler Semiha Öğretmen'i hiç unutmayacak
Bakan Binali Yıldırım'ın eşi emekli öğretmen Semiha Yıldırım'dan eğitime büyük destek... Yıldırım, Çekmeköy'de adını verdiği 20 derslikli bir ilkokul yaptırdı
 ULAŞTIRMA, Denizcilik ve Haberleşme Bakanı Binali Yıldırım'ın eşi emekli öğretmen Semiha Yıldırım, kendi adına bir ilkokul yaptırdı. İstanbul Çekmeköy'deki Öğretmen Semiha Yıldırım İlkokulu 20 derslikten oluşuyor. Ömrünü eğitime adayan Semiha Yıldırım'ın yaptırdığı okul yeni eğitim döneminde öğrencileriyle buluştu. 
 Okulun resmi açılışı ise 24 Kasım Öğretmenler Günü'nde yapılacak. Arsasını Çekmeköy Belediyesi'nin bağışladığı okulun yapımı bir yılda tamamlandı. Bakan Binali Yıldırım da eşinin yaptırdığı okulun inşası ve detaylarıyla ilgilendi.
 GÖREVİMİZİ YAPIYORUZ
 Eğitim vadisi olarak ayrılan bölgedeki arsayı okula tahsis eden Çekmeköy Belediye Başkanı Ahmet Poyraz eğitim için yapılan çalışmaları şöyle anlattı: Göreve geldiğimiz günden beri Çekmeköy'ü eğitim vadisi haline getirmek için çalışıyoruz. Bağışçılara okul yapmaları konusunda açık davette bulunuyoruz. Belediye olarak biz de üzerimize düşen görevi yerine getirip en kısa sürede bakanlığa teslim edilmesini sağlıyoruz. Özel okulların ve üniversitenin açılması için de ikna sürecimiz oldu. Çekmeköy'ü emanet edeceğimiz gençlerimizin donanımlı birer yetişkin olmaları için çalışıyoruz.
 Seray ŞAHİNLER / İSTANBUL