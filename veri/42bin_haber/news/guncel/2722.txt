Önlerine geleni avladılar
Havaların soğumasıyla birlikte Büyükçekmece Gölü'ne gelen yüzlerce kuş, kaçak avcıların hedefi oldu. Bölgede avlanmanın yasak olmasına rağmen kaçak avcılar dur durak bilmiyor.
Avcıların yaban kuşlarının uçuş koridoru olan göl kıyısında avlanarak suç işlediğini söyleyen Büyükçekmece Belediye Başkanı Dr. Hasan Akgün," Kolluk kuvvetleri ile el ele vererek sözde avcılara göz açtırmamaya kararlıyız" dedi. 
Avcıların göl çevresinde kulübeler kurarak yaban ördeklerini, martıları, karabatakları ve sokak köpeklerini hedef tahtası olarak kullandıklarını dile getiren Başkan Akgün, Büyükçekmece Belediyesinin sokak hayvanları rehabilitasyon merkezinde sözde avcıların hedefi olan onlarca hayvanın bulunduğunu belirtti. 
Belediye olarak bilinçsiz avcılarla mücadelelerinin devam edeceğini anlatan Başkan Akgün; "Denetimlerimiz devam edecek. Ancak yaptıklarımız yeterli olmuyor. Kaçak avcılar, kanunların yetersizliğini bildikleri için göl kıyısında uçana kaçana kurşun sıkıyorlar şeklinde konuştu.  
Göçmen kuşların uçuş koridoru olarak kullandığı Büyükçekmece Gölünün kaçak avcılara karşı yeterli önlem alındığı takdirde kuş cennetine döneceğini vurgulayan Başkan Akgün, "Büyükçekmece halkı, Büyükçekmece gölünün kuş cenneti haline getirilmesini çok istiyor. Bu konuda akademik çevreler ve yetkili kurumlarla el ele vererek Büyükçekmece Gölünü kuş cennetine dönüştürmeye kararlıyız" dedi.