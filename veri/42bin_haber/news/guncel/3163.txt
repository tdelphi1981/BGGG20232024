Komşuya görüntülü tecavüz şantajı
ZONGULDAK'ta, komşusu 33 yaşındaki A.K. adlı kadına ormanlık alanda tecavüz ettiği ve tecavüzü cep telefonuna kaydederek şantaj yaptığı suçlamasıyla tutuklanan 38 yaşındaki Murat A., hakim karşısına çıktı.
Olay, geçen yıl Ağustos ayında meydana geldi. İnşaat ustası evli ve 2 çocuk babası Murat A., iddiaya göre eşiyle aralarını bozmakla suçladığı komşusu A.K.'yı konuşmak için buluştuktan sonra otomobiliyle ormanlık alana götürdü. Murat A., iddiaya göre A.K.'ya burada tecavüz etti. Murat A., tecavüz sırasında cep telefonuyla da görüntü çekti.

A.K.'nın Cumhuriyet Savcılığı'na başvurarak şikayette bulunması üzerine Murat A. ve olay sırasında dışarıda gözcülük yaptığı iddia edilen arkadaşı İsmail G., gözaltına alındı ve sorgularının ardından tutuklandı.

Sanıklar, Zonguldak 1'inci Ağır Ceza Mahkemesi'nde açılan davada hakim karşısına çıktı. Toplam 19 yıl hapsi istenen sanıklardan Murat A. savunmasında, A.K. ile 8 yıllık eskiye dayalı bir arkadaşlıkları olduğunu söyledi. Olay günü konuşmak için otomobille ormanlık alana gittiklerini belirten Murat A., "Otomobilde rızasıyla cinsel ilişkiye girdik. İlişkiyi kameraya aldım. Benim tek suçum görüntü çekmekti. Ben kendisine şantaj yapmadım. Sadece, 'Aileme bulaşırsan bu görüntüleri yayarım' dedim. A.K., görüntüleri benden para karşılığı istedi. Ben de kabul ettim. Ancak görüntüyü arkadaşım İsmail G. teslim etti. 450 lira da para almış" dedi.

Diğer sanık İsmail G. ise avukatı olmadığı gerekçesiyle savunma yapmadı.

A.K. ise Murat A.'nın kendisine tecavüz ettiğini ileri sürerek şikayetinin devam ettiğini söyledi.

Duruşmada, sanık Murat A.'nın eşi 40 yaşındaki A.A. ve dini nikahla yaşadığı ileri sürülen 32 yaşındaki E.A. da tanık olarak dinlendi. Duruşma, diğer sanık İsmail G.'nin savunma yapması ve eksik evrakın tamamlanması için ertelendi.