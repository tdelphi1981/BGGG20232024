Kanada'da Sandy kasırgası alarmı
Karayipler'de başlayan ve şu ana kadar 60 kişinin ölümüne neden olan Sandy Kasırgası için Kanada'da alarm verildi.
 Kanada Çevre Bakanlığı, hızı saatte 90 kilometreyi bulacak kasırganın Ontario ve Quebec eyaletlerinin güneyinde etkili olacağını ve bu bölgelerin 72 saat elektriksiz kalabileceğini açıkladı.
 Yapılan açıklamada, kasırganın geçeceği bölgelerde 20 ile 50 milimetre yağış beklendiği belirtilerek, halktan önlem alması istendi.
 Kanada Kasırga Merkezi de Sandy kasırgasının Nova Scotia eyaletinin güneyinde etkili olacağı uyarısında bulundu. Merkez kasırganın, Ontario Gölü, Huron Gölü ve Niagara bölgesini etkileyeceğini öngörüyor.
 Kanada Kızılhaçı'ndan yapılan açıklamada da, "72 saat boyunca elektriksiz kalma ihtimaline karşı hazırlıklı olun. Şimdiden ailenizin gıda ve diğer önemli ihtiyaçlarını tedarik edin" uyarısı yapıldı.
 Toronto Pearson Uluslararası Havaalanında şu ana dek yüzün üzerinde iç ve dış hat uçuşu iptal edildi. Sandy kasırgasının haftasonuna doğru etkisini kaybetmesi bekleniyor.
 AA
  