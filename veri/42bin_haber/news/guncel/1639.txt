Yeni evli çifte büyük şok
Başakşehirde, yeni evlenen çiftin evine giren hırsızlar 50 bin liralık ziynet eşyasını çaldıktan sonra kayıplara karıştı. Eve döndüğünde gördüğü manzara karşısında şoka uğrayan Işık Yalçın, sitede yeterli güvenlik önlemi alınmamasından yakındı. Polis ekipleri ise güvenlik kamerası tarafından yüzleri tespit edilen hırsızların peşine düştü.
Olay Başakşehir 2. Etap D-33 Blokta yaşandı. İddialara göre, kimliği henüz belirlenemeyen şüpheliler, apartmanın önünü kontrol ettikten sonra binaya giriş yaptı. Şahısların binaya girişleri sitenin güvenlik kamerası tarafından da kaydedildi. Binaya giren şahıslar olayın yaşandığı dairenin kapı kilitlerini kırdıktan sonra içeri girdi. Yatak odası ve oturma odasının altını üstüne getiren hırsızlar evli çiftin altın, bilezik, kolye ve saatlerinin yanı sıra elektronik eşyalarını da alıp evden uzaklaştı. Bu sırada şahısların binadan çıkışları da güvenlik kameralarına yansıdı. Hırsızlık olayının yaşandığı saatlerde işte olan çift eve döndüklerinde neye uğradığını şaşırdı. Olay yerine gelen polisler inceleme yaptıktan sonra parmak izi incelemesi yaparak tutanak tuttu. Güvenlik kameralarından yüzleri tespit edilen hırsızlık zanlıları her yerde aranıyor. 
 
Hırsızlık olayının şokunu üzerinden atmaya çalışan Işık Yalçın, Karı-koca çalıştığımız için sabah 08.00den sonra evde kimse olmuyor. Dün akşam eve geldiğimizde evin kilidi elimizde kaldı.İçeri girdiğimizde vahim gerçekle karşılaştık. Yeni evliyiz. Ortalama 50 bin liralık ziynet eşyamız çalınmış. Rahmetli dedemden kalmış yüz yıllık kemerimizi de çalmışlar. ifadelerini kullandı. Sitede güvenlik zafiyeti yaşandığını ifade eden Yalçın, Siteye aidat ödüyoruz. Kişiler elini kolunu sallayarak kapıdan giriyor. Evi alt üst edip çıkıp gidiyorlar. dedi.