Töre infazında ceset yok ceza yok
Aile meclisinin kararıyla 13 yıl önce telle boğularak öldürülen 19 yaşındaki Çimen Yükselin cesedi bulunamadı. Mahkeme cinayeti itiraf eden ağabeyin ifadesine rağmen, baba ve kardeşleri serbest bıraktı.

Öğretmeniyle yasak aşk yaşadığı iddiasıyla aile meclisi kararıyla 13 yıl önce telle boğularak öldürülen Çimen Yüksel’in cesedi bulunamayınca cinayeti işleyen babası Yaşar Yüksel ve kardeşleri Seven, Savaş ve İzzet Yüksel beraat etti. 19 yaşındaki Çimen, Küçükçekmece’de 2000’de kayboldu. 9 yıl sonra kardeşlerden Savaş Yüksel cinayeti itiraf etti. Buna göre baba emir verdi. Savaş, Çimen’in omuzuna bastırdı, Seven, kollarını tuttu, İzzet ise kabloyla boğarak öldürdü. Anne Şerife Yüksel ise cinayeti izledi. Bu itiraf üzerine baba ve oğulları tutuklandı.  İtirafçı kardeş Savaş Yüksel’in cesedi gömdüklerini iddia ettiği 5 ayrı yerde yapılan kazılarda Çimen’in cesedine rastlanamadı. Diğer sanıklar da itirafçı Savaş Yüksel’in akli dengesinin yerinde olmadığını ileri sürerek suçlamaları reddetti. 
Kayıplar listesine alındı 
Davanın karar duruşmasında Çimen Yüksel’in kayıp kişiler statüsünde tutulmasına karar veren mahkeme, genç kızın öldürüldüğüne dair delil olmadığı ve cesedin bulunamadığı gerekçesiyle 5 sanığın beraatına karar verdi.