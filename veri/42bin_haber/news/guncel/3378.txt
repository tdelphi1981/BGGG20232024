40 yıllık eşini güğümle dövdü
BURSA'nın İnegöl İlçesi'nde 61 yaşındaki Nazım Ş. alkol aldıktan sonra evde tartıştığı 40 yıllık eşi Zeliha Ş.'yi, başına sobanın üzerinde duran güğüm ile vurarak hastanelik etti.
İnegöl'e bağlı Alibeyköy'de oturan çiftçi Nazım Ş., evde alkol aldıktan sonra 40 yıllık eşi Zeliha Ş. ile bilinmeyen bir nedenden tartışmaya başladı. Uzayan tartışma sırasında Nazım Ş., sobanın üzerindeki, içinde az su bulunan güğümü alarak eşinin başına vurdu. Kanlar içerisinde kalan Zeliha Ş., komşusunun evine sığındı.

Komşunun ihbarı üzerine köye gelen 112 Acil Servis ambulansında görevli sağlık ekipleri, yaralı kadına ilk müdahaleyi yaparak burnunda, kaşının üstünde ve alnındaki kanamayı durdurdu. Daha sonra ambulansla İnegöl Devlet Hastanesi Acil Servisi'ne getirilen Zeliha Ş., burada tedaviye alındı. Nazım Ş. ise jandarma ekipleri tarafından gözaltına alındı.