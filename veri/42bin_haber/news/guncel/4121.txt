İmralı için isimler yarın açıklanacak
Başbakan Recep Tayyip Erdoğan İmralı'ya gidecek isimlerin yarın belli olacağını söyledi.
Başbakan Recep Tayyip Erdoğan İmralı'ya gidecek isimlerin yarın belli olacağını söyledi.

İşte başbakan'dan satır başları:

Başbakan Recep Tayyip Erdoğan, devrim sürecinde Libya'daki Türk firmalarının hak edişlerinin ve zararlarının ödenmesi konusunda Libya Hükümeti'yle görüştüklerini belirterek, 'Bu yarım kalan işleri de müteahhit firmalarımızın bir an önce tekrar Libya'ya dönerek bitirmelerinin en büyük arzumuz olduğunu da kendilerine ifade ettik'dedi.

Başbakan Erdoğan ve Libya Başbakanı Ali Zeydan, baş başa ve heyetler arası görüşmelerin ardından Başbakanlık Merkez Bina'da ortak basın toplantısı düzenledi.

Sözlerinin başında, Libya'da yeni hükümetin kurulmasının ardından Başbakan Zeydan'ın ilk ziyaretlerinin arasında Türkiye'ye de yer vermiş olmasından duyduğu memnuniyeti ifade eden Başbakan Erdoğan, Türkiye-Libya ilişkilerinin yaklaşık 500 yılı bulduğunu, Libya'nın Türk milletinin gönlünde özel bir yere sahip olduğunu vurguladı.

-Libya'ya destek-

Libya halkının 17 Şubat devrimiyle 42 yıllık otokratik rejime son vererek demokratik dönüşüm sürecini başlatmasının Türk milleti tarafından takdir ve sevinçle karşılandığını belirten Erdoğan, 'Devrim sırasında daha özgür ve daha onurlu bir yaşam için hayatlarını feda eden şehitlerimize bir kez daha Allah'tan rahmet diliyorum' dedi.

Libya'nın, devrimden bugüne kadar geçen süre içinde önemli başarılar kaydettiğini dile getiren Erdoğan, bu ülkenin yeniden devlet yapılanması süreci yaşadığını ve bu süreçte Başbakan Zeydan'a ve ekibine çok iş düştüğünü ifade etti.

Erdoğan, Libya Hükümeti'ne, geleceğe yönelik atacakları adımlar için destek vermeye hazır olduklarını ve Libya devrimine başından itibaren destek verdiklerini belirterek, devrim sonrasında siyasi, güvenlik ve kalkınma alanlarında bu ülkeye katkılarının artarak devam ettiğini vurguladı.

Bu destek çerçevesinde Türkiye'den Libya'ya birçok üst düzey ziyaret gerçekleştiğini hatırlatan Erdoğan, 'Bundan sonra da tüm imkanlarımızla Libyalı kardeşlerimizin yanında olacağımızı ifade etmek isterim' dedi.

Erdoğan, heyetler arası görüşmede Libya'ya, Mısır ve Tunus'la Türkiye hükümetleri arasında oluşturulan Yüksek Düzeyli Stratejik İşbirliği Konseyi'nin kurulması için teklifte bulunduklarına değinerek, Libya'daki siyasi reform ile anayasanın hazırlanması süreçlerinde de Türkiye'nin yapabileceği katkılar olursa desteğe hazır olduklarını mevkidaşına ifade ettiğini söyledi.

-Türk firmalarının Libya'da yarım kalan faaliyetleri-

Başbakan Erdoğan, 817 polis adayına Türkiye'de eğitim verildiğini ve dün Başbakan Zeydan'ın da katıldığı törenle diplomalarını aldıklarını dile getirerek, iki ülke arasındaki ticaret hacminin 2,5 milyar dolar seviyesinde olduğunu ancak bu rakamı yeterli görmediklerini vurguladı.

Erdoğan, iki ülke arasındaki ticari ilişkilerin 'dengeli ve her iki ülkenin de yararına olacak şekilde geliştirilmesi için' çalışma yürüttüklerini ifade etti.

Devrim sürecinde projelerini yarım bırakarak Libya'dan ayrılmak zorunda kalan Türk firmalarının hak ediş ve tazminlere yönelik çalışmaların da görüşmeler de ele alındığını vurgulayan Erdoğan, 'Bu yarım kalan işleri de müteahhit firmalarımızın bir an önce tekrar Libya'ya dönerek bitirmelerinin en büyük arzumuz olduğunu da kendilerine ifade ettik' diye konuştu.

Libya tarafında da aynı isteği görmenin memnuniyeti içinde olduklarını belirten Erdoğan ' Firmalarımızın Libya'ya dönüşlerini teminen, tabi ki bu hak edişleri ve devrim sırasında meydana gelen zarar ve ziyanları böylece aramızda görüştük' ifadesini kullandı.

Türkiye ve Libya'nın Akdeniz'de stratejik konuma sahip iki partner olduğunu dile getiren Erdoğan, Libya ile ilişkileri bölgesel barış ve istikrara hizmet edecek şekilde yükseltmeyi hedeflediklerini söyledi.

Başbakan Recep Tayyip Erdoğan, 'Libya, gerçekleştirdiği devrimle bölge halkları başta olmak üzere baskı ve zulüm altındaki tüm halklara da örnek oldu. Libya, anayasal demokrasi yolunda emin adımlarla yürüyor ve Libya'da halk iradesinin tecellisi gerçekten tüm sahra üstü Afrika'da yeni bir dönemin başlangıcına ayrıca vesile olacaktır. Libya halkının demokrasi yolundaki mücadelesinde bizler de her zaman yanında olacak ve her türlü desteği vereceğiz. Başbakan Recep Tayyip Erdoğan, İmralı'ya gidecek ikinci heyeti bu akşam Adalet Bakanı Sadullah Ergin ile değerlendireceklerini ve Ergin'in yarın kararı açıklayacağını söyledi.

Başbakan Erdoğan ile Libya Başbakanı Ali Zeydan, Başbakanlık Merkez Bina'da gerçekleştirdikleri baş başa ve heyetlerarası görüşmelerin ardından ortak basın toplantısı düzenleyerek, soruları yanıtladı.

Erdoğan, bir gazetecinin 'İmralı'ya gidecek 2. heyet için İmralı tarafından isimler belirlendi. İsimler Altan Tan, Pervin Buldan, Sırrı Süreyya Önder olarak açıklandı. İmralı tarafından belirlenmesini ve bu isimleri nasıl değerlendirirsiniz? BDP'lilerin Karadeniz turu yarıda kesildi, tamamlanamamasını nasıl yorumlarsınız? Muhalefetin bazı AK Partililer tarafından olayın kışkırtıldığı iddiaları var' sorusunu, şöyle yanıtladı:

'Hangi muhalefet onu söylüyor bilemem. CHP'nin bu tür şeyler söylemesi mümkündür. Bütün resimler, kayıtlar Sinop'ta kimlerin olduğunu ortaya koyuyor. Bugün de birçok yazılı medyada özellikle Sinop'taki belediye başkanının bu işin içinde olduğu ifade ediliyor. Seçilmiş olan milletvekillerine karşı yapılan eylemin doğru olmadığını dün grup konuşmamda çok açık, net ifade ettim. İster beğenin, ister beğenmeyin milletvekilleridir, gelirler yasalar çerçevesinde kendilerine nerede, ne yapılması gerektiği zaten bildirilmiştir. Bunu bilirler, oralarda da bu tür yapmaları gereken çalışmayı yaparlar.

Biz, öğretmenevinde onları ağırlayacak kadar onlara ev sahipliğinin en güzelini uyguladık. Öğretmenevleri kiminle bağlantılı? Bizimle bağlantılı, Milli Eğitim Bakanlığımıza ait yer. Samsun'da ise İçişleri Bakanım valiye verdiği talimatla, bizzat bende İçişleri Bakanıma bunu söyledim, orada da yine aynı şekilde valimiz gereken oradaki faaliyetlerine yönelik onlara ilgiyi ve yardımı yapmıştır. Bu çerçeve içerisinde onlar oradaki çalışmalarını yürütmüşlerdir. Fakat gerek Sinop'ta, gerek Samsun'daki bu tepkiler onların Ankara'ya dönmelerine yönelik bir karar almalarını gerektirdi ki onlar Giresun, Trabzon o istikamette daha devam etmediler, daha sonra Ankara'ya döndüler. Olayın tamamı budur.'

-'CHP'nin yetkilisi aynaya çok sık bakması lazım'-

Erdoğan, BDP'lilerin Karadeniz turunu yarıda kesmelerinin AK Parti ile ilişkilendirilmesini de eleştirerek, 'Olayı AK Parti'ye bu şekilde havale etmeye gayret eden CHP'nin yetkilisinin aynaya çok sık bakması lazım. Belli ki aynadan uzak kalmış, aynada uzak kaldığı için kirliliklerini göremiyorlar, bunların durumu budur. Bütün hepsi belgelidir, hepsi şu anda İçişleri Bakanlığımızın kayıtlarında, emniyet istihbarat kayıtlarında da mevcuttur' dedi.

Başbakan Erdoğan, İmralı'ya gidecek ikinci heyete ilişkin soruya da 'Onları bu akşam bakanımızla beraber bir araya geleceğiz, değerlendirmesini yapacağız, ondan sonra Adalet Bakanımız yarın kararı açıklar' yanıtını verdi.

-Libya'da iş yapan firmaların dönüşü-

Başbakan Erdoğan, Libyalı bir gazetecinin, Libya'da iş yapan Türk şirketlerinden geri dönen bulunup bulunmadığını ve Türkiye'nin Libya'nın kalkınmasına ciddi anlamda katkısı olup olmadığını sorması üzerine, Libya'dan savaş nedeniyle ayrılan Türk firmalarından bazılarının tadilat işleri için tekrar döndüğünü bildirdi.

Türk firmalarının asıl dönüşlerinin yarım bıraktıkları yatırımları tamamlamak ve yeni altyapı, üstyapı yatırımlarına girmek için olacağını belirten Başbakan Recep Tayyip Erdoğan, şunları kaydetti:

'Zaten birçok şirketlerimizin orada araç gereçleri, iş makineleri imha edildi, bunlar fotoğraflarıyla belli. Depolarda birçok malzemeleri bekletiliyor, bunlar orada mevcut. Projeler ellerinde mevcut olduğu için de bıraktıkları yerden devam ederek bir an önce bunları bitirmeleri söz konusu.

Bir de tabi Libya'nın devrimden sonraki sürecine yönelik olarak da derlenip, toparlanmanın, bu savaşın, adeta savaşın, devrimin bütün kötü kalıntılarını, görüntülerini ortadan kaldırması da inanıyorum ki şu andaki yönetimin en önemli başarısı olacaktır. Bu konuyla ilgili olarak Türkiye her an Libyalı kardeşlerinin yanındadır. Çünkü çok güçlü müteahhit firmalarımız var, dünyada Çin'den sonra ikinci sıradayız, bu güçlü firmalarımızla birlikte Libya'nın altyapısını, üstyapısını ele almak suretiyle tabi 1 milyon 700 bin kilometrekarelik bir arazide atılacak adımlar, yapılacak yatırımlar şüphesiz ki Libya yönetiminin en başarılı adımları olacaktır. Bizler hükümet olarak girişimcilerimizle bu konuda başlattıkları yatırımların devamı olarak Libyalı kardeşlerimizin yanındayız.'