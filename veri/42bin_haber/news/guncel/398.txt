Ergenekon'da gizli tanık sanık çıktı
Ergenekon davasında bugün dinlenmesi beklenen gizli tanık 9'un, açık kimliği ile ifade vermek istediği yönünde mahkemeye dilekçe verdiği öğrenildi. Gizli tanığın, davanın sanıklarından birisi olduğu ortaya çıktı ancak mahkeme açık kimliğe medyada yer verilmemesine karar verdi.
 İstanbul 13. Ağır Ceza Mahkemesi'nde görülen Ergenekon davasının 261. duruşmasında Mustafa Balbay, Veli Küçük, İbrahim Şahin ve Danıştay saldırısının tetikçisi Alparslan Arslan'ın da aralarında bulunduğu 17 tutuklu sanık hazır bulundu. Eski Genelkurmay Başkanı İlker Başbuğ, Mehmet Haberal ve Levent Ersöz'ün de aralarında sulunduğu 48 tutuklu sanık ise duruşmaya katılmadı.
 Mahkeme Başkanı Hasan Hüseyin Özese, dünkü oturumda bugün dinlenmesine karar verilen gizli tanık 9'un gizli tanık odasında hazır olduğunu söyledi. Gizli tanık 9'un mahkemeye açık kimliği ile ifade vermek istediğine ilişkin bir dilekçe verdiğini belirten Özese, diğer sanıklar tarafından şahsına yönelik saldırı yapılmasından endişe duyduğu için gizli tanık odasından ifade vermek istediğine de dilekçesinde yer verdiğini vurguladı.
 Özese, gizli tanık 9'un yazdığı dilekçeyi okurken, dilekçenin altındaki gerçek ismi de zikretti. Bunun üzerine 9'un davanın sanıklarından birisi olduğu anlaşıldı. Gizli tanığın dilekçesi üzerine yaklaşık 20 dakika duruşmaya ara veren mahkeme, talebi kabul ederek gizli tanığın açık kimliği ile ifade vermesine karar verdi. Ayrıca basında yer alacak haberlerde de açık kimliğinin kullanılmasına yasaklama getiren mahkeme heyeti, gizli tanık 9 ifadesi dışında bir ifadenin kullanılması durumunda da yasal takibat başlatılacağını açıkladı.
 CİHAN