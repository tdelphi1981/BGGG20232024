Sarai'nin ailesi konuştu: Türklere minnettarım
İstanbul'da kaybolduktan 12 gün sonra cesedi bulunan New York'lu Sarai Sierra'nın annesi, Türk halkına ve polis teşkilatına teşekkür etti.
Cihan Haber Ajansı (Cihan)'a özel açıklamalarda bulunan anne Betzaida Jimenez, "Kızım kaybolduktan sonra Türk insanı dört bir koldan onu aramaya başladı. Özellikle sokaklarda kızımın fotoğrafını taşıyan çocukları görmek beni derinden etkiledi. Türkler, hiç tanımadıkları bir insanı sanki kendi evlatlarını ararmış gibi aradılar." dedi. Olayın ardından harekete geçen yetkililere de minnettar olduğunu söyleyen Jimenez, "Özellikle Türk polisi çok iyi çalıştı. Sizin aracılığınızla olayla ilgilenen Cumhurbaşkanı ve Başbakan'a da teşekkür ederim. Türklerin bu kadar vefalı olduğunu bilmiyordum. Bütün Türklere minnettarım" diye konuştu.

İstanbul'da kaybolduktan 12 gün sonra cesedi bulunan Sarai Sierra'nın evlat acısı çeken annesi Betzaida Jimenez, konuya duyarlılık gösteren Türk halkına ve Emniyet güçlerine teşekkür etti. Kızının neden öldürüldüğünü hâlâ anlayamadığını söyleyen Betzaida Jimenez, Türk polisinden kızının başına gelen olayı aydınlatmasını istedi. "Öğrendiğimiz kadarıyla polis, olayı çok yakından araştırmaya devam ediyor. Cinayetin sebebi henüz bulunamadı. Umarım olay bir an önce aydınlatılır." diye konuştu. Damadıyla telefonda devamlı görüştüğünü kaydeden Jimenez, cenazenin ne zaman Amerika'ya getirileceği konusunda net bir tarih verilmediğini söyledi. Acılı anne, sözlerini şöyle sürdürdü: "Sierra'nın cenazesini oğlum ve damadım getirecek. Onlar için çok zor olacak bu. Kendileriyle sürekli görüşüyoruz. Acımız çok büyük. Ailece çok üzgünüz. Torunlarım hâlâ olayın şokunda." dedi. Betzaida Jimenez, 'Umut Otobüsü'nü İstanbul sokaklarında kızı için dolaştıran Yakınlarını Kaybetmiş Aileler Derneği'ne (YAKAD) de ayrıca teşekkür etti.

Kızlarının tam bir Türkiye hayranı olduğunu söyleyen baba Jimenez ise "Kızımın öldüğünü duyunca adeta dünya başıma yıkıldı. Tatil için gittiği yerden cenazesi gelecek. Yapabileceğimiz bir şey yok. Türk yetkililerinin bütün çabaları için minnetarız."diye konuştu. Büyük üzüntü içinde olduklarını dile getiren kederli baba, sözlerini şöyle sürdürdü: "Türk polisinin ciddi bir şekilde soruşturmayı devam ettirdiğini biliyoruz. Umarım en kısa sürede olayın sebebini bulurlar. İnanıyorum ki adalet tecelli edecek. Türk hükümetine bu konuda çok güveniyoruz. Kızımın bulunmasına katkıda bulunan herkese çok teşekkür ederim."
(CİHAN)