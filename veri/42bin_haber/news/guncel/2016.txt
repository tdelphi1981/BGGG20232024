Karşıyaka Belediyesi'nin AB atağı
İzmir Karşıyaka Belediye Başkanı Cevat Durak'ın, Avrupa Birliği fonları destekli yatırımları Karşıyaka'ya kazandırma hamlesine Polonya'dan destek geldi.
 Avrupa Türk İşadamları İşbirliği Konseyi'nin(ATİK) davetlisi olarak Polonya'ya giden Başkan Durak, "Türkiye-Polonya Belediyeler Birliği" protokolü imzaladı. Polonya'nın Kobylka ve Zabki Belediye Başkanları ile bir araya gelen Başkan Durak, Polonya Başbakan Yardımcısı'nın Başdanışmanı Jozef Zalewski'yi de ziyaret etti. 
 Avrupa Birliği fonlarından yararlanmak istediklerini belirten Başkan Durak, Polonya ziyaretinde görüştüğü Kobylka ve Zabki Belediye Başkanları ile ekonomik işbirliği ve AB fonları destekli ortak projeler konusunda görüş birliğine vardıklarını açıkladı. Başkan Durak, Kobylka Belediye Başkanı Robet Rogusk'yi ziyareti sırasında ise, Türkiye–Polonya Belediyeler Birliği 'ne(TPBB) üyelik protokolünü de imzaladı. Kurucu üyeliklerini Kobylka ile Samsun'un Havsa Belediyelerinin yaptığı Birliğin Türkiye'den ikinci üyesi Karşıyaka Belediyesi oldu. Birliğin oluşmasında ve yürütülmesinde Avrupa Türk İşadamları İşbirliği Konseyi ile Dünya Ekonomik İşbirliği Koordinasyon Derneği (DEİK) koordinatör olarak görev almaktadır. İki ülke belediyeleri arasında kültürel, ekonomik, sosyal, turizm, ticaret, bilim ve sanat alanında işbirliği yapmayı amaçlayan birlik, bu doğrultuda hazırladıkları projelerde AB fonlarından da yararlanmayı hedeflemekte. Başkan Durak, Meclis Üyesi Ahmet Diker ve Etüt Proje Müdürü Tayfun Varlı ile 2 gün süren Polonya ziyaretinde Kobylka Belediye Başkanı Robert Roguski, Zabki Belediye Başkanı Robert Perkowski ile Polonya Başbakan yardımcısının danışmanı Jozef Zalewski'yi ziyaret etti.
 CİHAN
  