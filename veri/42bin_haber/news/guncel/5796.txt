Kazada yaralanan görevliler para nakil aracını terk etmek istemedi
MUĞLA'nın Milas İlçesi'nde bir bankaya ait zırhlı para nakil aracı kaza yaptı, yaralanan şoför Süreyya Aslan ve özel güvenlik görevlisi Celal Anlar, banka görevlileri gelinceye kadar içinde para bulunan aracı terk etmek istemedi. Bölgede güvenlik önleminin alınmasının ardından ikna edilen iki yaralı hastaneye kaldırıldı.
Kaza, Milas- Yatağan karayolunun 5'inci kilometresindeki Boğayokuşu Mevkii'nde bugün saat 10.00 sıralarında meydana geldi. Muğla'dan Milas'taki bir bankaya para nakli yapan Süreyya Aslan'ın yönetimindeki 34 EL 1629 plakalı zırhlı minibüs, yağmur nedeniyle kayganlaşan yolda kontrolden çıkıp şarampole devrildi. Taklalar atan zırhlı araç ters döndü. Kazayı görenler sağlık ve polis ekiplerine haber verdi. Sağlık görevlileri, önce şoför Aslan'a ulaşıp olay yerinde ilk müdahalede bulundu. Zırhlı aracın arka bölümündeki özel güvenlik görevlisi Celal Anlar'a ulaşmak için itfaiyeden yardım istendi. Şoför mahallindeki camlı bölme kesilerek yaklaşık yarım saat sonra Anlar'a da ulaşıldı ve ilk müdahalede bulunuldu.

YOĞUN GÜVENLİK ÖNLEMİ

Kazada yaralanan iki banka çalışanı, araçta para bulunduğunu ve diğer banka görevlileri gelmeden terk etmeyeceklerini dile getirdi. Jandarma ve polisin bölgede yoğun güvenlik aldığının belirtilmesi üzerine ikna olan iki kişi ambulansla 75'inci Yıl Milas Devlet Hastanesi'ne kaldırıldı. Tedaviye alınan iki yaralının sağlık durumunun iyi olduğu belirtildi. Jandarma ve polis, banka görevlileri gelinceye kadar bölgede kuş uçurtmadı. Kazayla ilgili soruşturma başlatıldı.