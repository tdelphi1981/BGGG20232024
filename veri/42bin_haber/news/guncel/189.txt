Afyon'da 12 bin el bombası toplandı
Cephanelik patlayan Afyon'da, araziden 12 bin el bombası toplandı.
 Afyonkarahisar'da geçtiğimiz eylül ayında Şehit Uzman Çavuş Mete Saraç Kışlası'nda meydana gelen cephanelik patlaması sonrasında bölgeden şimdiye kadar 70 havan mermisi ile 12 binin üzerinde patlamamış el bombası toplandı. Son bir haftadır süren çalışmalarda da 200'ye yakın el bombasıyla bir adet obüs mermisi daha bulundu.
  
 Afyonkarahisar Valisi İrfan Balkanlıoğlu, daire müdürleriyle birlikte Ataköy ve Kışlacık köylerinde devam eden mühimmat arama çalışmalarını yerinde inceledi.  Vali İrfan Balkanlıoğlu, Valilik'in talebi üzerine Emniyet Genel Müdürlüğü ve Jandarma Genel Komutanlığı'na bağlı kriminal ekiplerin bölgede çalışma yürüttüklerini belirterek, aramalar sonucunda 70 havan mermisiyle 12 binin üzerinde patlamamış el bombası ve mühimmat parçaları bulunduğunu söyledi. Balkanlıoğlu, son bir haftadır yapılan çalışmalarda da 200'e yakın patlamış ve patlamamış bomba ile bir adet obüs bulunduğunu kaydetti. Balkanlıoğlu, "Fakat bizim endişemiz sürülmüş tarlalarda da hala bomba olması ihtimali. Bunun akabinde Emniyet Genel Müdürlüğü ile Jandarma Genel Komutanlığı'ndan kriminal ekipler istedik. Söz konusu alan 5 bölgeye ayrıldı. Şu anda da gördüğünüz gibi ellerindeki detektör ve diğer aletlerle arazide bomba aranıyor." dedi.
 İrfan Balkanlıoğlu, Ataköy ve Kışlacık köyü muhtarlarıyla sürekli iletişim halinde olduklarını ifade ederek, endişeye mahal bir durumun söz konusu olmadığını vurguladı.
 CİHAN