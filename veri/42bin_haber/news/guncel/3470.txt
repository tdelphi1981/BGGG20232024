Ölen abone iptalinde kolaylık
Bilgi Teknolojileri ve İletişim Kurumu (BTK), ölen abonenin hattının iptal edilmesindeki bürokratik işlemlerin azaltıldığını, sadece 'ölüm belgesi'nin yeterli olduğunu duyurdu. BTK'nın aldığı ve GSM firmalarına ilettiği kararla, artık vefat eden abonenin hattının iptal edilmesi için 'veraset ilamı, defin belgesi' şartı aranmayacak.
İletişim teknolojilerinin gelişmesiyle birlikte cep telefonu abone sayısında da ciddi artış meydana geldi. Yaklaşık 67 milyon cep telefonu abonesinin bulunduğu Türkiye'de, vefat eden abonenin hattının iptal edilmesi ise oldukça zordu. BTK, kuruma gelen konuyla ilgili şikayetler üzerine önemli bir karar aldı. BTK'dan yapılan açıklamada, "Kurumumuza intikal eden çeşitli şikâyet başvurularında, abonenin vefatı halinde, aboneliğin sona erdirilmesi taleplerinin ancak, 'veraset ilamı', 'defin belgesi' ve 'tüm verasetçilere ait vekâlet belgeleri'nin ibrazı şartıyla yerine getirildiği ve bu hususun özellikle verasetçilerin çok sayıda olması halinde, büyük külfet yarattığı ayrıca hizmet alınmayan bir hat için fatura ödemesinin devam etmesi nedeniyle sorunun çözümü ve bu konudaki tüketici mağduriyetlerinin giderilmesi talep edilmiştir. 5809 sayılı Kanun hükümleri gereğince, abonelik sözleşmesinin işletmeci ile abone arasında akdedilen ve işletmecinin bir bedel karşılığında dönemsel ya da sürekli olarak bir hizmeti yerine getirmeyi veya mal teminini üstlendiği ya da her ikisini birden kapsayan sözleşmeyi ifade etmekte olduğu ve bu itibarla, abonelik sözleşmesinin tarafı olan abonenin ölümünün ispatı amacıyla iletilecek ölüm belgesinin de hattın kapatılmasını sağlamak için yeterli olacağı ve uygulamanın bu doğrultuda gerçekleştirilmesi hususları işletmecilere bildirilmiştir." denildi.