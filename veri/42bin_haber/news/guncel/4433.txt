Otomobil üçe bölündü: 8 yaralı
İzmir'in Aliağa İlçesi'nde, ön sağ lastiği patlayınca kontrolden çıkıp taklalar atan otomobil, karşıdan gelen iki otomobile çarptı. Lastiği patlayan otomobil kazanın şiddetiyle üçe bölünürken, üç otomobilde bulunan toplam 8 kişi yaralandı.
Kaza, Aliağa İlçesi Pınarcık Mevkii'nde bugün saat 15.00 sıralarında meydana geldi. Emre Örük (27) yönetimindeki 35 AD 2871 plakalı otomobil, ön sağ lastiği patlayınca kontrolden çıktı. Taklalar atan otomobil, önce karşıdan gelen Birol Şenkal'ın kullandığı 35 NLY 71 plakalı otomobille, ardında da Güren Kısalar yönetimindeki 39 LU 785 plakalı otomobile çarptı. Çarpmanın etkisiyle 35 AD 2871 plakalı otomobilin sağ ön kapısının olduğu bölüm ve motor kısmı koptu. 

Kazada, Birol Şenkal ile kullandığı otomobildeki Hilal Şenkal ve Hülya Şenkal, ayrıca Emre Örük, Güren Kısalar ile yanındaki Münevver Kısalar, Gönül Kısalar ve Özge Kısalar yaralandı. Yaralılar olay yerine sevk edilen ambulanslarla Aliağa Devlet Hastanesi'ne kaldırıldı. Buradaki müdahalenin ardından durumu ağır olan Özge Kısalar ambulans helikopterle Yeşilyurt Devlet Hastanesi'ne diğer yaralılar Güren Kısalar Karşıyaka Devlet Hastanesi'ne, Münevver Kısalar ve Gönül Kısalar de Ege Üniversitesi Hastanesi'ne sevk edildi. Polis kazayla ilgili soruşturma başlattı.