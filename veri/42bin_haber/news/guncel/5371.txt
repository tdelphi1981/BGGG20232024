Birliğinde canına kıydığı iddia edilen asker, memleketinde toprağa verildi
Jandarma Er Oğuzhan Şahiner için Çalapverdi beldesinde cenaze töreni düzenlendi.
Vatani görevini yaptığı İstanbulda canına kıyarak hayatını kaybettiği iddia edilen 4 aylık asker, Jandarma Er Oğuzhan Şahiner, memleketi Yozgatın Boğazlıyan ilçesine bağlı Çalapverdi beldesinde gözyaşları arasında toprağa verildi.

Tören öncesi Şahinerin babası ve akrabaları taziyeleri kabul ederken, Türk bayrağına sarılı olan tabuta sarılarak uzun süre gözyaşı döktü. Şahiner ailesi çocuklarının hayatını son vermesine bir anlam veremediklerini, bu işin aydınlatılması gerektiğini belirtti.

Merkez Camii'nde İlçe Müftüsü Mehmet Gülerin kıldırdığı cenaze namazının ardından Jandarma Er Şahiner, belde mezarlığında toprağa verildi.

Cenaze namazına, İl Jandarma Alay Komutanı Albay Recep Yalçınkaya, İlçe Kaymakam Vekili Sarıkaya Kaymakamı Yaşar Dönmez, Boğazlıyan İlçe Jandarma Komutanı Üsteğmen Ferit Çimen, İlçe Emniyet Müdürü Erdal Tepe, Boğazlıyan Belediye Başkanı Mustafa Özdal, Çalapverdi Belediye Başkanı Mehmet Tanrıkulu, Şahiner ailesi ve yakınları, askeri yetkililer, siyasi parti temsilcileri ve vatandaşlar katıldı.