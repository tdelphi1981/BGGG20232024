İddaa talihlisi ilk önce bunları yapacak
İZMİR'in Bayındır İlçesi'nde, İddaa bayiinden birer gün arayla aynı maçları oynadığı iki ayrı kuponuyla toplam 937 bin 24 lira ikramiye kazanan çiftçi 25 yaşındaki Ferdi Sılay, parayı tahsil ettikten sonra evine kapandı. Talihlinin, yakınlarına, önce bir ev ve otomobil alacağını, ardından da traktör alıp daha bilinçli tarım yapacağını söylediği öğrenildi.
İzmir'in Bayındır İlçesi Canlı Mahallesi'nde yaşayan çiftçi Ferdi Sılay, geçen 22 Şubat'ta Halil Ergüven'in işlettiği bayiden 2 TL'lik İddaa kuponu yaptı. Bekar olan Sılay, kuponunda 1'e 22 bahis oranındaki 4 maça yer verdi. Sılay, ertesi gün aynı kupondan bir tane daha oynadı. Sılay'ın 'iki misli' olarak oynadığı kuponlarla bugüne kadar İddaa'nın verdiği en büyük ikramiye olan 468 bin 512'şer lira kazandı. İki kuponuna toplam 937 bin 24 lira ikramiye isabet eden Sılay, İzmir'e gidip, parasını tahsil etti.


İkramiye kazandığını duyanların ilgisi ve isteklerinden sıkıldığı için evine kapanan Ferdi Sılay'ın, amcasının oğlu Şener Sılay'a, kazandığı parayla önce bir ev ve otomobil alacağını, ardından da traktör alarak daha bilinçli tarım yapacağını söylediği öğrenildi.


Canlı Mahallesi Muhtarı Tarık Çakan, normalde maçları kahvede en arka sırada izleyen Sılay'ın kuponundaki Galatarasay- Orduspor maçını ön sıralarda heyecanla izlediğini söyledi. Sılay'ın heyecanla izlediği maçtaki görüntüleri de kahvenin güvenlik kameralarına yansıdı.