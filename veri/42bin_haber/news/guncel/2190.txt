Öğrenci burslarını ödemeyen müdür, devletin gönderdiği gıdaları da satmış!
Tekirdağ Anadolu İmam Hatip Lisesi'nde, devletin 140 öğrenci için gönderdiği kırtasiye yardımlarının Okul Müdürü tarafından öğrencilere ödenmediği, okulun Parasız Yatılı Devlet Yurdu için gönderilen gıda maddelerinin ise yine müdürün talimatıyla bir firmaya satılarak nakite çevrildiği ortaya çıktı. Olayı soruşturan Milli Eğitim Müfettişi ise Okul Müdürü E.B. ve bazı yöneticiler hakkında 'kınama' cezası verilmesini talep etti.
 Tekirdağ Anadolu İmam Hatip Lisesi'nde yaşanan skandal, Milli Eğitim Müdürlüğü'ne geçtiğimiz yıl gönderilen şikayet dilekçesiyle ortaya çıktı.

 Milli Eğitim Müdürlüğü, ihbar üzerine 2 müfettiş görevlendirdi.

 Eylül ayında okula gelen müfettişler, iddiaları araştırdı ve okul yöneticilerinin ifadesine başvurdu.

 Müfettişlerin hazırladığı raporda, okulun Devlet Parasız Yatılı Yurdu'nda kalan 140 öğrenci için devletin 30'ar TL'lik kırtasiye bursu gönderdiği ancak bu tutarın öğrencilere ödenmediğinin tespiti yer aldı.

 2011  2012 eğitim öğretim döneminde devlet tarafından, öğrencilere ödenmek üzere gönderilen ancak ödenmediği müfettiş raporuyla belgelenen usulsüzlük bu kadarla da sınırlı kalmadı.
 
 DEVLETİN ÖĞRENCİLERE GÖNDERDİĞİ GIDALARI MÜDÜR SATTI!

 Tekirdağ Anadolu İmam Hatip Lisesi'nin Devlet Parasız Yurdu'nda kalan öğrenciler için devletin gönderdiği gıdaların bir kısmının da satılarak paraya çevrildiği ortaya çıktı.
 2011  2012 Eğitim öğretim yılının tamamlanmasının ardından kullanılmayan gıda maddeleri, ihaleyle yurda mal satan şirkete iade edilerek paraya çevrildi.
 Yasaya göre, artan gıda maddelerinin yaz döneminde tutanakla firmaya emanete bırakılması ve yeni eğitim döneminde aynı miktarda yenilerinin alınması gerekirken, gıdaların iade edilerek nakde çevrilmesi de müfettiş raporuna girdi.
 Okul Müdürü E.B.'nin talebiyle bu malları geri alan firma, düzenlediği belgeyle, 5 adet 18 litrelik Biryağ, 21 adet 1 kg'lık Doğuş Rize Çayı, 2100 adet 20 gr'lık Koska Reçel, 222 adet 20 gr'lık Koska bal için 800 TL, 11 kuruş nakit ödeyerek bunu tutanak altına aldı.
 Tutanağı düzenleyen firma yetkilisi, belgeye "Okul müdürünün isteği gereğiyle iade mallar TL'ye çevrilmiştir. 800.11 TL. nakit olarak ödenmiştir" notunu düştü.
 Okul müdürü E.B.'nin talimatıyla gerçekleştirilen alışverişin ardından alınan 800 TL. ise Okul Aile Birliği bütçesine, malları iade alan firma sahibinin adıyla "Bağış" olarak kaydedildi.