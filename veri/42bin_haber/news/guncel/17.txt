Komisyonda Atatürk kavgası
TBMM İçişleri Komisyonu'nda, 13 ili ''büyükşehir'' kapsamına alan yasa tasarısının görüşmelerinde ''Atatürk'' tartışması yaşandı.
 AK Parti Mardin Milletvekili Muammer Güler'in başkanlığında toplanan 
  komisyon, tasarıyı alt komisyon metni üzerinden görüşüyor. Alt Komisyon Başkanı 
  Mehmet Ersoy, yapılan çalışmada düzenlemenin ana unsurlarına dokunulmadığını 
  belirterek, Yatırımları İzleme ve Koordinasyon Merkezi'nin İçişleri Bakanlığı'na 
  bağlı bir başkanlığa dönüştürüldüğünü, 24 yeni ilçe sayısının 23'e indirildiğini, 
  Altınoluk'un ilçe olmasından vazgeçildiğini söyledi.
          MHP Isparta Milletvekili Nevzat Korkmaz, tasarının son dakikaya kadar 
  milletten gizlendiğini savunarak,  ''İçişleri Bakanı burada mecburen oturuyor. O 
  da olan bitenden, gelecekten kaygılı. Bu konuya gerçekten bildiğimiz inansa, 
  İdris Naim Şahin böyle mi davranır? Ülkedeki bölücü terörün nihai hedefini 
  bilmiyorlar mı? Siyasi kaygı, beklentiler ve parti disiplini nedeniyle 
  susuyorlar'' diye konuştu.
          Bugün yaşananların tesadüf olmadığını dile getiren Korkmaz, Sevr'in 
  rövanşını isteyen yerli işbirlikçilerin bilinçli şekilde önceden planlanmış 
  rotalarında ilerlediğini savundu. ''Siz sanıyor musunuz ki birileri sabah kalktı 
  ve 'Türkiye iyi idare edilmiyor' diye bu tasarı gündeme geldi'' diyen Korkmaz, 
  tasarıyla ''hiç girilmemesi gereken konuların tartışmaya açıldığını'' savundu.
          Düzenlemeyle kırsalda oturan insanlara yeni vergi ve yükler 
  getirileceğini ifade eden Korkmaz'ın, ''Artık köylüye rahat yok. Zaten zor 
  şartlarda yaşıyordu, zeytini sayarak yiyordu'' demesine, İçişleri Bakanı İdris 
  Naim Şahin, ''10 yıl önceden bahsediyorsunuz herhalde. Başka ülkeden seçilip 
  gelmedik'' karşılığını verdi.
          Korkmaz, tasarının insanları kaçak kullanmaya teşvik ettiğini belirterek, 
  ''MHP devletin üniter yapısını bozacak, PKK'nin siyasi hedefi olan, Oslo ürünü bu 
  tasarıya karşıdır. Direnişimizi milletimizden alıyoruz'' dedi.
          
          -''Yerel yönetimlerin varlığına son veriyor'' -
          
          CHP İzmir Milletvekili Birgül Ayman Güler da tasarının idari federalizmin 
  yolunu açacağı kanısında olduklarını belirterek, köy tüzel kişiliğinin 
  kaldırılmasıyla en güzel yayla, orman ve maden alanlarının küresel sermayenin 
  talanına açılacağını ileri sürdü.
          Tasarının, AK Parti'nin başkanlık sistemi projesi olduğunu ifade eden 
  Güler,  ''Başkanlık sistemlerinde bakanlık yoktur. Bakanlıkların kendi tüzel 
  kişilikleri olmadığı için valilik ve kaymakamlıkların da tüzel kişiliği yoktur. 
  Başkanlık sistemi, yerinden yönetimi dayatır. Bu tasarı, valilik ve 
  kaymakamlıkları yok etmiyor ama alanlarını daraltıyor'' dedi.
          Güler, tasarının kontrolsüz ve sahipsiz kırsal alan yarattığını ifade 
  ederek, ''Bu  düzenlemede hukuksal elbise giydirilmiş büyük bir yalan vardır: 
  Orman köylerini kaldırıyorum, tüzel kişiliklerine son veriyorum ama hakları 
  korunacaktır' demek, zekamız ve hukuk bilgimizle dalga geçmektir. Köy tüzel 
  kişiliği, mal alabilir, satabilir, kiralayabilir ama mahalle bunların hiçbirini 
  yapamaz. Çünkü tüzel kişiliği yoktur. Bu, yerel yönetimlerin varlığına son veren 
  tasarıdır. Tasarı; yerel halkın yerel yaşamı korumasına son veriyor, demokratik 
  değerlere, yerel yönetimler özerklik şartı ve Anayasa'ya aykırıdır. Büyükşehir 
  belediyesi, valiliklere eş koşulmuştur. Anayasa ortadayken 29 ili yerinden, geri 
  kalan 52 ili ise merkezden yönetileceğini söylüyorsunuz. Büyükşehir, bütün şehir 
  modeli olarak kullanılamaz'' diye konuştu.
          Nüfusu 2 binden küçük 559 belde belediyesinin içinde Mesudiye, Gümüşlük, 
  Birgi gibi turistik nitelikli olanların da bulunduğuna işaret eden Güler, 
  ''Hereke halı, Çinliler tarafından kullanılıyor. Hiçbir hükümet, kendi içinde 
  doğduğu zenginliği bu kadar hoyratça ezemez, eğer eziyorsa kendi varoluş 
  sebebinde bizim kabul edemeyeceğimiz dinamikler var demektir'' görüşünü ileri 
  sürdü.
          Güler, köy tüzel kişiliğine paralel olarak jandarma örgütlenmesinin de 
  ortadan kalkacağını savunarak, tasarıda bununla ilgili düzenleme olmadığını ifade 
  etti.
          
          -İçişleri Bakanı Şahin ile tartıştı-
          
          BDP İstanbul Milletvekili Sırrı Süreyya Önder, tasarının ''insan 
  fıtratına, ortak iyilik kavramına uygun olmadığını'' öne sürerek, ''Muhalefeti bu 
  düzenlemeye karşı dikmek için illa 'Kürtler bundan fayda görecek' demek lazım. Bu 
  nasıl diken batmasıdır, Kürdün bu ülkede Hereke halısı kadar kıymeti yok mudur?'' 
  dedi.
          Önder, sözlerine bazı milletvekillerinin tepki göstermesi üzerine, ''Ben 
  sizi dinledim, tartışacaksak kim istiyorsa ayağa kalksın tartışalım. Ben bir 
  kişiye müdahale ettim mi'' karşılığını verdi. Önder, İçişleri Bakanı Şahin'in 
  ''onlar sizin gibi değil; daha sakin..'' sözlerine, ''Benim sizden ders almaya 
  hiç ihtiyacım yok. Sizin Başbakanınız 'öfke de bir belagat sanatıdır' diyor. Git, 
  yiğitsen ona söyle'' karşılığın verdi.
          Şahin'in ''zaman zaman'' demesine Önder, ''Sen o kadar kabadayıysan, 
  yüreğin yetiyorsa, Başbakan'a 'bu kadar öfkeli konuşma de'. Diyebilir misin, 
  diyemezsin. Onun için kabadayılığı bize yapma. Herkes gitsin kendi bulunduğu 
  yerde yapsın veya tutarlı olmak gibi bir dendiniz olsun'' diye konuştu.
          Önder, CHP'li Güler'in ''kişisel konuları bitirin'' demesine ise ''Siz 
  okulda değilsiniz. Benim nasıl konuşacağımıza ne karışırsınız. Hocalık sendromunu 
  bitirin'' diye tepki gösterdi.
          İçine ''Kürdü katmadan hiçbir siyasi tavır alınamadığını'' ileri süren 
  Önder, ''Vatanın bölünmesini istemiyorum. Cumhuriyet dediğin eşitlerin rejimidir. 
  Cumhuriyet hür ve eşit yurttaşları olur. Sizin anladığınız ve anlattığınız, 
  Cumhuriyet'in özde ve sözde yurttaşlarıdır. Bölücülük ise vallahi billahi bu 
  anlayışınız ülkeyi bölecektir. PKK'ya da gerek yoktur. Bunda ısrar ederseniz ülke 
  ikiye değil, 40 bin parçaya bölünecektir'' dedi.
          Önder'in, AK Parti, CHP ve MHP'nin tasarı konusunda aynı kapta olduğunu 
  ifade etmesi üzerine CHP'li Güler ''Benim söylemediğim şeyleri söylüyorsunuz'' 
  dedi. Bunun üzerine Önder, ''Siz sabahtan beri Kürtleri yok sayıyorsunuz, ben 
  müdahale ediyor muyum? Sosyal demokrat vekilsiniz, 1 saat konuştunuz, 'Kürtler de 
  insandır, kendilerini temsil hakkı vardır, yerel yönetimler reform kapısı 
  olabilir' dediniz mi. İki muhalefet partisi de Kürtlerin işine yarar diyor'' 
  dedi.
          İçişleri Bakanı Şahin'in ''Kürtler bizim kardeşimiz'' sözüne karşı Önder, 
  ''Bu 'Kürtler bizim kardeşimiz' lafı kibrin en vücut bulmuş halidir. Hele bir 
  kere de ki bizim abimizdir'' karşılığın verdi.
          Şahin ise Önder'e 'Abimizdir. Kardeş; küçüğü de büyüğü de kapsar'' dedi. 
  ''Kardeşimiz'' lafıyla hiçbir yere varılamayacağını ileri süren Önder, ''En büyük 
  savaşlar kardeşler arasında çıkmış,  eşitimiz diyeceksin Sayın İçişleri Bakanı. 
  Tarihi dinleyeceksin. Tarih şuuru sende olsaydı böyle konuşmazdın. Demokrasi 
  bunun için güzeldir. Adıyamanlı biri gelmiş İçişleri Bakanına tarih dersi 
  veriyor'' diye konuştu.
          
          -Tartışma-
          
          Önder, Atatürk'ün ''yüzyılın gördüğü en büyük dehalardan biri, en 
  kıymetli insanlardan birisi'' olduğunu  söylemesine Bakan Şahin, ''Çevir kazı 
  yanmasın'' dedi. Önder, Bakan'a, ''Benim adım İdris Naim mi?  Çevir kazı yanmasın 
  ise Emniyet Müdürü'ne sahip çıksaydın. Bak iki günde nasıl başınız bir tarafa, 
  bedeniniz bir tarafa gitti. Atatürk'ü sevmek, onu doğru yere oturtmaktır''
  dedi.
          BDP Diyarbakır Milletvekili Altan Tan'ın ''Kimse sevmek zorunda da değil. 
  Sever sever, sevmez sevmez'' demesine MHP'li milletvekilleri, ''Sayın Başkan 
  müdahale edin, Atatürk'e hakaret ediyor. Atatürk'ü sevmiyorsa çıkacak dışarı'' 
  diyerek tepki gösterdi.
          MHP'li Nevzat Korkmaz, ''Eliniz kanlı, diliniz kanlı, sen Atatürk'e laf 
  söyleyecek adam mısın?'' diye bağırdı. Önder, kimsenin Atatürk'e hakaret 
  etmediğini, kimsenin kendilerine terbiye dersi veremeyeceğini belirterek, 
  ''Sevdalık iki baştan olur. Falancayı seveceksin, filancaya söveceksin, böyle bir 
  şey yok'' dedi.
          Korkmaz, Önder'e, ''Aynı şeyi sen de yapıyorsun. Çevir kazı yanmasın. Sen 
  bu millete saygılıysan, bu milletin değerlerine de saygı göstereceksin. Sana daha 
  ne laf söylenecek. Bana bu kadar laf söylense burada 1 dakika oturmam. Çünkü yüz 
  var'' dedi.
          Önder, ''Atatürk bu milletin en yüce değeridir. Sen böyle düşünüyor 
  olabilirsin, ben de böyle düşünmem. Bunun için niye insanlığın Kabe'sini terk 
  edeyim. Ben, 'Marx insanlığın en yüce değeridir. Bunu idrak etmeyenin burada 
  durmaya hakkı yoktur' desem ne kadar ciddiye alınırsa ben de o kadar ciddiye 
  alırım'' sözlerine Korkmaz ve MHP'liler tepkilerini sürdürdü.
          ''Kimsenin hoşgörü manifestosunu bilmek durumunda değilim, genel kabul 
  gören değerler de umurumda değil'' diyen Önder'e, salonu terkeden Korkmaz, ''Hala 
  artistlik yapmaya devam ediyorsun. Seni önce terbiyeye davet ediyorum'' 
  karşılığını verdi.
          Önder, konuşmasının kısıtlandığını belirterek, konuşma hakkı sağlanıncaya 
  kadar konuşmayacağını söyledi. MHP Grup Başkanvekili Mehmet Şandır'ın, ''devletin 
  bakanına da saygılı ol'' demesine Önder, ''İnsana dolap beygiri diyen birine daha 
  fazla saygı beklemeyin. Bakansa bakanlığını bilsin. Kimse bize parmak 
  sallayamaz'' dedi.
          Şahin, Önder'e, ''Parmak da sallar el de sallar. Gürültüyle bu memlekete 
  hizmet ettiğini mi sanıyorsun'' karşılığını verdi.
          Komisyon Başkanı Güler, tartışmaların sürmesi üzerine birleşime ara 
  verdi. Tartışma verilen arada da sürdü. Aranın ardından konuşmasını sürdüren 
  Önder, ''İncittiğim vekiller olduysa özür dilerim'' dedi.,
 AA