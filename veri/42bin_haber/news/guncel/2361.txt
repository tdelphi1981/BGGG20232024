Güler uyarıldı, Fırat ayrıldı
CHP'de çatlak büyüyor...
 A. Rezzak ORAL
 Hüseyin Aygün krizinin MYK'da dondurulmasının ardından yeni kriz gecikmedi. İzmir Milletvekili Birgül Ayman Güler'in 'Türk Ulusu ile Kürt milliyetini eş gördüremezsiniz' sözleri ve buna tepki olarak gelişen Adıyaman Milletvekili Salih Fırat'ın istifa krizi dün yazılı bir açıklama ile resmileşti ve ayrışma daha da derinleşti. CHP Genel Başkanı Kemal Kılıçdaroğlu'nun, akşam saatlerinde randevu verdiği Fırat, 'Kemal Bey'i kıramam ama tutumumu da değiştiremem' dedi. İkna olmamak için Kılıçdaroğlu ile görüşmekten kaçınan Fırat yazılı bir açıklamayla eleştirilerini sıralayıp partideki derin kırılmaya dikkati çekti. Fırat, 'Alkışlar kırılma noktasıydı. Partimden istifa ederek, bağımsız vekil olarak devam etmeyi uygun gördüm' dedi. Öte yandan kulislerde Fırat'ın AKP ile temasta olduğu ve bu partiden davet aldığı da iddia edildi. Ancak Fırat’a yakın çevresine, 'Başka partiye gitmem bağımsız kalacağım' dediği öğreniydi.
 KILIÇDAROĞLU SİTEM ETTİ
 CHP lideri kendisinden randevu isteyen Güler ile de dün bir saat süren bir görüşme yaptı. Kılıçdaroğlu'nun Güler'e bu görüşmede açıklamaları nedeniyle sitem mesajları ileterek, 'Hassas olduğumuz bir konuda yanlış anlaşılmaya uygun sözler sarf ettiniz, bunlar doğru olmadı' dediği öğrenildi. Güler, kendisinin istifasının söz konusu olmadığını vurgularken, Fırat'ın istifasının da kendisinin sözleriyle ilintili olmadığını savundu. 
 FIRAT'IN istifası parti içindeki 'ulusalcı' kanat ile 'yenilikçi sol kanat' arasındaki derin görüş farklılığını da belirgin hale getirdi. Aralarında Deniz Baykal'a yakın vekillerin de olduğu, Prof. Süheyl Batum, Meclis İdare Amiri Tanju Özcan, Kayseri Milletvekili Şevki Kulkuloğlu ve Uşak Milletvekili Dilek Akagün Yılmaz'ın öncülük ettiği ulusalcı bloktaki isimlerin, 'Birgül Hoca'nın harcanmasına göz yummayız'  dedikleri belirtiliyor.  
 
 Gece yarısı  TWİTLERİ
 İstanbul Milletvekili ve Genel Başkan Yardımcısı Sezgin Tanrıkulu da Güler'in sözlerini eleştiren twitler attı. Tanrıkulu, dün yazılı açıklama da yaparak, Güler'e eleştirilerini sürdürdü ve Güler'in tutumunu, 'ırkçılığa çanak tutan anlayış' olarak nitelendirdi. Ardahan milletvekili Ensar Öğüt ise Güler'in sözlerini 'eşitlik karşıtı' gibi algıladığını  vurguladı.
  