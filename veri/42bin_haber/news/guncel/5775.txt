Aşırı hız ve yağış kazaya yol açtı: 2 ölü
Pendik'te, kaygan zemin ve aşırı hız nedeniyle kontrolden çıkan otomobil yol kenarındaki toprak duvara çarptı. Otomobilde bulunan 2 kişiden biri olay yerinde diğeri ise kaldırıldığı hastanede hayatını kaybetti.
Kaza, Pendik-Kurtköy bağlantı yolu üzerinde meydana geldi. Edinilen bilgiye göre, Hüseyin Güner (19) yönetimindeki 34 DL 3379 plakalı otomobil kaygan zemin ve aşırı hız nedeniyle kontrolden çıktı. Otomobil yaklaşık 5 metre yüksekliğindeki toprak duvara çarparak takla attı. Kazada, sürücü Güner olay yerinde hayatını kaybetti. Otomobilde sıkışan Ozan Karahan ise olay yerine sevk edilen itfaiye ekiplerince kurtarılarak hastaneye kaldırıldı. Marmara Üniversitesi Eğitim ve Araştırma Hastanesi'ne kaldırılan Karahan da 
tüm müdahalelere rağmen kurtarılamadı. Kaza nedeniyle kapanan yol, Güner'in cesedinin kaldırılmasından sonra tekrar trafiğe açıldı. 

Kazayı gören vatandaşlar Güner'in kullandığı otomobilin süratli olduğunu ve aniden kontrolünü kaybederek toprak duvara çarptığını söyledi. Polis, kazayla ilgili soruşturma başlattı.