Doğurduğu bebeği çöpe attı
MUĞLA'nın Milas İlçesi'nde, sancı şikayetiyle hastaneye başvuran üniversite öğrencisi 19 yaşındaki Ü.A. tuvalette dünyaya getirdiği erkek bebeği çöpe attı.
Van Yüzüncü Yıl Üniversitesi İlahiyat Fakültesi öğrencisi Ü.A., sancılı adet kanaması şikayetiyle geçen pazar günü saat 08.00 sıralarında, annesiyle birlikte Milas 75'nci Yıl Devlet Hastanesi'ne geldi. İdrar tahlili yapılan Ü.A., diğer tahlilleri için hastanede beklerken, tuvalette erken doğumla bebek dünyaya getirdi. Paniğe kapılan Ü.A., 32 haftalık doğan erkek bebeği çöpe attı. 

Hastanenin temizlik görevlileri tarafından çöpte ölü bulunan bebeği Ü.A.'nın dünyaya getirdiği belirlendi. Bebeğin ölü mü doğduğu yoksa çöpe atıldıktan sonra mı öldüğünün belirlenmesi için ceset Muğla Sıtkı Koçman Üniversitesi Adli Tıp Kurumu'na gönderildi. 

Üniversitedeki erkek arkadaşından hamile kaldığı iddia edilen Ü.A., kan kaybettiği için tedaviye alındığı hastanede iki gün süreyle gözaltında tutuldu ve taburcu edildikten sonra da psikolojik sorunları nedeniyle Manisa Ruh Sağlığı ve Hastalıkları Hastanesi'ne sevk edildi.

Polis olayla ilgili soruşturmayı sürdürüyor.