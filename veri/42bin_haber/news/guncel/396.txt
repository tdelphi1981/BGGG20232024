İzmir trenini seçti
İZBAN'ın düzenlediği "İzmir Trenini Seçiyor" anketine İzmirliler büyük ilgi gösterdi. "Körfez Yunusu" adlı tren tasarımı, 7 bin 180 oy alarak birinciliği elde etti.
 Hyundai Rotem tarafından yapımına başlayan 40 adet EMU tren setinin iç ve dış tasarımlarının belirlenmesi için düzenlenen ankette İzmirliler, tercihlerini Körfez Yunusu'ndan yana kullandı. Yalı Çapkını ve Derin Mavi ile yarışan Körfez Yunusu, ankete katılan 19 bin 720 İzmirlinin 7 bin 180'inin oylarını almayı başardı. Derin Mavi 6 bin 976, Yalı Çapkını ise 5 bin 564 oy aldı. Yeni setlerin iç tasarımlarında ise beyaz rengin hakim olduğu 3 numaralı tasarım, 10 bin 641 oyla birinciliği aldı. 1 numaralı tasarım 5 bin 355, 2 numaralı tasarım 3 bin 724 oyda kaldı. İZBAN Genel Müdürü Sabahattin Eriş, İzmir halkının ankete ilgisine teşekkür ederek, "Hedefimiz, bir sinerji yaratarak İzmirlinin en çok beğendiği tasarımı hayata geçirmekti. Hem resmî sitemiz hem de Facebook hesabımız üzerinden beklediğimiz ilgiyi görmemiz bizi çok mutlu etti." dedi. Genel Müdür Yardımcısı Sönmez Alev ise yapımı devam eden tren setlerinin 18 ay sonra Güney Kore'den doğru yola çıkacağını belirterek, "Tüm filo, yaklaşık üç yılda tamamlanacak. Setlerin işletmeye alınmasıyla birlikte İzmir halkına sunduğumuz hizmetin düzeyini bir adım daha yukarıya çıkarmış olacağız." diye konuştu.
 CİHAN