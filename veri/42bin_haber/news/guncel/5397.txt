Düğün törenlerine bisikletle gittiler
Keşan ilçesinde geçen yıl düzenlenen bisiklet festivalinde tanışan çift, düğün törenlerinin yapılacağı düğün salonuna bisikletle gitti. Gelin ve damada arkadaşları da bisikletlerle eşlik etti.
Geçen yıl ilçede düzenlenen Keşan Bisiklet Festivali'nde tanışan Edirne Doğa Sporları Derneği üyesi Selda Daloğlu (35) ile Keşan Doğa ve Kültür Derneği üyesi Ayhan Altındiş (41) bir süre sonra evlenmeye karar verdi.

Birlikteliklerinde bisikletin büyük önemi olduğunu düşünen çift, düğün törenlerinin yapılacağı düğün salonuna balon ve çiçeklerle süslenmiş 3 tekerlekli, iki kişilik bisikletle gitmeye karar verdi. Damat Ayhan Altındiş'in kullandığı ve gelin Selda Daloğlu'nun arkasında oturduğu bisiklete, çiftin arkadaşları da bisikletleriyle eşlik etti.

Şehir turunun ardından düğün salonuna bisiklet konvoyuyla gelen çift nikahlarının kıyılmasının ardından, düğün törenine gelen davetlilerle çalan müzikler eşliğinde eğlenerek devam etti.

Altındiş, gazetecilere yaptığı açıklamada, bisikletin hem eşi hem de kendisi için vazgeçilmez bir tutku olduğunu söyledi.

Farklı ve akılda kalıcı bir anıya imza attıklarını ifade eden Altındiş, unutulmaz bir günü daha da unutulmaz kıldıklarını kaydetti.