'Çözüm teklifleri varsa biz hazırız'
Başbakan Yardımcısı Beşir Atalay, CHP’den gelen “Terör konusunda elimizi taşın altına koyarız” çıkışını değerlendirerek, CHP konuya katkı verecekse kendilerinin hazır olduğunu belirtti.
 Başbakan Yardımcısı Beşir Atalay ve Milli Savunma Bakanı İsmet Yılmaz, AK Parti Genişletilmiş İl Başkanları Toplantısı öncesinde soruları yanıtladı. Atalay, CHP lideri Kemal Kılıçdaroğlu’nun “Terör konusunda elimizi taşın altına koyarız” sözlerini değerlendirerek, daha önce bu konuda iki parti arasında yapılan görüşmeyi hatırlattı. Görüşmede, terörün çözümü için oluşturulacak bir gruba diğer partiler destek vermese de AK Parti’nin destek vereceğini ifade ettiklerini söyleyen Atalay, teklifin üzerinden aylar geçmesine rağmen bir ilerleme olmadığını ifade etti. Kendilerinin terör sorunun çözümü konusunda CHP’nin varsa tekliflerini beklediğini kaydeden Atalay, CHP’ye heyetlerini kurarak çalışmaya başlama çağrısında bulundu. Atalay, idamın geri getirilmesi konusunda ise bir çalışma ya da tasarı olmadığını belirtti.
 Toplantı öncesi soruları yanıtlayan Milli Savunma Bakanı İsmet Yılmaz, bir soru üzerine Suriye’nin Türk uçağını düşürmesinin ardından değişen angajman kurallarının geçerliliğini koruduğunu belirtti ve Suriye tarafından sınır ihlali yapılması durumunda gereken cevabın verileceğini kaydetti. Bakan Yılmaz, Suriye’ye nota da verildiğini hatırlatarak, oradaki birliklerin komutanlarına anında müdahale etme yetkisinin verildiğini söyledi.
 ANKA