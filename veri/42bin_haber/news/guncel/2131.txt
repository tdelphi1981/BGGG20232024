Baba oğul tünelde araçlarıyla çarpıştı
KARABÜK'te 52 yaşındaki Nurettin İncebak yönetimindeki otomobille, oğlu 31 yaşındaki Coşkun İncebacak'ın kullandığı kamyon, tünelde çarpıştı. Kazada Nurettin İncebacak yaşamını yitirirken, devrilen kamyondan çıkan Coşkun İncebacak ise araçtaki kişinin babası olduğunu öğrenince şoka girdi.
Kaza bugün saat 14.25'de Karabük ile Yenice İlçesi arasındaki karayolunda bulunan 410 metre uzunluğundaki Yellikaya Tüneli'nde meydana geldi. Tek gidiş- geliş şeklinde olan tünelde, Yenice yönüne giden Nurettin İncebacak yönetimindeki 78 YB 413 plakalı otomobil, çıkışa doğru kontrolden çıkarak karşı yönden gelen Coşkun İncebacak'ın kullandığı 06 VBE 61 plakalı taş yüklü kamyonla çarpıştı. 


Kazada otomobil hurdaya dönerken, kamyon ise tünelin girişinde devrildi. Mobese kameralarına da yansıyan kazanın ardından yan yatan kamyondan çıkan Coşkun İncebacak tünelin içerisine doğru girdi. Kazayı gören sürücüler ise yardıma koştu. 


112 Acil Servis ekibi hurdaya dönen otomobilden çıkarılan Nurettin İncebacak'a müdahalede bulundu. Nurettin İncebacak'ın duran kalbi çalıştırılırken, Karabük Devlet Hastanesi'ne kaldırılmak istenirken yolda yaşamını yitirdi. Kaza yaptığı araçtaki kişinin babası olduğunu öğrenen Coşkun İncebacak şok yaşadı.


Kaza nedeniyle tünelde kontrollü olarak ulaşım sağlandı. Kazayla ilgili soruşturma başlatıldı.