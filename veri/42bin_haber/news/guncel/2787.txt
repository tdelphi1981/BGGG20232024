Parkta silahlı saldırı
Gaziantep'te parkta yürüyüş yapan Mustafa Budak (47) ve Mehtap Budak (36) çifti, kafasında motosiklet kaskı olan bir şahsın silahlı saldırısına uğradı. Kafasından yaralanan Mustafa Budak ve sağ bacağından yaralanan Mehtap Budak ambulanslarla hastaneye kaldırıldı.
Gece Güvenevler Mahallesi, Recep Tayyip Erdoğan Parkı'nda yürüyüşe çıkan Mustafa ve Mehtap Budak çiftine, motosiklet kasklı kimliği belirlenemeyen bir şahıs tarafından ateş açıldı. Kafasından yaralanan Mustafa Budak, olay yerine çağrılan ambulansla Dr. Ersin Arslan Hastanesi'ne kaldırıldı; sağlık durumunun ciddiyetini koruduğu, yoğun bakımda müşahede altında tutulduğu öğrenildi. Eşi Mehtap Budak da 25 Aralık Devlet Hastanesi'ne kaldırıldı; sağlık durumunun iyi olduğu ifade edildi. 

Daha önce kuyumculuk ve emlakçılık yaptığı öğrenilen Budak'ın, alacak verecek yüzünden silahlı saldırıya uğradığı iddia ediliyor. Polisin olayla ilgili soruşturması sürüyor.