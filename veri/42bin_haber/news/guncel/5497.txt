Kayınvalide, gelinini öldürme iddiasıyla tutuklandı
İzmir'in Çiğli ilçesinde, oğlundan ayrı yaşayan gelinini 4 yaşındaki çocuğunun gözü önünde öldürdüğü iddiasıyla adliyeye sevk edilen kayınvalide tutuklandı.
Olay, 8039 Sokak 3 numarada meydana geldi. İddiaya göre yaklaşık bir hafta önce iki çocuğuyla evinden ayrılıp başka yere taşınan Gamze Nur Ö. (27), evine gelen kaynanası S.Ö. (50) ile tartışmaya başladı. Tartışmanın kavgaya dönüşmesi üzerine S.Ö., eline geçirdiği bıçakla Gamze Nur Ö.'yü, 4 yaşındaki torunu D.Ö.'nün önünde vücudunun çeşitli yerlerinden bıçaklayıp boğazını keserek öldürdü. Annesinin cesedinin yanında bulunan D.Ö. ile olay sırasında ekmek almak için dışarıda bulunan 9 yaşındaki kardeşi B.K., İzmir İl Emniyet Müdürlüğü Çocuk Şubesi ekiplerince koruma altına alındı. Olayın ardından cinayet zanlısı olarak Urla ilçesinde yakalanarak gözaltına alınan S.Ö., emniyetteki işlemlerinin ardından dün akşam saatlerinde sevk edildiği mahkemece tutuklandı.