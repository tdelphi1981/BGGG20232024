Barbaros Hayrettin Paşa Türbesi Revizyonda
Geçtiğimiz yıl sonunda yenilenme süreci başlayan türbedeki çalışmaların, 2013 yılı içerisinde tamamlanması hedefleniyor.
Osmanlı döneminin ilk kaptan-ı deryası ve büyük amirali Barbaros Hayrettin Paşanın kabrinin bulunduğu Beşiktaş'taki türbe, İstanbul İl Özel İdaresi tarafından yenileniyor. 

Beşiktaş Barbaros Meydanı'nda, iskele ile Sinan Paşa Camii arasındaki parkın içinde yer alan yapı, 627 bin 561 TL bedelle yenilenerek ziyaretçileri ile yeniden buluşacak.

XVI. yüzyılın ünlü denizci ve kaptan-ı deryası Barbaros Hayrettin Paşa adına Mimar Sinan tarafından yapılan ve dıştan oldukça sade bir görünüme sahip olan türbenin yenileme sürecinde, kubbenin kurşun işleri ve içeride sıva raspası yapıldı. Dış cephe temizliği, çevre düzenlemesi ve hazire düzenlenmesi işi ise devam ediyor.

Türbe, klasik biçimde sekizgen planlı ve kesme taştan. Kapı önünde üstü ayna tonozlu iki sütuna dayanan bir revak buluyor. Bu tonoz örtüsü, mermerden baklava başlıklı sütunlar ve sivri kemerler üzerine oturmakta.

Sekizgen gövdenin bütün yüzleri birbiriyle aynı. Kubbe sekizgen alçak bir kasnak üzerine oturmakta.

Türbe içindeki dört sandukada Barbaros Hayrettin Paşa dışında; Cafer Paşa, Cezayirli Hasan Paşa ve Barbaros'un hanımı Bâlâ Hatun bulunuyor. Türbe dışındaki hazirede ise Barbaros'un yakınları bulunuyor. 

Türbe içinde sandukalar dışında; iki büyük şamdan, bir ahşap Kur'an mahfazası, bir Sakal-ı Şerif ve arabesk süslemeli bir metal vazo ile 1816 tarihli Seyyid İbrahim imzalı bir hat levhası yer alıyor.

CİHAN