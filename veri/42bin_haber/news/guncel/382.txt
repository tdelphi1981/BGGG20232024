CHP heyeti Şam'a gidiyor
CHP, Suriye yönetimi elindeki esir Türk gazeteci için devrede. CHP'nin Hatay Milletvekili Refik Eryılmaz, geçen ay Şam'da bizzat görüştüğü Suriye Devlet Başkanı Beşar Esad'dan, gazeteciler Cüneyt Ünal ve Başar Kadumi'nin serbest bırakılmasını istedi. Eryılmaz, Hürriyet'e yaptığı açıklamada, görüşmeyi şöyle anlattı;
"ESAD, TÜRK GAZETECİYİ BİLMEDİĞİNİ SÖYLEDİ, SORDU, ÖĞRENDİ..." 
"Geçen ay Suriye'ye gittiğimde Beşar Esad'la görüştüm. Görüşmede, esir tutulan gazetecilerin durumunu gündeme getirdi. Bana, "böyle bir gazetecinin bizim elimizde olduğuna dair haberim yok" dedi. Ancak daha görüşmemiz sürerken, ekibine talimat verdi ve Cüneyt Ünal ve Başar Kadumi'nin durumu hakkında bilgi istedi. Nitekim, bilgi görüşme sona ermeden geldi. Beşar Esad da, serbest bırakılmalarına sıcak baktığını söyledi."
Eryılmaz Türkiye'ye dönüşünden sonra da konunun takipçisi olduğunu anlatarak, Suriye'den Cüneyt Ünal'ın serbest bırakılacağına dair bilgilerin geldiğini söyledi. 
 
10 KİŞİLİK HEYET CÜNEYT ÜNAL'I ALMAYA GİDİYOR  
 
Suriye'den gelen bilgi çerçevesinde, gazeteci Cüneyt Ünal'ı almak için, 10 kişilik bir heyetin Şam'a gitmesi planlandı. Eryılmaz, kendisiyle birlikte CHP'nin diğer Hatay Milletvekilleri Mevlüt dudu ve Hasan Akgöl'ün de heyette yer alacağını, heyette ayrıca basın sendikalarının temsilcilerinin de yer alacağını bildirdi. 
 
"CÜNEYT'İ ALACAĞIZ, BAŞAR KADUMİ'NİN DURUMU MUALLAKTA"
 
Yaptığı görüşmelerde, Cüneyt Ünal'ın serbest bırakılacağının kendisine iletildiğini, ancak Başar Kadumi'nin durumunun "muallak"olduğunu söyleyen Eryılmaz, şöyle konuştu; "Cüneyt'i almak için birkaç güne kadar gidiyoruz. Ancak Başar'ın durumu biraz muallak. Oraya gittiğimizde, Başar Kadumi için de girişmlerlerimizi sürdüreceğiz" dedi. Eryılmaz, Başar Kadumi'nin de serbest bırakılması için çabalarını sürdüreceğğini, Şam'a gittiğinde gerekirse bu konuyu gündeme getirmek için  Beşar Esad'la bir kez daha görüşmek için talepte bulunabileceğini söyledi. 
 