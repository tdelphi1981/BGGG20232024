Hüseyin Çelik: ABD Büyükelçisi uyarılacak
AK Parti Genel Başkan Yardımcısı ve Parti Sözcüsü Hüseyin Çelik, ABD'nin Ankara Büyükelçisi Francis Ricciardone'nin önceden planlanan görüşme kapsamında bugün Dışişleri Bakanlığı'na gideceğini anımsatarak, sözlerinden dolayı 'Sayın Büyükelçinin, Dışişleri tarafından uyarılması ve dikkatinin çekilmesi de söz konusudur' dedi.
Çelik, parti genel merkezinde basın mensuplarına yaptığı açıklamada, gündemdeki konulara ilişkin değerlendirmelerde bulundu, soruları yanıtladı.

Hüseyin Çelik, Büyükelçi Ricciardone'nin sözlerine gösterdiği tepkiye ilişkin bir soru üzerine, 'Biz öyle ilk aklımıza geleni söyleyen bir hükümet, iktidar, parti değiliz. Netice itibarıyla parti sözcüsüyüm. Ben parti adına böyle bir açıklama yaptığım zaman kimlerle neyi konuşmuş olabileceğimi herhalde tahmin etmeniz lazım. Onun için burada herhangi bir tereddüt yok' dedi.

Çelik, açıklamalarını şöyle sürdürdü: 'Sayın ABD elçisi, 15.30'da Dışişleri Bakanlığı'na gidecek. Aslında bilmeniz gereken şey şu, daha önce ABD elçiliğine yönelik bir canlı bomba eylemi ve onun sonucunda meydana gelen gelişmeler var, bunu Sayın Müsteşarla paylaşmak üzere gidiyor. Bunun üzerine randevu almış, zaten bu daha önceden belirlenmiş kendileri de bu yönde bir açıklama yaptılar.

Ancak bu ziyaret, görüşme esnasında, benim aşağı yukarı açıkladığım ve benim gösterdiğim tepkiye benzeyen bir tepkinin gösterileceğini de tahmin etmeniz gerekiyor. Bu yönde dikkatinin çekilmesi ve uyarılması da söz konusudur.'

Bugünkü randevunun bu konuyla ilgili değil önceden belirlendiğinini altını çizen Çelik, 'Ancak bu gelişmeyle birlikte Sayın Büyükelçinin, Dışişleri tarafından uyarılması ve dikkatinin çekilmesi de söz konusudur. Bunu da zaten tahmin edebilirsiniz' dedi.

Çelik, 'ABD Büyükelçisinin yaptığı açıklamaların ışığında Ergenekon ve Balyoz davalarının arkasında ABD'yi gösterenlere söyleyecek bir şeyleriniz var mıdır' sorusuna ise 'Somut deliller olmadan 'biri böyle demiş' benim onların peşine takılıp yorum yapmam doğru değil. Birinin bu konuda somut bir delili varsa bunu ortaya koyması lazım. Ama ben zaten Sayın Büyükelçinin sözleri ile ilgili olarak söylemem gerekenleri söyledim. Şu anda söyleseydim yine bunları söylerdim. Bunun arkasındayım, parti olarak da bunun arkasındayız' diye yanıtladı.