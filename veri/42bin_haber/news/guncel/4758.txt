Sigara içen öğrencileri öyle bir yere götürdüler ki!
İzmirde Ömer Zeybek Anadolu Ticaret Meslek Lisesi yöneticileri, okullarında sigara içerken görülen ve kınama cezası verilen 18 öğrenciyi, bu kötü alışkanlıklarından vazgeçirmek için sigaraya bağlı hastalıklarla boğuşan hastaların tedavi gördüğü hastaneye götürdü. Öğrencilerin, sigara alışkanlığının nelere mal olduğunu kendi gözleriyle görmeleri sağlandı.
Ömer Zeybek Anadolu Ticaret Meslek Lisesi yöneticileri, okullarında sigara içen 18 öğrenciye kınama cezası verdi. Gençleri bu kötü alışkanlıktan vazgeçirmek için okulda, slayt eşliğinde, sigaranın zararlarının anlatıldığı bir sunum da yapıldı. Öğrencilerin, sigara içmeye devam etmeleri halinde ileride kendilerini nelerin beklediğini görmeleri için de bir hastane ziyareti planlandı. Öğrenciler, okulun biyoloji öğretmeni Ceyda Özgün tarafından, sigaraya bağlı en ağır hastalıklarla mücadele eden hastaların tedavilerinin yapıldığı Dr. Suat Seren Göğüs Hastalıkları ve Cerrahisi Eğitim ve Araştırma Hastanesine götürüldü.

Öğrencileri karşılayan Hastane Yöneticisi Doç. Dr Ahmet Emin Erbaycu, gençlerle birlikte hastanenin yoğun bakım ünitesi ile diğer servislerinde tedavi gören hastalarla yüzyüze gelip, konuşmalarını sağladı. Sigara nedeniyle yakalandıkları hastalıklara karşı yaşam savaşı veren, nefes almakta güçlük çeken, ancak cihazlarla verilen oksijenle yaşama tutunmaya çalışan hastaları gören öğrenciler, acı gerçekle yüzleşti. Öğrencilerden bazıları, ellerindeki kamera ve cep telefonları ile bu ziyareti görüntüledi.

Öğrenciler, yanlarında getirdikleri gülleri hastalara dağıttı. Hastalar da gençlere, "Bizler sigara içtiğimiz için bu hallere düştük. Son pişmanlık fayda etmez. Ömrümüz hastanede geçiyor. Ölüm korkusu ile yaşıyoruz. Sizler çok gençsiniz, önünüzde koskoca bir ömür var. Sağlıklı yaşamak ve hayattan keyif almak için sigarayı bırakın" nasihati verdi. Ziyaret sonrası tüm öğrenciler, hem doktorların hem de öğretmenlerinin "Bundan sonra da sigara içmeyi düşünüyor musunuz" sorusuna "Bu gördüklerimizden sonra bir daha içmeyeceğiz" sözü verdi.

AYDA 120 KİŞİ ÖLÜYOR

Dr. Suat Seren Göğüs Hastalıkları ve Cerrahisi Eğitim ve Araştırma Hastanesi Yöneticisi Doç. Dr. Ahmet Emin Erbaycu, sigaraya bağlı hastalıklardan dolayı tedavi gören hastalardan her ay ortalama 120 kişinin yaşamını yetirdiğini, kış aylarında bu sayının daha da arttığını söyledi. Sigaraya bağlı hastalıklardan dolayı tedavi gören hastaların büyük bölümünün her ayın en az 15 gününü hastanelerinde geçirdiğini anlatan Erbaycu, "Her biri ölüm korkusu ile yaşıyor. Sigara tedavisinde ilaç maliyetleri ise sigaraya harcanan paranın 10 katını buluyor. Kullanılan ilaçlar ithal ediliyor. Sigaraya başlayanlar bir an önce vazgeçsin. Bu insanlar bu hale gelmek için ceplerinden para ödediler. Hastanemizi ziyaret eden öğrenciler de kendi gözleri ile sigaranın zararlarının nelere yol açtığını, insan hayatını nasıl mahvettiğini gördü. Sigarayı bıraktıkları anda, sigaranın öldürdüğü hücreler vücutlarında yenilenecek ve yedikleri gıdalardan tat almaya başlayacaklar" dedi.

"ZİYARET ÇOK ETKİLİ OLDU"

Ömer Zeybek Anadolu Ticaret Meslek Lisesi Müdürü Nevzat Çakmak, hastane ziyaretinin okulda sürdürülen sosyal sorumluluk projesi kapsamında gerçekleştirildiğini söyledi. Hastane ziyareti sonrası okula dönüp odasına gelen öğrencilerin kendisine bugüne kadar sigara içtikleri için pişman olduklarını söylediklerini, bir daha içmeyeceklerinin sözünü verdiklerini dile getirdi. Müdür Çakmak, "Bu ziyaretin onların üzerinde çok etkili olduğunu ben de gözlemledim. Cezalardan çok bu uygulamanın etkisinin olduğunu gördük" diye konuştu.