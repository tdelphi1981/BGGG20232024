Kaybolan ABDli kadının ailesi İstanbulda
İstanbul'da kaybolan Amerika Birleşik Devletleri (ABD) vatandaşı Sarai Sierra'nın eşi Steven Sierra ve kardeşi David İstanbul'a geldi.
Fotoğraf çekmek için geldiği Türkiye'de 9 gündür kendisinden haber alınamayan ABD vatandaşı Sarai Sierra'yı (33) bulmak için İstanbul polisi seferber oldu. Asayiş Şube Müdürlüğü'ne gelen Sierra'nın arkadaşlarının Kayıp Şahıslar Büro Amirliği'nde bilgisine başvuruldu.

Sierra'nın eşi ve kardeşi de İstanbul'a geldi. Atatürk Havalimanı'nda gazetecilerin sorularını cevaplayan Sierra'nın eşi Steven Sierra, "Ben onun eşiyim adım Steven Sierra. New York şehrinden geldik. Konsolosluğa gidiyoruz. Ben ve kardeşim geçen hafta kaybolan eşim Sarai Sierra' yı bulmak için Amerika'dan geldik. Eşimden en son geçen Pazartesi sabahı, 21 Ocak'ta haber aldık. Eve geleceğinden dolayı heyecanlıydı. 22 Ocak'ta Amerika'ya dönmesi gerekiyordu. Ondan haber alamıyoruz, O Türkiye'de, İstanbul'da bir yerde kayıp. Onu bulmak zorundayız." ifadelerini kullandı.