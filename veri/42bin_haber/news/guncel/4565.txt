Üstünden yüksek gerilim hattı geçen kat yıkıldı
BURSA'nın merkez Osmangazi İlçesi'nde, can güvenliklerini hiçe sayarak yüksek gerilim hattının geçtiği yere kaçak kat çıkıldı. Binlerce voltluk teller binaya değmesin diye tahtayla desteklenen binanın kaçak katı yıkıldı.
Osmangazi Belediyesi Yapı Kontrol Bürosu ekipleri tarafından kaçak olarak yapıldığı belirlenerek gerekli işlemleri yapılan, Alemdar Mahallesi'ndeki 4 katlı binanın son katını yıkmak için bölgeye giden ekipler, gördükleri manzara karşısında hayrete düştüler.

Yüksek gerilim hattının altında inşa edilen yapının bacasına elektrik tellerinin değmesini engellemek için tahtayla desteklendiği görülen dördüncü kat kompresör yardımı ile bugün yıkıldı. Ekipler bir yandan kaçak yapıyı yıkarken aynı zamanda da binada yaşayan ailenin can güvenliğini de sağlamış oldu.