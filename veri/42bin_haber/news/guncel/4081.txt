Selda Alkor, Türkan Şoray'a neden dua ediyor?
TÜRK Sinemasının ünlü isimlerinden Selda Alkor, "Türkan Şoray'a her gün dua ediyorum" dedi.
Fatih Belediyesi'nin düzenlediği "Yeşilçam Yıldızları" söyleşine katılan Selda Alkor, oynadığı "Senede Bir Gün" filminin kendisinden önce Türkan Şoray'a teklif edildiğini, ancak Şoray'ın filmde oynamadığını, bu yüzden Türkan Şoray'a teşekkür borçlu olduğunu belirterek, "İyi ki o filmde oynamışım" dedi.Türk Sineması'nın ünlü ismi, televizyon dizilerinin "Hanım Ağa" lakaplı oyuncusu Selda Alkor, Fatih Belediyesi tarafından, yine Türk Sineması'nın ünlü jönlerinden Engin Çağlar'ın sunumuyla gerçekleştirilen "Yeşilçam Yıldızları Söyleşisi"ne katıldı. Fatihlilerin yoğun ilgisiyle karşılaşan Selda Alkor, sinema hayatının bilinmeyenlerini paylaştı. Sinemaya 1965'te Ses Sergisi'nin düzenlediği yarışmada birinci olduktan sonra başladığını belirten Alkor, Yeşilçam filmlerinin çekildiği dönemlerin eşsiz zamanlar olduğunun altını çizdi. Türk Sineması'nda 3 kez sahnelenen 'Senede Bir Gün' filminin kendisi için çok önemli olduğunu belirten Selda Alkor, kendisinden önce rolün Türkan Şoray'a teklif edildiğini söyledi. Şoray'ın filmde oynamadığını ifade eden Alkor, esprili bir dille Türkan Şoray'a filmde oynamadığı için bir teşekkür borçlu olduğunu belirterek, "İyi ki o filmde oynamışım" dedi. Alkor, daha sonra filmin hikayesi olan "Senede Bir Gün" şarkısını seslendirdi.Yeni bir diziye başladığını belirten Selda Alkor, Türk dizilerinden Muhteşem Yüzyıl'ı takip ettiğini söyledi. Diziyle alakalı eleştirilerin yersiz olduğunu ifade eden Alkor, "Muhteşem Yüzyıl'ı çok beğeniyorum. Muhteşem Yüzyıl'ı tarihi anlatış şekliyle düşünmüyorum. Çok hoş çekilmiş, tarihten esintileri olan, hoş kostümlü bir oyun olarak bakıyorum. Eleştiriler beni ilgilendirmiyor. Meyvesiz ağaca taş atılmaz" dedi.Yeni jenerasyon oyuncuları çok beğendiğini de dile getiren Alkor, "Son derece yetenekli gençler var. Bunun eğitimini almaya, pratiğini yapmaya çalışıyorlar. Zamanla iyi olan kalır. Bu işe gönül veren, kendisine ve seyircisine saygı duyan herkes kalır. Onun dışındakiler de gider" diye konuştu. Söyleşide Alkor'un birçok farklı karakterde oynadığı Yeşilçam filmlerinden seçilen sahneler konuklara gösterildi. Engin Çağlar'ın moderatörlüğünü yaptığı Yeşilçam Yıldızları söyleşinin 5 Mart'taki konuğu ünlü oyuncu Nebahat Çehre olacak.