Beşiktaş Kartal heykeline kavuştu
Beşiktaş çarşı içinde yapımı tamamlanan heykelin açılışını Beşiktaş Kulübü Başkanı Fikret Orman ile Beşiktaş Belediye Başkanı İsmail Ünal yaptı.
Çok sayıda siyah-beyazlı taraftarın katıldığı açılışta kısa bir konuşma yapan kulüp başkanı Orman, bugün mutlu bir günde olduklarını vurgulayarak, "İnşallah akşam da maçımız güzel biter. Tüm Beşiktaş'a heykel hayırlı olsun" dedi.

Açılışa katılan taraftarların, kendisinden, eski başkan Yıldırım Demirören'den hesap sormasını isteyen tezahüratlar yapması üzerine Fikret Orman, "Ben hep bunu söylüyorum. Bir kez daha söyleyeyim. Merak etmeyin, herkese ne gerekiyorsa yapılacak" diye konuştu.

Beşiktaş Belediye Başkanı İsmail Ünal ise, heykelin, kulübün 100. kuruluş yılında, dönemin belediye başkanı tarafından küçük bir meydana konulduğunu ifade ederek, şunları söyledi:

"Bugün heykel yeni yerinde ve en hareketli noktada. Beşiktaş'ın feda yılı. Yönetim, başkan, sizler ve bizler elimizden geleni yerine getirmeye çalışıyoruz. İnönü Stadı'ndaki ilk golümüzü efsane başkanımız Süleyman Seba atmıştı. İnşallah yeni stadımızda da ilk golü Beşiktaş'ın çocukları atar."

Heykelin açılış törenine çok sayıda siyah-beyazlı taraftar da katıldı. Taraftarların ilgisi nedeniyle zaman zaman izdiham yaşandı.

Öte yandan, Beşiktaş Belediye Başkanı İsmail Ünal, BJK İnönü Stadı'nın yerine yapılacak yeni stada da büyük bir heykel yapımı sözü verdi.