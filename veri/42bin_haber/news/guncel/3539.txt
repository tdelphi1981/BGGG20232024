Halk otobüsünde 'eli bıçaklı' dehşeti
Tuzla'da Topkapı'ya yolcularıyla giden giden özel halk otobüsündeki bir yolcu Fatih Sultan Mehmet Köprüsü üzerinde eline aldığı bıçakla şoförü tehdit edip durmasını söyledi. İntihar edeceğini söyleyen bıçaklı yolcu ile otobüs şoförü arasındaki diyaloglar otobüsün içindeki güvenlik kamerası tarafından saniye saniye kaydedildi.
ELİNDE BIÇAKLA ŞOFÖRÜN YANINA GELDİ

Olay dün saat 22.15 sıralarında Fatih Sultan Mehmet Köprüsü üzerinde meydana geldi. Tuzla-Topkapı hattında çalışan 500 T numaralı özel halk otobüsündeki bir yolcu, köprüden geçildiği sırada oturduğu yerden kalkıp elinde bıçakla şoförün yanına geldi. Otobüs şoförü Davut Ayvalı'ya kapıyı açmasını söyleyen yolcu ile şoför arasında yaşanan ilginç diyaloglar otobüsün güvelik kamerası tarafından an be an kaydedildi.

"KAPIYI AÇ ATLAYACAĞIM BEN"

Eli bıçaklı yolcu, şoför Davut Ayvalı'ya "Dayı dur burada. Burada beni indireceksin. Gözünü seveyim kapıyı aç atlayacağım ben. Ya bıraksana sen beni burada, gözünü seveyim beni kırıyorsun aç şu kapıyı aç aç aç" derken, otobüs şoförü Ayvalı eli bıçaklı yolcuyu sakinleştirmeye çalışıp "Ölüm çare değil ki, neden böyle yapıyorsun, sen ölümü çare olarak görme güzel kardeşim" diye konuştu. Otobüs şoförü köprüyü geçtikten sonra eli bıçaklı yolcuyu kapıyı açıp indirmek zorunda kaldı. Köprü Korumadaki görevli polis otosunu gören Davut Ayvalı polislere durumu bildirip, otobüsten inen eli bıçaklı yolcunun yakalanmasını sağladı. Olayın ardından bugün basın mensuplarına konuşan Otobüs şoförü Davut Ayvalı, "köprü girişine geldiğimizde, elinde bıçak olan birisi gelip kapıları açmamı istedi. Köprüden atlayacağını söylüyordu konuşarak engel olmaya çalıştım. Köpürün çıkışına kadar konuştuktan sonra kapıyı açmak zorunda kaldım. Arkamdan gelen polis ekibine hemen durumu söyledim, onlarda yakalayıp gözaltına aldılar. Arkadaşın atlamasına engel olduğum için mutluyum' diye konuştu.