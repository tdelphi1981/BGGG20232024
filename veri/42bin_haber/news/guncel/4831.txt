"Türkiye'nin itibarına gölge düşürdü"
CHP'li Faruk Loğoğlu, Başbakan Erdoğan'ın Viyana'da yaptığı konuşmayı eleştirerek, Erdoğan'ın yaptığı yanlış çıkış ve sataşmalarla ülkenin onur, ciddiyet ve itibarına gölge düştüğünü öne sürdü. Loğoğlu, Erdoğan’ın 'söylem savurganlığından ve her yerde herkese sataşma alışkanlığından' vazgeçmesi gerektiğini iddia ederek, Başbakan Erdoğan'ın devlet adamlığı ciddiyeti içinde hareket etmesinin Türkiye’nin saygınlık ve çıkarlarının öncelikli bir gereği olduğunu kaydetti.

Loğoğlu, Başbakan Erdoğan’ın 27-28 Şubat’ta Viyana’da düzenlenen Birleşmiş Milletler himayesindeki 5. Medeniyetler İttifakı Forumu’ndaki konuşmasının başta BM Genel Sekreteri Ban Ki-Moon olmak üzere, dünya kamuoyu tarafından kuvvetli tepkiyle karşılandığını ve kınandığını öne sürerek şunları kaydetti: 

"Başbakan, sadece yurt içindeki tartışmalı açıklamalarıyla değil, son Viyana örneğinde olduğu gibi, yurtdışında da yeterli inceleme ve bilgiye dayanmadan yaptığı yanlış çıkış ve sataşmalar nedeniyle Türkiye’yi her geçen gün daha derin bir yalnızlığa itmekte, ağır suçlama ve eleştirilere muhatap kılmakta ve ülkemizin onur, ciddiyet ve itibarına gölge düşürmektedir. Dolayısıyla, Başbakan Erdoğan’ın söylem savurganlığından ve her yerde herkese sataşma alışkanlığından artık vazgeçmesi ve devlet adamlığı ciddiyeti içinde hareket etmesi Türkiye’nin saygınlık ve çıkarlarının öncelikli bir gereğidir."