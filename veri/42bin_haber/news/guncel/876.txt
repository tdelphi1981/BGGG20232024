690 milyon liralık derbi!
Dünyanın sayılı derbileri arasında gösterilen Galatasaray ile Fenerbahçe arasındaki maç, aynı zamanda Türkiye'nin en pahalı iki takımını karşı karşıya getirecek. 
Transfer piyasasının nabzını tutan Alman internet sitesi Transfermarkt'ın verilerine göre, Spor Toto Süper Lig'de bu sezon mücadele eden takımlar içinde Fenerbahçe'nin toplam tahmini piyasa değeri 360 milyon, Galatasaray'ın ise 330 milyon lira.

 Futbolculardan ise Fenerbahçe'nin Portekizli yıldızı Raul Meireles'in tahmini piyasa değeri 35,5 milyon lira, Galatasaray'ın Brezilyalı yıldızı Felipe Melo'nun tahmini piyasa değeri ise 33,5 milyon lira olarak gösterildi.

 Galatasaray ile Fenerbahçe'nin en pahalı 10'ar futbolcusu şöyle: 

-Galatasaray-
 Futbolcu Mevki Piyasa Değeri (TL)
 ----------------------------------------------------
 Melo Orta saha 33.500.000
 Muslera Kaleci 31.000.000
 Selçuk İnan Orta saha 28.500.000
 Burak Yılmaz Forvet 28.500.000
 Elmander Forvet 19.000.000
 Eboue Savunma 16.500.000
 Baros Forvet 15.500.000
 Amrabat Orta saha 14.500.000
 Hakan Kadir Balta Savunma 13.000.000
 Engin Baytar Orta saha 13.000.000

 -Fenerbahçe-
 Futbolcu Mevki Piyasa Değeri (TL)
 ----------------------------------------------------
 Meireles Orta saha 35.500.000
 Stoch Orta saha 28.500.000
 Sow Forvet 28.500.000
 Krasic Orta saha 26.000.000
 Volkan Demirel Kaleci 21.500.000
 Gökhan Gönül Savunma 21.500.000
 Yobo Savunma 20.000.000
 Cristian Orta saha 20.000.000
 Mehmet Topal Orta saha 19.000.000
 Mehmet Topuz Orta saha 18.500.000

 -Rekabeti iki takımda yaşayanlar-

 Galatasaray ile Fenerbahçe'nin kadrolarında bulunan toplam 3 futbolcu, her iki takımda da oynadı.

 Fenerbahçeli Mehmet Topal ile Caner Erkin daha önce Galatasaray'da, Galatasaraylı Burak Yılmaz ise daha önce Fenerbahçe'de forma giydi.

 -Rekabette gol sevinci yaşayan 12 futbolcu var-

 Yarınki maç öncesi bu sezon kadrolarda bulunan futbolcular içinde 12'si Galatasaray-Fenerbahçe rekabetinde gol sevinci yaşadı.

 Galatasaray'da Hakan Kadir Balta (2), Umut Bulut (2), Johan Elmander (2), Selçuk İnan (2), Emmanuel Eboue ve Felipe Melo, Fenerbahçe'de ise Semih Şentürk (2), Selçuk Şahin (2), Gökhan Gönül, Dirk Kuyt, Miroslav Stoch ve Moussa Sow derbide gol attı.

 -Aziz Yıldırım'ın 42. Galatasaray derbisi-

Spor Toto Süper Lig'de Galatasaray ile Fenerbahçe arasında yarın yapılacak 2012'nin son derbisi, Fenerbahçe Kulübü Başkanı Aziz Yıldırım'ın 42. Galatasaray derbisi olacak.

 Fenerbahçe Kulübü Başkanlığı'na ilk kez 15 Şubat 1998 tarihinde seçilen Aziz Yıldırım döneminde Fenerbahçe, Galatasaray ile 41 kez karşı karşıya geldi.

Bu maçlardan 18'ini Fenerbahçe, 12'sini Galatasaray kazandı, 11 maç da berabere sonuçlandı. Fenerbahçe'nin toplam 60 golüne, Galatasaray 52 golle yanıt verdi.

 -Medya derbiye kilitlendi-

 Galatasaray ile Fenerbahçe arasında yarın yapılacak derbiye medya büyük ilgi gösteriyor.

 Dev maç için Türkiye Spor Yazarları Derneği'ne (TSYD) yoğun biçimde akreditasyon başvurusu yapıldı.

 Derbiyi, Türk Telekom Arena'nın basın tribünü kapasitesi oranında 12'si yabancı, 285 gazeteci ile saha içinde 100'e yakın foto muhabirinin takip edeceği, basın tribününe yapılan birçok başvurunun ise kısıtlı kapasite nedeniyle geri çevrildiği açıklandı.

 -Fenerbahçe taraftarı yok-

 Galatasaray ile Fenerbahçe arasındaki derbide konuk Fenerbahçeli taraftarlar Türk Telekom Arena'da takımlarını destekleyemeyecek.

 Geçen sezon başlatılan uygulama çerçevesinde, konuk sarı-lacivertli taraftarlar stada alınmayacak.

 -Biletler anında bitti-

 Galatasaraylı taraftarlar, derbiye büyük ilgi gösteriyor.

 80 ile 700 lira arasında değişen fiyatlarla Biletix'ten satışa sunulan biletler, anında tükendi. 

Galatasaray Kulübü bu sezon 40 binin üzerinde kombine kart satarken, derbi için satışa sunduğu az sayıda bilet de anında bitti.

 52 bin 650 koltuk kapasiteli Türk Telekom Arena yarınki derbide tarihi günlerinden birisini yaşayacak.

 -Olağanüstü güvenlik-

 İl Spor Güvenlik Kurulu Toplantısı'nda alınan kararlara göre, derbi müsabakası için toplam 2 bin 768 güvenlik personeli görev yapacak.

 Derbide bin 200 özel güvenlik ve bin 568 polis personeli olmak üzere, toplam 2 bin 768 güvenlik sorumlusunun görev yapacağı bildirildi.

 -Kocaman ve Terim'in golleri-

 Yarınki derbide takımlarının başında sahaya çıkacak her iki teknik adam, çalıştırdıkları takımlarda forma giydikleri dönemde ezeli rekabette defalarca gol sevinci yaşadı.

 Fenerbahçe Teknik Direktörü Aykut Kocaman, forvet oynadığı takımında Galatasaray'a karşı sarı-lacivertli formayla tam 13 kez gol sevinci yaşadı. Galatasaray'da yıllarca savunmanın ortasında görev yapan Fatih Terim ise, Fenerbahçe filelerini 5 kez havalandırdı.