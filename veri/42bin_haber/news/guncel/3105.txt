Sierra cinayetinde soru işaretleri artıyor
İstanbul'da kaybolduktan sonra tarihî surlarda ölü olarak bulunan Amerikalı Sarai Sierra cinayeti esrarını koruyor. Cihan Haber Ajansı'na (Cihan) konuşan Sierra'nın annesi Betzieda Jimenez'in açıklamaları ise konuyla ilgili soru işaretlerini daha da artırdı.
Amerikan basını, Staten Islandlı Sarai Sierra'yı amatör fotoğrafçı olarak tanımlarken, İstanbul'da bulunma sebebini de 'fotoğraf çekmek' olarak aktarıyor. Ancak annesi, amatör de olsa Sierra'nın fotoğraf sanatına ilgisinin 'çok yeni' olduğunu söyledi. Bu bilgi, cinayetteki şüphe katsayısını daha da artırıyor. Sierra'nın çocukluk ya da gençlik yıllarında fotoğraf sanatına herhangi bir ilgisinin olup olmadığını sorduğumuz annesi Jimenez, kızının fotoğraf merakının sadece 1 yıl önce başladığını açıkladı. Diğer taraftan Sierra'nın 'fotoğraf çekmek' için gittiği İstanbul'da niçin profesyonel fotoğraf makinesi bulundurmadığı da merak konusu. 

Bununla birlikte, fotoğraf çekmek için İstanbul'a gittiği belirtilen Sierra'nın daha önce hiç yurtdışına çıkmaması ve niçin özellikle Türkiye'yi tercih ettiği hususu tam bir muamma. Sierra'nın annesi Jimenez bunun sebebinin, "İstanbul'un tarihi ve mimari güzellikleri" olduğunu söylüyor. 
 
FAKİR FOTOĞRAFÇI, 15 BİN DOLAR MASRAF!

Sarai Sierra'nın eşi Steven Sierra, New York'ta otobüs şoförlüğü yapıyor. Bayan Jimenez, fotoğraf çekmek için kızı Sarai'nin gezi masraflarını nasıl karşıladığı sorumuza ise "Kendisi karşıladı" cevabını verdi.

Sierra, Türkiye'nin yanı sıra Hollanda ve Almanya'ya da gitti. Bu da masrafların iyice artması anlamına geliyor. Uzmanlar, üç ülke arasında yapılan böylesi bir gezinin masraflarının yaklaşık olarak 15 bin doları bulabileceğini belirtiyor. Bu da orta halli ve maddi imkanları sınırlı 2 çocuk annesi bir kadının, sırf fotoğraf çekmek için çıktığı böylesi masraflı bir yolculuğu daha da şüpheli hale getiriyor. Bayan Jimenez, kızı Sierra'nın Hollanda yolculuğunun sebebini de fotoğraf çekmek olarak açıklıyor. 

Şu ana kadar ortaya çıkan bulgular incelendiğinde Sierra'nın annesinin konuyla ilgili yeterli bilgilere sahip olmadığı ortaya çıkıyor. Örneğin, Sierra'nın İstanbul Tarlabaşı'nda bir apartmanın zemin katında kaldığı bilinirken, annesi kızının bir otelde kaldığı bilgisine sahip. 

Bayan Jimenez, Siearra'nın İstanbul'da hiç kimseyle temasının olmadığını ve geziyle ilgili tüm gerekli araştırmaları kızının internet üzerinden yaptığını düşünüyor. Oysa basında yer alan bilgiler Sierra'nın İstanbul'da temasta bulunduğu insanlar olduğunu net bir şekilde ortaya çıkarmış durumda. 

CİNAYET, TÜRK İMAJINA ZARAR VERDİ 

Diğer taraftan Staten Island'da bir Türk restoranı işleten Pakistan asıllı Amerikalı işadamı Hamim Shah, Amerikan medyasının söz konusu olayı haberleştirme tarzından olumsuz etkilendiklerini belirtti. 

Shah, "Amerika'da neredeyse her gün Porto Rikolu kadınlar öldürülüyor. Amerikan basını bu konuları görmezden gelir genelde. Ama olay Türkiye'de olunca, konu büyütülüyor. Müşterilerimiz yüzde 60 oranında azaldı. Türkiye'nin imajı da olaydan olumsuz yönde etkileniyor kanımca." dedi.