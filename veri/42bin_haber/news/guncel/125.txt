Verdiği sözleri kapıya astı
CHP Genel Başkan Yardımcısı Umut Oran, seçmene verdiği sözlerin ve mobil telefon numarasının yer aldığı taahhütnameyi parti genel merkezindeki odasının kapısına astı.
          Oran, 2011 seçimlerinde seçmene verdiği sözlerin yer aldığı bir 
  taahhütname hazırladı. Taahhütnameyi ve genel merkezdeki ve TBMM'deki odasının 
  kapısına asan Oran, metnin altına kendisine her an ulaşılabilmesi için mobil 
  telefonu numarasını da ekledi.
          Odasının kapısını sürekli açık olmasına da özen gösteren Oran, başta 
  kendisini ziyarete gelen vatandaşlar olmak üzere il başkanları ve teşkilatın her 
  kademesindeki çalışma arkadaşlarının kendisine en kolay şekilde ulaşmasını 
  sağlamaya çaba gösteriyor.
          Oran, AA muhabirine yaptığı açıklamada siyasetçinin en önemli 
  sorumluluklarından birinin hesap vermek olduğunu belirterek, verilen sözlerin 
  unutulmaması ve mutlaka yerine getirilmesi gerektiğini vurguladı.
          Oran, şunları kaydetti:
          ''2011 seçimleri öncesinde İstanbul'da seçmenime ne söz verdiysem 
  taahhütname de yer almaktadır. 'Hafızai beşer nisyan ile maluldür' diye güzel bir 
  sözümüz var, söz uçar yazı kalır. Verdiğim sözleri unutmayayım, her gün göreyim 
  diye kapıma astım. Kapım zaten herkese açık, milletvekilimiz örgüt başkanımız 
  geldiğinde doğrudan girer içeriye. Burada varlık nedenim zaten 
  milletvekillerimize örgütümüze hizmet etmektir.''
          Seçmenin ve parti örgütünün, onların görüş, eleştirilerinin siyasetçinin 
  beslendiği en önemli kaynaklardan biri olduğunu belirten Oran, bunun yolunun da 
  yakın ve sıcak temas olduğunu söyledi.
          
          -''Hiçbir yerde milletvekili kimliğime sığınmayacağıma, söz veririm''-
          
          Oran'ın genel merkezdeki odasının kapısına astığı taahhütnamede, şu 
  ifadeler yer alıyor:
          ''Cumhuriyetimizin ve evrensel sosyal demokrat değerlerin savunucusu 
  olacağıma, ülkemiz insanları ve İstanbullu hemşehrilerimin sorununu kendi derdim 
  olarak görerek, çözümü için elimden gelen çabayı göstereceğime, siyaseti halka 
  hizmet için yapacağıma, bölgede işsizliğin azaltılması, sosyal sorumluluk 
  projelerinin geliştirilmesi, sivil toplum diyaloğunun artırılmasına gayret 
  edeceğime, katılımcı, çoğulcu, uzlaşmacı, barışçı siyaseti benimseyerek hizmet 
  edeceğime, kadın, çocuk ve engellilerin haklarını savunup, onların adil bir 
  toplum ve eşit yurttaşlık hakları yolunda projeler geliştirerek mücadele 
  edeceğime, bugüne kadarki yaşamımda olduğu gibi bugünden sonra da çevre ve hayvan 
  haklarını savunacağıma, toplumda insanların ötekileştirilmesine karşı çıkacağıma, 
  hiçbir zaman ve hiçbir yerde milletvekili kimliğime sığınmayacağıma, 
  dokunulmazlık zırhını kullanmayacağıma, Anadolu'nun kalkınmasına, İstanbul'un 
  yaşanabilir olması için çalışacağıma, bölgede seçmenlerimle sadece seçim öncesi 
  değil, seçildikten sonra da her ay biraraya gelip görüşme yapacağıma, işyerimin 
  yönetiminden çekildim, milletvekilliğim süresince hiçbir ticari faaliyette 
  bulunmayacağıma, asla ihale takipçisi olmayacağıma, bu ilkeler konusunda size 
  taahhüt verir, eleştirilerinize açık olacağıma ve her türlü uyarılarınızı dikkate 
  alacağıma söz veririm.''
 AA