"Esad Rus savaş gemisinde kalıyor" iddiası
Suudi Arabistan gazetesi El Vatan, Suriye Devlet Başkanı Beşar Esad ve ailesinin Akdeniz açıklarındaki bir savaş gemisinde kaldığını iddia etti. Gazeteye göre, Esad zamanının çoğunu Rusya'nın güvenliğini sağladığı gemide geçiriyor, ülke içindeki resmi toplantılara da bir helikopterle gidiyor. Helikopter gizli bir yere iniş yapıyor, Esad, devlet başkanlığı sarayına sivil araç içinde sıkı güvenlik önlemleri altında götürülüyor. 

Muhaliflerin Şam'ın merkezine ulaşmaları durumda, Suriye Devlet Başkanı ve ailesinin Rus savaş gemisiyle ülkeden hızlı bir şekilde kaçırılması planlanıyor.

Suudi Arabistan gazetesi bu durumun gayrı resmi de olsa Rusya'nın Esad'a siyasi iltica hakkı tanıması olarak yorumladı. 

Benzer iddialar daha önce Şam yönetimi tarafından yalanlanmış ve Suriye Devlet Başkanı Esad'ın başkanlık sarayında olduğu  belirtilmişti.

Rusya'dan da iddialara yönelik henüz bir açıklama yok.