Ailesinin korktuğu oldu
BURSA'da, 3'üncü katta oturan babaannesi Mürüvvet Bayram namaz kıldığı sırada pencereden bakarken dengesini kaybedip beton zemine düşen 3 yaşındaki Egemen Bayram, ağır yaralı olarak kaldırıldığı hastanede öldü. Acı haberle yıkılan baba Ergin Bayram'ın, çok hareketli olan oğlu Egemen'in düşmesinden korktuğu için hem kendi oturdukları 2'nci kattaki evin hem de üst katında oturan annesinin evindeki balkonları sürekli kapalı tutup kapı kollarını çıkardığı, pencerelerin kollarını ise iple bağladığı öğrenildi.
Merkez Osmangazi İlçesi Çirişhane Mahallesi Kasap Sokak'ta oturan Dilek ve Ergin Bayram çiftinin iki çocuğunun küçüğü olan Egemen, çok hareketli bir çocuk olarak dikkat çekti. Nakliyecilik yapan Ergin Bayram'ın en büyük endişesi ise yerinde durmayan Egemen'in 2'nci kattaki evlerinin balkon veya pencereden bakarken dengesini kaybederek düşmesiydi. Bu nedenle evinde sürekli kapalı tutulan balkonun kapı kolunu çıkartan, pencerenin iki kolunu ise iple birbirine bağlayan Ergin Bayram, eşinin pazara gittiği sıralarda oğlunu bıraktığı aynı binanın bir üst katta oturan annesinin evinde de aynı önlemleri aldı. 

Dilek Bayram dün, arkadaş toplantısına katılıp dönüşte pazardan alışveriş yapmak için evden ayrılırken oğlunu yine kayınvaldesi Mürevvet Bayram'ın yanına bıraktı. Saat 15.00 sıralarında babaannesinin namaz kıldığı sırada kolları birbirine bağlanan pencerenin ipini çözüp camı açarak sarkan Egemen, dengesini kaybedip 8 metreden beton zemine düştü. Ağır yaralanan Egemen Bayram, kaldırıldığı Uludağ Üniversitesi Tıp Fakültesi'nde doktorların tüm müdahalesine rağmen yaşamını yitirdi. Cesedi otopsi yapılmak üzere Bursa Adli Tıp Kurumu Morgu'na kaldırılan Egemen Bayram'ın cenazesi bugün öğlen kılınan cenaze namazının ardından gözyaşları arasında Hamitler Mezarlığı'nda toprağa verildi.

Geride sadece ailesi ile çektirdiği fotoğrafları kalan Egemen Bayram'ın ölümüylü ilgili soruşturmaya Bursa Cumhuriyet Savcılığı'nca başlandı.