Öğrencilerin internette başlayan kavgası kanlı bitti
Üsküdar'da, ilköğretim okulu öğrencileri ile lise öğrencileri kavga etti. Kavgada bir kız öğrenci 14 yaşındaki E.E. adlı erkek öğrenciyi jiletle bileğinden yaraladı. Yakındaki okula alınarak yöneticiler tarafından ilk müdahalesi yapılan öğrenci okula gelen ambulansla hastaneye götürüldü.
Ünalan Mahallesi Tatlısu Sokak'ta meydana gelen olay iddialara göre şöyle gelişti: Aynı bölgede bulunan bir ilköğretim okulunda okuyan kız öğrencinin sosyal paylaşım sitesindeki hesabı kullanılarak başka ilköğretim okulunda okuyan bazı kız öğrencilere hakaret edildi. Bunun üzerine her iki ilköğretim okulu öğrencileri, kavga etmek için boş bir arazide randevulaştı. Belirlenen yerde bir araya gelen iki grup arasında burada da bir süre sözlü tartışma ve hakaretleşmeler yaşandı. Tartışmalar devam ederken grubun yanına sosyal paylaşım sitesindeki hesabından küfür edildiği iddia edilen kız öğrencinin lisede okuyan ablası ve onun kız arkadaşları da olay yerine gelmesiyle kavga başladı. 

Kavga sırasında lise öğrencisi olduğu öne sürülen bir kız, yanında getirdiği jiletle ilköğretim okulu 8. sınıf öğrencisi E.E. adlı erkek öğrenciyi sol el bileğinden yaraladı. Bunun üzerine E.E.'nin yaralandığını gören diğer öğrenciler de korkarak kaçtı. E.E.'nin yaralandığını gören yakındaki okul yöneticileri öğrenciyi okula alarak ilk müdahalesini gerçekleştirdikten sonra durumu sağlık ve polis ekiplerine bildirdi.
 
Olayı gören öğrenciler, kavganın iki grup arasında sosyal paylaşım sitesi üzerinden başladığını, daha sonra grubun kavga için buluştuklarını söyledi. Öğrenciler, daha sonra lise öğrencisi olan kızların dahil olduğunu ve bu kızlardan birinin de erkek öğrenciyi jiletle kolundan yaraladığını belirtti.

Yaralı öğrenci, ambülansla Göztepe Eğitim ve Araştırma Hastanesi'ne götürülerek tedavi altına alındı. Polis, olayla ilgili inceleme başlattı.