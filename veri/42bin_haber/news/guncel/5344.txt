Şakalaştığı arkadaşını pompalı tüfekle öldürdü
İZMİR'in Eşrefpaşa Semti'nde, 25 yaşındaki Cihan Kırtay, şakalaşırken elindeki pompalı tüfeğin ateş alması sonucu arkadaşı 22 yaşındaki Mahsum Dal'ı başından vurarak öldürdü. Kaçan Kırtay'ın içinde bulunduğundan şüphelenilen bir otomobili takip eden polis aracı bir cip ile çarpışınca 2 memur hafif yaralandı.
Olay, bugün saat 03.00 sıralarında, 1'inci Kadriye Mahallesi 565 Sokak numara 54'teki bakkal dükkanında meydana geldi. Elindeki pompalı tüfek bulunan Cihan Kırtay, iddiaya göre, arkadaşı Mahsum Dal'a şaka yapmaya başladı. Bir anda ateş alan silahtan çıkan saçmalar, Dal'ı başından yaraladı. Bakkalda bulunanlar şoke olurken, Cihan Kırtay, "Karakola teslim olacağım" diyerek olay yerinden ayrıldı. Bakkal dükkanında bulunanlar durumu, sağlık ve polis ekiplerine bildirdi. İhbar üzerine gelen acil yardım ekiplerinin kontrolünde, Dal'ın öldüğü belirlendi. Olay Yeri Şube Müdürlüğü'ne bağlı ekipler bakkalda incelemede bulundu, delil aradı. Yapılan incelemenin ardından Dal'ın cesedi otopsi için İzmir Adli Tıp Kurumu morguna kaldırıldı.

TAKİP SIRASINDA İKİ MEMUR YARALANDI

Gideceğini söylediği polis merkezine teslim olmadığı belirlenen Cihan Kırtay'ın aranmasına başlandı. Polis memuru Soner Ünal yönetimindeki 35 A 48128 plakalı asayiş ekibi Kırtay'ın içinde bulunduğu sanılan bir otomobili takip etmeye, ardından kovalamaya başladı. Kovalama sırasında Gazi Caddesi üzerinden Basmane Garı yönüne giden polis otomobili ile Şair Eşref Bulvarı'ndan gelen 21 yaşındaki Ahmet Ufuk Bayrak yönetimindeki 45 ZA 6292 cip çarpıştı. Savrulup yol kenarından duran polis aracındaki memurlar Ünal ve Semih Cavaciyak yaralandı. Yaralı memurların telsizle durumu 155 habermerkezine bildirmesi üzerine kaza yerine çok sayıda asayiş ekibi sevk edildi. Ayağından yaralanan Cavaciyak, gelen ekiplerin aracı ile Alsancak Devlet Hastanesi'ne kaldırıldı. Çarpışma esnasında başından yaralanan Ünal ise sevk edilen ambulansta ayakta tedavi edildi. Yaralı memurların sağlık durumunun iyi olduğu belirtildi. Cip sürücüsü Bayrak'ın yapılan kontrolde, 1.52 promil alkollü olduğu belirlendi.

Çeşitli suçlardan poliste 7 suç kaydı bulunan ve bir süre önce cezaevinden çıktığı kaydedilen Cihan Kırtay'ın aranmasına devam ediliyor.