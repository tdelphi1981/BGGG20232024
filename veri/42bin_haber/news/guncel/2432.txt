Terim'in acı günü
Galatasaray Teknik Direktörü Fatih Terim, maçtan sonra acı bir haber aldı. Karşılaşmanın ardından, bacanağının hayatını kaybettiğini öğrenen Terim, bu nedenle basın toplantısına da katılmadı. Terim'in yerine Antrenör Hasan Şaş, basın toplantısında yer aldı.
Basın toplantısından önce LİG TV'ye konuşan Hasan Şaş "Hocamızın bacanağı Ünal ağabeyi kaybettik. Biz de haberi yeni aldık. Hoca onun için çıkamadı, evine gitti" dedi.

Galibiyetle ilgili konuşan Hasan Şaş "Kötü bir futbol oynadık arka arkaya. Bir sürü transfer haberiyle çalkalandı ortalık. Takımı motive etmek zordu. Beşiktaş da iyi bir takım. Sneijder değişikliğini yaptık ama 10 kişi kalınca bu değişikliğin bir anlamı kalmadı. Kornerden gol yemeseydik daha farklı bir skor elde edebilirdik. İyi oynadık, kazanmayı bildik. Fenerbahçe ve Beşiktaş'ın önündeyiz. Her şeyden önce bu 3 puan çok önemli" diye konuştu.

ŞAŞ'TAN DROGBA AÇIKLAMASI

Weslej Sneijder'in performansını yorumlayan Hasan Şaş, "Melo'nun kırmızı kart görmesiyle saha içinde de değişiklikler yapmak zorunda kaldık. Bu nedenle Sneijder'i tam anlamıyla göremedik. Sneijder'in maç eksiği var. İki hafta sonra hazır olur. İstekli, sempatik bir oyuncu. İstiyor, bunu görüyoruz. Bence Galatasaray'a çok faydalı olacak" ifadelerini kullandı.

Didier Drogba ile ilgili transfer çalışmalarına da açıklık getiren Hasan Şaş "Görüşmelerin sürdüğünü biliyoruz. Yönetimimiz 1-2 gün içerisinde açıklama yapcaktır. Olumlu yönde gelişmeler olduğunu biliyoruz" diyerek sarı-kırmızılı camiayı heyecanlandırdı.