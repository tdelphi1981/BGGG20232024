Yanmasınlar diye muslukları açtım
Almanya'daki yangında evden kurtulmayı 11 yaşındaki İbrahim "Ben uyandım her yerden ateş çıkıyordu. Mutfakta musluğu açtım su dolsun ateş gelmesin diye" dedi.
ALMANYA'NIN Stuttgart yakınlarındaki Backnang kasabasında pazar günü sabaha karşı saat 04.30 sıralarında çıkan ve Türk anne ile 7 çocuğunun ölümüne sebep olan yangınla ilgili soruşturma devam ediyor. Olayın ihmal mi yoksa kundaklama mı olduğu araştırılırken, alevlerden son anda kurtulmayı başaran 11 yaşındaki İbrahim'in sözleri yürek yaktı. Şokta olan küçük çocuğun ablasına "Ben uyandım her yerden ateş çıkıyordu. Mutfakta musluğu açtım su dolsun ateş gelmesin diye' dediği öğrenildi. 

Anne çocukları için yandı 
Yangın sırasında Yunan komşusunun kapıyı kırmasıyla dışarı çıkan ancak çocuklarını kurtarmak için geri dönen anne Nazlı Özcan'ın cansız bedeni ise 6 aylık bebeği Murat'a sarılı halde bulundu. Trajedi sonrası bitkin ve yorgun olduklarını ifade eden amca Seyfettin Soykan binanın çok eski olduğunu belirterek, "Elektrik tesisatında eski kablolar var, yenilenmemiş hiç. Evin önceki kiracısı da elektrik kaçağı sorunu olduğunu söylemişti. Binada sadece rötuş yapıldı. Çok zor durumdaki insanlar bu binada kalıyor. Sekiz çocukla ev bulması zor" diye konuştu. Yangın sırasında evde bulunmayan baba Sami Soykan'ın fenalık geçirdiği ve hastanede sakinleştirilmeye çalışıldığı bildirildi.
Olay gecesi teyzesinde kalan ve kardeşlerini yangında kaybeden Halil Oruç ise dün küle dönmüş evlerini görünce zor anlar yaşadı. Halil "Kuzenlerim benimle oynamak istemişti, teyzelerime gittim. Annem izin verdi. Sonra öldü" dedi.

Türk polisine yeşil ışık 
Berlin Büyükelçisi Hüseyin Karslıoğlu, Alman makamlarına, her türlü işbirliğine açık olmaları nedeniyle teşekkür ederek, 'Uzman talebi olursa buna da açık olduklarını ifade ettiler bu nedenle teşekkür ediyoruz. Soruşturma gerektirdiğinde Türkiye'den destek söz konusu olabilir' dedi. Öte yandan Eyalet Emniyet Müdürü Wolf Hammann, polis olarak şu an için teknik bir arıza haricinde hiç bir kundaklama ya da saldırı belirtisi olmadığını belirterek, 'Ancak buna rağmen yine de tüm detaylarıyla araştırmaya devam ediyoruz. Biz de Türk polisi ile çalışmaya açığız' dedi. Öte yandan polis, evdeki incelemelerine başladı. Özel ekipmanla yanan binayı inceleyen polisler, evin içerisinde detaylı araştırma yapıyor.