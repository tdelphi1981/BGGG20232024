Yeni medya düzeni tartışılıyor!‏
Gazete ve dergi yöneticileri Süleyman Şah Üniversitesinde düzenlenen Yeni Medya Düzeni konulu panelde bir araya geliyor.
Yeni medya düzeni, bu düzen içerisinde gazete ve dergi mecrasının rolü, klasik medyanın geleceği, TV-gazete-dergi-internet mecralarında yenilikler ve yaşanan problemlerin tartışılacağı panel, Süleyman Şah Üniversitesi tarafından 20 Mart Çarşamba günü düzenleniyor.

Medya yöneticileri Süleyman Şah Üniversitesinde bir araya geliyor

Günümüzde okuyucu habere anlık ulaşmak istiyor, gazeteyi veya TVyi beklemek yerine haberi internetten takip ediyor. Sosyal medyanın geleneksel medyaya üstünlük sağladığı artık bilinen bir gerçek.

Tabletlerin kültür tüketimine getirdiği farklılıkla yeni bir çağı başlattığını ve yakında bir yaşam biçimi halini alacağını, radyonun ve müzik paylaşımının geleceğini, dijital medyanın en önemli işlevinin demokrasiyi canlı tutmak olduğunu ve kurumların, medyanın değişen dünyaya nasıl ayak uyduracağını, bu büyük devrimin ortasında fark yaratmanın nasıl mümkün olduğunu, medya fenomeni olmanın sırlarını öğrenciler işin duayenlerinden dinleyecekler.

Yeni medya düzeni panelinde internetin gazeteciliğe ve yayıncılığa kazandırdığı yeni boyut, haberin hızlı tüketilmesi, reklam pastasının mecralara göre yeniden dağılımı tartışılacak. 

İnternet medyadaki dengeleri değiştirdi
Süleyman Şah Üniversitesi İnsan ve Toplum Bilimleri Fakültesi Dekanı Adnan Aslan, günümüz Türkiyesinde haber yayıncılığı işinin belli profesyonellerin tekelinden çıkıp daha şeffaf ve daha demokratik hale geldiğini söyledi. Adnan Aslan, bu değişimin beraberinde medyada yeni bir ekonomik modeli ve yeni bir anlayışı doğurduğunu belirtti. Geleceğin dünyasında sadece haberin değil güvenilir haberin daha etkin olacağını vurgulayan Aslan, etik kuralları esas alarak yapılacak yayıncılığın daha fazla değer kazanacağının altını çizdi. Endüstrileşmiş medyanın parçalandığına dikkat çeken Aslan, New York Timesın internet haberciliğinde paralı bir modele geçmeyi düşündüğünü, ancak karşı konulamaz değişim karşısında bundan vazgeçtiğinin altını çizdi.

Panellere katılmak isteyenler http://www.ssu.edu.tr adresini ziyaret edebilir ve (0216) 517 33 55-56 numaralı telefondan bilgi alabilirler. Ayrıca Süleyman Şah Üniversitesini facebook/ssuedutr ve twitter/ssuedutr adreslerinden takip edebilirsiniz.