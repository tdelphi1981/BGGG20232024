Kayıp kadın ormanda asılı bulundu
MUĞLA'nın Bodrum İlçesi'nde, yaklaşık iki hafta önce eşiyle tartıştıktan sonra evi terk eden, 5 aylık bir bebek annesi 29 yaşındaki Sevgül Özmen'in ormanlık alanda kendini çamaşır ipiyle ağaca asıp yaşamına son verdiği ortaya çıktı. Talihsiz kadının cansız bededinini AKUT ekipleri buldu.
Bodrum İlçesi Konacık Beldesi'nde yaşayan kuaför 29 yaşındaki Sevgül Özmen, geçen 14 Ocak'ta eşi Mehmet Özmen ile iddiaya göre, ailevi nedenlerden dolayı tartıştıktan sonra evi terk etti. Beş aylık bebek annesi olan Sevgül Özmen'in eve dönmemesi üzerine, eşi ve yakınları durumu polise bildirip, kayıp başvurusunda bulundu. Aramalara rağmen Sevgül Özmen bir türlü bulunamayınca AKUT ekiplerinden de yardım istendi. 

9 kişilik AKUT ekibi, talihsiz kadının kaybolduğu bölge yakınındaki Peseda ormanlık alanında arama çalışmaları başlattı. İki günlük çalışmanın ardından Sevgül Özmen'in cesedi, bugün öğle saatlerinde ormanlık alanda AKUT ekibi tarafından bir ağaca asılı bulundu. 

'ÖLÜMÜMDEN KİMSE SORUMLU DEĞİLDİR' NOTU

Özmen'in, kendini çamaşır ipiyle asıp yaşamına son verdiği ortaya çıktı. Özmen'in cesedinin yanında, "Ölümümden kimse sorumlu değildir. Sizleri çok seviyorum. Hakkınızı helal edin" yazılı bir not bulundu. Sevgül Özmen'in cesedinin bulunduğunu öğrenen eşi ve yakınları olay yerine koştu, sinir krizi geçirdi. Talihsiz kadının cesedi, otopsi için Muğla Sıtkı Koçman Üniversitesi Adli Tıp Kurumu Morgu'na kaldırıldı. Polis olayla ilgili soruşturma başlattı.