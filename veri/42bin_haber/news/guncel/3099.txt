Ünye'de korkunç kaza
ORDU'nun Ünye İlçesi'nde oğlunu askere göndermek için otobüs yazıhanesine gitmek isteyen inşaat işçisi 52 yaşındaki Davut Güdek, yolun karşısına geçerken TIR'ın altında kalarak can verdi.
Ünye'de dün akşam saat 22.00 sıralarında meydana gelen kazada, 20 yaşındaki oğlu Turgay Güdek'i vatani görevini yapması için Sivas'a gönderecek olan baba Davut Güdek yakınlarıyla birlikte sahil yoluna giderek beklemeye başladı. Kalkış saati olmasına rağmen otobüsün gelmemesi üzerine Davut Güdek, gecikmenin nedenini öğrenmek için yolun karşı tarafında bulunan yazıhaneye gitmek istedi. İddiaya göre, aniden yola çıkan Güdek, 45 yaşındaki Erol Hakyemez yönetimindeki 28 K 1116 plakalı TIR'ın çarpması sonucu ağır yaralandı.

Ünye Devlet Hastanesine kaldırılıp tedaviye alınan 3 çocuk babası inşaat işçisi Güdek kurtarılamadı. Turgay Güdek ise babasının ölümü üzerine askere gitmedi.

TIR sürücüsü Erol Hakyemez gözaltına alındı, kazayla ilgili soruşturma başlatıldı.