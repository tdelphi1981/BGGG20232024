Eş katili polisten şok savunma
Kayseri'nin Kocasinan İlçesi'nde 17 Aralık 2012 günü emekli polis memuru Ömer Topçu, evinin kapısından içeri tabancasıyla ateş ederek eşi Meliha Topçu'yu ayağından ve göğsünden vurarak ağır yaraladı.
Oğlu Uğur Topçu tarafından hastaneye getirilen Meliha Topçu, kurtarılamadı. 2'nci Ağır Ceza Mahkemesi'nde dün hakim karşısına çıkan sanık Ömer Topçu, olay sırasında eşine değil, kendisiyle tartışan oğlu Uğur'a ateş ettiğini söyledi. Daha önce psikolojik tedavi gören oğluyla zaman zaman tartıştıklarını belirten Topçu, eşini öldürmek gibi bir kastının olmadığını belirterek, "Oğlumla tartıştıktan sonra dışarı gitmek istedim. Eşim otomobilimin anahtarını getirmek için odaya girdi. Oğlum beni dışarı çıkartıp kapıyı üzerime kapatmak istiyordu. Ben kapıdaki arbede sırasında korkutmak için oğlumun ayaklarına doğru kapıdan 3 kez ateş ettim. Eşim benim 36 yıllık hayat arkadaşım. Onun öldüğünü sonradan duydum. Öldüğünü tabancam elimdeyken duysaydım, kendi kafama da sıkardım' dedi. Tanık olarak ifade veren Uğur Topçu da tartışmayı ve iddiaları doğruladı.
Duruşma, olay yerinde keşif yapılması ve bazı tanıkların dinlenmesi için ertelendi.