Sırt çantasında kokain taşırken yakalandı
İstanbul'da bir kafeteryaya operasyon düzenleyen jandarma, 625 gram kokain ele geçirdi. Gözaltına alınan Pakistan uyruklu 4 kişiden 2'si tutuklandı. Şüphelilerin, ele geçen uyuşturucuyu yanlarında taşıdıkları sırt çantasının askılık kısmına gizlediği ortaya çıktı.
İstanbul İl Jandarma Komutanlığı ekipleri, Avrupa ülkelerine uyuşturucu taşıyan bir şebekeyi takibe aldı. Jandarma, Sarıyer'de fiziki takibe aldığı şüphelilerin Fatih'te bir kafeteryada buluştuklarını belirledi. 21 Şubat 2013 günü şüphelilerin aynı kafeteryada bir araya gelmesi üzerine jandarma baskın yaptı. Baskında Pakistan uyruklu A. K., Y. K., A. J. ve A. R. yakalanarak gözaltına alındı. Bu kişilerden, sırt çantalarının askılığına gizlenmiş 625 gram kokain ele geçirildi.
 
Jandarmada işlemleri tamamlanan şüpheliler adliyeye sevk edildi. Mahkemeye çıkan şüphelilerden A. K. ve Y. K. tutuklandı, A. J. ile A. R. ise sınır dışı edilmek üzere Yabancılar Şube Müdürlüğü'ne götürüldü.