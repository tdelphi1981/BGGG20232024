Balataları ısınan TIR yanarak kül oldu
Tarsus-Adana otoyolunda seyir halindeki TIR balatalarının ısınması sonucu alev aldı. Tekstil malzemesi yüklü TIR, sürücünün gözleri önünde yanarak kül oldu.
Yangın Tarsus-Adana otoyolu Damlama mevkii yakınlarında meydana geldi. Ramazan Taşkır yönetimindeki 27 S 459 plakalı TIR'da balataların ısınması sonucu yangın çıktı. Kıvılcımlar bir anda dorseye sıçrayınca alevler kısa sürede TIR'ı sardı . Yangını fark eden sürücü TIR'ı durdurup, alevlere müdahale etmek istedi. Büyüyen alevler TIR'ı kaplarken, bölgeye Tarsus'tan itfaiye ekibi sevk edildi. Yangın nedeniyle otoban yarım saatten fazla trafiğe kapatıldı. 

TIR şoförü Ramazan Taşkır, "İstanbul'dan Gaziantep'e tekstil malzemesi götürüyordum. Çok fazla frene basmadım ama balatalar ısındı. TIR arka lastiklerden alev aldı. Yangına müdahale ettim ancak alevler bir anda her tarafı sardı." dedi.