Motosiklet kazasında bacağı koptu
ANTALYA'da aşırı hız ve dikkatsizlik nedeniyle karşı şeride geçen otomobil önce mobese direğine ardından seyir halindeki motosiklete çarptı. Kazada motosiklette bulunan 30 yaşındaki Esma Ayfer Özkaya'nın sol bacağı dizinden koptu.
Kaza, saat 03.00 sıralarında İsmet Gökşen Caddesi üzerinde meydana geldi. Sürücüsü tespit edilemeyen 07 EAT 36 plakalı otomobil, kent merkezinden Lara yönüne gittiği sırada önce refüje ardından karşı şeride geçti. Refüjdeki mobese kamerasının olduğu direği yerinden söken araç, karşıdan gelen Kemal Örsoğlu yönetimindeki 35 HFT 86 plakalı motosiklete çarptı. Motosikletin arkasında bulunan Esma Ayfer Özkaya'nın sol bacağı dizinin altından koptu.

Olay yerine çağırılan ambulansla Özel Medikal Park Hastanesi'ne götürülen kadın ameliyata alındı. Otomobilden çıkarılan yaralı Yunus Polat Çoban ile Murat Uyar ise Antalya Eğitim ve Araştırma Hastanesi'nde tedaviye alındı. Olay yerinde inceleme yapan polis, kazayı gören vatandaşların ifadelerine başvurdu. Hurda haline gelen otomobil ve motosiklet kurtarıcı yardımıyla yoldan çektirilirken, devrilen mobese direği görevlilerce kaldırıldı.

Polis kazayla igili soruşturma başlattı.