Elindeki orağı yanlışlıkla sırtına sapladı
Muğla'nın Köyceğiz ilçesinde, keçileri için ağaç budayan bir kişi, yanlışlıkla orağı kendisine sapladı. Sırtında orakla birlikte askeri helikopterle bulunduğu yerden alınan yaralı Adem Karakurt (34), Fethiye Devlet Hastanesi'nde tedavi altın alındı.
Köyceğiz'in Beyobası beldesine bağlı Otmanlar köyünde oturan Adem Karakurt, keçilerine yem yapmak için ormana gitti. Orakla ağaçlardan yaprak budayan Karakurt, bu sırada yanlışlıkla orağı kendisine sapladı. Bir anda kanlar içinde kalan Karakurt, tüm çabalarına rağmen orağı çıkarmayı başaramadı. Yaşadığı tüm acıya rağmen amcasının oğlunu aramayı başaran Karakurt, Ali Karakurt'tan yardım istedi. Olay yerine gelen Ali Karakurt, amcasının oğlu Adem Karakurt'u kanlar içinde yerde yatarken buldu. Orağın derine girdiğini gören Karakurt, 112 Acil Servis ekiplerinden yardım istedi. 

112 ekipleri bölgeye karadan ulaşımın olmaması nedeniyle durumu Dalaman Askeri Üssü'ne bildirdi. Dalaman'dan havalanan askeri helikopter, Otmanlar köyüne indi. Sırtındaki orakla birlikte sedyeye alınan Karakurt, helikoptere bindirilerek Fethiye Devlet Hastanesi'ne getirildi. Hemen acil servise taşınan Karakurt, yapılan ilk müdahalenin ardından orağın çıkarılması için ameliyata alındı. Ameliyatta bulunan Adem Karakurt'un hayati tehlikesinin devam ettiği kaydedildi.