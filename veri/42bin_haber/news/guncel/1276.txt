Kaldığı otelin 6'ncı katından atladı
ÇORUM'da, İsviçreli 51 yaşındaki Arianne Nelly Tosun, kaldığı otelin 6'ncı katından atlayarak intihar etti. Arianne Nelly Tosun'un, iki hafta önce Antalya'dan Çorum'a gelerek bir süredir ayrı yaşadığı eşi 45 yaşındaki Süleyman Tosun'la görüşmek istediği, ancak olumsuz yanıt aldığı ifade edildi.
Olay, Bahabey Caddesi'nde bulunan 5 yıldızlı otelde dün saat 22.00 sıralarında meydana geldi. Otel müşterilerinden Arianne Nelly Tosun, 6'ncı kattaki odasının penceresinden atlayarak intihar etti. Otelin giriş kapısının bulunduğu alana düşen kadın ağır yaralandı. Otel çalışanları ve müşteriler ne olduğunu anlamak için giriş kapısına koştuklarında, korkunç manzara ile karşılaştı. Kanlar içinde yerde yatan kadın için 112 acil servis ekiplerinden yardım istendi. Kısa sürede olay yerine gelen sağlık görevlileri, Arianne Nelly Tosun'u Hitit Üniversitesi Çorum Eğitim ve Araştırma Hastanesi'ne kaldırdı. Ancak Tosun, burada doktorların tüm müdahalesine rağmen kurtarılamadı.

POLİS OTEL ÇALIŞANLARIYLA GÖRÜŞTÜ

Arianne Nelly Tosun'un intiharının ardından Çorum Emniyet Müdürlüğü'nden çok sayıda cinayet ve olay yeri inceleme ekipleri, otele gelerek geniş kapsamlı çalışma yaptı. Otel yetkililerinin ifadesini aldı. Olay yeri inceleme ekipleri ise kadının kaldığı oda ve düştüğü bölgede geniş kapsamlı çalışma gerçekleştirdi. 

Arianne Nelly Tosun'un, iki hafta önce Antalya'dan Çorum'a geldiği ve bir süredir ayrı yaşadığı eşi Süleyman Tosun'la görüşmek istediği, ancak olumsuz yanıt aldığı ifade edildi. Olayla ilgili soruşturmanın sürdüğü belirtildi.