Kumar borcu için kızını sattı!
Kumar borcu için kızını satan baba yargılanmaya başladı.
 Şanlıurfa'da, kumar borcuna karşılık öz kızı 13 yaşındaki Ş.Ç.'yi 30 bin liraya sattığı iddia edilen tarım işçisi 40 yaşındaki Ahmet Ç. ve küçük kızı aldığı öne sürülen 20 yaşındaki Mehmet K. ile 2 suç ortağının yargılanmasına başlandı.
 29 yıla kadar hapsi istenen Mehmet K. kızı parayla satın aldığı iddiasını reddederek, "Ailesi vermedi, biz de birlikte anlaşarak kaçtık. Bir kere de cinsel ilişkiye girdik. Ailesi şikayetçi olunca kız benden alındı" dedi. 
 
 Şanlıurfa'nın Siverek İlçesi'nde ailesiyle yaşayan ve ilköğretim 8'inci sınıfta okuyan Ş.Ç., 4 Nisan 2012'de kayboldu. 5 çocuklu anne 40 yaşındaki Henva Ç., kızını çevrede aramasına rağmen bulamadı. Henva Ç., kızının bulunması için Şanlıurfa Cumhuriyet Savcılığı'na başvurdu. Henva Ç., eşi Ahmet Ç.'nin kumar borcu yüzünden kızını Mehmet K.'ya satmış olabileceğini iddia etti. Annenin iddiaları üzerine ifadesi alınan baba Ahmet Ç. Mehmet K.'yı tanımadığını, kızının nereye gittiğini de bilmediğini söyledi. İfadesinin ardından Ahmet Ç. serbest kalırken, Ş.Ç.'nin bulunması için çalışma başlatıldı.
 
 ÇADIRDA BULUNDU
 
 Ş.Ç.'nin Adana'nın Karataş İlçesi Bahçe Köyü yakınlarında tarım işçiliği yapan ve çadırda yaşayan Mehmet K.'nın yanında olduğu bilgisine ulaşan jandarma ekipleri, çadır kampa operasyon düzenleyip kız çocuğunu kurtardı. Mehmet K. gözaltına alınırken, psikolog gözetiminde ifadesi alınan Ş.Ç., Aile ve Sosyal Politikalar İl Müdürlüğü'ne bağlı yurda yerleştirildi. Ş.Ç., ifadesinde kendi rızasıyla Mehmet K. ile kaçtığını söyledi. Mehmet K. da ifadesinde küçük kızı ikinci eş olarak aldığını belirtti. Mehmet K. ifadesinin ardından serbest bırakıldı.
 
 'SENİ 30 BİN LİRAYA SATIN ALDIM'
 
 Cumhuriyet savcısına da jandarmadaki ifadesine benzer şeyler anlatan Ş.Ç., sonraki günlerde kaldığı yurt görevlilerine yazdığı dilekçede ise Mehmet K.'nın kendisini 30 bin lira karşılığında babasından satın aldığını, bütün işleri kendisine yaptırdığını, "Seni 30 bin liraya babandan satın aldım" diyerek her fırsatta hakaretler ettiğini anlattı.
 
 Soruşturmayı yürüten Cumhuriyet Savcısı, olayla ilgili iddianame hazırladı. İddianamede, kızını sattığı iddia edilen Ahmet Ç., kızı aldığı ileri sürülen Mehmet K. ile kızın satılmasına aracılık yaptıkları öne sürülen 20 yaşındaki Salih K. ile 54 yaşındaki Ali K. hakkında 'zincirleme ve ruh sağlığını bozacak şekilde çocuğun nitelikli cinsel istismarı' ve 'birden fazla kişi ile cinsel amaçlı çocuğa yönelik hürriyetten yoksun kılma' suçlarından dava açıldı. Tüm sanıklar hakkında 29'ar yıla kadar hapis cezası istendi.
 
 PARA VERDİĞİNİ KABUL ETMEDİ
 
 Davanın görülmesine 9'uncu Ağır Ceza Mahkemesi'nde başlandı. Davaya hepsi tutuksuz olan sanıklardan Mehmet K. ile babası Ali K. katıldı. Mehmet K., suçlamayı kabul etmedi. Ş.Ç. ile birlikte çektirdikleri fotoğrafları mahkemeye sunan Mehmet K., "2 yıl önce tanıştık. Evlenmeye karar verince ailesinden istedik. Ailesi vermedi. Biz de birlikte anlaşarak kaçtık. Kimse yardım etmedi. Bir kere cinsel ilişkiye girdik. Ailesi şikayetçi olunca benden alındı. Ben yaşının küçük olduğunu bilmiyordum" dedi. 
 
 Mehmet K.'nın babası Ali K. de, "Ben kaçırmadım. Kaçırılmasına da yardımcı olmadım. Ayrıca başlık parası da vermedim" diye kendini savundu.
 
 Halen devlet korumasında bulunan Ş.Ç.'ye sevk edildiği hastaneden ruh sağlığının bozulduğu yönde rapor verildiği bildirildi. 
 
 Mahkeme heyeti, Ş.Ç.'nin yaşının araştırılmasına ve gelmeyen diğer sanıkların bir sonraki duruşmada hazır bulundurulmasına karar vererek duruşmayı erteledi