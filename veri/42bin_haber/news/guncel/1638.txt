Eski polis PKK kuryesi çıktı
İZMİR'de polisin düzenlediği operasyonda, cezaevindeki PKK üyelerinin kuryeliğini yaptığı ve aldığı mesajları iç çamaşırının içerisinde güvenlik kapılarından geçirip içeri soktuğu öne sürülen Şehmus Seyhan ve yanında bulunan Ş.U. adlı kadın gözaltına alındı. Seyhan'ın 1979 yılında polis olarak göreve başladığı, ancak bir yıl sonra ihraç edildiği ortaya çıktı.
Kentte terör örgütü üyelerine yönelik çalışma yapan İzmir Emniyeti Terörle Mücadele Şube Müdürlüğü ekipleri, dışarıdaki bazı kişiler ile cezaevindeki örgüt üyeleri arasında kuryelik yapanlar olduğunu tespit etti. Bu yönde araştırma yapan terör timleri, kuryelik yaptığı belirlenen 62 yaşındaki Şehmus Seyhan'ın kimliğini belirledi.

MESAJLAR İÇ ÇAMAŞIRINDA ÇIKTI

Takibe alınan Şehmus Seyhan, düzenlenen operasyonla, yanındaki Konak Milli Eğitim Müdürlüğü'nden emekli olan, İnsan Hakları Derneği üyesi 58 yaşındaki Ş.U. ile birlikte yakalandı. Gözaltına alınan 2 şüpheliden Ş.S.'nin üzerinde yapılan aramada, terör örgütü elemanlarının cezaevlerinde nasıl davranmaları gerektiği yönündeki mesajlar, iç çamaşırının içerisinden çıktı. Tutuklu Aileleri Yardımlaşma Derneği Başkan Yardımcılığı da yapan Şehmus Seyhan'ın, 1979 yılında polis olarak göreve başladığı, ancak bir yıl sonra ihraç edildiği ortaya çıktı. Seyhan'ın bir süre de belediyede çalıştığı öğrenildi. İşlemlerin ardından adliyeye sevk edilen şüphelilerden Şehmus Seyhan tutuklandı, Ş.U. ise savcıya verdeği ifade sonrasında serbest bırakıldı.