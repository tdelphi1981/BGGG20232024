Okullarda daha fazla güvenlik doğru olmaz
Bakan Dinçer, okulları çok fazla güvenlik tedbirleriyle boğmanın doğru olmadığı kanaati taşıdığını söyledi.
 Milli Eğitim Bakanı Ömer Dinçer,  ''Okullar Hayat Olsun Projesi'' kapsamında, Özdemir Gürocak İlkokulu'nu ziyaret ederek, ''Zenginleştirilmiş Kütüphane''nin açılışını yaptı. Dinçer, daha sonra gazetecilerin sorularını yanıtladı.
 Şırnak ve Diyarbakır'da okullara yönelik terör saldırılarını değerlendiren Dinçer, savaşlarda bile hastanelere, okullara ve camilere saldırılmayacağını belirtti. Dinçer, buraların beşeri değerlerin tesis edildiği yerler olduğunu, okullarda çocukların, masum insanların eğitildiğini söyledi. Dinçer, şunları belirtti:
 ''(Terör örgütü) Çaresizce, umutsuzca eğitimi engelleyecek bir çaba içerisine girmiş görünüyor. Doğrusu bunu hiçbir çıkar yol olduğu kanaatini taşımıyorum ve bu sebeple de bunu yapanlara bir an önce bu tip eylemlerden vazgeçmelerini tavsiye ediyorum. Hatırlarsanız Şemdinli'de ikinci kez okul bombalandıktan veya yakıldıktan sonra velilerimiz tepki gösterdiler. Tepki gösteren velilerimize teşekkür ediyorum. Hakikaten okullarına sahip çıkmışlardı. Dün yine Diyarbakır'da yapılan saldırıda öğretmenlerimiz karşı koydular ve okulun kundaklanmasına izin vermediler. Bu vesileyle ben hem okullarımıza geçmiş olsun diyorum, okul yöneticilerimize ve öğretmenlerimizi tebrik ediyorum. Münhasıran Gülay öğretmeni, Yusuf öğretmeni, Sait hocayı ve Okul Müdürü Hanefi'ye, hepsine hem geçmiş olsun diyor hem de ayrıca tebrik ediyorum. Onlar okullarına sahip çıktılar. Gördük ki eğer veliler öğrenciler, öğretmenler okullarına sahip çıkarlarsa hiçbir terör bize etki yapamaz. Bu vesileyle tekrar öğretmenlerimize teşekkür ediyor ve geçmiş olusun diyorum.''
 Okul projesi kapsamında, bütün okullarda emniyet güçlerinin bulunduğunu, gerekli durumlarda da ek tedbirlerin alındığını dile getiren Dinçer, ''Okulları çok fazla güvenlik tedbirleriyle boğmak da çok doğru olmaz kanaatindeyim. Bu sebeple ihtiyaç duyuldukça gerekli tedbirleri almaya devam edeceğiz'' dedi.
 AA