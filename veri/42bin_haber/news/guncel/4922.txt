Müslüm Gürses'in ölümü memleketini yıktı
SANATÇI Müslüm Gürses'in yaşamını yitirdiğinin doktorlar tarafından açıklanması, memleketi Şanlıurfa'da büyük üzüntüye yol açtı. Gürses'in ölüm haberinin ardından ünlü sanatçının fotoğraflarıyla donatılan kahvede toplanan hayranları, "O arabeskin babası ve hemşehrimizdi. Yeri doldurulamayacak bir ismi kaybettik, Allah rahmet eylesin" dedi.
Şanlıurfa'nın Halfeti İlçesi'ne bağlı Fıstıközü Köyü'nde dünyaya gelen ve 'arabesk müziğin babası' olarak çok geniş bir hayran kitlesine sahip olan Müslüm Gürses'in, 4 aydır tedavi gördüğü hastanede yaşamını yitirdiğinin açıklanması, hemşehrilerini yasa boğdu. Yüzlerce kişi, ünlü sanatçının fotoğrafları ile donatılan ve sürekli olarak eserlerinin çalındığı kent merkezindeki Atatürk Mahallesi'ndeki kahvede bir araya geldi. Gürses'in çocukluğundan günümüze kadar değişik yıllarda çekilen fotoğraflarının süslendiği kahvede toplanan hayranları, televizyonlardan gelişmeleri takip etti. Gürses'in ölümü ile büyük üzüntü yaşayan hayranları, "Arabeskin babası olan Müslüm Gürses, hemşehrimiz olmasından dolayı gurur kaynağımızdı. Müslüm Baba'nın ölümü bizleri çok üzdü. Eserleriyle herkesi coşturup, hüzünlendiren bir sanatçının aramızdan ayrılması bizler için çok kolay olmayacak. Yeri doldurulamayacak olan Müslüm Baba'ya Allah'tan rahmet diliyoruz" dedi.

Gürses hayranı olan ve işlettiği kahvenin duvarlarını ünlü sanatçının fotoğrafları ile donatan Ömer Burkankol ise "Müslüm Gürses herkesin ortak değeri ve arabesk tutkunlarının da babası gibidir. Ona olan sevgimiz ve hayranlığımızdan dolayı kahvemizi Müslüm Gürses fotoğrafları ile süslemiştik. Müslüm Gürses hayranlarının ortak adresi gibiydi burası. Şimdi onu kaybetmenin üzüntüsüyle burada toplanmış olmanın üzüntüsünü yaşıyoruz" diye konuştu.

Son olarak geçen yıl Nisan ayında hayat arkadaşı Muhterem Nur ile birlikte geldiği memleketinde konser veren Gürses'in ölüm haberi, doğum yeri olan Halfeti'nin Fıstıközü Köyü'ndeki yakınlarını da üzüntüye boğdu.