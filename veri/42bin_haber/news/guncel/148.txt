Korku duvarı yıkıldı
Ulus Meydanı'ndaki Cumhuriyet Buluşması, en başta korku barikatını yıktı. Valiliğin 'müdahale' uyarısının ters tepeceği sabahın ilk saatlerinde belli oldu.
 Her bayram, binalarda bayrak asılırdı ama bu yıl binalar sanki bayrak yağmuruna tutulmuş gibiydi. Vatandaşın hangi duygularla bu buluşmada yer almak istediğini anlamak için Cumhuriyet kutlamasını yerinde izlemeye karar verdiğimde, Atatürk sevgisinin baskılara karşın dizginlenemediğine şahit oldum. Apolitik görünen insanlar bile buluşmaya büyük anlam biçmiş olmalı ki kuaförümden alt komşuma kadar herkes duraklarda bekleyişe geçmişti.
 'ORDU GÖREVE' PANKARTI YOKTU
 10.30'da Ulus'a vardığımda kalabalık nedeniyle, 1. Meclis'in bulunduğu alana ulaşamadım. Katılım o kadar yüksekti ki birçok aile, biber gazı ve tazyikli su tehdidine karşın 2-3 yaşındaki çocuklarıyla gelmekten çekinmemişti. Meydanı dolduranlar arasında bebek arabalı aileler, bastonuyla zar zor yürüyen yaşlılar da vardı. En çok dikkatimi çeken hükümetin sık sık eleştirdiği 2007 Cumhuriyet Mitingleri'nin aksine alanda 'Ordu Göreve' yazılı tek bir pankartın bulunmamasıydı. Türk bayrağı, ADD ve TGB flamaları dışında hiçbir şey yoktu.
 VATANDAŞ LİMONLA GELMİŞTİ
 Öğle saatlerine doğru 1. Meclis önündeki kalabalığa biber gazı ve tazyikli suyla müdahale yapıldı. Çocuklarıyla gelen vatandaşlar mağazalara yöneldiler. Gazdan etkilenen öndeki grup Anıtkabir'e yapılacak yürüyüşün güzergahını Kızılay istikametine yöneltmek istedi. Bu sırada küçük tartışmalar yaşandı. Biber gazından etkilenen bir vatandaş, 'Ne yapayım kaçmak zorunda kaldım, göz tansiyonum var' deyince, çevresinde toplananlar, 'Zaten hepimiz bir gerekçeye sığına sığına, korka korka ülkeyi bu hale getirttik' diye tepki gösterdi. Sarışın bir kadın, çantasındaki limonları göstererek 'Ben her şeyi göze alarak geldim' diye isyan etti. Gerçekten de Ulus'a akan kitlenin büyük bölümü yanında taşıdığı limonlarla biber gazına karşı önlem almıştı. 
 Saat 13.00'ü gösterdiğinde barikatın yıkıldığı haberi kalabalığa yayıldı ve Anıtkabir'e yürüyüş başladı. Kitlenin bir ucu Anıtkabir'e ulaştığında diğer ucu halen Ulus'taydı. Yürüyüş boyunca tek bir taşkınlığın yaşanmaması, Valiliğin 'aldığı istihbaratı' ilk elden yalanlıyordu. On binlerin Ata'ya sevgisi o kadar yoğundu ki ne yerlere çöp attılar ne çiçeklere bastılar. Duyarlılık pet şişe kapaklarının toplanmasına kadar ulaştı. Yasak ve barikatlara rağmen Anıtkabir'e ulaşmayı başaran vatandaşların, '10 Kasım'da yeniden buradayız. Korkuyu, biber gazını yendik' dediği duyuldu.
 Ebru TOKTAR ÇEKİÇ