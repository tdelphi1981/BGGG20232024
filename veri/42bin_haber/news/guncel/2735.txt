Ev kirasını ödemek için kuyumcu soymaya kalktı
Antalya'da kuyumcuya giren bir kişi elindeki levyeyle iş yeri sahibini kafasından yaraladıktan sonra 3 adet bileziği alarak kaçmaya çalışırken vatandaşlar tarafından yakalandı.
Olay, Antalya'nın en işlek yerlerinden Güllük caddesi üzerinde meydana geldi. Uzun süredir ev kirasını ödeyemediği iddia edilen Tuncay I. (34) aynı cadde üzerinde bulunan Cengiz Kuyumculuk isimli işyerine girdi. Burada iş yeri sahibi Cengiz Çağlayan'la konuşmaya başlayan Tuncay I. yanında bulunan levyeyle bir anda saldırmaya başladı. Aldığı darbelerle Çağlayan kafasından yaralanırken I.'da 3 adet bileziği alarak kaçmaya başladı. Bu sırada çevredeki vatandaşlar ve esnaflar zanlıyı yakalamayı başardı. Olay yerine çağrılan polis I.'yı gözaltına alırken, yaralı Çağlayan için de ambulans çağırdı. Çağlayan, ilk müdahalesinin ardından hastaneye kaldırılırken zanlı da sağlık kontrolünün ardından polis merkezine götürüldü. Zanlı I.'nın uzun süredir ev kirasını ödeyemediği ve bu nedenle soyguna kalkıştığı iddia edildi. Polis olayla ilgili soruşturma başlattı.