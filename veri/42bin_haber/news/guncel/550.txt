Irak Başbakanı'na 'savaş' yanıtı
Başbakan Erdoğan'ın ''Mezhep değil petrol kavgası'' yönündeki son değerlendirmesine karşı Irak Başbakanlığı resmi internet sitesinden yapılan açıklamada "Kendisinin kehanet ettiği petrol savaşına Irak merkezi hükümeti izin vermeyecektir'' ifadeleri kullanılmıştı. Dışişleri Bakanlığı, Irak'ın açıklamasına yanıt verdi: Irak Başbakanı Türk halkının beklentileri ile ilgili hayali tespitlerde bulunmak yerine önerilere kulak vermeli...
Başbakan Tayyip Erdoğan, Irakın kuzeyindeki gerginliğe ilişkin, Mezhep çatışması dışında bu aynı zamanda bir petrol kavgası da olabilir dedi. 
Erdoğan'ın açıklamalarına Irak'tan tepki geldi. Irak Başbakanlık resmi internet sitesinden 'Türkiye Başbakanı'nın Irakla ilgili açıklamalarına karşı' başlığıyla yayınlanan açıklamada, Erdoğan'ın kendi ülkesindeki sorunlara öncelik vermesi önerilirken, şöyle denildi:   
"Türkiye'nin iç durumu endişelendiricidir ve Türkiye bunun farkında olmalıdır. Türkiye Başbakanı Sayın Erdoğan'ın ülkesinin özellikle mezhebi ve etnik çatışmalara yol açacağından korktuğumuz iç meseleler üzerine yoğunlaşması ve çözüm yolu araması gerekiyor. 
Sayın Erdoğan'a önerimiz Türkiye'deki azınlıkların sorunlarını çözmelidir ve artık Türkiye'yi tüm bölge ülkelerinin sorunlarına sokmamalıdır. Çünkü bu, hem devlet hem de halk olarak Türkiye'ye sadece sorunları getirir. 
Biz Türkiye halkının siyasi durumu iç ve dış sorunları aşmak ve Türkiye'yi korumak eğiliminde olduğunu düşünüyoruz. Bu yüzden Irakla karşılıklı çıkar, dostluk ve içişlere karışmamak kaydıyla iyi ilişkiler kurmak fırsatı vardır. 
Sayın Erdoğan'a hassasiyeti için teşekkür ediyoruz. Fakat Irak halkının biliç ve duyarlılığı sayesinde iç savaş çıkmayacaktır. Kendisinin kehanet ettiği petrol savaşına da Irak merkezi hükümeti izin vermeyecektir ve Irak petrollerini tüm halkın mülkü olduğu için koruyacaktır. Umarız Türkiye de bu siyasetimize destek olur ve yan anlaşmalar imzalayarak bunu başlatamaz.'' 
    Erdoğan: Mezhep değil petrol kavgası  'Erdoğan'ın kehanet ettiği savaş olmayacak'  'Silahlar bırakılırsa teröristler gidebilir'  
DIŞİŞLERİ'NDEN IRAK'A YANIT 
Irak'ın bu açıklamalarına Dışişleri'nden yanıt geldi. Dışişleri'nden yapılan açıklamada, ''Irak Başbakanı Türk halkının beklentileri ile ilgili hayali tespitlerde bulunmak yerine önerilere kulak vermeli'' denildi. 
Dışişleri Bakanlığı'ndan yapılan açıklamada, şu ifadelere yer verildi: 
"Irak Başbakanlık internet sitesinde önceki gece (21 Kasım) yayınlanan bir basın açıklamasında, Sayın Başbakanımızın aynı gün Pakistana hareketi öncesinde yaptığı basın toplantısında Iraktaki son gelişmelere ilişkin dile getirdiği samimi endişeler hakkında bazı hezeyanlara yer verildiği görülmüştür. Sözkonusu açıklama, Irak Başbakanlığının, en hafif tabiriyle, gerçeklik duygusundan koparak Iraktaki durumla ülkemizdeki durumu karıştırdığını göstermektedir. Sayın Başbakanımızın, sadece Irak halkının esenliğini düşünerek dile getirdiği haklı endişelerin, Irak Başbakanı tarafından ülkemize yönelik mesnetsiz iddialar ortaya atmak için dayanak yapılmasını şiddetle reddediyoruz.  
Irak Başbakanının, Türk halkının beklentileriyle ilgili hayali tespitlerde bulunmak yerine, öncelikle ülkesindeki durum hakkında, Irak siyasi partileri tarafından da gündeme getirilen kaygıları dikkate almasını, ülkesinde gerginliği tırmandıran politikalardan vazgeçerek tüm Irak halkını kucaklayacak bir yaklaşım benimsemesini ve mesnetsiz suçlamalarla cevap vermeye kalkışmak yerine, bu konudaki önerilere samimiyetle kulak vermesini tavsiye ederiz. Komşumuz Irak ile ikili ilişkilerimizi her alanda geliştirip güçlendirme yönündeki irademiz tamdır. Bu iradeye sahip olduğunu eylem ve söylemleriyle ispatlaması gereken taraf ise Maliki Başbakanlığındaki Irak Hükümetidir. Bu yapıldığı takdirde, Türkiye-Irak ilişkilerinin geliştirilmesinin önünde hiçbir engel kalmayacaktır."  
  
 