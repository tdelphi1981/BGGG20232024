Genç öğretmen kaza kurbanı
MALATYA'da meydana gelen trafik kazasında 24 yaşındaki İngilizce öğretmeni Pelin Ekimci hayatını kaybederken, 1 öğretmen da ağır yaralandı.
Kaza sabah Battalgazi İlçesi'nde meydana geldi. Beden Eğitimi Öğretmeni Sinan Örüm, kullandığı otomobille, İngilizce öğretmeni Pelin Ekimci ile birlikte, kent merkezinden görev yaptıkları Battalgazi İlçesi Kemerköprü Şehit Ahmet Özbulut Ortaokulu'na gitmek üzere yola çıktılar.

İki öğretmenin bulunduğu otomobil okul yolunda Hacı Gezer'in kullandığı kamyonet ile çarpıştı. Kazada ağır yaralanan öğretmenler olay yerine gelen ambulanslarla Turgut Özal Tıp Merkezi'ne kaldırıldı. Ancak İngilizce öğretmeni Pelin Ekimci yapılan tüm müdahalelere rağmen hayatını kaybetti.

Kazayla ilgili soruşturma başlatılırken, tedavi altına alınan beden eğitimi öğretmeni Sinan Örüm'ün ise hayati tehlikesinin halen sürdüğü belirtildi.

Kazada hayatını kaybeden Aydın'ın Sultanhisar İlçesi nüfusuna öğretmen Pelin Ekimci'nin, Malatya'daki görevine 1 yıl önce başladığı belirtildi. Uludağ Üniversitesi Eğitim Fakültesi Yabancı Diller mezunu olan Pelin Ekimci'nin cenazesi yapılan otopsinin ardından memleketine gönderildi.

Malatya Milli Eğitim İl Müdürü Mehmet Bulut da kazayı duyunca hastaneye gitti. Yaralı öğretmenin sağlık durumu hakkında bilgi alan Bulut, kazada hayatını kaybeden genç öğretmenin ölümünün kendilerini derinden üzdüğünü belirterek, "Kendisine Allah'tan rahmet ailesine sabırlar diliyorum, ilimiz eğitim camiasının, arkadaşlarının ve öğrencilerinin başı sağ olsun" dedi.