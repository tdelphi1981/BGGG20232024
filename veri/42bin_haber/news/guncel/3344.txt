Hırsız öyle bir evi soydu ki...
ADANA'da, hırsızlık yapmak için girdiği evin sahibinin, çocukluk ve cezaevi arkadaşlarının annesine ait olduğunu öğrenen Feridun Kuduğ, "Hırsızlık yaptığım için ilk kez pişmanım. Allah beni kahretsin" dedi.
Olay, merkez Seyhan İlçesi Dağlıoğlu Mahallesi Güney Kuşak Bulvarı'nda meydana geldi. Hırsızlık yaptığı gerekçesiyle yattığı cezaevinden 3 gün önce tahliye olan 23 yaşındaki Feridun Kuduğ, devriye gezen polis ekiplerini görünce kaçmak için ara sokaklara girdi. Polis, kısa bir kovalamacanın ardından Kuduğ'u yakaladı. Üzerinden çalıntı olduğu belirlenen 2 cep telefonu ve bir dizüstü bilgisayar çıkan Kuduğu gözaltına alındı. 

Feridun Kuduğ, bilgisayar ve telefonları Hürriyet Mahallesi'ndeki bir evden çaldığını söyledi. Kuduğ'un tarif ettiği eve giden polis, bilgisayar ve telefonların sahibi Nermin Ciyavun'u Emniyet Müdürlüğü'ne davet etti. Ciyavun, çalınan mallarını almak için Hırsızlık Bürosu'na geldiğinde, şüpheli Feridun Kuduğ ile karşılaştı. Kuduğ, soyduğu evin Nermin Ciyavun'a ait olduğunu öğrenince şaşkınlığını gizleyemedi. 

'BİLSEYDİM GİRMEZDİM'

Soyduğu evin çocukluk ve cezaevi arkadaşı Ramazan ve Fatih Ciyavun'un annesine ait olduğunu öğrenen Kuduğ, "Orası benim hem çocukluk, hem de cezaevi arkadaşım olan Ramazan ile Fatih'in annesinin eviymiş. Bilseydim hiç girmezdim. Hırsızlık yaptığım için ilk kez pişman oldum. Allah beni kahretsin" diye ifade verdi. 

Suçüstü savcılığındaki sorgusunun ardından nöbetçi mahkemeye çıkartılan Kuduğ, tutuklandı.