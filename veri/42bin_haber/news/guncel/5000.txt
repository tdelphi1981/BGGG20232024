"Harlem Shake" madencileri işinden etti
Avustralya'nın batısındaki bir altın madeninde mesaileri sırasında topluca dans eden yaklaşık 15 madencinin güvenlik kurallarını ihlal ettikleri gerekçesiyle işten çıkarıldığı bildirildi. 
Agnew Altın Madeni sahibi Barminco, "firmanın güvenlik, doğruluk ve mükemmellik ilkelerini" hiçe saymakla suçladığı işçilerin gelecekte şirketin Avustralya ya da dünyanın farklı bölgelerindeki herhangi bir sitesinde işe alınmaması için gerekli tüm önlemlerin de alındığını açıkladı. 
Brooklynli disk jokey Baauer'in liste başı şarkısı "Harlem Shake" eşliğinde yer altında dans eden madencilerin görüntüleri, geçen hafta video paylaşım sitesi Youtube'de yayımlanmıştı. 
Madenciler, biraz eğlenmek için dans ettiklerini, dans sırasında baretlerinin kafalarında olduğunu, sadece firmanın adının videoda görünmemesi için tişörtlerini çıkardıklarını ileri sürerek suçlamaları reddetti. 
Avustralya'da madenciler, diğer işçilere oranla son derece yüksek ücret aldığı için madencilik sektörüne talep giderek artıyor. 
 