Acil Servis'te tarihi skandal!
Tadilat yapılan Bozyaka Eğitim ve Araştırma Hastanesi acil servisinde kalp krizi geçiren bir hastaya müdahale edilirken elektrikler kesildi. Doktorlar cep telefonu ve el feneri ışığında hastaya şok uyguladı.
İzmir Bozkaya'da bulunan Eğitim ve Araştırma Hastanesi, tıp tarihinde ender görülen bir skandalla sarsıldı. Hastanenin acil servisinde yeni bakım birimlerinin yapımı ve tadilatı için yaklaşık iki hafta önce çalışma başlatıldı. Tadilat çalışmaları sürerken, acil serviste hastalara hizmet verilmesine de devam edildi. 

Doktorlar zor anlar yaşadı

Ancak geçtiğimiz günlerde acil serviste, talihsiz bir olay yaşandı. Tdilat sebebiyle elektriklerin kesilmesi doktorları ve hastaları zor durumda bıraktı. Yaklaşık yarım saat boyunca acil servis yoğun bakım birimi karanlığa gömüldü. Jenaratör de devreye girmeyince acil serviste görevli doktorlar, hastalara cep telefonu ve el fenerleri ışığıyla müdahale etmeye çalıştı. Kalp krizi nedeniyle hastanenin acil servisinde gözlem altında tutulan bir hastaya da müdahale yine cep telefonu ışığı ve el feneri ile yapıldı. Kalp krizi geçiren hastaya şok uygulayan doktorların bu çabası hasta yakını tarafından cep telefonuyla görüntüledi. Sağlık ve Sosyal Hizmet Emekçileri Sendikası İzmir Şubesi de tadilat çalışmasının tarihinin belli olmasına rağmen hastane yönetimini gerekli önlemleri almamakla suçladı. 

Jeneratör 6 saniyede devreye giriyor

Skandalın ardından bir açıklama yapan hastane yöneticisi Serdar Bayrak, acil serviste tadilat sebebiyle elektrik kesintisi yaşanmadığını iddia etti. Servisin bakıma alındığını doğrulayan Bayrak, "Acil servisimizde elektrik kesintisi yaşanması gibi bir durum söz konusu olamaz. 6 saniye içinde jeneratör devreye girmektedir. Tüm İzmir'de dahi elektrik kesilse hastanemizde elektrik kesilmez" dedi.