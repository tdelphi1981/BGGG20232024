9 şüpheli daha adliyeye sevk edildi
Eskişehir Büyükşehir Belediyesi bünyesinde yapılan bazı ihalelere fesat karıştırıldığı ve kamu zararına neden olunduğu şikayeti üzerine başlatılan soruşturma kapsamında, önceki gün sabah gözaltına alınan belediye çalışanlarından 9’u daha adliyeye sevk edildi.
 Aralarında 4 belediye daire müdürü ile eski ve yeni genel sekreter yardımcısının da bulunduğu 9 şüpheli, sabah saatlerinde geniş güvenlik önlemleri altında adliyeye getirildi.
 Eskişehir İl Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekipleri tarafından, geçtiğimiz pazartesi sabahı belediye çalışanlarına yönelik 'şafak vakti' yapılan operasyonda, Büyükşehir Belediyesi'nin üst düzey yöneticilerinin de aralarında bulunduğu 23 kişi, evlerinde gözaltına alındı. 'Kentsel Gelişme ve Düzenleme İhalesi' soruşturması kapsamında gözaltına alınan şüphelilerden 5'i, ilk gün emniyetteki ifadelerinin ardından, dün de 1'i sağlık sorunu sebebiyle ve 1'i de cumhuriyet savcısının talimatı ile serbest bırakıldı.
 Sağlık kontrolünden geçirildikten sonra Kaçakçılık ve Organize Suçlarla Mücadele Şubesi'ne götürülen şüphelilerden, aralarında 4 belediye daire müdürü ve genel sekreter yardımcısının da bulunduğu 17 kişi'den ifade verme işlemi tamamlanan Kadir O., Ahmet D., Rüstem B., Müşerref E., Yılmaz K.K., Aytaç Ü., Ahmet F.B. ve Erdal K. adliyeye sevk edildi. 8 şüpheli adliyede savcılığa verdiği ifadenin ardından gece yarısı serbest bırakıldı.
 Kaçakçılık ve Organize Suçlarla Mücadele Şubesi'ndeki sorguları gece de süren ve sağlık sebebiyle cumhuriyet savcısı tarafından önceki gün serbest bırakıldıktan sonra yeniden ifadeye çağrılan eski genel sekreter yardımcısı E.E. bu sabah erken saatlerde adliyeye sevk edildi. Aralarında halen görevde bulunan 4 belediye daire müdürü ile genel sekreter yardımcısının da aralarında bulunduğu 9 şüpheli, sağlık kontrolünün ardından geniş güvenlik önlemleri altında adliyeye getirildi. Polis araçlarıyla adliyenin B kapısından içeriye alınan Genel Sekreter Yardımcısı T.G., Satın Alma Daire Başkanı M.R.E., Şirketler Genel Koordinatörü R.O.T., Fen İşleri Daire Başkanı S.A., Zabıta Daire Başkanı H.D. ve Eski Genel Sekreter E.E.'nin de aralarında bulunduğu 9 şüpheli, ifadeleri alınmak üzere savcılığa çıkarıldı. Şüphelilerin savcılıkta ifadelerini alma işlemlerine başlandığı belirtildi.
 Eskişehir Büyükşehir Belediyesi bünyesinde yapılan Porsuk Çayı ve muhtelif kanallarda düzenlemeler, masal dünyası ve Eskişehir kentsel gelişim projesi yapım işi ihalelerinde, ihalelere fesat karıştırıldığı, kamu zararına neden olunduğu şikayeti üzerine başlatılan soruşturmada gözaltına alınan 23 kişiden şuana kadar 14‘ü serbest bırakıldı. 
  