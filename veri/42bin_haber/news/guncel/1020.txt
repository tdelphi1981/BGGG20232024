Erdoğan'dan Suriyeli sığınmacılar için yardım çağrısı
Başbakan Recep Tayyip Erdoğan, Suriyeli sığınmacılar için başlatılan yardım kampanyasına ilişkin yayımladığı genelgede, Türkiye Cumhuriyeti'nin, yardımlaşma ve dayanışma duygusuyla halkın da beklentileri doğrultusunda, muhtaç ve mağdur durumdaki Suriyeli sığınmacılara yardım için her türlü desteği sağlayacağını bildirdi.
Erdoğan, bir insanlık görevi olan bu yardım kampanyasına gönüllü olarak her türlü desteğin verileceğine olan inancını da ifade etti.

Başbakanlık Basın Merkezi'nin internet sitesinde yer alan açıklamada, Türkiye'de bulunan Suriyeli sığınmacılar için Başbakanlık Afet ve Acil Durum Yönetimi Başkanlığı (AFAD) koordinasyonunda insani yardım kuruluşları, vakıflar, dernekler, meslek kuruluşları, medya kuruluşları ve sivil toplum kuruluşlarının katılımıyla yardım kampanyası başlatıldığı anımsatıldı.

Açıklamada, Başbakan Recep Tayyip Erdoğan'ın konuyla ilgili genelgesine de yer verildi.

Suriye'deki olaylar sebebiyle yurtlarını terk ederek komşu ülkelere sığınmaya çalışan yüz binlerce insanın, can güvenliği, açlık, susuzluk, barınma ve salgın hastalık sorunlarıyla karşı karşıya bulunduğunu belirten Erdoğan, genelgede şunları kaydetti:

'Bir insanlık borcu olarak muhtaç ve mağdur durumda bulunan dost ve kardeş Suriye halkına insani yardım için vakit kaybetmeden ve süratle harekete geçme ihtiyacı ortaya çıkmıştır.

Türkiye Cumhuriyeti, yardımlaşma ve dayanışma duygusuyla, halkımızın da beklentileri doğrultusunda, muhtaç ve mağdur durumda bulunan Suriyeli sığınmacılara yardım için her türlü desteği sağlayacaktır.

Bu amaçla Başbakanlık Afet ve Acil Durum Yönetimi Başkanlığı koordinasyonunda insani yardım kuruluşları, vakıflar, dernekler, meslek kuruluşları, medya kuruluşları ve sivil toplum kuruluşlarının katılımıyla bir yardım kampanyası başlatılmıştır.

Başlatılan bu yardım kampanyasında, valiliklerimiz, belediyelerimiz ve tüm kamu kurum ve kuruluşlarımızca toplanan yardımlar ekte belirtilen hesap numaralarına aktarılacaktır. Gerçek ve tüzel kişiler bu hesaplara doğrudan bağış yapabileceklerdir. Sivil toplum kuruluşlarımızdan istekli olanlar, topladıkları yardımı bölgeye ulaştırmak üzere bu hesaplara aktarabileceklerdir.

Tüm yardım toplama faaliyetleri, 2860 sayılı Yardım Toplama Kanunu hükümleri çerçevesinde yapılacaktır.

Halkımızın, ulusal ve yerel basınımızın, sivil toplum kuruluşlarımızın, kamu kurum ve kuruluşları ile her düzeydeki kamu görevlilerinin, meslek odalarının ve birliklerin, bir insanlık görevi olan bu yardım kampanyasına gönüllü olarak her türlü desteği vereceklerine inancımız tamdır.'

-Banka hesap numaraları-

Yardımlar için banka hesap numaraları şöyle:

TC ZİRAAT BANKASI AŞAĞI AYRANCI ŞUBESİ

TL-hesap no (IBAN) : TR920001000820555555555037

ABD doları hesap no (IBAN) : TR650001000820555555555038

Avro hesap no (IBAN) : TR380001000820555555555039

Banka swift kod no : TCZBTR2A

T.VAKIFLAR BANKASI AO FİNANSMARKET ŞUBESİ

TL-hesap no (IBAN) : TR790001500158007299814612

ABD doları hesap no (IBAN) : TR480001500158048013341736

Avro hesap No (IBAN) : TR260001500158048013341744

Banka swift kod no : TVBATR2AXXX

T.HALK BANKASI BAKANLIKLAR ŞUBESİ

TL-hesap no (IBAN) : TR890001200940800005000016

ABD doları hesap no (IBAN) : TR690001200940800058000109

Avro hesap no (IBAN : TR420001200940800058000110

Banka swift kod no : TRHBTR2A