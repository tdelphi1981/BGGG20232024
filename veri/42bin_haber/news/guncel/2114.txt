Düğün salonu değil KCK duruşma salonu
VAN Belediye Başkanı Bekir Kaya ile birlikte 10'u tutuklu 13 KCK şüphelisinin yargılanacağı duruşma için M Tipi Kapalı Cezaevi'nin spor salonu hazırlandı. 2 hafta süren hazırlıklarda salona ses sistemi kurulurken, sandalye ve masalara beyaz örtü ile kaplandı.
Van'da 7 Haziran 2012 tarihinde KCK'ya yönelik yapılan operasyonda, aralarında Belediye Başkanı Bekir Kaya, Özalp Belediye Başkanı Murat Durmaz, Edremit Belediye Başkanı Abdulkerim Sayan, BDP İl eski Başkanı Cüneyt Caniş, Van Belediye Başkan Yardımcısı İhsan Güler'in de bulunduğu 13 şüpheli gözaltına alındı. Gözaltına alınanlardan 10'u tutuklandı. Yapılan soruşturma sonrası KCK şüpheli hakkında hazırlanan iddianameyle 'Örgüt üyeliği' suçundan Van 5'inci Ağır Ceza Mahkemesi tarafından dava açıldı. Davanın ilk duruşması yarın adliye binası olarak kullanılan Van M Tipi Kapalı Cezaevi'nde yapılacak. Ancak, duruşma salonunun yetersiz olduğunu gerekçe gösteren mahkemenin talebini kabul eden Cumhuriyet Başsavcılığı, mahkumların spor yaptıkları salonu duruşma salonuna çevirdi. 2 hafta boyunca yapılan hazırlıklarda boyanan ve yerleri döşenen duruşma salonuna ses sistemi kuruldu.

200 KİŞİ DURUŞMAYI İZLEYEBİLECEK

Duruşma salonunda her türlü detay düşünülürken, salonun ortasına yerleştirilen 200 sandalye ve masa, beyaz örtülerle kaplandı. Yaklaşık 100 avukatın müdahil olması beklenen duruşmayı, BDP'li milletvekilleri, yurt dışı ve yurt içinden sivil toplum örgütleri ve sanıkların yakınları izleyecek. Duruşma için cezaevi içinde salon hazırlanırken, cezaevi dışında da BDP'liler hummalı bir çalışma yürütüyor. Cezaevinin karşısındaki boş araziye çadırlar kuran BDP'liler, buradan duruşmayı takip etmek için geleceklere çay ve çeşitli ikramlarda bulunacak.