Marmara Denizi'nde deprem riski artıyor
İstanbul Üniversitesi (İÜ) Mühendislik Fakültesi Jeofizik Mühendisliği Bölümü Öğretim Üyesi Yrd. Doç. Dr. Oğuz Gündoğdu, Marmara Denizi'nde 30 yıl içinde deprem meydana gelme olasılığının yüzde 60 olduğunu söyledi.
Gündoğdu, Marmara'da uzun zamandır deprem konusunda önemli bir çalışma yapılmadığını, bazı üniversitelerin dar alanda çalışmalar yaptığını belirterek, çalışmaların mevcut verileri değiştirebilecek nitelikte olmadığını anlattı.
Kuzeyden geçen fay hattında ciddi oranda deprem riski bulunduğuna dikkati çeken Gündoğdu, Bu riskin yakın dönem için yüksek bir olasılığı var ama yüzde 1 ihtimal varsa da olmayabilir. Olasılık hesapları çok kesin bilgiler değildir ama tehlikenin büyük olduğunu anlatır. Şu anda aynı söylem geçerli şeklinde konuştu. 
30 yıl içinde depremin yüzde 60 oranında gerçekleşme olasılığı var, bu tehlikeli bir sonuçtur diyen Gündoğdu, bazı anormallikleri incelediklerini bildirdi.
Gündoğdu, İstanbul'un çevresinde deprem izleme ağı bulunduğuna işaret ederek, şöyle devam etti:
Depremi önceden tespit etmekle neyi kastediyoruz? Olur mu, olmaz mı? 'Japonlar yapamıyor, siz mi yapacaksınız?' deniyor. Biz Japonlardan ileri olamayız mı? Neden olamayalım? Onlarla benzer, çağdaş eğitim alıyoruz. Japonya'daki depremler derin depremler, o nedenle algılayamıyorlar. Biz algılıyorsak, başarılı sonuçlar alıyorsak, suç mu işliyoruz? Bunlara aldırmıyoruz. İstanbul çevresinde bir ağ var, anormallikleri takip ediyoruz. Şimdiye kadar iyi tahminlerde bulunduk ama henüz kesin tespite geçemedik. Tahmin aşamasında başarılarımız dünya çapında ama Japon olmadığımız için önemsenmiyor. Aldırmamak lazım.

Depremi önceden tahmin etmek mümkün

Depremin önceden tahmin edilmesinin mümkün olduğunu vurgulayan Gündoğdu, fay hattı sıkıştığında elektrik dağılımının tespit edilebileceğini anlattı.
Bunu biz ölçüyoruz, bir icat yapıldı, o icada göre her yerde ölçme şansımız oldu diyen Gündoğdu, O olmasaydı, dağ başına çıkmamız lazımdı. Bize çok büyük kolaylık getirdi. Bu cihazımız koyduğumuz yerde alanı takip ediyor. Bu konuda işbirliği yaparak araştırmalar yapmak istiyoruz ama üniversiteler çok muhafazakar, onlarla çalışmak çok zor. Proje, İTÜ'nün projesi ama gözlem sayısını artırmak istiyoruz. Bizlere inanan, bu işe kafa yoran insanlarla hareket ediyoruz ifadelerini kullandı.
Deprem tahmininde bulunabilmek için sahada olmak gerektiğini kaydeden Gündoğdu, Kuzey Anadolu Fayı'nın hareketlerini incelediklerini ve çeşitli tahminler yaptıklarını dile getirdi.

Deprem hattında Bolu'ya doğru bir gelişme olabilir

Yrd. Doç. Dr. Oğuz Gündoğdu, Kuzey Anadolu Fayı'nın macerasını incelediklerini belirterek, televizyonlarda 10 yıl sonra deprem olacak demenin çok cazip olduğunu, herkesin elinde veri olmadan tahminde bulunduğunu savundu.
Deprem geriye dönüş yaptı ifadelerinin doğru olmadığını ifade eden Gündoğdu, sözlerini şöyle tamamladı:
Öyle görünüyor ama öyle değil aslında. Kuzey Anadolu Fay hattının içinde var olan enerji ve kırılmamış alanın kırılmasından ibaretti Düzce depremi. Deprem Komisyonu'nun önünde de bunu anlattım ama şimdi deprem hattında Bolu'ya doğru bir gelişme olabilir. Fay kaldığı yerden devam edebilir.
Bunun da 3 ihtimali var. Ya kuzeyden gider ya Bolu'nun içinden geçer ya da Abant Dere yatağından ana hatta erişir. Bu, Kuzey Anadolu Fay hattının macerasıdır.