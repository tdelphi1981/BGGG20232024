İlk hedef ROJ TV
Terörün Finansmanı Yasa Tasarısının Meclisten geçmesi durumunda Türkiye PKK'nın Avrupa'daki finans faaliyetlerinin dondurulması için girişimde bulunacak. Konuyla ilgili açıklama yapan Ak Parti Kastamonu Milletvekili Hakkı Köylü, bu durumda ilk hedefin ROJ TV olacağını açıkladı.
TBMM Adalet Komisyon Başkanvekili ve Ak Parti Kastamonu Milletvekili Hakkı Köylü, Terörün Finansmanı Yasa Tasarısı'nın hazırlanmasında alt komisyon başkanlığı yaptı. Yasanın komisyon görüşmelerini de bizzat yönetti. Köylü, önümüzdeki günlerde Meclis'te görüşülmesi beklenen Terörün Finansmanı Yasa Tasarısı konusundaki eleştirileri, yasanın neler getireceğini STAR'a anlattı.

Köylü, yasanın 21 Şubat'a kadar çıkmaması halinde Türkiye'nin Kuzey Kore ve İran'daki gibi BM üyesi ülkeler tarafından kara listeye alınacağı endişeleri bulunduğunu belirterek, tasarıya dönük eleştirilerin yersiz olduğunu söyledi. Köylü, yasanın çıkmasıyla birlikte PKK'nın Avrupa'daki finans faaliyetlerinin dondurulması için Türkiye'nin girişimde bulunacağını, ilk hedefin de ROJ TV olacağını bildirdi.