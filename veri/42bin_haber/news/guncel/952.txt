Kapalıçarşı yangınında ilginç iddia
Kapalıçarşının Hasırcılar Kapısındaki güvenlik ofisinde çıkan yangın, Kapalıçarşı Esnaflar Derneği yönetimiyle muhalifler arasındaki çatlağı daha da büyüttü. 2011deki dernek seçiminin ardından yönetim hakkında usulsüzlük iddiasıyla suç duyurusunda bulunan muhalif esnaflar, yangının bilerek çıkartıldığını ve bu yolla delil olabilecek resmi belgelerin yok edildiğini iddia etti. Dernek Başkanı Hasan Fırat iddiaların asılsız olduğunu söyledi.
Açılışını 1996 yılında dönemin başbakanı Tansu Çillerin yaptığı, Hasırcılar Kapısındaki Kapalıçarşı Yönetim Binasında önceki gün saat 17.00 sıralarında yangın çıktı. Kısa sürede büyüyen alevlere ilk müdahaleyi güvenlik görevlileri ve polisler yangın söndürme tüpleriyle yaptı. Alevler Kapalıçarşıya sıçramadan söndürüldü ancak binadaki evraklar, güvenlik görüntülerini kaydeden bilgisayar kasaları ve telsizler zarar gördü. Ancak yangın Kapalıçarşıda iki yıldır süren başka bir yangının alevlenmesine sebep oldu.  
Ünlülerin halıcısı olarak tanınan Hakan Evin ve eski dernek yöneticilerinden Süleyman Ertaşın da aralarında bulunduğu muhalif bir grup, Kapalıçarşı Derneği görevlilerinin yangını bilerek çıkarttığını iddia etti. 
SAHTE İMZALI EVRAKLARI YOK ETTİLER

Süleyman Ertaş yangının ardından yaptığı açıklamada şunları söyledi:  
Ailem 150 yıldır Kapalıçarşıda esnaf. Seçimde buradan olmayan kişilere oy kullandırıldı ve mevcut yönetim seçildi. Biz bunu mahkemeye taşıdık. Dava devam ederken İstanbul Vali Yardımcısının imzasını kullanarak para toplamak istediler. 2009 yılına kadar Kapalıçarşının güvenliği İstanbul Valiliğine bağlıydı. Kağıtlar da İstanbul Valiliği Özel Güvenlik Teşkilatı anteti taşırdı. Biz bunu da savcılığa taşıdık. Ancak savcılık soruşturmaya takipsizlik kararı verdi. Üst makam olan Ağır Ceza Mahkemesine itiraz ettik. Yazıların yazıldığı bilgisayarların incelenmesini istedik. Burayla ilgili 2 soruşturma ve bir dava var. Enteresan bir şekilde yaptığımız bu itirazdan sonra güvenliğe ait bilgisayarların olduğu yer yandı. Kuşkumuz var.  
İLGİNÇ ZAMANLAMA

Hakan Evin ise savcılığa sahtecilik iddiasıyla başvurmasından 10 gün sonra yangın çıktığını belirterek şunları söyledi: Zamanlaması çok ilginç. Bilgisayarların, evrakların olduğu yer yanıyor kendi kendine. Suç duyurumuza konu olan ıslak imzalı belgeler de yanıyor. Bunların yedekleri olsa bile fotokopi. Mahkeme ıslak imzalı olmayanlara ceza veremiyor ki. Bu kadar şaibeli bir olay bu.  
BELEDİYEYE YA DA KÜLTÜR BAKANLIĞINA BAĞLANSIN 

Kapalıçarşının İstanbul Belediyesine, Fatih Belediyesine ya da Kültür Bakanlığına bağlanmasını istiyoruz. Dernek yönetimi her gelenden para alıyor. Mesela James Bond filmi çekilirken motosikletler tavanda uçup kubbelere çarptı. O kubbeler yıkılsaydı hesabını kim verecekti. Kapalıçarşı yönetimi Bundan sonra yapacağınız her yolsuzlukta karşınızdayım. 
EVRAKLAR KAYIT ALTINDA 
Dernek Başkanı Hasan Fırat ise muhaliflerin iddialarına şöyle yanıt verdi:  
Buradaki evrakların tamamı kayıt altındadır. Paralar da burada değil bankadadır. Valinin imzasıyla para toplamadım. Böyle bir şey yapmış olsam karşınız da değil cezaevinde olurdum. Bizim imzayı taklit etme şansımız yoktur. Bilgisayarda belgenin aslı vardır. Bu iftiraları atanlar Kapalıçarşının havasını hiç solumamışlardır. Bu arkadaşlar bırakın yöneticilik yapmayı esnaflık dahi yapmasınlar. 
 