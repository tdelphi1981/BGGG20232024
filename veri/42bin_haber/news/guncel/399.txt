Lüks sitede araç kundaklandı
Anavatan Partisi (ANAP) kurucularından Devlet eski Bakanı Prof Dr. Ercüment Konukman'ın otomobili, sabaha karşı 05:00 sularında kimliği belirsiz kişi ya da kişilerce ateşe verilerek kundaklandı.
 Türkiye Büyük Millet Meclisi'nde (TBMM) 17., 18. ve 19. dönem milletvekillerinden Devlet eski Bakanı Konukman'ın, İstanbul'un Bakırköy ilçesinde yer alan Ataköy 8. Kısım Bahar Sitesi'nde park halindeki hususi otomobili, kimliği belirsiz kişilerce ateşe verilerek kundaklandı. 8. Cumhurbaşkanı merhum Turgut Özal ile birlikte ANAP'ın kurucuları arasında yer alan ve bir dönem Milliyetçi Hareket Partisi'nde de aktif siyaset yapan Prof. Dr. Konukman'ın otomobili alev alev yanarken, aynı kundaklama olayında iş adamı Faik Ak'ın sitedeki 2 otomobili de ateşe verilerek yakıldı. Yangını gören site sakinleri, durumu itfaiyeye ve polis güçlerine bildirdi. İhbar üzerine Ataköy'e gelen itfaiye ekipleri, yanan otomobilleri söndürmekte güçlük çekti. Alevler yaklaşık 20 dakikada kontrol altına alınırken, araçlar kullanılamaz hale geldi.
   Prof. Dr. Konukman, kundaklama olayını basın mensuplarına değerlendirirken, "Gördüğünüz gibi sabotajdan bahsedilebilir. Karşıdan gelen her kimse üç tane aracın yanmasına sebep oldu. Yapılan açıkça bir sabotajdır. Bu böyle kalmayacaktır. Bizim korumalarımız çok daha uyanık olması gerekir, üç aracın yanmasına neden oldu. Mutlaka bu işi yapanlar yakalanır, ancak sabotajlarla da bir yere varamayacaklarını bilmeleri gerekir. Bu olayın mutlaka bir terör boyutu var. Şahsımıza yönelik değil belki ama bölgede bir korku yaratmak için, bir panik oluşturmak için meydana getirdikleri bir olay" şeklinde konuştu.
  Aynı olayda iki otomobili kundaklanan iş adamı Faik Ak ise, olayın tamamen bir sabotaj olduğunu iddia etti. Ak, "Evde uykum kaçtı, haberleri dinlerken bir anda patlama sesleri duydum. Araçlardan bir anda alevler çıktı. Öbür araçları kurtarmak isterken diğer araçları kurtaramadım. Ben buna sabotaj diyorum. Yüzde 99 kundaklama. Olayı gerçekleştiren failleri görmedim" şeklinde konuştu.
 Kundaklanan otomobiller, enkaz yığınına dönerken, polis, olay ile ilgili soruşturma başlattı.
 CİHAN