'Savunma' tutuklu
Çağlayan'da olaylı DHKPC günü: Polis adliye koridorunda etten duvar ördü. Arkadaşlarının savunduğu 9 avukat tutuklandı, ortalık karıştı
 SEDA KILIÇ - Devrim TOSUNOĞLU / İSTANBUL
 Çağlayan Adliyesi yine olağanüstü bir gün yaşadı. DHKP-C bağlantılı oldukları iddiasıyla gözaltına alınan 12 avukatın 9'u 'silahlı terör örgütüne üye olmak' suçlamasıyla tutuklandı. Kararın açıklanmasıyla birlikte duruşmanın görüldüğü Çağlayan Adliyesi karıştı.
 İstanbUL Cumhuriyet Başsavcılığı'nın yürüttüğü terör örgütü DHKP-C'ye yönelik operasyonda gözaltına alınan 12 avukatın sorgusu dün öğle saatlerinde tamamlandı. Avukatlar tutuklanma talebiyle Özgürlük Hakimliği'ne sevk edilirken, arkadaşları da adliye koridorlarını doldurdu. Duruşma için polis de sorgu hakimliğinin bulunduğu koridorda özel önlem aldı. Kasklı ve coplu çevik kuvvet polislerinin yerleştirildiği bölüme avukatlar dışında kimse alınmadı. Öğle saatlerinde sorgunun bitmesinin ardından duruşmaya ara verildi. Yaklaşık 1 saat sonra kararın açıklanması için müdahil avukatlar ile gözaltındaki avukatlar salona alındı. 
 MAHKEME, avukatlardan Avni Güçlü Sevimli, Barkın Timtik, Şükriye Erden, Naciye Demir, Nazan Betül Vangölü Kozağaçlı, Taylan Tanay, Ebru Timtik, Günay Dağ ve Selçuk Kozağaçlı'nın tutuklanmasına karar verdi. Kararında 'Teknik-fiziki takip, tanık beyanı, gizli tanık beyanları da dikkate alındığında atılı suçun tutuklamayı gerektirdiğini' belirten mahkeme, yurtdışına çıkış yasağı koyduğu avukat Efkan Bolaç'ı ise adli kontrol şartıyla serbest bıraktı.
 ADLİYE KARIŞTI
 TUTUKLAMA kararlarının ardından adliye koridorları karıştı. Destek için gelenler gözyaşları içinde sloganlarla adliye koridorlarını inletti.  Polis, salondan çıkarılan sanıkların çevresinde etten duvar ördü. Sanık avukatları savunan avukatlar ise bu duruma tepki gösterdi. Alkışlarla salondan çıkan sanıklardan Kozağaçlı ve Tanay duruşma salonu önünde sandalyeye çıkarak açıklama yaptı.  ÇHD Genel Başkanı Kozağaçlı, 'Bu kavga devrimci avukatların. Daha önce tutsak ettikleri avukat arkadaşlarımız için nasıl mücadele ettiysek şimdi de bizim için ediyorsunuz. Bundan büyük gurur duyuyoruz. Bize sahip çıkan herkese çok teşekkür ediyoruz. Bürolarımız, derneğimiz açık kalacak. Nasıl savcılık yapmaları gerektiğini öğreteceğiz. Nasıl yargıçlık yapmaları gerektiğini öğreteceğiz' dedi.
 Adliye önü eylem yeri
 Gün boyu adliyenin önü de eylem alanına döndü. Hüseyin Aygün ve İlhan Cihaner gibi CHP'liler ile Grup Yorum üyelerinin yanı sıra onlarca kişi operasyon ve gözaltıları Çağlayan Adliyesi önünde protesto etti. 
 Tutuklama kararının ardından adliye önünde açıklama yapan CHP Milletvekili İlhan Cihaner, 'Ben de suçlamalarla ilgili bir şey söylemeyeceğim. Çünkü bu suçlamalara dahi savunma yapmak insan aklıyla alay etmek anlamına geliyor. Gün savunma günüdür' dedi. 
 BU, ÇHD DAVASIDIR
 CHP Milletvekili Hüseyin Aygün ise 'İlk defa işkenceciler Engin Ceber davasıyla mahkum edilmişlerdi. Bu dava Yargıtay'daki çeşitli ayak oyunlarıyla yeniden yerel mahkemeye gönderildi. Bu önemli işkenceyle öldürme davasının müdahil avukatı Taylan Tanay ve ÇHD'li avukatlardı. Artık bu davanın da adaletten uzaklaştırılacağını, faillerin beraat ettirileceğini söyleyebilirim' dedi.
 İÇERİDE DE DEVAM EDECEĞİZ
 ÇHD İstanbul Şube Başkanı Taylan Tanay ise şunları söyledi: 'Fiziki olarak kısa bir ara veriyoruz. Mücadelemiz içeride de sürecek. Çok bedel ödedik. İlk kez tutuklanmıyoruz. Bu mücadele kesintisiz olarak devam ediyor. Bizi tutuklayarak bu mücadeleyi sekteye uğratacağını sananlar yanılıyorlar. Biz işçilerin, öğrencilerin, ezilenlerin ve yoksulların, bu ülkede kim eziliyorsa her bedeli göze alarak bu mücadeleyi sürdürmeye devam edeceğiz'
 Avukatı, 'Öldüreceği kişi' oldu
 DuruŞmada garip bir olay da yaşandı. 'CHP Kağıthane İlçe Başkanı'na saldırı yapacağı' iddia edilen Avukat Ebru Timtik'in savunmasını da aynı isim yaptı. CHP Kağıthane İlçe Başkanı Zeynel Öztürk duruşmadaki savunmasında hakime, 'Ben 12 Eylül yargılanmasında bulundum. Bu kadar hukuksuzluğa şahit olmadım. Ebru gururla ve onurla mesleğini yerine getiriyor' dedi
 TUTANAK KARMAŞASI
 9 avukatın tutuklandığı duruşmada bir de tutanak karmaşası yaşandı. Dün, yani 21 Ocak 2013'te alınan tutuklama kararının altına 20 Ocak 2013 yazıldı. Tarihin yanlışlıkla yazılmış olabileceği belirtildi.