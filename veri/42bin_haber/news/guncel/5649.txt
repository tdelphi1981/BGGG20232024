Sezai Karakoç'a vefa
Milli Eğitim Bakanlığı ünlü şair ve yazar Sezai Karakoç'un adını bir liseye verme kararı aldı. Bakan Nabi Avcı'nın onayıyla Ankara'da yapılacak Sezai Karakoç Anadolu Lisesi, 2013-2014 öğretim yılında eğitime başlayacak.
 
MİLLİ Eğitim Bakanlığı (MEB) ünlü şair ve yazar Sezai Karakoç'un adını bir liseye verme kararı aldı. Bakan Nabi Avcı'nın onayıyla verilen kararla Ankara'nın Yenimahalle İlçesi'nde yapılacak bir lisenin adı 'Sezai Karakoç Anadolu Lisesi' olacak. Birinci yabancı dilin İngilizce olmasına karar verilen lisede 32 derslik bulunacak. Her şubeye 30 öğrenci olmak üzere okula 240 öğrencinin alınması planlanıyor. Okul donatımları Destek Hizmetleri Genel Müdürlüğü'nce karşılanacak. Okul ilk öğrencilerini eylül ayında alacak.

İnşaatı tamamlandı 

TOKİ tarafından yaptırılan okulun inşaatı tamamlanarak geçici kabulü yapıldı. Ankara Valiliği'nce 2013-2014 eğitim öğretim yılından itibaren Anadolu lisesi açılmasına yönelik teklif yazısı hazırlandı. 22 Ocak 1933'te Diyarbakır'da doğan şair, yazar ve mütefekkir Karakoç'un çok sayıda şiir, deneme ve düşünce yazısı bulunuyor. Ünlü şairin en önemli eserleri arasında Türk şiirinin en görkemli 'imkansız aşk' şiirleri arasında yer aldığı belirtilen 'Mona Rosa' da bulunuyor.