Lösemili Gizem, hayata tutunamadı
Yaklaşık 1,5 yıldır lösemi tedavisi gören 17 yaşındaki lise öğrencisi Gizem Çınar, arkadaşlarının da desteğiyle tüm yurda yayılan yaşam mücadelesini kaybetti.
AA muhabirinin edindiği bilgilere göre, Adana Anadolu Lisesi öğrencisiyken Kasım 2011'de ayak ve bacaklarındaki ağrılar nedeniyle gittiği hastanede lösemi teşhisi konulan Gizem Çınar, Adana, Ankara ve Antalya'da tedavi görmeye başladı.

Arkadaşlarının 'Kanında hayat var' ve 'Gizem için tek yürek' sloganıyla başlattıkları kampanyalarda 3 binden fazla kan bağışının yapıldığı genç kız, son olarak Portekiz'den gelen müjdeli haberle hayata tutunmak için yitirmeye başladığı umudu yeniden yakaladı.

Ancak, Portekizli gönüllünün verdiği iliğin nakledildiği Gizem'in vücudunda kanserli hücrelerin diğer organlara da sıçradığı belirlendi. Böbrek ve bağırsağına sıçrayan kanserli hücrelerle mücadele eden genç kız, uzun süredir tedavi gördüğü Antalya'daki Akdeniz Üniversitesi Tıp Fakültesi Hastanesi'nde yaşamını yitirdi.

Gizem'in cenazesi, tedavi sürecinde kendisi için büyük çaba harcayan arkadaşlarıyla çok sayıda güzel anısını paylaştığı Adana Anadolu Lisesi'ne getirildi.

Cenaze aracının okula girmesinin ardından öğretmenleri ve arkadaşları gözyaşlarına hakim olamadı. Bina girişinde masaların üzerine konulan tabut, Gizem'in okul kıyafeti ve çiçeklerle süslendi. Törende güçlükle ayakta durabilen Gizem'in annesi Aynur, babası Mustafa ve kardeşi Sinan ile akrabaları, öğretmenleri ve arkadaşları tören boyunca gözyaşı döktü.

Okul Müdürü Hasan Kazan, Gizem için düzenlenen ilik kampanyasında öğretmen, öğrenci, veliler ve Okul Aile Birliğinin, ihtiyaç duyulan birlik, kardeşlik ve dayanışmayı gösterdiğini belirtti.

Herkesin Gizem için çok çabaladığını anlatan Kazan, 'Dayanışma duygularının en güzel örneği sergilendi ancak, öğrencimizin kaybı hepimizi çok üzdü. Onu aramızdan ayrılması hepimizi derinden etkiliyor' dedi.

-'Gizem'den mektup var'-

Gizem'in sınıf arkadaşları 'Gizem'den mektup var' başlığıyla yazılan bir mektubu paylaştı. Mektubun okunması sırasında törene katılanlar gözyaşlarını tutamadı.

Genç kızın arkadaşlarının okuduğu mektupta, şunlar kaydedildi:

'Sevgili ALA'lılar, bugün sizi buraya davet ettim. Çünkü, bugün benim mezuniyet törenim var. Birazdan kepimi de fırlatacağım merak etmeyin. Takdir edersiniz ki, sizlerden daha erken mezun olabilmek için geçerli sebeplerim vardı. Mezun olmamda benim için özel gayretler gösteren, bizzat benim yanıma gelerek sınavlarımı yapan öncelikle değerli Fizik Öğretmenim Sibel Duymaz'a, diğer bütün öğretmenlerime ve bütün idarecilerimize saygıyla sonsuz teşekkürlerimi sunarım.

Ben sizlerden erken mezun oldum ve yine sizlerden erken hepimizin sonunda gideceği yere, yola çıkıyorum. Hepsi ama hepsi bu kadar. Bu yüzden benim için ağlamayın, üzülmeyin. Dedim ya, ben erkenciyim hepsi bu kadar. Sevgili anneciğim, babacığım ve ağabeyim, lütfen rica ediyorum, bir sağınıza, bir solunuza, bir de önünüze bakın. Hepsi benim kardeşlerim, ağabeylerim, ablalarım. Hepsi birer Gizem, gözlerinde beni görecek, seslerinde beni duyacaksınız. Ben onlar adına söz veriyorum, yokluğumu hissettirmeyecekler. Beni unutmayacak ve unutturmayacaklar. Ne zaman beni özleseniz, ne zaman darda kalsanız onlardan biri mutlaka yolunuza çıkacak. Gizemler ölmez.

Bakın etrafınıza bu ne büyük coşku, ne büyük mutluluk. Ben bugün buradan mezun olurken tuttuğum meşalemi ve ailemi siz kardeşlerime emanet ediyorum. Sizleri de beni bu kadar sahiplendiğiniz ve desteklediğiniz için yüreğimden teşekkür ediyorum. Bu başarılı okula girmek kadar, mezun olmak da kolay değildi. Ben başardım, sizlere de bundan sonraki eğitiminizde ve hayatınızda başarılar diliyorum. Hepinizi Allah'a emanet ediyorum.'

Gizem Çınar'ın arkadaşları, genç kızın sınıfını da ziyaret etti. Genç kızın oturduğu sıraya çiçekler ve fotoğrafını yerleştiren arkadaşları, birbirlerine sarılarak kendilerini teskin etmeye çalıştı.

Daha sonra arkadaşlarının omzunda okulun bahçesinden çıkartılan Çınar'ın cenazesi, Kabasakal Mezarlığında toprağa verildi.

-Gizem için kampanyalar-

Gizem'in hastalığı süresince arkadaşları ve yakınları, 'www.kanindahayatvar.com' adlı bir internet sitesi kurup, çeşitli kampanyalar düzenleyerek genç kız ve onun gibi lösemi hastaları için gerekli ilik bulunması yönünde çaba harcamıştı.

İnternet üzerinden Gizem'in videolarını paylaşan ve yazdıkları mektuplarla genç kıza destek olmaya çalışan arkadaşları konser de düzenlemişti. Yaşları 16 ile 17 arasında değişen öğrencilerden oluşan The Liciohs Band, Alabora ve Krovat grupları, birlikte sahneye çıkarak, Gizem için şarkılarını söylemiş, konserden elde edilen gelir tedavisi için Gizem'in ailesine verilmişti.

Hastalığa yakalandığında henüz 16 yaşında olan Gizem Çınar, 'www.kanindahayatvar.com' adlı bir internet sitesinin yanı sıra 'kanindahayatvar.blogspot.com' isimli internet blog sayfasında da duygularını ve yaşadıklarını paylaşıyordu.