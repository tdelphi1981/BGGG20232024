Çocuk kitapları çok da masum değil !
UFAKLIK SERÜVEN PEŞİNDE SERİSİYLE KENDİ COĞRAFYAMIZDA GEÇEN, KAHRAMANLARI BİZDEN OLAN ÇOCUK ROMANLARI KALEME ALAN TUNCEL ALTINKÖPRÜ, ÇOK BİLİNEN BAZI MASALLARIN KARAKTER EĞİTİMİ AÇISINDAN SORUNLU OLDUĞUNA DİKKAT ÇEKİYOR.
Sizi tanıyarak başlasak söze. Yazarlık serüveniniz nasıl başladı?
İstanbul doğumluyum. İlkokulu Beyazıt Beşinci İlkokulunda okudum. Babam kitapçıydı. Beyazıt Camiinin arkasındaki Sahaflar Çarşısında bir kitapçı dükkânı vardı. Okul çıkışlarında doğruca bu dükkâna koşardım. Elimden kitap düşmezdi. Öyle bir okuma delisiydim. Küp dolmaya başlayınca, bir yerden sonra taşıyor galiba. Sanıyorum çarşıya gidip gelen yazarlar da yazma konusunda etkiledi beni. Fakat en çok öğretmenlerim Güzel yazı yazma konusunda onlar beni hem eğitti, hem yüreklendirdi. Sonra lise 2deyken bir kompozisyon yarışmasında, İstanbul ve Türkiye birinciliği geldi. Sevgili öğretmenim Halit Fahri Ozansoyun eleştirileri, övgüleri ve yönlendirmeleri de beni iyice yazarlık serüvenine itti.

Ufaklık Serüven Peşinde başlıklı roman seriniz çocuk okurlardan büyük ilgi görüyor. Bu ilginin sebebi nedir sizce? 
Dizinin iki başkahramanı var: Ufuk (Ufaklık) ve Gizem Bu iki arkadaş, her romanda birbirinden farklı ve heyecanlı serüvenler yaşayarak başarıdan başarıya koşuyorlar. Bunlar; konuları kendi toplum ve kültürümüzle ilgili, kendi coğrafyamızda geçen, kahramanları bizden olan çocuk romanları olduğu için çocukların dünyasında da bir karşılığı oluyor sanırım. Çocuklar; dizinin her kitabını büyük bir ilgi ve merakla, ellerinden bırakamadan okuduklarını; dizi kahramanlarıyla özdeşleşip olumlu alışkanlıklar kazandıklarını söylüyorlar. Onlara duyduğum bu büyük sevginin ve ilginin, onlara iyi ve güzel şeyler verme çabalarımın karşılığını alıyorum. 
Kitaplarınızı yazarken en çok nelere özen gösteriyorsunuz? 
Çocuk kitaplarındaki önceliklerimi şöyle sıralayabilirim: 
Çocuğa görelilik ilkesi Bir çocuk kitabı hangi yaş kuşağı için yazılmışsa; o çağın psikolojik, tinsel ve zihinsel gelişimine uygun özellikler taşımalı, o yaşa uygun bir dil kullanılmalıdır. Bir psikolog oluşum ve yıllarca ders kitapları yayımlayan bir yayınevinin yayın müdürlüğünü yapmış olmam, bana bu konuda çok geniş bir deneyim kazandırdı.
Çocuk kitapları; duru bir dille yazılmalı, güzel Türkçemizi doğru kullanma ve güzel yazı yazma konusunda örnek olma özelliği taşımalı. 
Çocukların baştan sona ilgiyle okuyacakları sürükleyici bir içeriğe sahip olmalı.
Çocuklarımıza kazandırmak istediğimiz erdemlerle, sosyal, ahlakî ve bireysel değerlerle, davranış kalıplarıyla donatılmalı. 

Sizi psikoloji kitaplarınızdan tanıyorduk son yıllara değin. Şimdi de masal kitaplarınızla ve macera romanlarınızla bir çocuk kitapları yazarı olarak çıkıyorsunuz karşımıza. Bu köklü değişimin nedeni nedir? 
Ürün verdiğim alanlar farklı olabilir, ama amacım hiç değişmedi, hep aynı! Yazı aracılığıyla topluma olumlu yönde bir şeyler verebilmek, katkı sağlamak, yararlı olmak. Tabi bir de, kitapçılarda çocuk kitapları raflarına baktığımda, masallardan romanlara değin bu alanın çok büyük bir ağırlıkla yabancı yazarlara terk edilmiş olduğunu görmek beni etkiledi. Özellikle de bazılarının içerikleri bu alana yönelmeme neden oldu. Açıkça belirtmem gerekirse, şimdi söyleyeceğim şeyin farkına vardığım anda dehşete kapıldım desem, yeri! Toplumumuzdaki şiddet, davranış ve uyum bozuklukları, dolandırıcılık, sahtekârlık gibi bazı ürkütücü olumsuzlukların temelinde, taze beyinlere çocuk yaşlarda bu kitaplarla ekilen tohumların çok önemli bir payı olduğu düşüncesindeyim. Bu yüzden de, bu alanda bazı şeyleri olumlu yönde değiştirebilmek için çaba harcamakla zorunlu hissettim kendimi. 
Olumsuz mesajlar içerdiğini düşündüğünüz masalları örneklendirmenizi istesek
Bir çoğu çok bilinen, tiyatro oyunları ve filmleri yapılan masallar aslında. Ama alt metnine ve mesajına baktığımızda çok olumsuz göndermeler var. Ali Baba Ve Kırk Haramiler sözgelimi Ali Baba rastlantıyla, Kırk Haramilerin sihirli sözcüklerini duyar. Mağaralarına girip hazinelerini kullanmaya başlar. Bunu fark edip peşine düşen kırk haramiyi ve haramilerin reisini öldürür. Ömrünün sonuna dek zengin - mesut yaşar. Burada verilen mesaj şudur: Eğer soyabileceğiniz zengin bir hırsız bulabilirseniz, hiç durmayın, soyun! Hatta peşinize düşüp size zarar vermeye kalkışacak olurlarsa, onları öldürmenizde bile sakınca yoktur. Çizmeli Kedi de fakir değirmenci; büyük oğluna değirmenini, ortanca oğluna evini ve eşeğini, küçük oğluna da kedisini bırakır. Kurnaz kedi, çeşitli yalan ve oyunlarla değirmencinin küçük oğlunu krala kont diye yutturur. Onu prensesle evlendirip tahta oturtur. Mesaj: Büyük hedeflere ulaşmak için çalışıp çabalamaya, erdemli, maharetli, becerikli, nitelikli olmaya gerek yoktur. Birkaç yalan dolanla da bu amacınıza ulaşabilirsiniz. Tıpkı La Fontainenin ders kitaplarına bile giren ünlü Karga ile Tilki masalında olduğu gibi Sorun bakın çocuklara! Hiçbiri karga olmak istemeyecek, tilki olmayı yeğleyeceklerdir. Örnekleri çoğaltmak mümkün ama bunlar, bizlerin ana babalar, eğiticiler olarak kabullenebileceğimiz davranış kalıpları olmamalı. Bu yüzden de, kız olsun, erkek olsun; tüm çocuklarımıza doğru çocuk kitapları sunmamız gerekli. 

Doğru çocuk kitapları sunmaktan söz ettiniz. Sizce çocuklarımıza kitap alırken nelere dikkat etmeliyiz? 
Bu işin zor yanı, çocuklarımıza vereceğimiz her kitabı önceden okumanın olanaksızlığı. Bu yüzden, ana baba ya da eğitici olarak işe doğru yazar seçmekle başlayabiliriz. Yazar doğru seçilmişse, o yazarın kaleminden çıkan kitaplar da doğru olacaktır bence. Bu yüzden önce yazarı araştırmalıyız. Mümkünse bir kitabını çocuğumuzla birlikte okumalı, kitap fuarlarındaki imza günlerinde kendisiyle tanışmalıyız. Öğretmenlerin ve bu konuda uzmanlaşmış eleştirmenlerin görüşleri de yön verebilir velilere