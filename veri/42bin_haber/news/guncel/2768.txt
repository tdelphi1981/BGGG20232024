Üniversite yolunda güvenli adım Her şehre bir ÖSYM
ÖSYM her ile içinde matbaası olan küçük ÖSYMler açmak için düğmeye bastı. Adayların fotoğrafları sınav girişinde çekilecek ve anında kişiye özgü fotoğraflı kitapçık basılacak.

ÖLÇME, Seçme ve Yerleştirme Merkezi (ÖSYM), sınav güvenliğinde önemli ve büyük bir projeyi hayata geçiriyor. Son yıllarda mevcut sınavların yanı sıra kamu kurumlarının iç sınavlarında ÖSYM’yi tercih etmesi neticesinde yoğunluk arttı. Bununla ilgili çalışma başlatan ÖSYM, her ilde kapsamlı sınav merkezi yapmak üzere çalışma başlattı. 
50 bin kişi kapasiteli  
ÖSYM, bu merkezleri yeni üniversitelerin bahçelerine inşa etmeyi planlarken aynı zamanda yüksek güvenlikli binalar olacak şekilde tasarlanacak. Bu binalar illerin nüfusuna göre 5 katlı veya 10 katlı olacak, aynı anda sınava 50 bin kişi girebilecek. ÖSYM küçük ölçekli sınavları da okullar yerine bu merkezlerde yapacak. Sınav merkezlerine soru kitapçıkları artık Ankara’daki ÖSYM matbaasından gitmeyecek. 
Bir taşla 3 kuş vuruyor 
Buna göre, sınava girecek olan kişi sınav merkezinden içeri girdiği anda kaydı alınarak otomatik fotoğrafı çekilecek. Böylece sınav merkezinin en alt katındaki matbaada aynı anda sınava girecek olan kişinin fotoğraflı kitapçığı basılacak. Bu sayede ÖSYM, hem soruların sızdırılma ihtimalini ortadan kaldırmış olacak hem Ankara’daki büyük matbaadan bastığı kitapçıkları kamyonlara yükleyip illere gönderme işleminden kar sağlayacak. Ayrıca bu merkezlerde sınava gelmeyen kişilerin kitapçıkları basılmayarak kağıt israfı önlenmiş olacak. 
KAMERALAR 24 SAAT KAYITTA 
SINAV merkezlerinin sınav salonları kameralı sistemle 24 saat izlenecek. Böylece sınav zamanında kağıdından şüphelenilen kişinin durumu kameralardan izlenerek hareket edilecek. Bu kamera kayıtları bir yıl arşivlerde tutulacak. Herhangi bir dava veya sınava giren kişinin şikayeti söz konusu olduğu takdirde kamera kayıtları arşivden çıkarılarak savcıya veya ilgili kişiye gösterilecek. 
ÜNİVERSİTE BAHÇESİNE YAPILACAK 
ÖSYM, sınav merkezleri için, özellikle yeni üniversitelerin bahçelerini tercih edecek. Eski üniversitelerin büyük boş arazileri olmadığı için, yeni kurulan devlet üniversitelerinde hazine müsteşarlığı tarafından üniversiteye verilen boş araziler değerlendirilecek. ÖSYM bu kapsamda yükseköğretim kurumlarından gelen teklifleri değerlendiriyor.