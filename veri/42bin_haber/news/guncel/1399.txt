Kimyasal atık yüklü kamyonu çaldı
Oto hırsızının çaldığı kamyonda çevre kirliliğine sebebiyet verebilecek zehirli kimyasal madde olduğunu öğrenen polis faciayı son anda önledi. Kamyon ve kamyonetlerin kapılarını çay kaşığı sapıyla açmak suretiyle çalıp kasalarını hurdacıya satan şüpheli Bahadır B. (48) polisin düzenlediği operasyonla Fatih'te yakalandı. Bahadır B. 25 Aralık 2012'de Güngören'de yaptığı son hırsızlığında çaldığı kamyonun kasasında bulunan 350 bin TL. değerindeki gemi boyama makinesini kamyonun kasasıyla birlikte hurda fiyatına satarken içi zehirli kimyasal maddelerle dolu olan varilleri de hurdacılara verdi. 

Kamyonu ve boyama makinesi çalınan vatandaş polise, gemi boyama işi yaptığını aracının kasasındaki varillerde toprağa temas ettiğinde yaklaşık 20 yıl kalabilen zehirli kimyasal maddelerin dolu olduğunu ve çevre kirliliğine neden olacağını belirtti.

Ekipler, ihbar üzerine ayrıntılı çalışma başlatarak hırsızın kimliğini ve adresini kısa sürede belirledi. Yapılan operasyonda Bahadır B. ve Fatih'te iki hurdacı Gaziosmanpaşa'da göz altına alınırken hurdacıların deposunda olan boyama makinesi ile variller içindeki kimyasal maddelere el konuldu. 

Bugüne kadar 8 kamyon ve kamyonet çaldığı belirlenen şüphelinin geçmişte 16 yıl ceza evinde yattığı ve 26 polis kaydının olduğu belirlendi.

Emniyetteki işlemlerin ardından adliyeye sevk edilen şüphelilerden Bahadır B. tutuklanırken iki hurdacı serbest bırakıldı.