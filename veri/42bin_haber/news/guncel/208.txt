Ayvalık Belediye Başkanı tutuksuz yargılanacak
Balıkesir İl Emniyet Müdürlüğü ekipleri tarafından düzenlenen operasyon kapsamında gözaltına alınan CHP'li Ayvalık Belediye Başkanı Hasan Bülent Türközen, tutuksuz yargılanmak üzere serbest bırakıldı. Bu sabah Türközen'le birlikte adliyeye sevk edilen 15 kişininse sorguları devam ediyor.
 Başkan Türközen, İlçe Emniyet Müdürlüğü'ndeki eşyalarını aldıktan sonra makamına gitti. Cumhuriyet Meydanı'nda bulunan başkanlık makamının yer aldığı binada gelenleri kabul eden Türközen, adaletin yerini bulduğunu söyledi. Türközen'in ziyaretçileri arasında CHP Balıkesir Milletvekili Nedret Akova, Altınova ve Küçükköy belediye başkanları da vardı.
 Başkan Türközen, yaptığı açıklamada şunları söyledi: "Önceden beri süregelen isimsiz, kim olduğu belli olmayan bir vatandaş, Ayvalık Belediyespor'a aktarılan paralarla ilgili üç tane ihaleye fesat karıştırıldığını içeren böyle bir dosya oluşturmuş. Bununla ilgili olarak ben, Fen İşleri Müdürü arkadaşımız ve Satın Alma Müdürümüz ilk olarak alındı; bir de ilgili firmadan üç kişi. Daha sonra ihaleyi yapan arkadaşlar da alındı. Şu anda adliyede 15 kişi bulunuyor. Soruşturma safhası yapıldı, KOM'da ifadelerimizi verdik. Bugün de başsavcılıktaki sorgumun ardından savcılık, tutuksuz olarak yargılanmak üzere beni serbest bıraktı. Ben adliyeden ayrıldığımda arkadaşlarımızın sorguları sürüyordu. İnşallah o arkadaşlarımızın da hepsi serbest kalır ve işimize devam ederiz. Şu anda belediyeden el koyulan evrakların ve bilgisayarların kopyalanması sürüyor. Belediye birimlerimiz çalışamıyor."
 Milletvekili Akova ise şunları söyledi: "Biz her zaman yargının bağımsızlığına ve hukukun üstünlüğüne inanan insanlarız. Belediye başkanımız ve ekibinin usul ve yasalara uygun olarak, Belediye Kanunu'nun kendilerine verdiği sorumluluğu yerine getirdiğine inanıyoruz. Başkanın serbest kalmasından hepimiz çok mutluyuz. Bütün Ayvalık halkına geçmiş olsun." dedi.
 CİHAN