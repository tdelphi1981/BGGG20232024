Sağlık İl Müdürlüğü Refiye Yılmaz'ın raporlarını aldı
Tekirdağ'da Gardner hastası 23 yaşındaki Refiye Yılmaz'ın basında yer alan ve ilaç bulunamadığına ilişkin çıkan haberler üzerine açıklama yapan Bakanlık, "İlaç temininde sıkıntı yok. Refiye için nakil acil değil" dedi. Öte yandan Tekirdağ Sağlık İl Müdürlüğü'nce, genç kızın hastalığına ilişkin raporlar, evinden resmi görevlilerce teslim alındı.
Refiye Yılmaz'ın sağlığına kavuşması için Türkiye seferber olurken, Sağlık Bakanlığı'ndan yapılan açıklama şaşırttı. Sağlık Bakanlığı'ndan gelen açıklamada, 7 yıl önce kalınbağırsağı alınan, son 1 yıldır özel mamayla beslenen ve 5 ay önce kanser olan Refiye Yılmaz için 'Acil ince bağırsak nakli ihtiyacı öngörülmediğinin anlaşıldığı' bildirildi.

 Açıklamada, "Hastamız Refiye Yılmaz'ın hastalık süreci ile ilgili yaptığımız ön incelemede, İl Sağlık Müdürlüğümüzce hastamız, ince bağırsak nakli konusunda dünyanın sayılı kurumları arasında olan Bakanlığımıza bağlı İzmir Tepecik Eğitim ve Araştırma Hastanesi'ne sevk edilmiştir. Burada yapılan tetkikler neticesinde Refiye Yılmaz için acil ince bağırsak nakli ihtiyacı öngörülmediği anlaşılmıştır. Hastamız bu kurumda ileriye dönük nakil gerekliliği yönünden takip edilmektedir." denildi.

 Açıklamada, Refiye Yılmaz'ın durumunu Çapa Tıp Fakültesi'nde takip eden doktoru tarafından bu hastalık için rutin kullanılmayan 'imatinib' isimli ilacın denenmesi yönündeki tavsiyesinin, Bilimsel Onkoloji Danışma Komisyonu tarafından uygun bulunmadığının altı çezilirken, ilacın Türkiye'de temini konusunda ise herhangi bir sıkıntı yaşanmadığı kaydedildi.

 Bahsedilen ilacın bilimsel olarak uygun bulunması halinde ücretsiz ulaşılabileceğinin anımsatıldığı açıklamada, "Hastamıza uygulanması gerektiği ileri sürülen ilaç ve nakil konusunda ülkemizde yeterli imkanlar mevcut olup herhangi bir ücret sorunu yoktur.' denildi.

 Hastanın yurt dışında tedavisinin zorunlu olması durumunda, bunun da ücretsiz sağlanacağını bildiren Bakanlık, ancak bunun bilimsel uygunluğunun bilim adamlarının kararına bağlı olduğu vurguladı.

 SAĞLIK İL MÜDÜRLÜĞÜ YETKİLİLERİ RAPORLARI ALDI

 Öte yandan Tekirdağ İl Sağlık Müdürlüğü tarafından görevlendirilen resmi bir görevli, Refiye Yılmaz'ın evine gelerek, ailenin elinde bulunan tüm sağlık raporlarını yeniden incelemek üzere teslim aldı.