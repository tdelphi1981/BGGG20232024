Kaçak sigarada PKK şüphesi
İzmir'de düzenlenen operasyonda, İran plakalı bir TIR'da yapılan aramada 225 bin paket kaçak sigara ele geçirildi.
 İranlı şoför A.A.'nın, ifadesinde Türkiye'ye girdikten sonra silahlı dört kişinin önünü keserek ölümle tehdit edip zorla sigaraları yüklediğini söylemesi üzerine polis, olayda terör örgütü PKK'nın parmağı olup olmadığını araştırmaya başladı.
 İzmir Kaçakçılık ve Organize Suçlarla Mücadele Şubesi Kaçakçılık Büro Amirliği ekipleri, yılbaşı öncesi şehre yüklü miktarda sigara girişi olacağını tespit etti. Harete geçen ekipler, Bornova ilçesi girişinde İran plakalı TIR’ı durdurdu. TIR’da yapılan aramada, toplam 225 bin paket çeşitli markalarda kaçak sigara ele geçirildi. Sigaraların piyasa değerinin 1,5 milyon TL'yi bulduğu bildirildi. Olayla ilgili olarak TIR şoförü A.A. ve Türk vatandaşı H.A. gözaltına alındı. H.A’nın kaçakçılık suçundan poliste kaydı bulunduğu öğrenilirken İran vatandaşı A.A. ise ifadesinde, ölümle tehdit edildiği için sigaraları taşımak zorunda kaldığını ileri sürdü. Doğubeyazıt’tan Türkiye’ye girdiğini, Iğdır’da önünü otomobille kesen silahlı dört kişinin, kendisini ölümle tehdit ederek sigaraları TIR'a yüklediğini söyledi. Silahlı bir kişinin kendisiyle Manisa'nın Salihli ilçesine kadar geldiğini, burada aracına H.A.’nın bindiğini anlattı. Para alışverişi olmadığını, ölüm korkusuyla sigaraları taşımak zorunda kaldığını iddia eden A.A., suçlamaları reddetti. Polis, zanlının ifadeleri doğrultusunda kaçakçılığın terör örgütü PKK tarafından yapılıp yapılmadığını belirlemek için araştırma başlattı. İşlemlerinin ardından adliyeye sevk edilen iki zanlı ise tutuklanarak cezaevine gönderildi.
 Öte yandan emniyet yetkilileri, 2012'de ele geçirilen kaçak sigara miktarının 3 milyon 850 bin paket olduğunu, bunun geçen yılki 1 milyon 431 bin paketlik sayıyı ikiye katladığını kaydetti. 
 
 CİHAN