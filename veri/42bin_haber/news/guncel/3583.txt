Babasıyla aynı kaderi paylaştı
Hatay'ın Reyhanlı ilçesinde evlenmek istemediği Mehmet K. (27) tarafından boğazı kesilerek öldürülen bir çocuk annesi 23 yaşındaki Serpil Topbaş'ın babasıyla aynı kaderi paylaştığı ortaya çıktı. Vücudunun değişik yerlerinden bıçaklanan genç kadının babası Ünal Bircan'ın da 8 yıl önce İstanbul'da bıçaklanarak öldürüldüğü öğrenildi.
Ünal Bircan 23 yıl önce dünyaya gelen kızı Serpil'i daha önceden İlk çocuğumu sana vereceğim sözünü verdiği eniştesi İsmail Topbaş'ın evlat edinmesini sağladı. Hiç çocuğu olmayan İsmail Topbaş, nüfusuna geçirdiği Serpil'i öz kızıymış gibi büyüttü. Genç yaşta evlenen ve 5 yaşında Meliha adlı bir kızı olan Serpil, şiddetli geçimsizlikten dolayı eşinden ayrıldı.

Genç kadın, çocuğuyla beraber babaevine dönerken, kapı komşusu Mehmet K., Serpil Topbaş'a ilgi duydu. Kıbrıs'ta berberlik yapan Mehmet K., genç kadının kendisiyle evlenmesini istedi. Serpil Topbaş, olayı anlattığı babasından, Kızım o çocuk uyuşturucu bağımlısı. Daha 4 ay önce babasını dövdü. Babasını döven bir piskopat sana ne yapar? Evlenmeni istemiyorum yanıtını alınca Mehmet K.'ya, Seninle evlenemem dedi.

Kıbrıs'a döndüğünde olumsuz yanıt alan Mehmet K., genç kadını Nasıl evlenemezsin? Seni yaşatmam, öldürürüm diye tehdit etti. Aile, genç adam Kıbrıs'ta olduğu için tehditlerine aldırış etmedi. Mehmet K., Reyhanlı'ya döner dönmez teyzesinin evine getirttiği Serpil Topbaş'ı vücudunun değişik yerlerinden bıçakladıktan sonra boğazını keserek öldürdü. Genç kadını kanlar içinde evde bırakan Mehmet K., ertesi gün bir yakınına Serpil'i öldürdüm diyerek yanından ayrıldı.

Bu kişinin polise başvurması üzerine harekete geçen ekipler, Mehmet K.'nin gidebileceği yerlere şok baskınlar yaptı. Bir akrabasının evinde yakalanan Mehmet K., suçunu itiraf etti. Mehmet K.'nın teyzesinin Gültepe Mahallesi'ndeki evine giden polis, genç kadının kanlar içinde kalan cansız bedenini buldu. Zanlı, tutuklanarak cezaevine konulurken, polis, genç kadının ailesinin Kızımız Mehmet K. ile buluşmaz. Onu öldürüldüğü yere birisi kandırarak götürmüştür şeklinde ifade vermesi üzerine Mehmet K.'nın kız kardeşi Hasret K.'yı gözaltına aldı.

Arkadaşına gittiğini düşündükleri tek çocuklarının ölüm haberiyle yıkılan Topbaş ailesi, Serpil Topbaş'ı gözyaşları arasında toprağa verirken, genç kadınıın biyolojik babasıyla aynı kaderi paylaştığı öğrenildi. Dayı diye seslendiği öz babasını 8 yıl önce İstanbul'da çıkan bir tartışma sonucu bıçakla öldürülerek kaybeden genç kız da aynı babası gibi bıçaklanarak öldürüldü.