Balyaz sanıklarının tahliye gerekçesi: AK Parti
Balyoz davasında hapisle cezalandırılan aralarında emekli Koramiral Kadir Sağdıç, Emekli Tuğgeneral Süha Tanyeri'nin de aralarında olduğu 7 sanığın avukatı Yargıtay'a başvurarak tahliye talep etti.
TAHLİYE TALEPLİ BAŞVURU 9. CEZA DAİRESİNE

Emekli Koramiral Kadir Sağdıç, Tümgeneral Ahmet Bertan Nogaylaroğlu, Emekli Tuğgeneral Süha Tanyeri, Emekli Tuğamiral Fatil Ilgar, Emekli Albaylar Dursun Çiçek, Hakan Büyük ve Yarbay Nedim Ulusan'ın avukatı Hüseyin Ersöz Yargıtay 9. Ceza Dairesi'ne başvurdu.


"MÜVEKİLLERİMİN TUTUKLULUK DURUMLARI İNCELENMEDİ"

Davanın karara bağlandığı 21 Eylül 2012'den beri müvekkillerinin tutukluluk durumlarının incelenmediğini belirten Avukat Ersöz, İstanbul 10. Ağır Ceza Mahkemesi'nin de karardan sonra artık dosyadan el çektiğini ifade etti. Bu nedenle Yargıtay'a başvurduklarını anlatan Ersöz, dosyadaki dijital delillerin manipülatif olduğunu kaydetti.

"ADALET VE KALKINMA PARTİSİ TARAFINDAN DAVAYA KATILMA YÖNÜNDE BİR TALEPTE BULUNULMAMIŞTIR"

İddianamede darbe planını engellediği belirtilen dönemin Kara Kuvvetleri Komutanı Aytaç Yalman ile Genelkurmay Başkanı Hilmi Özkök'ün tanık olarak dinlenmesi taleplerinin "doyurucu bir gerekçe" gösterilmeksizin reddedildiğini hatırlatan Avukat Ersöz, "Müvekkillere isnat edilen suçlamalar çerçevesinde suçtan zarar görme ihtimaline binaen 2003 senesinde iktidar olan Adalet ve Kalkınma Partisi tarafından davaya katılma yönünde bir talepte bulunulmamıştır. Bu durum dosya kapsamındaki manipülatif dokümanların inandırıcılıktan uzak olduğunun bir başka kanıtını oluşturmaktadır" ifadelerini kullandı.

TAHLİYE TALEBİNDE BULUNULDU

Müvekkilleri hakkında makul süreyi aşacak şekilde tutukluluk halinin devamına karar verilmesinin Avrupa İnsan Hakları Sözleşmesi'ne aykırılık oluşturduğuna vurgu yapan Avukat Ersöz, bu nedenle müvekkilleri hakkındaki tutuklama tedbirinin kaldırılarak tahliye edilmelerini talep etti.