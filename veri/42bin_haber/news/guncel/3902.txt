Mum gibi eriyen kardeşlere rektör el uzattı
ŞANLIURFA'da, milyonda bir görüldüğü belirtilen Epidermolizis bülloza' hastalığına yakalanan ve vücutlarını saran yaralar nedeniyle mum gibi eriyen 3 yaşındaki Ömer ile 9 yaşındaki Muhammet Canbek kardeşlere Harran Üniversitesi yardım elini uzattı.
Canbek kardeşleri evinde ziyaret eden Harran Üniversitesi Rektörü İbrahim Halil Mutlu, küçük çocukların tedavisinin kendi hastanelerinde sürdürüleceğini söyledi.Süleymaniye Mahallesi'nde tek odalı bir evde yaşayan inşaat işçisi Ahmet ve ev kadını Saliha Canbek çiftinin hayatı; dünyaya gelen 3 çocuğundan 2'sinin milyonda 1 görülen hastalığa yakalanmasıyla kabusa döndü. 12 yıllık evli Canbek çiftinin çocukları 3 yaşındaki Ömer ile 9 yaşındaki Muhammet Canbek'in doğumlarından 1 ay sonra vücutlarında önce su toplandı, ardından kanamalı büyük yaralar oluştu. Acı çeken çocuklarını hastaneye götüren Canbek çifti, milyonda 1 görülen 'Epidermolizis bülloza' hastalığına çocuklarının yakalandığını öğrendi.

Rektör evde ziyaret etti

Dünyada henüz tedavisi mümkün olmayan bu hastalık yüzünden çocuklarına evde bakmak mecburiyetinde kalan ailenin yaşadığı çile, geçen hafta çıkan haberlerle kamuoyuna da yansıdı. Yürek burkan olayı basından öğrenen Harran Üniversitesi Rektörü Prof. Dr. İbrahim Halil Mutlu, beraberinde Tıp Fakültesi Başhekimi Prof. Dr. İbrahim Can Kürkçüoğlu ve doktorlardan oluşan heyetle birlikte Canbek Ailesi'ni evlerinde ziyaret etti.

Tedavileri hastanede yapılacak

Çocukların hastalığına ilişkin bilgi alan ve aile ile sohbet eden Rektör Prof. Dr. İbrahim Halil Mutlu, amansız hastalığa yakalanan çocukların feryadını duyarak aileyi ziyaret ettiklerini ifade etti. Çocukların tedavisinin bundan sonra Tıp Fakültesi'nde süreceğini belirten Rektör Prof. Dr. Mutlu, "Milyonda 1 görülen bu hastalığa yakalanan 2 kardeşin tedavisinin bu evdeki fiziki şartlara göre zor olacağını gördük. Bu yüzden bunların tedavilerini üstlendik. Bundan sonraki süreçte bu çocukların bu yaralarının iyileşmesi, acılarının dinmesi için onları bizim hastanede misafir edeceğiz. Yine akraba evliliği sonucu oluşan bu genetik hastalığın önüne geçebilmek için ailenin rızasını alarak, bir takım genetik üzerinde çalışma yapacağız" diye konuştu.
çocuklarının tedavisine hastanede devam edileceği müjdesini alan Canbek çifti, Rektör Prof. Dr. Mutlu ve ekibine teşekkür etti.