Kız kardeşinin sevgilisini bıçakladı
SAMSUN'un Vezirköprü İlçesi'nde 25 yaşındaki Cezmi E., iddiaya göre kendisinden ayrılmak isteyen sevgilisi 19 yaşındaki S.Ö.'yü dövdü. Olayı öğrenen genç kızın ağabeyi 21 yaşındaki Serkan Ö. de, Cezmi E.'yi bıçakla yaraladı.
Vezirköprü İlçesi'nde önceki gün meydana gelen olayda, bir beyaz eşya mağazasının servisinde çalışan S.Ö., 4 yıllık sevgilisi Cezmi E.'den ayrılmak istedi. Bu nedenle aralarında çıkan tartışmada, bir akaryakıt istasyonunda çalışan Cezmi E., genç kızı dövdü. Yüzünde morluklar ve şişlikler oluşan genç kız, hastaneye gidip rapor aldı ve polise şikayette bulundu.

Durumu öğrenen S.Ö.'nün ağabayi Serkan Ö., Vezirköprü Cumhuriyet Meydanı'nda gördüğü Cezmi E.'yi göğsünden ve kalçasından 2 kez bıçaklayarak yaraladı. Çevredeki vatandaşların haber vermesi üzerine yaralı, Vezirköprü İlçe Devlet Hastanesi'ne kaldırıldı. Burada yapılan ilk müdahalenin ardından Cezmi E., Ondokuz Mayıs Üniversitesi Tıp Fakültesi Hastanesi'ne sevk edildi. Serkan Ö. ise olay sonrasında polis tarafından yakalanarak gözaltına alındı. Konuyla ilgili soruşturmanın sürdüğü belirtildi.