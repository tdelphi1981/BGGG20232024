Umut'a 5 anne talip!
Rusya'da devlet televizyonu 1. Kanal'ın 'Pust Govoryat' (Bırak Konuşsunlar) adlı programına konuk olan ve tüm Rusya'yı ağlatan Gülsüm Kabadayı'nın bakımını yaptığı kimliksiz genç 'Umut'un annesi olduğunu iddia eden beş kadın, dün aynı programa konuk oldu. Programda DNA testi için annelerden tükürük örneği alındı.(DHA) -- Geçtiğimiz hafta Rus televizyonuna konuk olduktan sonra bir anda Rusya’nın gündemine oturan Gülsüm Kabadayı ve Antalya’da geçirdiği kazanın ardından  4 yıldır bakımını üstlendiği kimliksiz genç ‘Umut’un yakınlarının aranmasına Rusya’nın devlet televizyonu 1. Kanal’da yayınlanan 'Pust Govoryat' adlı televizyon programı ile devam ediliyor.

'Pust Govoryat' programının sunucusu Andrey Malahov, bu konuda kendilerine çok sayıda başvuru olduğunu ve bunları değerlendirerek Umut’un gerçek akrabalarına ulaşmak için çalışacaklarını söyledi.

5 anne oğlu olduğunu iddia etti

Programa konuk olan beş  anne adayı ayrı ayrı hikâyelerini anlatırken ilk sözü alan Elena Rotaru adındaki Moldovyalı kadın, programı ilk izlediğinde kalbinin hızla atmaya başladığını ve gözleri ile kulağından hemen tanıdığını ve kendi oğlu olduğunu anladığını söyledi. Çocuğunun adının Georgi olduğunu söyleyen Elena Rotaru, çocuğunun 7 Nisan 2008’de kaybolduğunu söyledi.

Umut’un annesi olduğunu söyleyen ikinci anne Tatyana Kuklina ise Pavel adındaki oğlunun 28 yaşında olduğunu ve 1 kızının olduğunu belirterek, "Kendisine bir daire almak istiyordu. Çalışmaya gitmişti. Bir daha geri dönmedi. Ama biz onu hep aradık. Resimlere bakarsanız gözleri, kaşlar burnu o benim çocuğum." dedi.

Babası göğsüne sigara basmıştı

En ilginç konuşmayı yapan bir başka Moldovyalı anne Lyudmila İliyeş ise oğlunun adının Georgy olduğunu belirterek, “Gülsüm hanım göğsünde sigara yanığı var demişti. Babası sigara içtiği için oğlumun göğsüne sigara basmıştı. Oğlumuz kaybolduktan sonra eşim acısına dayanamadı ve öldü. 19 Ağustos 2007’de kayboldu. Şu an 25 yaşında. Kadına minnettarım çocuğuma baktığı için. Şu anda onu görseydim, ayaklarını, ellerini öper teşekkür ederdim. Çünkü onu ben doğurdum ama o bir kez daha onun ellerinde doğdu. Çünkü ufak bir bebek gibi onunla ilgileniyor" dedi.

Diğer anne adaylarından Krasnoyarsk şehrinden olan Galina Çekolov, 2003 yılında kaybolan Pavel adındaki çocuğuna çok benzediğini söyledi. 

Soçi şehrinden olan anne adayı Nina Solonenko ise adı Sergey olan oğlunun 2006 yılında kaybolduğunu belirterek, "Arkadaşlarıyla denize gitti arkadaşları döndü ama o geri dönmedi. 'Boğuldu' dediler. Ama ben inanmıyorum, oğlum çok iyi yüzücüydü. Programda onu görür görmez hemen tanıdım. O benim oğluma çok benziyor" diyerek programı ilk olarak annesi ve komşularının izlediğini ve kendisine haber verdiklerini söyledi.

Programa konuk olarak katılan Türk-Rus İlişkileri uzmanı Ramin Gasımov ise Başbakan Recep Tayyip Erdoğan’a Türkçe “Sayın Başbakan “ diyerek seslendi ve “ Sayın Başbakan merhametinizi biliyoruz. Asya, Afrika Filistin halkına yaptıklarınızı biliyoruz ne olur Gülsüm Hanım’dan yardımlarınızı esirgemeyin" dedi. Gasımov'un bu sözleri büyük alkış aldı.