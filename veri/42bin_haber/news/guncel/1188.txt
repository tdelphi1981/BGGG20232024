Araçları robotlar park edecek
İSPARK'tan yeni yıla yeni uygulama.
 İstanbul’da trafik yoğunluğunun azaltılması için projeler üreten İSPARK, yeni yılda yapmayı planladığı 8 yeni teknolojik otopark ile sektöre çağ atlatmaya hazırlanıyor. Robot teknolojisi ile çalışan tam otomatik otoparklar ile İstanbullular, araç park etme derdinden kurtulacak.
 2005 yılında değnekçiliği bitirmek için kurulan ve 7 yılda otoparkçılık sektöründe önemli mesafe kaydeden İSPARK, kent genelinde 2 bin 500 personel ile yaklaşık 100 bin İstanbulluya hizmet veriyor. Yeni yılda yapmayı planladığı teknolojik otoparklar ile hizmet kalitesini artırmayı hedefleyen İSPARK, tam otomatik otoparkları ilk etapta Kağıthane, Beyoğlu ve Maltepe’de açacak. Bu sayı daha sonra 8’e çıkaracak. Otoparklarda kullanılacak robot teknolojisi ile vatandaşların bıraktığı otomobiller, otomatik olarak park edecek. Bu teknoloji ile Türkiye’de bir ilki gerçekleştirmek isteyen İSPARK, proje için yerli teknoloji şirketleri ile görüşüyor.
 YAMAÇ OTOPARKLAR DA DEVREYE GİRECEK
 İSPARK, bir yandan da araç sayısının her geçen gün arttığı İstanbul'da otopark sorununa çözüm için yamaç otoparklarını devreye alacak. İSPARK, İstanbul Boğazı ve bazı ilçelerdeki kot farklarından kaynaklanan boşluklara yapılacak yamaç otoparkları ile yol kenarı parklanmayı bu otoparklara çekmeyi hedefliyor.
 Kentin doğal dokusunu bozmadan 2 katlı ve 80-100 araçlık olması planlanan bu otoparklarda, havalandırma sorunu olmayacak. Sürücü otoparklara aracıyla girmeyecek, aracını bekleme yerinde bırakacak ve robot teknolojisi sayesinde araç otoparka götürülecek. Öncelikle Şişli’de başlatılacak projenin, kademeli olarak kent genelinde uygun noktalarda yaygınlaştırılması hedefleniyor.