Küçük Elif Naz'ın tekerlekli sandalye sevinci
Tokat'ta anne ve babası tarafından kucakta taşınarak okula götürülüp getirilen 7 yaşındaki bedensel engelli Elif Naz'a, akülü tekerlekli sandalyesini Vali Mustafa Taşkesen teslim etti.
Vali Taşkesen ve eşi Betül Taşkesen, Elif Naz Bozdemir ve ailesini Seyit Necmettin Mahallesi'ndeki evlerinde ziyaret ederek, bir süre sohbet etti.

Elif Naz'ı konuşturmaya çalışan Vali Taşkesen, 'Bu kadar kamerayı karşısında bu yaşta kaç kişi görmüştür ki?Basın mensupları gidince Elif Naz benimle konuşacak' dedi.

Engellilere akülü tekerlekli sandalye dağıtmaya devam ettiklerini belirten Taşkesen, 'İnşallah tekerlekli sandalye almayan kimse kalmaz diye düşünüyorum. Almanya'da yaşayan Tokatlı hemşehrilerimiz, yani Avrupa Tokatlılar Yardımlaşma Derneği üyeleri de tekerlekli sandalye gönderdiler. Onları da dağıtacağız' diye konuştu.

Baba Hakan Bozdemir ise kızının doğuştan bedensel engelli olduğunu belirterek, şöyle konuştu:

'Doktorlara götürdüm ama 'yürüme şansı yok' dediler. Yürüyeceğini bilsem elimden gelen her şeyi yapacağım. Elif Naz'ı okuduğu 100. Yıl İlkokulu'na götürüp getiriyoruz. Çalışmadığım zaman ben götürüp getiriyorum, diğer zamanlarda annesi götürüp getiriyor. Artık inşallah arabasıyla kendisi gidip gelecek. Devletimiz her zaman engellilerin yanında oldu, yardımda bulunuyor. Devletimizden Allah razı olsun. Vali bey de hep engellilerin yanında oluyor. Vali beye ve Halk Sağlığı Müdürümüze teşekkür ederim.'

Elif Naz'ın annesi Bahar Bozdemir de gözyaşlarına hakim olamayarak, 'Çok sevinçliyim. Elif Naz kaç gündür tekerlekli sandalyesinin gelmesini bekliyor. Sürekli 'Anne ne zaman gelecek tekerlekli sandalyem?' diyor. Okula götürüp getirirken çok zorlanıyorduk. Artık arabasıyla gidebilecek okula. Yardımcı olan herkesten Allah razı olsun' diye konuştu.

Elif Naz'a akülü tekerlekli sandalyesini teslim eden Vali Taşkesen, Elif Naz ve kardeşine kitap ve oyuncak da hediye etti. Ziyarette, Tokat Halk Sağlığı Müdürü Cihat Zülfüoğulları da hazır bulundu.