Kayseri'deki bebek cinayeti davasında karar
Kayseri'de gayrimeşru ilişki sonucu dünyaya gelen bebeğini boğarak öldürdüğü öne sürülen üniversite öğrencisi baba müebbet hapis cezasına çarptırıldı, anne beraat etti.
Kayseri 2. Ağır Ceza Mahkemesi'ndeki davaya tutuklu sanıklar baba U.Ç.Ü. (21) ve anne C.C.B. (20) ile avukatları katıldı.

Erciyes Üniversitesi Mühendislik Fakültesi öğrencisi baba U.Ç.Ü, savunmasında bebeğin doğumdan sonra bilmedikleri bir nedenle öldüğünü iddia etti.

Suçlamaları kabul etmediğini belirten U.Ç.Ü, 'Benim canımdan, benim kanımdan olan bebeği nasıl öldürürüm? İstesem bebeği hamilelik sırasında da öldürebilirdim. Suçlamaları kabul etmiyorum. Bebek doğumdan sonra kendiliğinden öldü' diye konuştu.

Anne C.C.B. ise 'Bebeği üç kez emzirmek istedim ama sütüm gelmedi. Mama, bez ve biberon almak için markete gittim. Marketten gelirken U.Ç.Ü. arayarak hemen eve gelmemi söyledi. Eve geldiğimde bebek ölmüştü' dedi.

Yapılan yargılama sonucu baba U.Ç.Ü'ye 'tasarlayarak öz çocuğunu öldürmek' suçundan ağırlaştırılmış müebbet hapis cezası veren mahkeme heyeti, sanığın duruşmadaki iyi halini göz önünde bulundurarak cezayı müebbet hapse çevirdi.

Anne C.C.B'nin ise bebeğin öldürülmesiyle bir ilgisinin bulunmadığı gerekçesiyle beraatine karar verildi.

-Olay-

Kayseri'nin Talas ilçesinde geçen yıl bir çöp konteynerinde 2 aylık bebek cesedi bulunması üzerine yapılan araştırmada gayrimeşru ilişki sonucu dünyaya gelen bebeği öldürdükleri iddiasıyla Erciyes Üniversitesi Mühendislik Fakültesi son sınıf öğrencisi baba U.Ç.Ü. ile aynı fakültede eğitim gören anne C.B.B. gözaltına alınmıştı.