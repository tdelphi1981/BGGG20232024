Adana'da bağışlanan kalp 2 yaşındaki Melek'e umut oldu
Adana'da beyin ölümü gerçekleşen Ali Utku Yücel'in organları, Melek Özcan ve ailesi için umut oldu.
İzmir Dokuz Eylül Üniversitesi Tıp Fakültesi Hastanesi'nde 15 aylıkken gerçekleştirilen ameliyatla yapay kalp cihazına bağlanan 2 yaşındaki Melek Özcan'a beklenen kalp Adana'dan geldi. 

Beyin ölümü gerçekleşen ve organları bağışlanan Ali Utku Yücel'in kalbini almak için zamana karşı bir yarış başlatan Melek Özcan'ın doktorları, uçakla Adana'ya giderek Ali Utku Yücel'in kalbini başarılı bir operasyonla aldı. Daha sonra Sağlık Bakanlığı tarafından tahsis edilen bir jetle Adana Havalimanı'ndan yola çıkan doktorlar, saat 22.30'da İzmir Adnan Menderes Havalimanı'na geldi. 

Burada kendilerini bekleyen Sağlık Bakanlığı'na ait bir araç ve bir eskort eşliğinde süratle Dokuz Eylül Üniversitesi Hastanesi'ne doğru yola koyulan ekip, saat 22.45 sıralarında hastaneye giriş yaptı. Doktorlar, Ali Utku Yücel'in kalbini hazır bekletilen 2 yaşındaki Melek Özcan'a nakletmek için hemen ameliyata girdi. Minik Melek'in ameliyatının en az 5 saat süreceği belirtildi. 

2 yaşındaki Melek Özcan, kalp yetersizliğine neden kalp kası bozukluğu olan Kardiyomiyopati hastalığı ile dünyaya gelmişti. Melek Özcan, 15 aylıkken Dokuz Eylül Üniversitesi'nde gerçekleştirilen ameliyatla yapay kalp cihazına bağlandı. Bir yıldan fazla bir süredir bedeninden büyük yapay kalp cihazına bağlı olarak yaşamını sürdüren kız çocuğu uzun süre uygun kalp bekledi.