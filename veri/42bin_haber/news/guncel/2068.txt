Toktamış Ateş hayatını kaybetti
Akademisyen ve gazeteci, Prof. Dr. Toktamış Ateş bir süredir tedavi gördüğü İstanbul Üniversitesi Çapa Tıp Fakültesi Hastanesi'nde organ yetmezliği nedeniyle dün 68 yaşında hayatını kaybetti. Ateş'in cenazesi 21 Ocak Pazartesi günü toprağa verilecek. Mehmet Ali Birand'ın kaybının ardından bir acı haber de Ateş'ten gelirken, Toktamış Ateş'in avukat olan ağabeyini 17 gün önce kaybettiği ortaya çıktı.
Çapa Tıp Fakültesi Anesteziyoloji Anabilim Dalı doktoru Elif Caymaz, Ateş'in ölümüyle ilgili olarak "Ağır bir nöbet ve sonrasında sistemik damar hastalığı vardı. Çoklu organ yetmezliği nedeniyle kalbi durdu. Sonrasında da kaybettik" dedi. 
Caymaz, uzun zamandan beri hastanede tedavi görmekte olan Ateş'in saat 02.00 sıralarında hayatını kaybettiğini belirtti. 
TOKTAMIŞ ATEŞ'İN GÖRÜNTÜLERİ / WEB TV 
TOKTAMIŞ ATEŞ KİMDİR? 
   
HOŞGÖRÜ İÇİN ÇALIŞTI  
  Sol tandanslı bir dünya felsefesine sahip olduğu bilenen Toktamış Ateş, 2000'li yılların başında hoşgörü toplantıları çerçevesinde Nur Cemaati Lideri Fethullah Gülen ile de elele poz vermişti. Ateş'e bu çalışmalar çerçevesinde Gazeteciler ve Yazarlar Vakfı tarafından 'Hoşgörü Ödülü'de verilmişti.  
1944 İstanbul doğumlu olan Toktamış Ateş, orta öğrenimini Avusturya Ortaokulunda, lise eğitimini ise Vefa Lisesi'nde yaptı. 1967 yılında İstanbul Üniversitesi'nin İktisat Bölümü'nü bitiren Ateş, 1982'de profesör oldu.

İstanbul Üniversitesi'nin yanı sıra ders vermek için çeşitli dönemlerde ABD (Iowa) ile Almanya'da (Berlin - Münih) bulundu. Ateş son olarak kurucuları arasında yer aldığı Bilgi Üniversitesi'nde ders veriyordu.  
30dan fazla kitap yayınlayan Ateş, 10 yılı aşkın bir süre boyunca Cumhuriyet gazetesinde yazmıştı. Ateş, son olarak Bugün gazetesinde yazarlık yapmaktaydı.   
CENAZESİ PAZARTESİ GÜNÜ  
Ateş'in cenazesi, 21 Ocak Pazartesi günü toprağa verilecek. Ateş için ilk tören, 21 Ocak Pazartesi günü İstanbul Üniversitesi Rektörlük Binası'nda saat 10.00'da yapılacak. Buradaki törenin ardından Ateş'in cenazesi, Fatih Camisi'ne getirilecek. 
Ateş'in cenazesi, Fatih Camisi'nde öğle vakti kılınacak cenaze namazının ardından Merkez Efendi Mezarlığı'nda toprağa verilecek. 
17 GÜN ÖNCE DE AĞABEYİNİ KAYBETMİŞ  
Ateşin avukat ağabeyi Bahattin Ertunga Ateşin de 17 gün önce kalp krizi geçirerek öldüğü belirtildi. 
ÖĞRENCİLERİNDEN VEDA YAZISI 
Öğrencileri Ateş'in ardından, şu veda yazısını  kaleme aldı: 
"İktisat Fakültesi'nde 44 yıl öğretim üyeliği yapan, binlerce öğrenci ve  çok sayıda öğretim üyesi yetiştiren, eserleri ve yaşayışı ile bir nesle öncülük  eden sevgili hocamız Toktamış Ateş vefat etmiştir. Toktamış Ateş hocamız yaptığı  büyük hizmetlerle İÜ ile bütünleşmiş ve biz öğrencilerini sadece eğitim hayatları  boyunca değil, yaşamlarının her aşamasında da desteklemiştir. Aydın olmanın sorumluluğunu hep taşıyan ve öğretim üyeliğinin ötesinde  yaşama dair olumlu bakışını güler yüzü ile ortaya koyan hocamız 'Eğer biz  düşüncemizin doğru ve duygularımızın da insana yakışır yüce duygular olduğuna inanıyorsak, o insanları, farklı duygu ve düşünceleri olan insanları kazanabiliriz ama horlamadan ve suçlamadan...' sözleriyle yarınlara dair  umutlarını yıllar önce ortaya koymuştur.

 
ONUN İÇİN NE DEDİLER:  
TBMM Başkanı Cemil Çiçek, tedavi gördüğü hastanede vefat eden Prof. Dr. Toktamış Ateş'in, Türkiye için önemli bir kayıp olduğunu söyledi. 
TBMM Başkanı Çiçek, gazeteci-yazar Mehmet Ali Birand için Teşvikiye Camisi'nde düzenlenen cenaze töreninde gazetecilere yaptığı açıklamada, Ateş'in medeni bir insan olduğunu ve herkesi sabırla dinlediğini aktardı: 
Toktamış Ateş'in vefatı, Türkiye için önemli bir kayıp. Sükunet içerisinde, kendi görüşlerini ortaya koyan değerli bir bilim adamı ve gazeteciydi. Eşini aradım. Bu vesileyle tekrar onu sevenlere de ailesine de başsağlığı diliyorum. İfade ettim. Ölümde eşitlik var. Başka alanlarda olmasa bile herkes ölümü tadacak. Mühim olan hoş bir sada bırakmaktır. Toktamış Ateş de arkasında hoş bir sada bırakarak, aramızdan ayrıldı. Allah rahmet eylesin. Hepimizin başı sağ olsun. 
DSP Genel Başkanı Masum Türker, Ateş'in gerek akademik çalışmalarıyla gerekse yazdığı kitaplar ve köşe  yazılarıyla tarihte iz bırakmış önemli isimlerden biri olduğunu belirtti. Ateş'in vefat haberinin kendisini derinden yaraladığını ifade eden Türker, "Ateş, gerek akademik çalışmaları gerekse yazdığı kitaplar ve köşe yazılarıyla  tarihimizde iz bırakmış önemli isimlerden biri olarak hafızalarımızdaki yerini daima koruyacaktır" dedi.
 
Türkiye Gazeteciler Federasyonu Genel Başkanı İzmir Gazeteciler Cemiyeti Başkanı Atilla Sertel: "Prof. Dr. Toktamış Ateş'in tedavi gördüğü hastanede yaşamını yitirdiğini üzüntü ile öğrenmiş bulunuyorum. 30'u aşkın kitabıyla bilim ve yazın dünyamıza çok önemli katkılar koyan, köşe yazılarıyla Türk basınına hizmet veren Toktamış Ateş'e Allah'tan rahmet, geride kalan ailesi, yakınları, basın ve akademik camiamıza başsağlığı dilerim."  
Bir dönem televizyonda birlikte program yaptığı ve aynı zamanda öğrencisi olan gazeteci Abdurrahman Dilipak: "O benim hocamdı. Barış için birlikte yürüdük. Farklılıklarımız olmasına rağmen barış için ortak bir yol bulmalıyız mesajı vermeye çalıştık. Önce öğretim üyemdi sonra iş arkadaşım da oldu. Barış için mücadele ettik ve o üzerine düşeni yaptı. Sorumlu bir aydın ve yurtseverdi. Ancak sırası gelen gidiyor."  
İstanbul Üniversitesi (İÜ) Rektörü Prof. Dr. Yunus Söylet, Ateş'in  hoşgörüyü ön plana çıkaran bakış açısı ve pozitif yaklaşımlarıyla herkese örnek olduğunu söyledi. Ateş'in, bilim insanı kimliğiyle İÜ çatısı altında bir çok önemli araştırmaya imza attığını, çok sayıda öğrenci ve akademisyen  yetiştirdiğini aktaran Söylet, "Toktamış Ateş, hoşgörüyü ön plana çıkaran bakış açısı ve pozitif yaklaşımlarıyla herkese örnek oldu ifadelerine yer verdi.
         
 
  
 