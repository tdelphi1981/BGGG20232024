Domuz avında yanlışlıkla arkadaşını öldürdü
MUĞLA'nın Yatağan İlçesi'nde 17 yaşındaki O.K., birlikte domuz avına çıktığı arkadaşı 18 yaşındaki İsmail Gökbel'i kazayla tüfekle vurdu. Hastaneye kaldırılarak ameliyata alınan İsmail Gökbel kurtarılamadı.
Yatağan'a bağlı Yava Köyü'nde İsmail Gökbel ve Okan Kırıkçıoğlu dün saat 15.00 sıralarında ormanlık alanda domuz avına çıktı. Farklı alanlarda avlanmaya çalışan iki arkadaş, yaklaşık 2 saat sonra buluştu. Bu sırada, iddiaya göre O.K.'nın elindeki av tüfeği ateş aldı. Yakın mesafeden saçmaların hedefi olan Yatağan Mesleki Teknik Eğitim Merkezi Metal Bölümü son sınıf öğrencisi İsmail Gökbel ağır yaralandı. Hemen 112 acil servis ekiplerini arayan O.K. "Arkadaşımı vurdum" diyerek yardım istedi. Gelen ekiplerce olay yerinde ilk müdahalesi yapılan Gökbel, Muğla Sıtkı Koçman Eğitim ve Araştırma Hastanesi'ne kaldırıldı. Ameliyata alınan İsmail Gökbel kurtarılamadı. Hastaneye gelen Gökbel'in yakınları ölüm haberini alınca sinir krizi geçirdi.

İsmail Gökbel'in cenazesi otopsi için Yerkesik Adli Tıp Kurumu'na gönderilirken, O.K. savcının talimatıyla serbest bırakıldı. Olayla ilgili soruşturmanın sürdüğü bildirildi.