"PKK'nın kaçırdığı rehineler için devreye girmeye hazırız"
KUZEY IRAK'taki Bölgesel Kürt Yönetimi Sözcüsü Safin Dizai, İmralı'da başlatılan süreç kapsamında BDP Milletvekillerinin Abdullah Öcalan ile görüşmesinin çok önemli olduğunu belirterek, "Bu sorunun çözülmesi için Irak Kürdistan yönetimi olarak üzerimize düşeni yapmaya hazırız" dedi.
Dizai, PKK'nın elinde bulunan Kaymakam adayı, polis ve askerlerin bırakılması konusunda ise, "Şimdiye kadar bu yönde bir talep bize gelmedi, ancak bu konada üzerimize düşeni yapmaya hazarız. Onların ailelerine kavuşturulması en büyük temennimizdir"diye konuştu. 

Safin Dizai, Türkiye'de Kürt sorununun çözümü için başlatılan süreç kapsamında BDP heyetinin İmralı'da Abdullah Öcalan ile yaptıkları ikinci görüşmeyi DHA muhabirine değerlendirdi. Dizai, Kuzey Irak'taki yönetim olarak başından bu yana 30 yıldır süren ve 40 bin cana mal olan bu sorunun savaş ile çözülemeyeceğini söylediklerini anlatırken, şöyle konuştu:

"Çözümün diyalog ve müzakerede olduğunu, sorunun siyasi olduğunu siyasi liderlerimiz defalarca dile getirdi. Sorunun çözümü için başlatılan süreçte çok önemli bir aşamaya gelindi. İki tarafında sorunun çözümü için iyi niyetli olduğu görünüyor. Bu sorunun çözülmesini istemeyenler, karşı olanlar ve provokasyon yapmak isteyenlere karşı dikkatli olunmalıdır."

Safin Dizai, Türkiye'nin barış ortamına, birlik ve beraberliğe ihtiyacı olduğuna, bu fırsatın kaçırılmaması gerektiğini de belirterek, "Irak Kürdistan yönetimi olarak bu sorunun çözümü için atılan adımlara destek veriyoruz. Bu konuda bizim üzerimize düşen ne varsa yerine getirmeye hazırız" dedi. 

Kuzey Irak'taki Bölgesel Kürt Yönetimi Sözcüsü Safin Dizai, PKK'nın kaçırdığı ve Kandil'de tuttuğu öne sürülen Kaymakam adayı, askerler ve polislerin serbest bırakılması konusunda yapılan çağrılar için de, "Bu konuda bugüne kadar bizden kimsenin bir talebi olmadı. Ancak talep olması halinde yardım etmeye hazırız. Kaçırılanların ailelerine kavuşturulması en büyük temennimizdir" diye konuştu.