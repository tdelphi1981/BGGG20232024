İthal 11 ilaca yerli vizesi
Yerli ilaç firmaları ithal ilaca son vermek için harekete geçti. Ücretleri SGK tarafından karşılanacak ilaçları yerli firmalar üretecek. Böylece vatandaşlar tüm eczanelerde bulunacak ilaçlara cebinden para çıkmadan kavuşacak.

BAŞBAKAN Erdoğan’ın son dönemde gündeme taşıdığı yerli ilaç üretimi konusunda çalışmalar başladı. Özellikle ithal kanser ilaçlarının pahalılığı ve bulunamaması sıkıntı ve şikayetlere yol açtı. Kurumun telefonlarını kilitleyen hastalar için çözüm yerli ilaç üretiminde bulundu. Bu kapsamda yerli ilaç firmaları İlaç ve Tıbbi Cihaz Kurumu yetkilileri ile görüşmelere başladı. Görüşmeler olumlu geçerken ilaçların yerli üretimine karar verildi. İthal edilen en pahalı ilaçlar arasından seçilen 11 ilaç için yerli üretime başlandı. İlaç ve Tıbbi Cihaz Kurumu ise yerli firmaların ilaçlarının ruhsatlandırılması sürecini hızlandırdı. Firma ile kurum yetkilileri süreci beraber yürütürken üretilebilecek diğer ilaçlar için de araştırma çalışmaları  başladı. Bu kapsamda ithal edilen ilaçlar  tek tek incelemeye alındı. Yerli üretime geçilen sistemde artık ilaçların ücretini SGK doğrudan karşılayacak. Hastalar verilen reçetelerle rahatlıkla istediği eczaneden ilacı alabilecek. 
Üreticiler milli ilacı hızlandırdı 
İthal edilen pahalı ilaçlara bu sayede darbe vuran yerli üreticiler milli ilaç için ise çalışmalarını hızlandırdı. Bu kapsamda deneysel çalışmalar yapan uzmanların milli ilaç üretimine geçmeleri için çalışmalarına devam ettiği öğrenildi.  
KEMOTERAPİYE ALTERNATİF İLAÇ 
İSTANBUL’DA bugün başlayacak 6. Hematolojide Yeni Eğilimler Sempozyumu öncesi düzenlenen toplantıda konuşan Amerikan Hastanesi Hematoloji Bölüm Başkanı Prof. Dr. Burhan Ferhanoğlu, kısa sürede, lenfoma ve lösemiler için doğrudan kanserli hücreleri hedef alan yeni moleküllerin gelişeceğini ve halihazırda geliştirildiğini belirterek, “Kemoterapiye gerek kalmadan ağız yoluyla alınabilen bu ilaç tedavisinin olumlu yanıt oranı; yüzde 65” dedi. Ferhanoğlu, bu moleküllerden en önemlisinin bir iki ay içinde Türkiye’de de kullanılmaya başlanacağını söyledi. 
DEVAMI GELECEK 
Yerli firmaların üreteceği ilk olarak belirlenen 11 ilaç ise şunlar: “Carbomix, Toxicarb, Merpurin, Zytiga, Evorabin, Vimpat, Yondelis, Euthyrox, Sıı-Bcg, Menactra, Blemısın.”