TSK, Suriye sınırında tatbikat yaptı
Suriye'de yaşanan iç savaşın ardından Türkiye, sınırdaki güvenlik önlemlerini arttırdı. Türk Silahlı Kuvvetleri (TSK), sınıra sıfır noktada tatbikatlarını sürdürüyor.
Şanlıurfa Suruç 2. Hudut Tabur Komutanlığı'na bağlı Mürşitpınar Askeri Birliği, Suriye'nin Ayn el Arab (Kobani) sınırında askeri tatbikat gerçekleştirdi. Kobani sınırının sıfır noktasında bulunan tepelerin eteğinde uçaksavar, tank, füze bataryaları ve zırhlı araçlarla 'taarruz-savunma' tatbikatı yapan askerler, işaret fişeğinin atılmasından sonra silahlı unsurların harekât ve manevra kabiliyetlerini test etti. Tatbikatı çok sayıda üst düzey komutan da izledi. Sınırın sıfır noktasında konuşlandırılan tank, uçaksavar ve Stinger füze bataryalarının namluları, terör örgütü PKK'nın Suriye uzantısı olan PYD'nin devlet yönetimine el koyduğu Kobani ilçesine çevrildi. 

 Tatbikatın, Ceylanpınar'ın karşısında bulunan Rasulayn'de muhalifler ve PKK/PYD arasında yeniden alevlenen şiddetli çatışmalar sonrası gerçekleştirilmesi ise dikkat çekti.