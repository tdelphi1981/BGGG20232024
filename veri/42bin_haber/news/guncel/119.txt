Genelkurmay Başkanı'ndan 29 Ekim mesajı
Genelkurmay Başkanı Orgeneral Necdet Özel, Cumhuriyetin 89. yıl dönümünü kutlamanın gururunu ve coşkusunu yaşadıklarını belirtti.
 Özel, yayımladığı mesajında, Gazi Mustafa Kemal Atatürk'ün, Samsun'da 
  yaktığı bağımsızlık ateşiyle tek yürek olarak başlatılan milli mücadelenin, yüce 
  Türk milletinin büyük fedakarlıkları ve Türk ordusunun destansı kahramanlıkları 
  sayesinde tüm güçlüklere karşın eşine az rastlanır bir zaferle sonuçlandığını 
  ifade etti.
          Kurtuluş Savaşı'nın, Türk milletinin var olma azminin, bağımsızlığa, 
  birlik ve beraberliğe olan inancının, müteakibinde kurulan Cumhuriyetin ise 
  yeniden dirilişin abideleşen simgesi olduğunu kaydeden Özel, mesajında, şu 
  ifadelere yer verdi:
          ''Türkiye Cumhuriyeti, tarihi zorunlulukların, çağın siyasi ve sosyal 
  gelişmelerinin, Türk toplumunun ulusal özelliklerinin ve kaynaklarının ortaya 
  çıkardığı, Anadolu Türk milli varlığının Misak-ı Milli sınırları içerisinde 
  somutlaştırdığı, Gazi Mustafa Kemal Atatürk'ün halkıyla kazandığı savaş sonrası 
  tüm dünyaya kabul ettirdiği büyük bir eserdir.
          'Egemenlik kayıtsız şartsız milletindir' esasıyla yola çıkan Türkiye 
  Cumhuriyeti, bu evrensel ilkeyi bayraklaştıran bir devlet olarak Türk tarihinde 
  özel bir yere sahiptir. Kurulduğu günden beri, yüce milletimizin çağdaş uygarlık 
  düzeyinin üstüne çıkmasının itici gücü olan Cumhuriyet, hem her alanda 
  ilerleyişin kaynağı, hem de milli birlik ve beraberliğin sağlanmasının en büyük 
  güvencesi olmuştur.''
          
          -''Türk milletine hizmet etmek için çalışmaya devam''-
          
          Özel, Türkiye Cumhuriyeti Devleti'nin önünde uzanan aydınlık yolda, her 
  zaman emin adımlarla ilerleyip, benimsediği evrensel ilkeleri muhafaza ederek, 
  uygar dünyanın onurlu bir üyesi olmaya dün olduğu gibi bugün de devam edeceğini 
  vurgulayarak, Türk tarihinin en büyük çağdaşlaşma ve değişim hamlesi Cumhuriyetin 
  gurur verici atılım ve başarılarının, geleceğe büyük bir ümitle bakmayı 
  sağlamakta ve her türlü zorlu engelin aşılmasında güç verdiğini bildirdi.
          Özel, Türk Silahlı Kuvvetleri mensupları olarak, ebedi Başkomutan Gazi 
  Mustafa Kemal Atatürk'ün, ''Türkiye Cumhuriyeti yalnız iki şeye güvenir. Biri 
  millet kararı, diğeri en elim ve zor şartlar içinde dünyanın takdirine hakkıyla 
  layık olmak niteliği kazanan ordumuzun kahramanlığı'' sözünde ifade ettiği 
  güvenine layık olmaya ve yüce Türk milletine en güzel şekilde hizmet etmek için 
  vargüçleriyle çalışmaya devam ettiklerine dikkati çekti.
          TSK mensuplarının ve ailelerinin Cumhuriyet Bayramı'nı kutlayan Özel, 
  Cumhuriyeti armağan eden başta ebedi Başkomutan Gazi Mustafa Kemal Atatürk ve 
  silah arkadaşları ile vatan, millet, bayrak ve istiklal uğruna canlarını feda 
  eden aziz şehitleri rahmet ve minnetle anarak, gazilere, şehitlere ve ailelerine 
  şükranlarını ve saygılarını ifade etti.
 AA