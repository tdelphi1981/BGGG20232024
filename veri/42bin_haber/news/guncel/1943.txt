İstanbul Emniyeti'nden şok açıklama
İstanbul Emniyet Müdürlüğü: Ülkemizin kozmik bilgilerini şifreleyerek sızdırıyorlardı
İstanbul Emniyet Müdürlüğü, terör örgütüne yönelik düzenlenen operasyonda avukatların, mesleki faaliyetleri ve baktıkları davalar nedeniyle değil, 'terör örgütü yöneticiliği ve üyeliği' şüphesiyle gözaltına alındığını bildirdi.

Emniyetten yapılan yazılı açıklamada, son zamanlarda il genelinde 6 silahlı-bombalı saldırı eylemi gerçekleştiren, 3 polisi şehit eden, 7 polisin ve 6 vatandaşın yaralanmasına sebep olan, geçmişten günümüze benzer çok sayıda eylem gerçekleştiren taşeron sol bir terör örgütüne yönelik, İstanbul Cumhuriyet Başsavcılığı'nca yürütülen soruşturma kapsamında operasyon başlatıldığı belirtildi.

İstanbul'un 19 ilçesinde ve 7 ayrı ilde eş zamanlı yapılan operasyonda, terör örgütünün yönetici kadrosu, avukat yapılanması ve mahalli alan yapılanmalarına yönelik 55 ayrı adreste mahkeme kararlarıyla aramalar yapıldığı kaydedildi.

Açıklamada, şöyle denildi:

'Legal görünüm altındaki dernek/kültür merkezi/dergi bürolarında çelik kapılarla (11 çelik kapıdan geçilerek) korunaklı hale getirdikleri yerlerde, yurt dışında bulunan örgüt elebaşlarına ülkemizin kozmik bilgilerini şifreli metinler halinde kodlayarak raporladıkları, başka ülkeler lehine ajan faaliyeti yürütmek için gizli haberleşme merkezleri oluşturdukları tespit edilmiştir.

Bazı basın yayın organlarında, 'avukatların, mesleki faaliyetleri ve baktıkları davalar nedeniyle gözaltına alındıkları' iddia edilmektedir. İstanbul Cumhuriyet Başsavcılığı'nın talimatları ve Cumhuriyet Savcılarının nezaretinde titizlikle yürütülen soruşturmada, şahıslar 'terör örgütü yöneticiliği ve üyeliği' şüphesiyle gözaltına alınmıştır.'

Operasyon sırasında yurt içi ve dışı gizli haberleşmelere ait kriptolu doküman ve dijital delillerin yakılmak ve kırılmak suretiyle yok edilmeye çalışıldığının görüldüğü aktarılan açıklamada, arama yapılan adreslerde 1 adet 9 mm çapında Rus yapımı Makarov marka tabanca, 1 adet kuru sıkı tabanca, molotof yapımında kullanılan çok miktarda malzeme, çok miktarda yakılmaya çalışılmış harddisk, flashdisk ve yazılı dokümanlar ile örgütsel dijital malzemeler ele geçirildiği kaydedildi.

Operasyon kapsamında İstanbul'da 68 şüphelinin gözaltına alındığı bildirildi.