El freni çekilmeyen otomobil Sapanca Gölü'ne düştü
SAKARYA'nın Sapanca İlçesi'nde göl kenarına otomobiliyle gezmeye giden Abdullah Gökdemir, park ettiği otomobilin el frenini çekmeyi unutunca otomobili Sapanca Gölü'ne düştü. Otomobilin göle doğru kayması güvenlik kameraları tarafından saniye saniye görüntülendi.
Olay dün akşam saat 18.00 sıralarında Sapanca İlçesi'nin Göl Mahallesi Harmanlık mevkiinde sahil yolunda meydana geldi. Adapazarı'ndan Sapanca'ya göl kenarında yürüyüş yapmak üzere gelen 58 yaşındaki Abdullah Gökdemir 34 YL 0589 plakalı otomobilini park ederek yürüyüşe çıktı. Gökdemir'in el freninin çekmeyi unuttuğu otomobil, yanından ayrılmasından bir kaç dakika sonra hareket ederek Sapanca Gölü'ne düştü. Olay göl kenarındaki evinini balkonunda oturan bir vatandaşın polise haber vermesi üzerine ortaya çıktı. Olay yerine Sakarya Sivil Savunma ekipleri ve ambulans sevk edildi. 

Sapanca Gölü'ne giren dalgıçlar kıyıdan yaklaşık 50 metre mesafedeki otomobilde kimsenin olup olmadığını kontrol etti. Otomobil, yaklaşık 2 saatlik çalışma ile Sapanca çekici yardımı ile sudan çıkarıldı.

Otomobilin sahibi Abrullah Gökdemir, "Aracımı sanayiden yeni çıkarmıştım, buraya gelip yürüyüş yapmak istedim. El frenini sanırım çekmeyi unuttum" dedi.

Otomobilin göle düşme anı, çevredeki güvenlik kameraları tarafından da kaydedildi.