Karakolda ayna var
Kars'ta açılışını yaptıkları karakolun teşhis odasına giren İçişleri Bakanı İdris Naim Şahin ile Gençlik ve Spor Bakanı Suat Kılıç, aynalı camın önündeki diyalog izleyenleri güldürdü. Sarıkamış Şehitlerini Anma etkinliği için Kars'a gelen İçişleri Bakanı İdris Naim Şahin ile Gençlik ve Spor Bakanı Suat Kılıç, açılışlar yaptı. Kentteki İsmail Aytemiz Spor Salonu Gençlik Merkezi'nin açılışını yapan bakanlar Şahin ve Kılıç, enstrüman odasında "Ordu'nun Dereleri" türküsünü saz eşliğinde dinledi. 

Daha sonra Kazım Paşa Polis Merkezi'nin açılışı yapıldı. Burada konuşan Bakan Şahin "Toplumumuzun ve devletimizin hayatında vazgeçilmez yeri olan emniyet teşkilatımızın uygun ortamlarda elverişli binalarda hizmet yapması en temel haklarıdır. Kars mimarisine uygun tarihi binanın yeniden hizmete açmak büyük önem taşımaktadır. Binanın yenilenmesinde emeği geçen herkese çok teşekkür ederim" dedi.

İki bakanın teşhis odası diyalogları

Polis Merkezi'ni gezen bakanlar İdris Naim Şahin ve Suat Kılıç'ın, 'teşhis odası'ndaki inceleme sırasında karşı tarafı göstermeyen cam önünde aralarında şu diyalog geçti:
- Şahin: Teşhis eden oradan bakacak.
- Kılıç: Oradan görünmüyor.
Bu sırada İçişleri Bakanı karşıdaki memuru gördü.
- Şahin: Nasıl görünmüyor? Görünüyor.
Emniyet Müdürü Ercan Çakmak araya girdi, "Işık açık onun için görünüyor" dedi ve ışık kapatılınca gruptakilerin görüntüleri cama yansıdı.
- Şahin: Gene gözüküyor. Ha, biz gözüküyoruz. 
- Kılıç: Ayna etkisi yapıyor.
- Şahin: Şimdi oradan bizi teşhis edecek, ama biz onu teşhis edemeyeceğiz.