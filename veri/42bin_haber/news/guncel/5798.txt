Bakan Eroğlu:Merak etmeyin Sapanca Gölü asla kirlenmeyecek
Orman ve Su İşleri Bakanı Veysel Eroğlu, Sapanca Gölü'nün korunması için eylem planı hazırladıklarını belirterek, "Merak etmeyin Sapanca Gölü asla kirlenmeyecek.
Elden çıkmayacak. Ballıkaya Barajı'ndan fazla olan suyu Sapanca Gölü'ne vermeyi planlıyoruz." diye konuştu.

Devlet Su İşleri (DSİ) tarafından Sakarya'nın Akyazı ilçesinde inşaa edilecek olan Ballıkaya Barajı'nın temel atma töreni için kente gelen Bakan Eroğlu, Sakarya Valisi Mustafa Büyük'ü ziyaret etti. 

Valilik ziyaretinde konuşan Eroğlu, bölgeye hayat verecek olan Ballıkaya Barajı'nın 2080 yılına kadar su ihtiyacını tamamen karşılayacak çok muhteşem bir baraj olduğunu kaydetti. Daha önce bu baraj için 'yapılamaz' dendiğini anımsatan Eroğlu, şunları söyledi: "Ben bir tarihte gittim. Bizzat kendim gördüm. 'Bu baraj yapılamaz değil yapılır. 

Muhteşem şekilde yapılır' diye karar aldık. Hemen projesini yaptırdık. Zor bir baraj. Projeyi bizzat takip ettik. ihalesi de yapıldı. Geçen yıl sonunda temelini atacaktık ama itirazlardan dolayı beklemek durumunda kaldık. Neticelendi. Bugün inşallah temelini atacağız."

Türkiye'de sadece şehirlerin içme suyunu değil, bütün bölgenin bir, iki yıl değil üç yıl kuraklık olması halinde bütün şehirleri susuz bırakmamak için Entegre Su Yönetimi adıyla büyük bir eylem planı hazırladıklarını vurgulayan Eroğlu, "Marmara Bölgesi nüfus yoğunluğu açısından en fazla olan bölgemiz. Düzce'den Bulgaristan hududuna kadar büyük bir planlama yapıyoruz. 

Bu proje Düzce'den başlıyor. Sakarya, Yalova, Kocaeli, İstanbul, Tekirdağ ve Kırklareli'nden Bulgaristan sınırına kadar olan bütün bölgenin gerektiğinde 3 yıl kuraklık olması halinde dahi su sıkıntısı çekmeyecek şekilde büyük bir planlama. Bu plan Türkiye'de ilk defa oluyor. 

Bunların adımlarını atıyoruz. Bu adımların en büyüklerinden birisi Ballıkaya Barajı. Bu baraj Sakarya'ya cazibeyle su iletecek. Memba su kalitesinde muhteşem bir barajdan su alacağız. Ayrıca Sapanca Gölünü de besleme imkanı olacak. Melen'den gerektiğinde İstanbul'a, Kocaeli'ye de su verilebilecek." dedi.

Bir gazetecinin TÜPRAŞ'ın Sapanca Gölü'nden aşırı miktarda su almasının engellenip engellenmeyeceğini sorması üzerine Eroğlu, gölün korunması için bir eylem planı hazırladıklarını dile getirdi. Önümüzdeki aylarda Kocaeli ve Sakarya ile birlikte ortak bir toplantı yapacaklarını anlatan Eroğlu, şunları kaydetti: "Sapanca Gölü'nün Korunması Eylem Planı hazırlandı. 

Bu konuda tahsisler var. Denetimler var. Havzanın ağaçlandırılması, erozyon kontrolü, hatta karayolunda olabilecek bir takım risklerin ele alınmasından tutunuz da atık su arıtma tesisleri ile göldeki su kalitesinin izlenmesine kadar aşağı yukarı 15-20 eylem planı var. 

Hatta o dereceki gölün etrafında kullanılacak gübre ve zirai ilaçlar için halkın eğitiminden tutun da arıtma tesislerinin işletilmesine ve su kalitesine kadar her şeyi ele aldık. Bir çalıştay düzenliyoruz. Çerçeve çıktı. Merak etmeyin Sapanca Gölü asla kirlenmeyecek. Elden çıkmayacak. Hatta Ballıkaya Barajı'ndan fazla olan suyu Sapanca Gölü'ne vermeyi planlıyoruz."