Köpeğe tecavüze para ve hapis cezası
MUĞLA'nın Fethiye İlçesi'nde İngiliz uyruklu 67 yaşındaki Andrew Trent'in Husky cinsi köpeği 'Kia'ya tecavüz ettiği öne sürülen 52 yaşındaki Mustafa D.'ye 406 TL cezası verildi. Mustafa D., köpeği sahibinden izinsiz aldığı gerekçesiyle 'hırsızlık' suçundan da 10 ay hapis cezasına çarptırıldı.
Olay Çatalarık Mahallesi 1213 Sokak'ta 17 Kasım 2012 tarihinde meydana geldi. Fethiye'de yaşamını sürdüren Andrew Trent, ameliyat olan köpeği 'Kia'yı arkadaşı İngiliz 49 yaşındaki Mary Theresa Of'a bakması için teslim etti. İddiaya göre Mary Theresa Of'un bahçesindeki köpek, bu sabaha karşı saat 05.00 sıralarında komşusu Mustafa D. tarafından kaçırıldı. Bahçede köpeği arayan Mary Theresa Of, çevrede aramayı sürdürdü. Theresa Of, köpeğin sesinin arka komşusunun bahçesinden geldiğini duyunca durumu polise bildirdi. Polis, Mustafa D.'nin oturduğu eve girip köpeği aldıktan sonra Mary Theresa Of'a teslim etti. Gözaltına alınan Mustafa D., sevk edildiği Adliye'de savcıya ifade verdikten sonra çıkarıldığı mahkemece tutuklandı. Mustafa D., geçen aylarda yapılan ilk duruşmada tutuksuz yargılanmak üzere tahliye oldu.


406 TL PARA CEZASI, 10 AY HAPİS


Fethiye Cumhuriyet Başsavcılığı, Mary Theresa Of ve Andrew Trent'in şikayeti nedeniyle sanık Mustafa D.'ye, 5199 sayılı yasaya aykırılık, Hayvanları Koruma Kanunu'na muhalefet ve 'Kia' adlı köpeğe tecavüzden 406 TL idari para cezası verdi.


Mustafa D. hakkında ayrıca Fethiye 1'inci Asliye Ceza Mahkemesi'nde, bir başkasına ait köpeği izinsiz şekilde alıkoyduğu gerekçesiyle dava açıldı. Yargılama 26 Şubat'ta tamamlanırken, mahkeme heyeti Mustafa D.'nin hırsızlık suçundan 10 ay hapisle cezalandırılmasına hükmetti. 


HAYVANLARI KORUMA ADINA ÇOK ÖNEMLİ BİR KARAR


Mary Theresa Of, köpeğin izinsiz olarak evinden çalınarak tecavüze uğradığını belirterek, cezadan memnun olduğunu söyledi. Andrew Trent'in avukatı Şule Beder ise bu kararla hayvanları koruma adına çok önemli adım atıldığını anlattı. Bundan böyle tecavüze uğrayan hayvanların sahiplenilerek benzer kararlar alınabileceğini aktaran Beder, şunları söyledi:


"Şahıs bu davada 10 ay hapisle cezalandırıldı. Bu çok önemli bir karar oldu. Cinsel saldırı amacıyla hayvanın yerinden alınması üzerine bu kişi cezalandırıldı. Köpekle girdiği cinsel ilişki gerekçesiyle de idari para cezası aldı. Cinsel saldırıdan ayrı, hırsızlıktan da ayrıca 10 ay hapisle cezalandırıldı. Bu tür tacizin cezalandırılması ülkemiz hukuku açısından önemli bir karardır."