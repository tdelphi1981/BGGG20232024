'Gümrük Kapıları PKK'ya Çalışmış' iddialarına yanıt
Gümrük ve Ticaret Bakanlığı, Esendere Gümrük Kapısı'nın 'PKK'ya çalıştığı' iddialarının gerçeği yansıtmadığını ve bu iddiaların kamuoyunu yanlış yönlendiren, mesnedi olmayan iddialarla dolu olduğunu bildirdi.
Gümrük ve Ticaret Bakanlığı'ndan yapılan yazılı açıklamada, dün bir gazetede 'Gümrük Kapıları PKK'ya Çalışmış' başlığı ile yer alan habere ilişkin, söz konusu haberin doğru bilgilerden yoksun, kamuoyunu yanlış yönlendiren, kurumları ve kişileri töhmet altında bırakan tarzda, mesnedi olmayan iddialarla dolu olduğu kaydedildi.

Açıklamada, söz konusu haberde Hakkari Esendere Gümrük Kapısı'na yöneltilen iddiaların tamamen hayal ürünü olduğu, masa başında hazırlandığı, insaf ve hakkaniyet dışı olduğu belirtilerek, şunlar kaydedildi:

'Haberin yer aldığı 1 ve 11. sayfalarında verilen başlıklarla haberin içeriği bu iddiamızı ispatlamaktadır. Bir taraftan 'Devlet Bunu Görmüyor, Önleyemiyor' başlığı atılırken, haberin içeriğinde Bakanlığımızın hayali ihracatı tespit ettiği, gereken çalışmaları başlattığı belirtiliyor. Yine haberin içeriğinde Bakan Yazıcı'nın olayın tespiti ve alınan önlemlere ilişkin beyanatlarına yer verilirken diğer taraftan gümrük kapısının teröristler için çalıştığını söylemek bir art niyetin ifadesidir.

Esendere Gümrük Kapısı ve diğer tüm Gümrük kapılarımız kanunların verdiği yetki ve sorumlulukla görevini yerine getirmektedir. Hakkari'de yer alan Esendere Gümrük Kapısı haberde ifade edildiği gibi PKK adına çalışan bir kapı asla olmamıştır, olmayacaktır. Burada fedakarca çalışan memurları da töhmet altında bırakan haberde iddia edildiği gibi Türk bayrağımızın indirilmesine müsaade edilmemiştir.

31 Temmuz 2011 tarihinde terör örgütü sempatizanlarınca Esendere sınır kapısı çevresinde yapılan eylem sırasında, vatansever bir vatandaşımız bayrağımızı eylemcilerden korumak amacıyla direkten indirerek görevli gümrük muhafaza memuruna teslim etmiştir. Eylemin sona ermesinden hemen sonra Bayrağımız yeniden göndere çekilmiştir. Olayın bu şekilde vuku bulduğu görevli tüm kamu kurum kuruluşların mensuplarının ifadelerinde de mevcuttur.'

Açıklamada öte yandan, Esendere Gümrük Müdürlüğü'nden İran'a yapılan ihracatların, sınır ticareti kapsamında gerçekleştirilen işlemler ile bazı firmaların Esendere, Hakkari, Ambarlı ve Atatürk Havalimanı Gümrük Müdürlükleri'nden yaptıkları ihracatların incelenmesi amacıyla başmüfettiş ve müfettişlerden oluşan bir çalışma ekibinin görevlendirildiği ifade edilirken, konuyla ilgili düzenlenen soruşturma raporunda, soruşturma konusu firmalar adına Esendere, Halkalı, Ambarlı ve AHL Gümrük Müdürlüklerince tescilli ihracat beyannameleri ile ihracat beyannamelerinde kayıtlı bedeli yaklaşık 400 milyon lira olan ihracat için 23 milyon lira haksız KDV iadesinden yararlandıklarının tespit edildiği kaydedildi.

Soruşturma raporunun gereğinin yapılması için Ankara, Yüksekova ve Küçükçekmece Cumhuriyet Başsavcılıklarına, Kalkınma, Ekonomi ve Milli Savunma Bakanlıklarına, Gümrük ve Ticaret Bakanlığı birimlerine ve haksız alınan KDV'nin takip ve tahsili ile suç gelirlerinin aklanması mevzuatı açısından değerlendirilmek üzere Maliye Bakanlığı'nın ilgili birimlerine ve MİT Müsteşarlığı ile Hakkari Valiliği'ne gönderildiğinin belirtildiği açıklamada, şunlar kaydedildi:

'Sözü edilen inceleme soruşturmaya 5607 sayılı Kaçakçılıkla Mücadele Kanunu, 4458 sayılı Gümrük Kanunu, Türk Ceza Kanunu ve 5549 sayılı Suç Gelirlerinin Aklanmasının Önlenmesi Hakkında Kanun kapsamında geniş çaplı olarak devam edilmektedir.

Bakanlığımız her türlü kaçakçılık olayı başta olmak üzere, terör örgütlerinin kaçakçılıkla sağlamaya çalıştığı finans kaynaklarını önlemeye yönelik çalışmalar ve ülke ekonomisine zarar verecek her türlü eylemle de mücadelesini kararlılıkla sürdürmektedir.'

Açıklamada ayrıca, Esendere Gümrük Kapısı'nın Türkiye Odalar ve Borsalar Birliği ile 5 Temmuz 2012 tarihinde imzalanan protokolle bütçeden hiç bir kaynak aktarılmadan, yap-işlet-devret modeli ile yeniden yapılacağı hatırlatılırken, kapının açılışının da 24 ay içinde gerçekleştirileceği belirtildi.