İzmir'de vatandaşlara umre şoku
Umre'ye gidecek 92 kişi şirket vize yaptırmayınca havaalanında kaldı
İzmir'de, kutsal topraklara giderek umre yapmak isteyen ve önceden turizm şirketi ile anlaşan 92 kişi, şirket tarafından gerekli evraklar tamamlanmadığı için Adnan Menderes Havalimanı'nda kaldı. Parasını önceden ödedikleri halde umreye gidemeyen 92 vatandaş duruma tepki gösterdi. Bazı vatandaşlar polise başvurarak turizm şirketinden şikayetçi oldu.

İzmir'in Konak ilçesi Çankaya semtinde bulunan bir turizm şirketi ile umreye gitmek için anlaşarak firmaya kişi başı 2 bin 500 lira ile 3 bin lira arasında ödeme yaptıklarını ileri süren vatandaşlar, dün akşam saat 21.00 sıralarında İzmir Adnan Menderes Havalimanı'na geldi. Umreci vatandaşlardan bazıları saat 23.30'da kalkıp Suudi Arabistan'a gidecek uçak için bilet kontrol işlemlerini yaptırırken kötü bir sürprizle karşılaştı. Buna göre, bazı vatandaşların turizm şirketi tarafından yapılması gereken vize işlemlerinin yapılmadığı, Diyanet İşleri Bakanlığı tarafından verilen Umre Kimlik Kartları'nda da yanlışlıklar olduğu görüldü. 92 vatandaş vize işlemleri yapılmadığı için uçağa binemedi. 

ŞİRKET YETKİLİLERİNE ULAŞAMADILAR 

Adnan Menderes Havalimanı'nda uçağa binemeyerek mağdur olan vatandaşlardan bazıları turizm şirketi yetkililerini aradı ancak ulaşamadı. Turizm şirketi tarafından mağdur edildiklerini ileri süren vatandaşlar, havalimanındaki polis merkezine giderek turizm şirketinden şikayetçi oldu. Pasaport işlemlerinde bazı yolcuların vizelerinin turizm şirketi tarafından yapılmadığını, uçağa binmek için Diyanet İşleri Başkanlığı tarafından hazırlanan umre kartlarının üzerinde de aynı isimli kişiye ait iki farklı fotoğraf bulunduğunu iddia eden yolcular bunun sorumsuzluk olduğunu dile getirdi. Umre'ye gitmek için havalimanına gelen Naile Işıklı (34), "Umre'ye gitmek için geldik ancak, gördük ki bir tek kayınvalidemin umre kartı var. Bizi, umre kartımız olmadığı için uçağa almadılar. Turizm şirketi, bazılarımızın vize işlemlerini dahi yaptırmamış. Biz kendimizi bugün gideceğiz diye ayarladık ancak uçak kalktı ve biz hala havaalanındayız" dedi. 

Kendisi gibi 92 kişinin mağdur edildiğini öne süren Hasan Güçlü (57) ise aylar öncesinden turizm şirketi ile anlaştıklarını belirterek, "Ancak bugün baktık ki yaka kartları eksik, vizelerimiz yapılmamış. Bir kişi gelip yetkili olduğunu söyledi ancak işin içinden çıkamayınca o da ortadan kayboldu. Bazılarımızın valizleri uçakla gitti, bazılarımız burada kaldı. Polise başvurup konu ile ilgili tutanak tutturdum. Yarın gidip şirketten de davacı olacağım. Böyle rezillik olmaz" dedi.