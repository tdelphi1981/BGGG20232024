Erdoğan: Tanıdık birileri olabilir
BAŞBAKAN Tayyip Erdoğan, Paris cinayetleri ile ilgili şifreli kapıya dikkat çekerek, "Burası aslında içeriden kilitlenen ve bu kilit de öyle tek kilit falan değil şifreli kilitler. Tanıdıkları bildikleri kimselere kapı açıyorlar" dedi.
Erdoğan Senegal dönüşü uçakta şu açıklamaları yaptı: 
BAZI FRAKSİYONLAR BARIŞ İSTEMİYOR   

Fırat news'in yaptığı bir haber var. Orada aslında ciddi bir sıkıntı var. Yani bölücü terör örgütünün farklı fraksiyonları var. Bunlardan bir tanesinin Fırat news vasıtasıyla yaptığı açıklamada bir defa barışı kesinlikle istemediklerini ve bu sürecin aynı şekilde devamı konusunda gereği neyse bu yapılmalıdır ve bu uygulama da bunun bir ifadesidir şeklinde bir açıklamaları var.

İYİ NİYETLİ ADIMLARI KESMEYE YÖNELİK

Benim yaptığım açıklama da dikkat ederseniz bundan önce yapılmış ve bunu işaret eden bir şeydi. Neydi o? Geçmişte de iyi niyetli atılan adımlar maalesef kötü niyetliler tarafından hep engellenmiştir ve akamete uğratılmıştır. Burada da yine kendi içinde hesaplaşmanın neticesi olabilir veyahut şu anda bizim atmakta olduğumuz bu iyi niyetli adımları kesmeye yönelik adımlar olabilir. Onun için de sonucunu tabi beklememiz gerekir.

KAPIDA KİLİTLER ŞİFRELİ

Bazı teknik bilgiler de geldi onlar da ilginç. Burası aslında içeriden kilitlenen ve bu kilit de öyle tek kilit falan değil, şifreli kilitler. Bu şifreyi bilmeyenlerin açabileceği bir şey değil. Üçü bunu açıyor. Bunlar da her halde tanımadıkları insanlara bunu açmaz. tanıdıkları bildikleri insanlara açıyorlar.

İMRALI'DA ADETA ÖZEL BAKIM SÖZ KONUSU

İmralı'nın koşulları dünyada hiçbir ülkede olmayan, çok daha iyi koşullardır ve burada adeta özel bakım söz konusudur. Ağırlaştırılmış müebbet hapse mahkum olmuş kişilere kendi yakınları rahatlıkla gidebiliyor. Kendileriyle görüşebiliyor hiçbir manisi yok. Bunun yanında da özel izne tabi olarak adalet bakanlığımız kendi inisiyatifiyle yeri geldiği zaman uygun olanlara müsaade edebilirsin, izin verebilirsin, bunları da yapıyor zaten.