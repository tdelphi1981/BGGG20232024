70 yaşındaki kadının midesinde 7 kiloluk kitle!
Denizli Devlet Hastanesi Genel Cerrahi Servisi'ne başvuran 70 yaşındaki Bilge Korkut'un midesinden, 7 kg. ağırlığında bir kitle çıkarıldı. Ameliyatı yapan Opr. Dr. Mustafa Kıvrak, tahliller sonucunda hastanın karnında yağ bezlerinden kaynaklanan kitle oluştuğunu tespit ettiklerini söyledi.
Opr. Dr. Kıvrak, "Başarılı geçen operasyon sonucunda hastamız sağlığına kavuştu. Normalde 1 santimetrenin üzerindeki kitleler, tehlikeli olduğu için takibe alınır. Bizim hastamızın karnından çıkarılan kitle ise yaklaşık 7 kiloydu. Karaciğere bitişik damar ve sinirlerin içinden çıktı. Aynı zamanda safra kesesini de karaciğerden ayırmış ve başka yere kaydırmıştı. Durum fark edilmeyip hasta ameliyat edilmeseydi, ilerleyen zamanlarda hayati tehlike oluşma ihtimali çok yüksekti." dedi. Korkut da sağlığına kavuştuğu için çok mutlu olduğunu ve herhangi bir rahatsızlığı kalmadığını belirterek, genel cerrahi servisi çalışanlarına teşekkür etti.