Apronda feci ölüm
Türk Hava Yolları uçaklarına teknik hizmet veren ve bakım yapan Havacılık Bakım Onarım ve Modifikasyon Merkezi (HABOM) teknisyeni Şentürk Çavuş, park halindeki uçak ile uçaktan foseptik boşaltma işlemi gerçekleştiren aracın arasında sıkışarak hayatını kaybetti.
İstanbul Atatürk Havalimanı'nda yaşanan kaza bugün sabah 06:00'da meydana geldi. THY Teknikte çalışan 29 yaşındaki HABOM teknisyeni Şentürk Çavuş, THYnin park halindeki TC-JFE tescil işaretli Boeing 737-800 tipi Hatay" adlı uçağa bakım yapıyordu.

Bu sırada uçaktaki foseptiği çekmek üzere Y.E. aracı uçağa yanaştırdı. Foseptiğin çekilmesi için motoru çalıştıran Y.E., aracı geri viteste unuttu. Foseptik aracı geri geri giderek Teknisyen Şentürk Çavuş'u sıkıştırdı. Kaburgaları kırılan ve iç organları zarar gören Çavuş ağır yaralandı.

İlk müdahalesi apronda yapılan Şentürk Çavuş buradan hastaneye kaldırıldı. Bakırköy Dr.Sadi Konuk Eğitim Hastanesi'ne götürülen genç teknisyen tüm müdahalelere rağmen kurtarılamadı. Şentürk Çavuş'un bir yıldır HABOM'da görev yaptığı öğrenildi.