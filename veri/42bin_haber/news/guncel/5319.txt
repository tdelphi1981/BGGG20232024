Katili eski eşi ve sevgilisi çıktı
ANTALYA'da geçen Çarşamba günü evinde ölü bulunan 50 yaşındaki Şenol Çetin'in, kısa süre önce boşandığı eşi Aslı Başak Ş. ve sevgilisi Ömer Y. tarafından öldürüldüğü ortaya çıktı.
Manavgat'a bağlı Side Beldesi'nde turistlere halı satarak geçimini sağlayan Şenol Çetin ile geçen Ocak ayında boşandığı eşi 25 yaşındaki Aslı Başak Ş. kısa süre önce barıştı. Eski eşiyle ayrı kaldığı sürede 35 yaşındaki Ömer Y. ile birlikte olan Aslı Başak Ş. eve döndükten sonra da Ömer Y. ile görüşmeye devam etti. Eski eşini öldürmeye karar veren Aslı Başak Ş. ile sevgilisi Ömer Y. korkunç planı hazırladıktan sonra harekete geçti.

Evden ilköğretim 1'inci sınıf öğrencisi çocuğuyla birlikte ayrılarak anahtarı Ömer Y.'ye veren genç kadın, Şenol Çetin'e ait tabancanın yerini de söyledi. Salı günü sabah saatlerinde anahtarı kullanarak eve gelen Ömer Y., evdeki tabanca ile Şenol Çetin'i vurarak öldürdü. Kapıyı kilitleyerek evden ayrılan Ömer Y. ile Aslı Başak Ş. Muğla'ya gitmek üzere yola çıktı. Yol üzerinde suç aleti tabanca ile Şenol Çetin'e ait özel eşyaları belirli aralıklarla atan ikili daha sonra Antalya'ya dönüş yaptı. Çarşamba günü evinin anahtarını bulamadığı gerekçesiyle çilingir çağıran Aslı Başak Ş. eski kocasının cesedi ile karşılaştı. Polisi arayarak yardım isteyen genç kadın, Asayiş Şube Müdürlüğü, Cinayet Büro Amirliği'nde sorguya alındı. Sorgusunda çelişkili ifadeler veren Aslı Başak Ş.'nin görüştüğü kişileri takibe alan polis Ömer Y.'ye ulaştı.

İfadesinde cinayeti birlikte tasarladıklarını söyleyen Ömer Y., suçlamaları kabul etti. Dün çıkarıldığı mahkemece tutuklanan Aslı Başak Ş. cezaevine gönderildi. Bugün sorgusu tamamlanan Ömer Y. ise mahkemeye çıkarılmak üzere adliyeye sevk edildi.