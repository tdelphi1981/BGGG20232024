YÖK yeni yasa taslağı tartışıldı
Yükseköğretim Kurulu'nun (YÖK) yeni yasa taslağı, Antalya'da akademisyenlerin katıldığı çalıştayda tartışıldı.
  Çalıştayın sabah oturumunun ardından konuşan YÖK Yürütme Kurulu üyesi Prof. Dr. Durmuş Günay, hazırlanan taslağın Aralık ayında Meclis'e sunulacağını söyledi.
 Uluslararası Antalya Üniversitesi'nde gerçekleştirilen 'Yükseköğretim Reformu' başlıklı çalıştaya YÖK Başkanı Prof. Dr. Gökhan Çetinsaya, Uluslararası Antalya Üniversitesi Rektörü Prof. Dr. Cihat Göktepe, Siyaset Ekonomi ve Toplum Araştırmaları Vakfı (SETA) Dış Politika Araştırma Direktörü Prof. Dr. Talip Küçükcan, bölge üniversite rektörleri ve araştırmacılar katıldı. Çalıştayın gündeminde yükseköğretim reform ihtiyacı ve YÖK tarafından hazırlanan yükseköğretim kanun taslağı yer alırken, taslağın vakıf üniversitelerine ilişkin maddeleri ele alındı.
 TOPLANTI ZİNCİRİ DEVAM EDECEK
 Çalıştayın sabah oturumunun açılışında konuşan YÖK Başkanı Prof. Dr. Gökhan Çetinsaya, yeni yasa önerisi kapsamında tüm paydaşların fikirlerinin olgunlaştığı bir ortam sağlamak amacıyla çeşitli toplantılar yaptıklarını belirterek, "5 Kasım'dan bu yana her gün yaklaşık 300 kişiyi ağırladığımız çalıştaylar gerçekleştiriyoruz. Bu toplantı zinciri bir süre daha devam edecek. Bir taraftan da gelen fikirleri, görüşleri analiz ediyoruz. Farklı ekipler kurduk, gelen bütün eleştirileri belli bir format dahilinde tahlil ve analiz ediyorlar. Bunları bizim genel kurulumuza sunacaklar. Biz de uzun bir toplantı silsilesinde bu görüş ve önerileri değerlendireceğiz" dedi.
 KATILIMCILAR ÖNERİLERİNİ SUNDU
 YÖK Başkanı Prof. Dr. Çetinsaya'nın konuşmasının ardından çalıştayın sabahki oturumu basına kapalı şekilde devam etti. Oturumun sonunda Prof. Dr. Çetinsaya basın mensuplarının sorularını yanıtlamazken, YÖK Yürütme Kurulu Üyesi Prof. Dr. Durmuş Günay toplantının içeriğiyle ilgili açıklama yaptı. Toplantıda YÖK reformu ihtiyacı üzerinde konuşulup tartışıldığını ifade eden Prof. Dr. Durmuş Günay, "Niçin yükseköğretimde reform ihtiyacı vardır, bunun gerekçeleri ve ne yapmamız gerekliliği konusunda 2 saat boyunca tartıştık. YÖK Başkanımız yasanın ana esaslarını, ne yapmak istediğine dair açıklamalarda bulundu. Daha sonra konuşmacılar da çeşitli boyutlarıyla yasanın ve yükseköğretim reformunun ve hazırlanan taslak üzerinde önerilerini yaptılar" dedi.
 TASLAĞIN MADDELERİ TARTIŞILACAK
 Özellikle yükseköğretim yasası taslağının getirdiği bazı yeniliklerin tartışma konusu olduğunu vurgulayan Prof. Dr. Günay, öğleden sonraki oturumda da taslağın maddeleri üzerinde tartışmalar yapılacağını aktardı. Toplantıda bazı konuşmacıların Cumhurbaşkanı halk tarafından seçilince meşruiyetinin daha çok önem kazanacağı noktasında görüş bildirdiğini söyleyen Prof. Dr. Günay, "Burada hiçbir tartışma olmayacağı ve YÖK'ün teşkilinde Cumhurbaşkanı'na daha çok pay verilmesi gerektiği, YÖK'ün teşkilinde Bakanlar Kurulu yerine Meclis'in üye seçmesinin daha doğru olacağı yönünde görüşler sunuldu. Ayrıca, üniversitelerin yapılandırılması, üniversitelerin konsey yoluyla idare edilmesi, rektörlerin, dekanların konsey yoluyla belirlenmesi konusu detaylı bir şekilde tartışılmaya başlandı" ifadelerini kullandı.
 MECLİS'E ÖN HAZIRLIK
 Hazırlanan taslağı hükümete sunmak niyetiyle aralık ayının ilk haftasında bitirmeyi düşündüklerini anlatan Prof. Dr. Günay, "Daha sonra bu sürecin, hükümette, Meclis'te çeşitli komisyonlarda daha uzun boyutta tartışılacağını sanıyoruz. Ama aralık ayının ilk haftasında YÖK'ün yaptığı çalışma hükümete sunulacak. Biliyorsunuz yasaları Meclis yapıyor. YÖK'ün yaptığı meclise bir anlamda ön hazırlık. Daha sonra Meclis'te de komisyonlarda da detaylı bir şekilde tartışılacak" diye konuştu.
 Uluslararası Antalya Üniversitesi Rektörü Prof. Dr. Cihat Göktepe ise çalıştayda yükseköğretimin geleceğini şekillendiren bir yasa tasarının değerlendirildiğini, önemli notların tartışıldığını kaydetti.
  