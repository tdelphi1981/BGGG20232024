Hırsızlık için girdiler bıçaklayıp çıktılar!
Mersin'de hırsızlık yapmak için bir eve giren 3 şahıs, kendilerine müdahale eden ev sahibinin üniversite öğrencisi oğlunu bıçaklayarak ağır yaraladı. Hırsızlardan biri vatandaşlar tarafından, 2'si ise polis tarafından kıskıvrak yakalandı.
Alınan bilgiye göre, Ferdi A., Serkan Ş. ve Muhittin A. merkez Toroslar İlçesi Arpaçsakarlar Mahallesi 3071 Sokaktaki Ogün Peker'e ait tek katlı eve balkondan girdi. Komşularını ziyaretten dönen Peker ailesi, evlerine geldiklerinde içeride bulunan 3 hırsız balkondan atlayarak kaçmaya başladı. Bunun üzerine Süleyman Demirel Üniversitesi Mimarlık Fakültesi 3. sınıfta okuyan Halil Melik Peker (22) hırsızların üzerine atladı. Ancak hırsızlar ellerindeki bıçakla Halil Melik Peker'e saldırdı. Peker, kalbine yakın bir bölgeden aldığı bıçak darbeleri ile ağır yaralandı. Çevrede bulunan vatandaşlar Ferdi A.'yı yakalayarak polise teslim etti.Ağır yaralı Halil Melih Peker, özel bir araçla kaldırıldığı Mersin Devlet Hastanesi'nde ameliyata alındı. Olay yerinden kaçan Şerkan Ş. ile Muhittin A. ise polislerin yaptığı çalışma ile kısa sürede yakalandı. Olay yerinde yakalanan Ferdi A'nın cebinde yapılan aramada söz konusu evden çaldığı belirlenen 5 adet altın yüzük ele geçirildi. Sağlık kontrolü için Toros Devlet Hastanesi'ne getirilen yüzü kanlar içindeki şüphelilerden Ferdi A. genci niye bıçakladığını soran gazetecilere kendisinin değil arkadaşlarının bıçakladığını iddia etti.