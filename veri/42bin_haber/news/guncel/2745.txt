Yattara hakkında şok suçlama
Trabzon'da müteahhitlik yapan 34 yaşındaki Şakir Parlayan, ölümle tehdit edildiğini ve zorla kontrat imzalatıldığını ileri sürerek Trabzonsporlu eski futbolcu İbrahima Yattara hakkında suç duyurusunda bulundu.
Müteahhitlik yapan Şakir Parlayan, Trabzon Cumhuriyet Başsavcılığı'na verdiği dilekçede, futbolcu İbrahima Yattara'nın kendisini ölümle tehdit ettiğini ileri sürdü ve şu iddialara yer verdi:

"Yattara kendi inşaatlarını yaptırmak üzere beni Gine'ye götürdü. 10 kontrat yaparak burada işlerini yürüttüm. Burada bana Gine'de bulunan başka iş adamları da iş verdi. Bunların işlerini yapmaya başladım. Yattara benim başkasına iş yapmama karşı çıkarak beni ölümle tehdit etmeye başladı. oradaki sözleşmeli işlerimin yarım kalmasına neden oldu. Sonra da annesine küfür ettiğim iddiasıyla hakkımda şikayetçi oldu ve oradaki polisler, kaldığım evden beni alarak karakola götürdü. Ben kesinlikle annesine küfür etmedim. Gine'de karakoldaki polisler bana zorla kontrat imzalattı. Bu nasıl devlettir anlamadım. Mecburen imzaladım ve oradan kaçmak zorunda kaldım. Şikayetçiyim."

Yattara'nın Gine'deki kazancını kıskandığı için kendisini ölümle tehdit ettiğini ileri süren Parlayan, 500 bin dolara yakın zararı olduğunu belirterek Yattara'dan da 22 bin dolar alacağı olduğunu iddia etti.