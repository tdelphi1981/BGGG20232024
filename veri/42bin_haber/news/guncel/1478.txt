Nefes testiyle teşhis
Çeşitli akciğer bakterilerinin 'koku partikülleri' sayesinde, basit bir nefes testiyle enfeksiyonların teşhis edilebileceği belirtiliyor.
Fareler üzerinde yapılan ilk çalışmaların sonuçları Journal of Breath Research dergisinde yayınlandı.

ABD'nin Vermont eyaletinde yürütülen araştırma, akciğer enfeksiyonları teşhisinin zaman aralığını haftalardan birkaç dakikaya kadar düşürebilir.

Şu anda asıtm ve kanser teşhisi için nefes testi kullanılabiliyor.

Geleneksel yöntem ise alınan örneklerin laboratuvarda incelenmesine dayanıyor. Daha sonra bu bakterilerin antibiyotiklere direncinin ölçülmesi zaman alıyor.

Doktorlar, nefes analizi sayesinde hastalıkların hızlıca ve vücut içine müdahale gerekmeksizin teşhis edilebileceğini söylüyor.

Çocuklarda erken tanı için yararlı olacak

Vermont Üniversitesi'nde yürütülen araştırmada, bakterilerin ve aynı bakterinin farklı cinslerinden nefese karışan 'uçucu organik bileşikler' mercek altına alındı.

Bir grup fareye, önce 'psödomonas aeruginosa' ve 'staphylococcus aureus' enfeksiyonlarına yol açan bakteriler aşılandı.

24 saat sonra, "sekonder elektrosprey iyonizasyon kütle spektrometrisi' (SESI-MS) tekniği ile nefesleri analiz edildi.

Araştırmacılar, bakteriyle enfekte edilen farelerle edilmeyenlerin nefesleri arasındaki farkın "istatistiki olarak belirgin" olduğu sonucuna vardı.

Nefes analiziyle, farklı bakterilerin ve bir bakteri türünün faklı cinslerinin ayırdedilebildiği belirtiliyor.

Dergideki makalenin ortak yazarlarından Jane Hill, "nefes izi" adı verilen tekniğinin geliştirilmesi gerektiğini dile getiriyor.

İngiltere'deki Nottingham City Hospital'da Solunum Epidemiyolojisi uzmanı Prof. Dichard Hubbard'ın söylediğine göre, nefes analizi halihazırda çocuklarda astım teşhisi için kullanılıyor.

Hubbard, "Nefes analizi genişleyen bir alan ve kapsamı büyüyecek gibi. Mesela 'kistik fibrozis' çocuklar için çok kullanışlı olabilir" diyor.