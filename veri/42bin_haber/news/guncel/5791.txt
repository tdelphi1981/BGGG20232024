Öğretmenlere yurtdışı şansı
Milli Eğitim Bakanlığı'nın yurtdışında Türkiye Cumhuriyeti vatandaşlarının eğitiminde görevlendireceği öğretmenler için başvurular 18 Mart'ta başlıyor.
Milli Eğitim Bakanlığı, Avrupa Birliği ve Dış İlişkiler Müdürlüğü Yurt Dışında Görevlendirilecek Öğretmenlerin Mesleki Yeterlilik Sınavı ile Temsil Yeteneği Mülakatı Kılavuzu'nu yayımladı. Bakanlığın http://www.meb.gov.tr ve http://abdigm.meb.gov.tr internet adreslerinden yapılacak başvurular, 18-25 Mart tarihleri arasında alınacak. Fotoğraflı sınav giriş belgesi 29 Mart 2013'den itibaren www.meb.gov.tr 'den alınabilecek. 6 Nisan'da yapılacak sınavın sonuçları 19 Nisan'a açıklanacak. 

Öğretmenler, Almanca, Fransızca ve İngilizce konuşulan ülkeler ile Belçika, Suudi Arabistan, Kuveyt, İran, Lübnan, Türk Cumhuriyetleri ve Kuzey Kıbrıs Türk Cumhuriyeti'nde görev yapacak. Almanca konuşulan ülkelerde (Almanya, İsviçre, vb.) Türkçe ve Türk kültürü dersi öğretmeni olarak 122, Fransızca konuşulan ülkelerde (Fransa, Belçika, İsviçre, Lüksemburg, vb.) Türkçe ve Türk kültürü dersi öğretmeni olarak 64, İngilizce ve Diğer Dillerde Konuşulan ülkelerde (İngiltere, Belçika, İtalya, vb.) Türkçe ve Türk kültürü dersi öğretmeni olarak 62, Belçika İbn-i Sina İmam Hatip Lisesi'nde görevlendirilmek üzere matematik,tarih-coğrafya ve Türkçe branşlarından 7, Suudi Arabistan'a matematik, müzik, tarih, Türk dili ve edebiyatı olmak üzere 59, Kuveyt'e 5, İran'a 2, Lübnan'a 6, KKTC'ye 46 ve Türk Cumhuriyetlerine 18 olmak üzere toplam 391 öğretmen görevlendirilecek.


İşte aranan şartlar

Yurtdışındaki Türkiye Cumhuriyeti vatandaşları ve soydaşların eğitimi için gönderilecek öğretmenlerde şu şartlar aranıyor: 
- En az 5 yıl Milli Eğitim Bakanlığı'nın resmi okullarında öğretmenlik yapmak. 
- KKTC'de görev yapacak, işitme engelliler, spastik engelliler ve zihinsel engelliler öğretmenlerinin ilgili yüksekokullardan mezun olması ve en az 2 yıl çalıştıklarını belgelemeleri. 
- Almanya, Belçika, Fransa, İngiltere, İsviçre, Avustralya gibi ülkelerde görevlendirilecek öğretmenlerin Kamu Personeli Dil Sınavı'nda (KPDS) en az E (50) düzeyinde başarılı olması gerekiyor. 
- Adayların son 10 yılda uyarma ve kınama cezaları dışında affa uğrayanlar hariç disiplin cezası verilmemiş olması gerekiyor. 
- Erkek adaylar için askerliğini yapmış olmak. 

Başvurular, 25 Mart'ta sona eriyor. Yurtdışı görevi için test sınavı 6 Nisan'da Ankara'da yapılacak. Başvurularla ilgili daha geniş bilgi edinmek isteyenler MEB'in internet adresi, "www.meb.gov.tr"den bilgi alabilir. Sınava, başvuracak adaylar 50 (Elli) TL sınav ücretini 18-25 Mart tarihleri arasında YEĞİTEK Döner Sermaye İşletmesi'nin T.C. Ziraat Bankası A.Ş. Beşevler Ankara Şubesi, Türkiye Vakıflar Bankası T.A.O Ankara Merkez Şubesi veya Türkiye Halk Bankası A.Ş. Küçükesat Şubesi'nin herhangi birine "Kurumsal Tahsilât Programı" aracılığıyla yatıracak.