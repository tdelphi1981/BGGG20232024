Hepar'dan Kadıköy'de yürüyüş
Hak ve Eşitlik Partisi (HEPAR) İstanbul İl Başkanlığı'nca, Kadıköy'de 'Terörle müzakere edilmez, mücadele edilir' yürüyüşü düzenledi.
Söğütlüçeşme metrobüs istasyonu önünde toplanan partililer, çeşitli sloganlar atarak, ellerindeki Türk bayrakları ve Atatürk posterleriyle Kadıköy İskele Meydanı'ndaki Atatürk heykeli önüne kadar yürüdü.

Partililer, burada saygı duruşunda bulunarak, İstiklal Marşı'nı okudu.

HEPAR Genel Sekreteri Mehmet Işık, yaptığı açıklamada, partilerinin, al bayrağın altındaki neferleri ile toprağın her karışını korumak için ettiği yeminden geri dönmeyeceğini söyledi.

Işık, 'Yıllardır Türkiye Cumhuriyeti'nin Mustafa Kemal Atatürk ve silah arkadaşları tarafından atılan sağlam temellerini yıkmaya çalışan, bölünmez ulusal bütünlüğümüze göz diken gafillere bir tek sözüm var; Boşuna kürek çekmeyin. Partimizin cesur neferleri bu vatanın sahipsiz olmadığını gösterecektir' diye konuştu.

Polisin yoğun güvenlik önlemi aldığı yürüyüş ve basın açıklamasının ardından partililer dağıldı.