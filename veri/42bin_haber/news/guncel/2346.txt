Babasını bıçakladı
BOLU'da, psikolojik tedavi gören 19 yaşındaki Şafak Gölbaşı, ilaçlarını içmesini isteyen babasına kızarak bacağından bıçakladı. Olayın ardından kendisini odaya kilitleyen Şafak Gölbaşı, polis tarafından evden güçlükle çıkarılarak hastaneye kaldırıldı.
Olay dün akşam Sümer Mahallesi Emniyet Sokak'ta Gölbaşı ailesinin yaşadığı evde meydana geldi. Psikolojik tedavi gören Şafak Gölbaşı, ilaçlarını içmesini isteyen babası Hayrullah Gölbaşı ile tartışmaya başladı. İlaçlarını içmemekte ısrar eden Şafak Gölbaşı, mutfağa gidip aldığı bıçakla babasına saldırdı. Babasını sol bacağından bıçaklayan Şafak Gölbaşı kendisini odaya kapatırken, evde bulunanlar polis ve 112 Acil Servis'ten yardım istedi. Hayrullah Gölbaşı, 112 Acil Servis ekibi tarafından Köroğlu Devlet Hastanesi'ne kaldırılırken, Şafak Gölbaşı eve gelen polislere zor anlar yaşattı. Evden çıkmamakta ısrar eden Şafak Gölbaşı, polisler tarafından güçlükle alınarak İzzet Baysal Ruh Sağlığı ve Hastalıkları Hastanesi'ne götürüldü.


Baba Hayrullah Gölbaşı'nın sağlık durumunun iyi olduğu belirtilirken, polis olayla ilgili soruşturma başlattı.