Sivasta öğrencilerin uzay heyecanı
Sivas'ta üstün yetenekli öğrencilere eğitim veren Bilim ve Sanat Merkezi'ne (BİLSEM) alınan teleskopla uygulamalı uzay ve astronomi eğitimi verilmeye başlandı.
BİLSEM'de 'Benim Gökyüzüm Projesi' kapsamında uzay ve astronomi eğitimi veriliyor. Sivas'ta ilk kez alınan 8 inçlik teleskopla okulda gök cisimleri gözlemi yapıldı. Ankara'dan gelen astronom Tamer Akın, BİLSEM konferans salonunda öğretmen, öğrenci ve velilere astronomi ve uzayla ilgili seminer verdi. Seminerin ardından öğrenciler uygulamalı olarak teleskoptan gökyüzünü izleme imkânı buldu. 

 Bilim ve Sanat Merkezi Müdürü Bahattin Özdemir üstün yetenekli öğrencilerin en çok merak ettikleri konunun başında uzay geldiğini, öğrencilerin bu isteklerini karşılamak amacıyla büyük bir teleskop aldıklarını söyledi. Teleskopun üstün özelliklere sahip bulunduğunu anlatan Özdemir, çıplak gözle görülemeyecek birçok gök cismi ve gezegenin teleskop sayesinde rahatça görülebildiğini, ayrıca fotoğraf çekme ve görüntüyü ekrana aktarma gibi özelliklerinin de bulunduğunu ifade etti.

 Astronom Tamer Akın ise bu dersin amacının öğrencilere astronomiyi sevdirmek ve teleskopla uzaya bir pencere açabilmek olduğunu söyledi. Akın, "Öğrenci arkadaşlarla çok güzel bir etkinlik yaptık. Öğrencilerimiz biraz heyecanlıydı, elimizden geldiği kadar bundan sonra hocalarımız gezegenleri kitaptan değil de canlı olarak izletme imkanı sağlamış olacaklar. Böylece Sivas'ta astronomi sevgisini diğer eğitim kurumlarındaki öğrencileri de çekerek astronomiyi ve uzayı sevdirmeye çalışacaklar." dedi.

 Öğrenciler de teleskobu ilk kez gördüklerini, nasıl kullanacaklarını bilmedikleri için hocalarının yardımıyla uzayı izlediklerini belirtti.