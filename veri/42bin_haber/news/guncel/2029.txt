Eşini ve sevgilisini 1 yıl sonra bulup öldürdü
KONYA'nın Kulu İlçesi'nde 32 yaşındaki N.Ö., 1 yıl önce evi terk eden eşi 28 yaşındaki Medine Özkan'ı tabancayla başına ateş ederek, birlikte yaşadığı 32 yaşındaki Mehmet Boztoprak'ı da şiş ve bıçakla öldürdü. Polis, siyah bir ciple kaçan N.Ö.'nün yakalanması için çalışma başlattı.
Olay, bugün saat 12.00 sıralarında Cumhuriyet Mahallesi Sürmeli Sokak'ta meydana geldi. Konya'da oturan N.Ö., iddiaya göre yaklaşık 1 yıl önce evi terk eden eşi Medine Özkan'ın, inşaat işçisi sevgilisi Mehmet Boztoprak ile birlikte kaldığı evin adresini belirledi. Eve giden N.Ö., karşısına çıkan Mehmet Boztoprak'ı şiş ve bıçakla yaraladı, eşi Medine Özkan'ın da başına tabancayla bir el ateş ettikten sonra kaçtı.

Medine Özkan olay yerinde yaşamını yitirirken, yaralı halde evden dışarı çıkan Boztoprak yardım istedi. Çağrılan ambulansla Kulu Devlet Hastanesi'ne kaldırılan Boztoprak da yapılan müdahaleye rağmen kurtarılamadı. 

Polis, siyah bir ciple kaçan Kars Sarıkamış doğumlu N.Ö.'nün yakalanması için çalışma başlattı.