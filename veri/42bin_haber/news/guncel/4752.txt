Çiftçiler için acil müdahale aracı hizmete alındı
Mardin Valiliği tarafından satın alınan 'Bulaşıcı hastalıklar ile mücadele ve acil müdahale' aracı, Gıda, Tarım ve Hayvancılık İl Müdürlüğü'ne teslim edildi.
Araçta, çeşitli cihazlar ile laboratuvar malzemeleri bulunuyor.

Mardin Valiliği önünde düzenlenen araç tanıtım ve teslim töreninde konuşan Mardin Valisi Turhan Ayvaz, aracın önemli özelliklere sahip olduğunu, bulaşıcı hastalıklar ile mücadele edeceğini ve olası bir durumda acil müdahalede bulunacağını söyledi. Bulaşıcı hastalıkları mümkün mertebe önleyeceklerini ifade eden Ayvaz, 'Bu aracımız çok fonksiyonlu bir araç. 

Tarım alanında taşıma aracı, hayvanlarda aşılama aracı, ilaçlama aracı ve acil müdahale aracı gibi birçok özelliği var. Bizim tarım alanında en çok korktuğumuz, hayvanlardan insanlara geçen hastalıklardır. Bu araçla hızlı bir ilaçlama yaparak bu hastalıkları mümkün mertebe önleyeceğiz.' dedi.

Gıda, Tarım ve Hayvancılık İl Müdürü Mehmet Salih Söğüt ise zoonoz ve bulaşıcı hayvan hastalıklarıyla mücadele programının sağlıklı ve hızlı yürütülebilmesi için donanımlı bir araca ihtiyaç duyduklarını, bu kapsamda bu aracın alındığını söyledi. Mardin İl Özel İdaresi bütçesiyle 50 bin liraya alınan aracın Hayvan Sağlığı, Yetiştiriciliği ve Su Ürünleri Şube Müdürlüğü'ne kazandırılarak çalışmalarına başlayacağını ifade eden Söğüt şunları söyledi: 'Yapılan çalışmalar neticesinde, aracın şubemizin görev ve sorumluklarını zamanında ve tam olarak yapabilecek teknik donanıma sahip olmasına önem gösterilmiştir. Kırsal alanda ve ulaşımın zor olduğu kötü arazi koşullarında yapılacak olan çalışmaların başından sonuna kadar tüm aşamalarını yapabilir ve sahip olduğu elektronik cihazlarla şubemizin internet üzerinden bilgi ağına ulaşıp veri alışverişi sağlayabilmektedir.

Aracın sadece acil müdahalelerle kalmayıp aşılama çalışmaları, soğuk zincir nakilleri ve denetim çalışmalarında da başarıyla kullanılabilmektedir. Bunların dışında aracın sahip olduğu donanımla Hayvan Sağlığı, Yetiştiriciliği ve Su Ürünleri Şubesi'nin tüm faaliyetlerini mobil olarak temsil edebilmektedir. Böylece iş akışı hızlanmakta ve en ücra hayvancılık işletmelerine dahi zamanında verimli hizmet sunulabilmektedir.'