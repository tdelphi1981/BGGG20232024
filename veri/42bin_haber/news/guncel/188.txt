Suriyeli sayısı 111 bin 890'a ulaştı
Başbakanlık Afet ve Acil Durum Yönetimi Başkanlığı (AFAD), bugün itibari ile Suriye'den gelenlerin sayısının 111 bin 890 olduğunu açıkladı. AFAD ayrıca bugüne kadar Türkiye'ye toplam 157 bin 454 Suriye vatandaşının giriş yaptığını, bunların 45 bin 564'inin ülkesine geri dönüş yaptığını bildirdi.
 AFAD'tan yapılan açıklamada, "Suriye'den gelenler için kurulan 13 çadır kent, 1 geçici kabul merkezi ve 1 adet konteyner kentte bugün itibariyle 111 bin 890 Suriye vatandaşı bulunmaktadır." denildi. Başkanlıkça Hatay'da 5, Şanlıurfa'da 2, Gaziantep'te 3, Kahramanmaraş, Osmaniye ve Adıyaman'da 1'er olmak üzere toplam 13 çadır kent ile Kilis'te 12 bin kişilik 1 adet konteyner kent kurulduğu hatırlatılan açıklamada, şu bilgilere yer verildi: "2011 yılı Nisan ayı içerisinde Suriye'de başlayan iç karışıklıklar nedeniyle, nüfus hareketlerine yönelik olarak bugüne kadar ülkemize gelen 155 binden fazla Suriye vatandaşı için, Başbakanlık AFAD tarafından 7 ilimizde kurulan kamplarda bir yılı aşkın süredir, her türlü insani yardım ihtiyacı karşılanmaktadır. Başkanlığımızın koordinasyonunda; ilgili kurum ve kuruluşlarca çadır kentlerde ve konteyner kentte barınma, yiyecek, sağlık, güvenlik, sosyal aktivite, eğitim, ibadet, tercümanlık, haberleşme, bankacılık ve diğer hizmetler verilmektedir. Konteyner kent ve çadır kentlerde her türlü koordinasyon ulusal ve uluslararası afet ve acil durumlarda ülkemiz adına yetkili kurum olan Başbakanlık AFAD tarafından sağlanmaktadır."
 Başbakanlık AFAD'ın gönderdiği ödenekler ile kurulan kamplarda okul, cami, ticaret, polis ve sağlık merkezi, basın brifing birimi, çocuk oyun alanları, televizyon izleme üniteleri, su deposu, arıtma merkezi, trafo ve jeneratör gibi donatıların da yer aldığı kaydedildi. Yine Türkiye'ye giriş yapan Suriye vatandaşlarına günlük olarak 3 öğün sıcak yemek verilmeye devam edildiğini belirtildi.
 Bugüne kadar Türkiye'ye toplam 157 bin 454 Suriye vatandaşının giriş yaptığını kaydeden AFAD, açıklamasında, "Bugüne kadar toplam 45 bin 564 Suriye vatandaşı ülkesine dönmüştür. Bugün itibariyle; Hatay'da 12 bin 99, Gaziantep'te 22 bin 127 (8 bin 292'si İslahiye, 6 bin 734'ü Karkamış, 7 bin 101'i Nizip çadır kentlerinde), Kilis'te 12 bin 934, Şanlıurfa'da 34 bin 746 (19 bin 299'u Ceylanpınar'da, 15 bin 447'si Akçakale çadır kentlerinde), Kahramanmaraş'ta 15 bin 20 kişi, Osmaniye'de 8 bin 431 kişi ve Adıyaman'da 5 bin 810 kişi barındırılmaktadır. 110'u refakatçi, 613'ü hasta ve yaralı olmak üzere toplam 723 kişi hastanede bulunmaktadır. Hastanedekilerle birlikte ülkemizde toplam 111 bin 890 Suriye vatandaşı bulunmaktadır." ifadeleri kullanıldı.
 CİHAN