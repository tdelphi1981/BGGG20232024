Tarihimizi Haremden ibaret sanıyorlar
Başbakan Tayyip Erdoğan, medeniyetimizin kendi elimizle yok edilmeye çalışıldığını belirterek, Tarihimize yön vermiş nice büyük âlimler, gönül insanları var. Bizden olmayan birileri, tarihimizin savaştan, kılıçtan, entrikadan, iç çekişmelerden, maalesef Haremden ibaret olduğunu iddia ediyor. Ama bizim başımız hiçbir zaman öne eğilmeyecek dedi.
Erdoğan Türkiye İhracatçılar Meclisinin İnovasyon Haftası etkinlikleri açılışında şöyle konuştu:  
MEDENİYETİMİZİ YOK EDEMEZLER  
Birkaç yüzyıldır, bizim medeniyetimiz Batı medeniyeti karşısında gerilerken, maalesef, bizim insanımızın kendine güveni de geriledi. Her medeniyet doğar, gelişir, büyür, ama dikkat edin, ölmez, yok olmaz. Medeniyetler, olsa olsa duraklar, sönük hale gelir, uykuya yatar. Ama medeniyetler, o medeniyetin mensupları yok olmadıkça yok olmazlar. Önce, bu medeniyetin mensuplarını yok etmek istediler. İstiklal Savaşını yaptık, bir varlık mücadelesi verdik ve tarih sahnesinde güçlü şekilde yerimizi aldık. Ancak bizi, milletimizi, medeniyetimizi yok etme konusunda başarı sağlayamayanlar bu sefer de bizim elimizle bizim medeniyetimizi yok etme çabasına giriştiler. 
KOMPLEKS AŞILAMAK İSTEDİLER  
Bunu açık açık konuşmak durumundayız. Yıllarca, millet olarak bize kompleks aşılamak istediler. Maalesef bunu bu millete, kendi idarecileri de yaptı. Geri kalmışlığı, az gelişmişliği kabullenmemiz için çalıştılar. Biz, kendisine hayranlık duyulan bir medeniyetin sahipleriyken, bizden başka şeylere hayranlık duymamızı beklediler. Biz, tüm dünyada örnek alınan bir medeniyetin sahipleriyken, başkalarını taklit eden bir millet olmamızı istediler. Biz şu anda, tüm bu oyunları boşa çıkarıyoruz. 
O ELBİSEYİ REDDEDİYORUZ  
Bize giydirilmek istenen o dar elbiseyi reddediyor, bugün artık kalıplarımızı, ufkumuzun sınırlarını aşıyoruz. Artık bugün dünyanın neresine giderseniz gidin Made in Turkey, bunu görürsünüz. Şunu herkes bilsin ki, bu dünya üzerinde artık biz varız, Türkiye var ve inşallah ebediyyen de var olacaktır. Biz, hiçbir konuda ama hiçbir konuda kompleks sahibi olamayız. Başımız öne eğik bir millet değil, başı dik, mağrur ve muzaffer bir millet olmak zorundayız. 
NİCE BÜYÜK âLİMLER VAR  
Bakın, bizim tarihimizde, Mevlana gibi bir büyük mütefekkir var. Bizim tarihimizde Yunus gibi çok büyük bir mütefekkir var. Bizim tarihimizde, Piri Reis var, Ali Kuşçu var, Cezeri, Harezmi, İbni Sina, Mimar Sinan var. Bunlar gibi, bilime, sanata, tarihe yön vermiş nice büyük âlimler, gönül insanları var. Birileri, bizim tarihimizin savaştan, kılıçtan, entrikadan, iç çekişmelerden, maalesef Haremden ibaret olduğunu iddia ediyor. Bizden olmayan birileri, son derece kasıtlı şekilde, bizim tarihimizi bize böyle anlatmaya çalışsa da, biz, kendi tarihimizi böyle göremeyiz ve görmeyeceğiz. 
FETİH GÖNÜLLERİ AÇMA GİRİŞİMİDİR  
Fetih dediğiniz kavram, kusura bakmayın, savaşarak, birilerinin boynunu kopararak, işgal ederek, sömürmek için yeni topraklar elde etme girişimi değildir. Fetih, tam tersine, kapılardan önce kalpleri açma girişimidir. Fetih, bir medeniyeti, sevgi medeniyetini yakın ya da uzak diyarlara taşımaktır. Fetih, kılıcın değil, kalemin egemenliğine inanmaktır. Onun için İstanbulun fethinde Bizansın hanımları Fatih Sultan Mehmeti, Akşemseddini karşılarken başımızda kardinal külahı görmektense Osmanlı sarığı görmeyi arzu ederiz demişlerdir. Çünkü birinde adalet vardı, birinde zulüm vardı. Bunu onlar çok iyi biliyorlardı. 
EZİKLİK İÇİNDE OLMAYACAĞIZ  
Bizden olmayanlar, bizim tarihimizi nasıl anlatırsa anlatsın. Biz, kendi tarihimizi, kendi öz medeniyetimizi doğru tanımak, doğru anlamak ve o tarihten ilham alıp, geleceği şekillendirmek zorundayız. İşte onun için bizim başımız hiçbir zaman öne eğilmeyecek. Biz, eziklik, güvensizlik, pısırıklık, sinmişlik içinde asla olmayacağız. Biz, yenilmişlik duygusunu, yenilgi duygusunu, mağlubiyet duygusunu yanımıza asla yaklaştırmayacağız. Bu millet, geçmişte en iyiyi yaptı, bugün de en iyiyi yapabilecek güce, yeteneğe sahiptir. Bu millet geçmişte öncü oldu, bugün de öncü olacak kudrete ziyadesiyle sahiptir.       