Nikahsız karısının boynunu falçatayla kesti
Mersin'in Tarsus ilçesinde bir kişi, nikahsız yaşadığı karısının boynunu falçatayla kesti.
Olay, Kızılmurat Mahallesi Bankalar Caddesi'nde meydana geldi. Edinilen bilgilere göre, Nurettin Çinar (34) ayrıldığı nikahsız eşi Gonca Boz (24) ile Bankalar Caddesi'nde tesadüfen karşılaştı. Çift burada tartışmaya başladı. Tartışmanın kavgaya dönüşmesiyle Nurettin Çinar, üzerindeki falçata ile Gonca Boz'un boğazını keserek kaçtı. Kanlar içinde yere yığılan genç kadının yardımına çevredeki vatandaşlar koştu. Olay yerine çağrılan 112 acil servis ekipleri kadına ilk müdahaleyi yaparak, Tarsus Devlet Hastanesi'ne kaldırdı. Talihsiz kadının hayati tehlikeyi atlattığı öğrenildi.

Polis ekipleri, olay yerinden kaçan Nurettin Çinar'ı fazla uzaklaşamadan kıskıvrak yakaladı. Olayla ilgili soruşturma başlatıldı.