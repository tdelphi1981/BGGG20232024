Türkiye'yi tehdit edecek yeni fay hattı iddiası
ÇANAKKALE Onsekiz Mart Üniversitesi (ÇOMÜ) Mühendislik Fakültesi Jeoloji Mühendisliği Bölümü öğretim üyesi Prof. Dr. Doğan Perinçek, Yunanistan'ın Limnos Adası'nın güneydoğusunda meydana gelen Richter ölçeğine göre 6.2 büyüklüğündeki depremin, uzun vadede Türkiye yönünde yeni bir fay hattı yaratabileceğini iddia etti.
Ege Denizi'nde, Yunanistan'ın Limnos Adası'nın Güney Doğusu'nda geçen 8 Ocak tarihinde meydana gelen 6.2 büyüklüğündeki depremi ve sonrasında yaşanan 300'e yakın artçıyı değerlendiren ÇOMÜ Mühendislik Fakültesi Jeoloji Mühendisliği Bölümü öğretim üyesi Prof. Dr. Doğan Perinçek, bu hareketliliğin uzun vadede Türkiye yönünde yeni bir fay hattı yaratabileceğini öne sürdü.


Ege Denizi içinde bir çok doğu- batı, kuzeydoğu- güneybatı fayları bulunduğunu belirten Prof. Dr. Perinçek, bunlardan biri olan Yunanistan'ın Limnos Adası'nın güneybatısındaki fay üzerinde, 1968 tarihinde 7.2 büyüklüğünde deprem meydana geldiğini hatırlattı.


BOĞAZDAKİ FAYLAR İLE İLİŞKİ KURABİLİR


Prof. Dr. Perinçek, yaptıkları değerlendirmelerde 6.2'lik depremi, Yunanistan'ın Limnos Adası'nın Güneybatısı'ndaki Aghios Efstaritos Adası'ndan Türkiye'ye doğru gelişmekte olan yeni bir fay olarak düşündüklerini aktardı. Prof. Dr. Perinçek, şunları söyledi:


"Yunanistan'ın Limnos Adası'nın Güneydoğu'sunda oluşan 6.2 büyüklüğündeki deprem ve sonrasında oluşan artçıların bu alandaki yeni bir fayla ilgili olduğunu söyleyebiliriz. Konuyu araştırdığımız arkadaşım Dr. Akın Kürçer ile birlikte, bu fayın güneybatıya doğru devamında, Aghios Efstratios adasındaki fay ile bu yeni oluşan fayın da birbiriyle ilgili olduğunu ve Türkiye'ye doğru uzandığını düşünüyoruz. Bu durumu güneybatıdaki bir fayın kuzeydoğuya doğru uzanan yeni bir faya dönüşmesi olarak yorumlayabiliriz. Eğer bu fayı kuzeydoğu yönünde uzatırsanız, Çanakkale Boğazı'nın içine girdiğini görürsünüz. Saros Körfezi'ndeki Kuzey Anadolu Fayı'na paralel Çanakkale Boğazı'nda da şu an aktif olmayan bir takım faylar var. Eğer 6.2'lik depreme neden olan bu fay ilerlerse, Çanakkale Boğazı'ndaki faylar doğrultusunda gelişebilir. Bu durum bu alandaki fayları aktif hale gelebilir."


KUZEY ANADOLU FAYINDA 7.9 OLURDU


Ege Denizi'ndeki fayların boylarının daha kısa olduğunu ve Kuzey Anadolu Fayı gibi sürekli olmadığını belirten Prof.Dr. Perinçek, "Kuzey Anadolu Fayı, Erzincan'dan Saros Körfezine kadar uzanan bir fay. Bunun üzerinde sürekli büyük depremler oluyor. Ege Bölgesinde karada ve özellikle Ege Denizi'nin Kuzey ve Orta kesiminde olan fayları daha küçük ve deprem açısından daha az tehlikeli faylar olarak yorumluyoruz. Böyle bir boşalma Kuzey Anadolu fayı üzerinde olsaydı belki deprem 6.2 değil de 7.9 şeklinde olabilirdi" dedi.