Timoşenko milletvekilini öldürtmekle suçlanıyor
Ukrayna Başsavcısı Viktor Pşonka, Ukrayna eski Başbakanı Yulia Timoşenko'yu, Milletvekili Yevgeni Şerba cinayetinde azmettirici olmakla suçladı. Başsavcı Pşonka, 1996 yılında suikasta uğrayan ve eşi ile birlikte hayatını kaybeden milletvekili Şerba cinayetinde, eski Başbakan Timoşenko'nun azmettirici olduğunu ve başsavcılığın bu durumu Timoşenko'ya bildirdiğini belirtti. Yürütülen soruşturma kapsamında elde edilen delillerin olayın baş sorumlusu olarak Timoşenko'yu gösterdiğini söyleyen Pşonka, suçu ispat edilirse eski Başbakan'ın ömür boyu hapis cezasına çarptırılabileceğini söyledi. Timoşenko'nun, Şerba'nın öldürülmesi için kiralık katillere 2,8 milyon dolar ödediğini iddia eden Başsavcı, aynı zamanda işadamı olan milletvekilinin, şirketlerini, Başbakan Timoşenko'nun ticari tekeline devretmek istemediği için öldürüldüğünü ileri sürdü. Cinayete azmettirici olmak suçundan yargılanacak eski Başbakan Yulia Timoşenko, Rusya ile Ukrayna arasında 2009'da imzalanan doğalgaz anlaşmasında yolsuzluk yaptığı gerekçesiyle yargılanmış ve 7 yıl hapis cezasına mahkum edilmişti.