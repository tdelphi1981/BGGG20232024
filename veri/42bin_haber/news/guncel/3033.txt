Görmez: Diyanet Akademisi kurulacak
DİYANET İşleri Başkanı Mehmet Görmez, Diyanet İşleri Başkanlığı Eğitim Hizmetleri Genel Müdürlüğü'ne bağlı eğitim merkezlerinin Diyanet Akademisi'ne dönüştürüleceğini söyledi.
Diyanet İşleri Başkanlığı Eğitim Hizmetleri Genel Müdürlüğü tarafından Antalya'nın Manavgat İlçesi'ndeki Silence Beach Otel'de düzenlenen 'Dini Yüksek İhtisas/Eğitim Merkezleri İdareci ve Görevleri Semineri' başladı. 19 eğitim merkezinden 132 eğitim görevlisi ve idarecinin katıldığı seminer, 8 Şubat'ta sona erecek. 

Seminerin açılışında konuşan Diyanet İşleri Başkanı Mehmet Görmez, Diyanet İşleri Başkanlığı Eğitim Hizmetleri Genel Müdürlüğü'ne bağlı eğitim merkezlerinin Diyanet Akademisi'ne dönüştürüleceğini açıkladı. Görmez, çalışmaların sürdüğüne değinerek, eğitim merkezlerinin 3 yıllık hizmet içi kurs veren merkez olmaktan çıkarılıp, akademik özelliğe sahip bir kurumsal statüye kavuşması gerektiğini kaydetti.

Diyanet Akademisi kanun taslağının hazır hale geldiğini kaydeden Mehmet Görmez, şu bilgileri verdi: "Geçen hafta başbakan yardımcımız Bekir Bozdağ ile birlikte madde madde müzakere ettiğimiz Diyanet Akademisi kanun taslağı hazır hale geldi. Bu bir taslaktır, henüz olgunlaşmadı. Bu taslağa göre Ankara merkezde bir akademi, akademiye bağlı 3 çeşit eğitim kurumu, bir genel kurulu ve bir akademik kurulu olacak. Akademik kurul müfredatını, programını belirleyecek. Akademik kurulda görev yapan arkadaşlarımızın her birisinin statüsü üniversitede hocalık yapan bir arkadaşın statüsü kadar olacak. Buna bağlı İstanbul, Konya, Kayseri, Erzurum gibi illerimizde ihtisas merkezimiz olacak." 

Görmez, Diyanet İşleri Başkanlığı'nın açık bir üniversite gibi çalıştığını söyledi. Görmez, "Diyanet İşleri Başkanlığı son 10 yılda hiçbir kurumda görülemeyecek derecede bir açık üniversite gibi çalıştı. Binlerce arkadaşımız Açık Öğretim İlahiyat Fakültesi'ne kaydını yaptırdı ve 2 yıllık ilahiyat okudu. Yüksek okul mezunu personelin oranı yüzde 6- 7'lerden yüzde 60-70'lere tırmandı" dedi.