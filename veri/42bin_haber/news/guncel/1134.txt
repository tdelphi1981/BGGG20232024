Köşk'te de arama yapıldı
Başbakan Erdoğan'ın çalışma ofisinde 'böcek' çıkması devleti teyakkuza geçirdi. Çankaya Köşkü dahil taraması yapılan kritik mekânlar temiz çıktı.
 Başbakan Recep Tayyip Erdoğan ’ın ofisinde dinleme aygıtı yani ‘böcek’ çıktığı yönündeki açıklamasının yankıları sürerken, bir yıl önce yaşanan olaydan sonra devletin kritik birimlerinde teyakkuza geçildiği belirlendi.
 Devletin bir numaralı makamı 
 Cumhurbaşkanlığı’nda da köşe bucak ‘böcek’ arandığı ortaya çıktı. Cumhurbaşkanı Abdullah Gül’ün resmi işlerini yürüttüğü ‘Çankaya Köşkü’ ile ikamet ettiği Dışişleri Bakanlığı Konutu da kapsamlı ‘böcek araması’ndan geçirildi. MİT ve emniyet tarafından ortaklaşa yürütülen aramaların sonucunda Cumhurbaşkanı’nın kullandığı mekânların ‘temiz’ çıktığı öğrenildi. Çankaya Köşkü’nde Cumhurbaşkanlığı’nın dinlenmesi olasılığına karşı düzenli kontroller yapılıyor. Çankaya Köşkü, Milli Güvenlik Kurulu (MGK) toplantıları öncesi genel bir kontrolden geçirilirken, Cumhurbaşkanı başkanlığında Başbakan, Genelkurmay Başkanı, bakan ve komutanların katıldığı toplantılar öncesinde geniş kapsamlı ‘böcek’ araması yapıldığı da biliniyor.
 MİT krizi öncesi bulundu 
 Türkiye ’nin günlerdir konuştuğu ‘böcek’ olayıyla ilgili Ankara kulislerine de yeni bilgiler yansıdı. Buna göre, Başbakan’ın makam ve ofisindeki ‘böcek’ler, MİT krizinin başlangıcı olan 7 Şubat 2011’den önce bulundu. Bazı şüpheler üzerine ilk olarak aralıkta kapsamlı bir tarama yapıldı. Bu ilk aramada polis, dinleme cihazı buldu ve MİT’ten yardım istendi. Erdoğan’ın Başbakanlık’taki makam odası ve Subayevleri’ndeki konutunun alt katındaki çalışma ofisinde üçlü prizin içinde bulunan iki dinleme cihazıyla ilgili operasyonun MİT Elektronik ve Teknik İstihbarat Başkanı Basri Aktepe tarafından yönetildiği belirtiliyor. ‘MOBESE kameralarının mimarı’ olarak da bilinen Aktepe, Hakan Fidan’ın Müsteşar olmasından sonra MİT’e geçmişti. Aktepe, daha önce TİB Teknik Daire Başkanı’ydı. 
 
 Aynı merkez mi ?
 
 Başbakan’ı dinlemek için yerleştirildiği söylenen ‘böcek’lerle ilgili çarpıcı bir iddia daha dile getiriliyor. Bu dinleme aygıtının ‘kayıt’ yapmadığı ‘yansıtıcı’ özelliği olduğu söylenmişti. ‘Böcek’ olarak adlandırılan bu aygıtın Deniz Baykal’ın CHP Genel Başkanlığı’ndan gidişine sebep olan olayda kullanılan cihazla benzeştiği söyleniyor. Başbakan’ın ofis ve makamında çıkan ‘böcek’ sadece ses kaydı, Baykal’ın görüntülendiği odaya yerleştirilen ise ses ve görüntü kaydı özelliği taşıyor. Bu durum Başbakan ile Baykal’ı ‘aynı merkez’ lerin izlemeye aldığı kuşkusunu doğuruyor.
 Radikal