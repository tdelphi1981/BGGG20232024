Patlamanın ardından ortaya çıkan dram
Cilvegözü Sınır Kapısı'ndaki patlamada hayatını kaybeden 15 yaşındaki İbrahim Yalçınkaya'nın, 'ilk gün ders olmaz' düşüncesiyle dün okula gitmediği, sömestr tatilinde 7 lira yevmiye karşılığında çalıştığı dönercinin siparişleri için sınır kapısında bulunduğu ortaya çıktı.
AA muhabirinin aldığı bilgiye göre, seyyar satıcılık yaparak ailesinin geçimini sağlayan Hüseyin Yalçınkaya'nın ilköğretim okulu 8. sınıf öğrencisi oğlu İbrahim Yalçınkaya (15) sömestr tatilinde ailesinden izin alarak, bir dönerci dükkanında çalışmaya başladı.

Günlük 7 lira yevmiye karşılığı Reyhanlı ilçe merkezindeki dükkanda çalışmaya başlayan İbrahim, ilçeye yaklaşık 12 kilometre uzaklıkta bulunan Cilvegözü Sınır Kapısı'ndaki siparişleri bisikletiyle müşterilerine ulaştırmaya çalıştı.

Ailesinden okul başlayana kadar çalışma izni alan küçük İbrahim, okulların açıldığı ilk gün, yani patlama sabahı 'bugün dersler boş olur' diye düşünüp, okul yerine yeniden işe gitti.

Oğullarının cenazesini Reyhanlı Asri Mezarlığı'nda defnettikten sonra, Değirmenkaşı Mahallesindeki evlerinde kurulan çadırda taziyeleri kabul eden Hüseyin Yalçınkaya, AA muhabirlerine yaptığı açıklamada, yüreklerinin yandığını, başkalarının da benzer acılar yaşamaması için tedbir alınmasını istedi.

Yaşadığı acıyı 'anlatamıyorum' diye nitelendiren acılı baba, oğlunun olay anında sınır kapısına sömestr tatilinde çalışmaya başladığı dönerci dükkanın siparişlerini götürmek üzere gittiğini belirterek, 'Dün sabah okula gitme konusundan tartıştık. Bana bugün okuldaki derslerinin boş olacağını söylemişti. Dün sabah oğlumu çalışırken gördüm. Hatta okula gitmesi için tokat bile attım. Ama bana 'bugün son baba' dedi' diye konuştu.