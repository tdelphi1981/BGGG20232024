Polis dayağı kamerada
SİVAS'ta bir iş merkezinde esnaf arasında çıkan tartışmaya müdahale için gelen polislerin kendilerini dövdüğünü öne süren 2 esnaf savcılığa suç duyurusunda bulundu. İş merkezinin güvenlik kamerasına yansıyan görüntülerde, polisin 2 kişiye coplu müdahalesi yer aldı.
Olay, Bankalar Caddesi'ndeki Sefa İş Merkezi'nin zemin katında cep telefonu ticareti yapan esnaf arasında ticari bir anlaşmazlık nedeniyle tartışma çıktı. İhbar üzerine Asayiş Şube Müdürlüğü'nde görevli polis ekibi iş merkezine sevk edildi. İddiaya göre esnaf, sorunu kendi aralarında çözebileceklerini belirterek polisin müdahale etmesini istemeyince olay çıktı.


Polisin arbedede biber gazı sıkarak copla müdahalede bulunduğu iddia eden esnaf 28 yaşındaki Kubilay Karakollukçu ve 26 yaşındaki Gökhan Yelok yaralandıklarını ileri sürerek hastaneden aldıkları raporla savcılığa suç duyurusunda bulundu. Polisler de hastaneden rapor alıp onlardan şikayetçi oldu. 



GÜVENLİK KAMERASI GÖRÜNTÜLEDİ


İş merkezinin güvenlik kameralarına yansıyan görüntülerde üniformalı bir polis memurunun esnaf Kubilay Karakollukçu'ya copla vurması ve kanlar içinde yerde yatan Gökhan Yelok'un coplandığı yer aldı. Polisin müdahale ettiği kişilerin aldıkları darbe sonucu yaralanmaları kameralara yansıdı. 


Kubilay Karakollukçu, iş merkezindeki güvenlik kamerasını fark eden polislerin kendilerini dışarı çıkarıp, dövdüklerini de ileri sürdü. Karakollukçu, "Biz olayı kendi aramızda çözmeye çalıştığımızı anlatmaya çalışırken bizi dinlemeden gözlerimize biber gazı sıkmaya başladılar. Pasajın içinde biber gazları sıkıldıktan sonra müşteriler çığlık atarak kaçmaya başladı. Polisler coplarla bize vurmaya başladılar. Bu sırada elimiz, yüzümüz kan içinde kaldı" dedi.