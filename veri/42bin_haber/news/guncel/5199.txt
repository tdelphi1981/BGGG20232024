Bir asırlık eğitim gereçleri, 'Nostaljik Eğitim Müzesi'nde
Samsun'un Havza ilçesinde 1925 yılında kurulan İstiklal İlkokulu'nda bir dönem kullanılan eğitim gereçleri, 'Nostaljik Eğitim Müzesi'nde sergilenmeye başlandı. AK Parti Samsun Milletvekili Cemal Yılmaz Demir, müzeyi gezerek araç ve gereçleri inceledi.
Milletvekili Cemal Yılmaz Demir, Havza Kaymakamı Yunus Kalaycı, Havza Belediye Başkanı Murat İkiz ve bazı meclis üyeleriyle İstiklal İlkokulu bünyesinde açılan 'Nostaljik Eğitim Müzesi'ni ziyaret etti. Gezide Okul Müdürü Günay Özkan, Müze Sorumlusu Aydan Pehlivan ve öğrenciler Milletvekili Demir ve beraberindekilere müzede sergilen eğitim araçları hakkında bilgiler verdi. 

DEMİR'DEN ÖĞRENCİLERE TAVSİYE

Sergilenen eşyaları tek tek inceleyen Demir, öğrencilerle ayaküstü sohbet etti. Öğrencilere tavsiyelerde bulunan Demir, "Bakın eski zamanların imkânsızlıklarını bu müzede görmektesiniz. Şimdi sizlerin ellerinizin altında hem teknolojik hem de ekonomik anlamda bir çok imkan mevcut. Bu imkanları iyi değerlendirin ve ülkemizi daha iyiye götürmek için iyi eğitim alın." dedi. 

 "KADIN CUMHURİYETİN ODAK NOKTASINDA"

Öte yandan tüm kadınların 8 Mart Dünya Kadınlar Günü'nü kutlayan Milletvekili Demir, şunları kaydetti: "Bizler cennet annelerin ayakları altındadır' buyruğuna inanan bir milletiz. Türkiye Cumhuriyeti'nin odak noktasında yer alan kadınlarımız, üstlendikleri misyonu ve yaşatma görevini hiçbir fedakârlıktan çekinmeden yerine getirmiş, modern ve çağdaş Türkiye'nin oluşmasında söz sahibi olmuşlardır. AK Parti, hükümetleri döneminde de bireylerin haklarını korumanın önündeki tüm engelleri kaldırıp daha yaşanabilir, daha demokratik, daha özgür bir yaşam alanı oluşturulmuştur. Hayatımızın her anında varlıklarıyla onurlandığımız, ihtiyacımız olduğunda desteklerini esirgemeyen, eğiten, yetiştiren, yüreklerindeki sevgi ve şefkati karşılıksız veren, ailenin ve toplumumuzun temel taşı olan fedakâr kadınlarımızın dünya kadınlar gününü kutluyor, sevgi ve saygılar sunuyorum."