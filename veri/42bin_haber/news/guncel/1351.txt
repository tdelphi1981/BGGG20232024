'Telefonda ağız tadıyla kavga bile edemeyiruz'
28 Şubat kararlarıyla ilgili tüm davaların iptal edilmesi, mağdurlarının da maddi ve manevi kayıplarının tazmin edilmesi için kanun teklifi veren BDP Diyarbakır Milletvekili Altan Tan'dan isyan etti. Tan, Başbakan Erdoğanın 'Beni de dinliyorlar, derin devlet bitmiyor' sözlerine atıfta bulunarak, Biz de artık eşimizle bile telefonla konuşurken tedirginlik içindeyiz. Tatlı tartışmalar bile yapamıyoruz. Dinlenme kaygısı ve korkusuyla sevgi sözcükleri bile kullanamaz olduk dedi.
Altan Tan, orta öğrenim ve yüksek öğrenim kurumlarında okuyanların, başörtüleri dahil olmak üzere dini inançların gereği olan kılık ve kıyafetleriyle eğitim görmeleri için yasa teklifi verdi.    
Refah Partisinden başlayarak Ak Partiye kadar uzanan zaman diliminde İslamcıların Seçim kazanmalarına karşın başörtüsü sorununun çözülemediğine dikkat çeken Tan, Sayın Bülent Arınç seçimler öncesinde Maraş Meydanında başörtüsü bizim namus meselemizdir, demişti. Bu namus hala Maraş meydanında duruyor dedi.  
BEĞENMİYORSANIZ SİZ HAZIRLAYIN, BİZ DESTEK VERELİM 
Tan, eğitim kurumlarında ve kamusal alanda dini inançların gereği olan kılık kıyafetlerin serbest bırakılması gerektiğini belirterek, verdiği yasa teklifine iktidar partisinin de destek vermesi gerektiğini söyledi. Tan, Ak Parti bu kadar şov yapacağına bu teklifimi desteklesin. Benimkini beğenmiyorlarsa kendileri hazırlasınlar, biz onlara destek verelim dedi.  
Rahibenin rahibe kıyafetiyle, papazın da papaz kıyafetiyle eğitim öğrenim görebilmesi gerektiğini vurgulayan Tan, İslam inancına sahip bir kadının da başörtüsüyle okuyabilmesi ve yine başörtüsüyle öğretmen, avukat, hakim, savcı, polis olarak görev yapabilmesi gerektiğini söyledi.  
Yani okullarda şalvar, sarık, cübbe, sakal serbest mi bırakılsın sorumuza ise Tan, Şalvar inanç mıdır gelenek midir? Dini inancın bir mecburiyetiyse serbest olsun yanıtını verdi.  
Tan, Madem Türkiye demokratikleşiyor, Kürt sorunu çözülüyor o zaman insanların inançlarının gereği olan kılık ve kıyafetlerinden dolayı eğitim ve öğrenim ile kamuda görev yapma hakkından mahrum bırakılmaları kabul edilemez. Bu mağduriyetin acilen giderilmesi gerekmektedir dedi. 
MAĞDURLARA TAZMİNAT ÖDENSİN 
28 Şubat döneminde çok kötü günler yaşandığını, yüzlerce, binlerce kişinin gözaltına alındığını, binlerce kişiye ceza verildiğini belirten Tan, ''Bugün ortaya çıktı ki o tarihte işledikleri suçlarla ilgili ciddi bilgi, belge yok. Tamamen keyfi, ideolojik, tek yanlı anlayışla bu insanlar mağdur edildi'' dedi. 
Salih Mirzabeyoğlunun ağırlaştırılmış müebbet cezasıyla hala hapiste olduğunu, Kudüs Gecesinde piyes düzenledi diyen Nurettin Şirinin 10 yıl hapis yattığını belirten Tan, Bir insan piyes sahneye koydu diye 10 yıl yatar mı? Belediye başkanı görevden alındı. Bunun gibi binlerce örnek var. 28 Şubat mağdurlarının mağduriyetleri giderilsin, üniversitelerden, emniyetten, silahlı kuvvetlerden atılanlar görevlerine geri döndürülsün. Geçen süre zarfındaki maaşları, emekliliğe dair hakları ne varsa iade edilsin dedi.  
YENİDEN YARGILANSINLAR 
Tan, o dönemde bu kadar kötü şeyler olduysa, binlerce kişi mağdur edilip, görevden uzaklaştırılıp, sicilleri bozulduysa bunun telafi edilmesi gerektiğini belirterek, ''28 Şubat dönemindeki özellikle İslami kesimle ilgili, Kürt meselesiyle bağlantılı olarak hüküm giyen bütün kişilerin yeniden yargılanmasını, bu davaların düşmesini istiyorum'' dedi.  
Tan, verdiği kanun teklifinin gerekçesinde ise şöyle dedi:  28 Şubat 1997 tarihinde gerçekleşen Milli Güvenlik Kurulu toplantısı sonrasında hukuk dışı yapılanmalarla yargı kurumlarına ve sivil siyasete müdahale edilmiştir. On binlerce insan gözaltına alınmıştır. Harp okullarından ve üniversitelerden birçok insan atılmıştır. Bugün ortaya çıkan gerçekler göstermektedir ki bu tutuklamalar için ciddi bir bilgi ve belge bulunmamaktadır. 28 Şubat sürecinde görev alan generaller başta olmak üzere birçok insan yargılanmaktadır. O nedenle özellikle İslami kesimle alakalı tüm yargı kararlarının iptal edilmesi gerekmekte ve yargılamalar tekrar yapılmalıdır.
AĞIZ TADIYLA KAVGA DA EDEMİYORUZ, SEVGİMİZİ DE SÖYLEYEMİYORUZ 
Altan Tan, Başbakan Erdoğanın 'Beni de dinliyorlar, derin  devlet bitmiyor' sözlerine atıfta bulunarak, Biz de artık eşimizle bile telefonla konuşurken tedirginlik içindeyiz. Tatlı tartışmalar bile yapamıyoruz. Telefon açtığımızda, zat-ı aliniz nasıl diye soruyorum. Hanımefendi de arz-ı hürmetler ederim beyefendi, sizler nasılsınız diye yanıt veriyor. Tartışmayı bırakın dinlenme kaygısı ve korkusuyla sevgi sözcükleri bile kullanamaz olduk dedi.  
Tan, geçenlerde 7 yaşındaki küçük oğlunun abisiyle kavga ederek kendisini aradığını belirterek, Abisini bana ağza alınmayacak sözlerle şikayet etti. Ben de kendisine, devlete bizi rezil ettiniz. Ayıptır, bari devlete olan saygınızdan ağabeyinle iyi geçinin dedim. Ben şikayet ediyorum. Başbakan da şikayet ediyor. Sebze  halinde kabzımal mısın; 11 yıldır Başbakansın, şikayet etmeye hakkın var mı  diye sordu.