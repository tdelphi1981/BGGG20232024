Hafta sonu kar yağışı bekleniyor
Türkiye, Orta Akdeniz üzerinden gelen yağışlı sistemin etkisine girecek. Hava sıcaklığının 3 ile 7 derece arasında düşmesi bekleniyor. Hafta sonu ise iç kesimlerde kar yağışı bekleniyor.
Meteoroloji yetkililerinin verdiği bilgiye göre, yarın Marmara, Ege, Batı Akdeniz ile Eskişehir çevrelerinde yağış görülecek. Yağışlar Güney Ege ve Batı Akdeniz kıyı kesiminde kuvvetli olmak üzere yağmur ve sağanak şeklinde olacak.

Cuma günü yağışlı havaya ilave olarak Balkanlar üzerinden yeni bir soğuk hava kütlesinin etkili olması bekleniyor. Marmara, Ege, Akdeniz, İç Anadolu, Batı ve Orta Karadeniz, Doğu Karadeniz'in iç kesimi, Doğu Anadolu'nun kuzey ve batısıyla Güneydoğu Anadolu'nun batısında yağış bekleniyor. Yağışlar Muğla, Antalya'nın doğu ilçeleri ve Osmaniye ile Hatay'ın kıyı ilçelerinde kuvvetli olmak üzere yağmur ve sağanak, Doğu Anadolu'nun kuzeyiyle zamanla Batı Karadeniz'in iç kesimleri, İç Ege, Göller Yöresi, Eskişehir, Bilecik ve Kırklareli çevrelerinde karla karışık yağmur ve kar şeklinde görülecek.

Cumartesi günü Marmara'nın batısı ve Kıyı Ege dışında tüm bölgelerde görülecek yağışlar, kıyı kesimlerle Güneydoğu Anadolu'da yağmur, iç kesimlerde ise karla karışık yağmur ve kar şeklinde olacak. Pazar günü yağışlar yurdun doğusunda etkili olmaya devam edecek.

Mevsim normalleri üzerinde seyreden hava sıcaklığı, cuma günü batı bölgelerde, hafta sonunda ise yurdun kuzey ve iç kesimlerinde 3 ile 7 derece arasında azalacak. Önümüzdeki hafta ise havanın yurt genelinde mevsim normalleri civarında seyretmesi bekleniyor.