Sezaryenin ardından yaşamını yitirdi...
İstanbul Ümraniye'deki özel bir hastanede sezaryenle doğum yapan 38 yaşındaki 4 çocuk annesi Esengül Aktaş, iddiaya göre geçirdiği kalp krizi sonucu hayatını kaybetti.(DHA) -- Bir erkek çocuk dünyaya getiren Esengül Aktaş'in eşi Şahin Aktaş, "Eşimin sağlık durumu hakkında bana bilgi vermediler. Eşimin ölümünden hastane sorumludur" dedi. 

İddiaya göre, 4 çocuk annesi Esengül Aktaş, sezaryenle doğum yapmak için özel bir hastaneye yattı. Bir erkek çocuğu dünyaya getiren Esengül Aktaş, tedaviye alındı. Esengül Aktaş 24 saat sonra hayatını kaybetti.

Eşinin ölüm haberini duyunca sinir krizi geçiren Şahin Aktaş, "5 tane çocuğumun katili bu hastanedir. Böyle hastane olmaz olsun. Eşimi resmen öldürdüler" dedi.

Hastanedeki kadın doktordan eşinin bir anda fenalaştığını öğrendiğini söyleyen Şahin Aktaş, "'Yeterli değilseniz. Başka bir hastaneye götüreyim' dedim. Bana hastamı vermediler. En sonunda gelip bana 'Hastanız kalp krizi geçirerek öldü' dediler. Bebeğimi aldım. Hastane hakkında dava açacağım" diye konuştu.