725'i yok sayamazsınız
Kongre sonuçlarıyla ilgili 'Bahçeli sarsıldı' yorumlarını yanıtlayan MHP lideri, '400 küsur oyu oy kabul edip 725'i yok farz etmek mantıken doğru değil' dedi
 Volkan YANARDAĞ
 MHP Genel Başkanlığı koltuğuna yeniden oturan Devlet Bahçeli,  'Bahçeli sarsıldı' şeklindeki haberlere tepki gösterdi. Kapanış konuşmasındaki 'Entrikayı yerle bir ettik' sözlerine açıklık getiren Bahçeli, 'MHP'nin karşı karşıya kaldığı davranışların farkında olduğumuzu söyledik. Atılan manşetler bunların uzantıları' diye konuştu. Bir grup gazeteciye kongreyi değerlendiren Bahçeli şunları söyledi:
 GELİŞİ GÜZEL YAZILMADI 
 KAPANIŞ konuşmasındaki her cümlesinin seçilerek konduğunu, gelişi güzel yazılmış, söylenmiş sözler olmadığını belirten Bahçeli, 'O sözler MHP'nin üzerinde özellikle son dönemler itibarıyla ne yapılmak isteniyorsa onlara cevaptır. 'Sarsıldı' diye manşetler atıldı. 400 küsur oyu oy kabul edip, 725'i yok farz etmek mantıken doğru bir şey değil. Bir oy farkıyla da seçilmiş olsak, birisi gelip kurultayı tekrarlayın mı diyecek?'  tepkisini gösterdi. Bahçeli, '16 yıllık siyasi tecrübe gösterir bazı şeyleri' diyerek kazanacağını önceden bildiğini, kapanış konuşmasını da önceden hazırladığını kaydetti.
 TEŞKİLATA TALİMAT
 KONGRE sürecinde hiçbir partide olmayan bir uygulama yaptıklarını belirten Bahçeli şunları söyledi: Birincisi aday adayı olan kişinin teşkilatlarla olan münasebetini kurmak istediği andan itibaren, teşkilata verdiğim talimatla 'Gelenle ilgileneceksiniz, istedikleri ile görüştüreceksiniz, toplantı yapmak istiyorsa müsaade edeceksiniz, basın toplantısı yapmak istiyorsa ona müsaade edeceksiniz, sonra da uğurlayacaksınız' dedim. Sonra il başkanları toplantısında da söyledim, 'Ben şuna karşıyım, ona oy vermeyeceğim, gibi kaba tabirler kullanmayınız' dedim.
 ALLAH KORUDU
 BAHÇELİ salonda gençlerin karşılıklı sloganlarıyla ilgili soruya, 'Stadyumlardan kalma alışkanlık. Gerçekten bir esnek yapı verdik. Yoksa bu kadar oyunun oynandığı bir ortamda Allah korudu' dedi. MHP lideri salonda sigara içilmesi konusunda da 'Kongre heyecanı sigara tiryakisini kamçılar' yorumunu yaptı. .
 'Öze dönüş ete kemiğe büründü'
 Koray Aydın cephesinden gelen ilk açıklama, 'Öze dönüş hareketimiz söylem olmaktan çıktı ve ete kemiğe büründü' oldu. 'Partimize hizmete devam edeceğiz' diyerek, yarışı sürdüreceği mesajı veren Aydın, 'Her zaman olduğu gibi birlik dilini kullanmaya devam edeceğiz. Farklı tercihleri bulunan arkadaşlarımı da bütünlükle, art niyetli ve fitneci olarak nitelendirmeyeceğiz ve tercihlerine saygı göstereceğiz' dedi. Aydın, olağanüstü kongre ile ilgili 'Şimdilik bir planımız yok. Zamanı ve zemini değil' değerlendirmesini yaptı.
  