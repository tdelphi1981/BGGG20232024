Müslüm Gürses'in köyünde yas
Tedavi gördüğü hastanede yaşamını yitiren sanatçı Müslüm Gürses'in ölüm haberi doğum yeri olan Şanlıurfa'nın Halfeti İlçesi'nin Fıstıközü Köyü'nü yasa boğdu.
1953 yılında Halfeti'nin 180 haneli Fıstıközü Köyü'nde dünyaya gelen Müslüm Gürses'in ölüm haberi, halen köyde yaşayan akrabalarını derin üzüntüye boğdu. Küçük yaşta doğduğu köyden ayrılıp önce Adana'ya, ardından İstanbul'a giden ünlü sanatçının ölüm haberini alan üvey annesi Emine Akbaş cenaze törenine katılmak için İstanbul'a gitti. Köyde taziyeleri kabul eden Gürses'in amcasının oğlu Ahmet Akbaş ile akrabaları duygularını şöyle paylaştı:

"Müslüm Gürses hepimizin gurur kaynağı ve Türkiye'nin en önemli sanatçılarından birisiydi. Acılarla dolu bir hayatı vardı. Genç yaşta kardeşi çatışmada öldürüldü. Annesi ise tartıştığı babası tarafından öldürüldü. Babası 2009 yılında vefat etmişti. Ailevi nedenlerden dolayı köye gelmiyordu ama hepimiz kendisini çok seviyorduk. Şimdi onun da hayatını kaybetmesi ile hepimiz derin üzüntü içerisindeyiz."

Fıstıközü Köyü sakinleri, daha sonra Gürses'in vefat etmiş olan ve köy mezarlığına defnedilen kardeşi ve babasının mezarına giderek dua etti.