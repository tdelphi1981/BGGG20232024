İrlanda'da kürtaj skandalı
İrlanda'da kürtaj olmasına izin verilmeyen bir kadının ölmesi, ülke çapında skandala neden oldu. Ülkenin sağlık yetkilileri 31 yaşındaki diş hekimi Savita Halappanavar'ın kan zehirlenmesinden kaynaklanan ölümüyle ilgili soruşturma açtı.(Metin Güneş / CNN TÜRK / Londra) -- Halappanavar'ın eşi hamilelikte komplikasyonlar olmasına karşı karısının kürtaj olmasına izin verilmediğini iddia ediyor.

17 haftalık hamile olan Halappanavar, Galway kentinde sırt ağrıları nedeniyle hasteneye gitti. Hastanede düşük teşhisi konulan kadın bir hafta sonra da kan zehirlenmesinden öldü. 

Eşi, kadına düşük yaptığı söylendiğinde üç gün boyunca şiddetli ağrılarla kıvaranıp bir yandan da defalarca doktorlara kürtaj olmak istediğini söylediğini anlattı.

Ancak bu isteği "ceninin kalp atışları devam ediyor" gerekçesiyle reddedildi. 

Hatta kadına bir ara "Burası katolik bir ülke" denildiği belirtildi. Doktorlar ölü cenini kalbi durduktan bikaç gün sonra aldı ama Halappanavar daha sonra kan zehirlenmesinden öldü. 

İrlanda'da sağlık hizmetlerinden sorumlu yetkililer şimdi olayla ilgili soruşturma başlattılar. 

Ölümle ilgili haber, kürtajın yasak olduğu ve sadece kadının hayatı tehlikede olduğu zaman yapılmasına izin verilen İrlanda'da sert tepkilere neden oldu.