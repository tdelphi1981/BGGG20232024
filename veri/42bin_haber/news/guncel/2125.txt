Okulda polis kurşununa isyan!
DİYARBAKIR'ın Bismil İlçesi'nde Açıköğretim Lisesi sınavı sırasında okul bahçesinde bir öğrenci ile tartışan polisin tabancasından çıkan kurşunun kasığına isabet etmesiyle yaralanan 20 yaşındaki Muhsine Belge'nin hastanedeki tedaevisi sürüyor. Polisten şikayetçi olduğunu söyleyen Belge, "Kurşun damara denk gelseydi orada ölebilirdim" dedi.
Bismil'deki Kurtuluş İlköğretim Okulu'nda dün öğlen saatlerinde yapılan Açıköğretim Lisesi sınavı sırasında üst taramasına izin vermek istemediği iddia edilen bir genç ile polis memuru arasında tartışma çıktı. Gencin yanındakilerin de katılmasıyla tartışma büyüdü. Çıkan arbedede polis memuru karşısındakileri korkutmak isterken çektiği tabanca ateş aldı ve çıkan kurşun, okul bahçesinde sınava girmek için bekleyen Muhsine Belge'ye isabet etti. Kasığından yaralanan Muhsine Belge, kaldırıldığı Diyarbakır Eğitim ve Araştırma Hastanesi'nde tedavi altına alındı.



Tedavisi süren Belge, Açıköğretim Lisesi sınavının saat 14.00'teki ikinci oturumuna girmek için okul bahçesine geldiğini, bu sırada bir polis ve öğrenci arasında tartışma çıktığını, ardından da birbirlerini yumrukladıklarını söyledi. O sırada kendilerinin de içeriye girmek istediklerini belirten Belge, polisin tabancasından çıkan kurşunun kendisine isabet ettiğini söyledi. Polisten şikayetçi olduğunu söyleyen Belge, "Kurşun damara isabet etseydi orada ölebilirdim. Kardeşim ve bahçede bulunan 100'e yakın kişi şahittir. Polis ile bizim bir tartışmamız yoktur. Orada alıp kurşun sıkmaya hakkı yoktur. Sıktığında elbette ki bir kişiye değecek. Böyle hatalar yapılmasın, bir şey yaparken insanların düşünmesi gerekir" dedi.

Olayla ilgili soruşturmanın da sürdüğü belirtildi.