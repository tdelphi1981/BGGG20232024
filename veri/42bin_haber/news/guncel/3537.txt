Üsteğmenin sır ölümü
DİYARBAKIR'ın Hani İlçesi'nde 4 yıldan bu yana görev yapan Kıdemli Üsteğmen Yaşar Karaağaç, beylik tabancası ile intihar etti. Üsteğmen Karaağaç'ın cenazesi memleketi Erzincan'da toprağa verildi.
Diyarbakır'ın Hani ilçesinde görev yapan 29 yaşındaki Piyade Üsteğmen Yaşar Karaağaç, 15 gün izin alarak memleketi Erzincan'a geldi. İzninin bitiminin ardından 8 şubat cuma günü Diyarbakır'a dönen Üsteğmen Karaağaç , Kabul Toplama Merkezi'ne giderek teslim oldu. Yakınları, hafta sonunu burada geçiren Üsteğmen Karaağaç'tan haber alamayınca Hani İlçesi'ndeki birliğini telefonla aradı. Bunun üzerine birliğinden Kabul Toplama Merkezi ile yapılan görüşme ardından Üsteğmen Karaağaç'ın bulunduğu odanın kapısı kırılarak içeri girildi. Üsteğmen Yaşar Karaağaç'ın kendi silahı ile intihar ettiği belirlendi. 

Üsteğmenin Karaağaç'ın intiharında kimsenin silah sesi duymamasının ve odada 10 saat beklediğinden şüphelendiklerini belirten yakınları, olayın araştırılması için girişimde bulanacaklarını söyledi.

Üsteğmenin annesi 65 yaşındaki Mercan Karaağaç, oğlunun iki uzman çavuşla sorunu olduğunu ileri sürerek, "Yavrumu yediler. Dayanamıyorum. Filizimi kopardılar. Ciğerim yanıyor" diyerek ağıt yaktı. 

Köyde çiftçilik yapan baba 65 yaşındaki Davut Karaağaç ise iki çocuğundan Yaşar'ın asker olması yokluklar içinde okutup büyüttüğünü söyledi. Davut Karaağaç, "Dağda bekçilik yaptım. Çocuklarımı yetiştirmek için her şey yaptım. Sevgilerini kazandım. Sevgi verdim, doğruluk verdim. Milletine, vatanına faydalı olsunlar diye uğraştım. Öyle an oldu ki komşularımdan para aldım onları okula gönderdim. Şu anda ben de ölüp onun yanına gömülmek istiyorum" dedi. 

CEMEVİDE CENAZE TÖRENİ

4 ay önce nişanlandığı Serpil öğretmen ile yazın evlenmeyi planlarken intihar eden Üsteğmen Yaşar Karaağaç için Merkez Cemevi'nde cenaze töreni düzenlendi. Törene Vali Yardımcıları Abdullah Çiftçi ve Ahmet Türköz, Belediye Başkan Yardımcısı Seyfullah Kaban, Ak Parti Erzincan Milletvekili Sebahattin Karakelle, CHP Erzincan Milletvekili Muharrem Işık, yakınları, askeri erkan, çok sayıda vatandaş katıldı. Namaz öncesi bir konuşma yapan CHP Erzincan Milletvekili Muharrem Işık, Üsteğmen Karaağaç'ın zorlukla içinde büyüdüğünü belirterek, şöyle dedi:

"Böylesine zeki bir genç neden böyle bir olaya sürüklendi. İntihar olmuş olabilir. Bunu normal karşılarız. Ama bu sebepler nedir, bunun bulunması gerekiyor. Bu benim namus borcum. Bunun sebebini bulacağız."

Cemevi görevlisi Hüseyin Çaktü tarafından kıldırılan cenaze namazı ardından Üsteğmen Yaşar Karaağaç'ın tabutu, silah arkadaşları tarafından omuzlara alınarak cenaze aracına götürüldü. Üsteğmen Karaağaç merkeze 24 kilometre uzaklıkta bulunan doğduğu Günbağı Köyü'nde gözyaşları içinde toprağa verildi.