Boşanmak isteyen eşini öldüren kocaya, ağırlaştırılmış müebbet
Mersin'in Tarsus ilçesinde boşanma davası açan eşi Hayriye Yakıcı'yı öldüren Mustafa Yakıcı, ağırlaştırılmış ömür boyu hapis cezasına çarptırıldı.
Tarsus Ağır Ceza Mahkemesi'nde görülen davayla ilgili cumhuriyet savcısı mütalaasında, Mustafa Yakıcı'nın cinayeti planlayarak işlediğini, bu nedenle indirim uygulanmamasını, ağırlaştırılmış müebbet cezası ile cezalandırılmasını talep etti.

Davaya katılan Hayriye Yakıcı'nın kardeşi Fatma Yılmaz ve Hayriye Yakıcı'nın yakınlarının avukatı Ali Çalışkan da savcının mütalaasına katıldıklarını ifade ederek, sanık Mustafa Yakıcı'nın cezalandırılmasını istedi. Mahkeme heyeti tarafından son sözü sorulan katil zanlısı Mustafa Yakıcı ise "Çok pişman olduğunu" söyledi. Öldürülen Hayriye Yakıcı'nın Tarsus Aile Mahkemesi'ne açtığı boşanma davasının dosyasını inceleyen mahkeme heyeti, dava dosyasında yer alan Hayriye Yakıcı'nın dilekçesinde yer alan hususları kayıt altına aldı. Mahkeme heyeti, Mustafa Yakıcı tarafından öldürülen Hayriye Yakıcı'nın,"Kocam beni ve çocukları ihmal ediyor. Babasından kalan tarlaları da satarak, içki ve kumarda harcadı. Benim sabahtan akşama kadar sıkma börek satarak kazandığım paralara da silah zoruyla el koyuyor, elimden alıyor. Boşanmak istiyorum" sözlerine kararında yer verdi.

 ADALETİN TECELLİSİNDEN MUTLUYUZ
 Mahkeme, kendisine boşanma davası açan eşini öldüren sanık Mutafa Yakıcı'ya indirim uygulamayarak, en ağır cezayı verdi. Mahkeme, Mustafa Yakıcı'yı "ağırlaştırılmış müebbet"e mahkum ederken, 'ruhsatsız silah bulundurmak ve kullanmaktan ayrıca 3 yıl, Hayriye Yakıcı'yı sistemli olarak tehdit ettiği için ise 4 yıl hapis cezası verdi. Kararı değerlendiren Hayriye Yakıcı'nın kardeşi Aydın Demir, " Mahkeme heyetinin verdiği karar ile acılarımızı biraz olsun hafifletmiştir. Giden can geri gelmez,ama adaletin tecellisinden de aile olarak mutlu olduk. Bu karar kadına karşı şiddet uygulayanların Türk adaletinin pençesinden kurtulamayacaklarının açık ve net bir göstergesidir. Ablam sabahın köründe ekmek parasını kazanmak için yollara düştüğü sırada katledilmiştir. Aile olarak başından beri adalete ve onun saygın temsilcilerine güvendik." dedi.

OLAYIN GEÇMİŞİ
Semt pazarlarında sıkma, börek satarak geçimini sağlayan Hayriye Yakıcı, 30 Eylül 2011 tarihinde Şehit Mustafa Mahallesi Cumhuriyet Caddesi'nde işe gitmek üzere evden çıktığı esnada, boşanma davası açtığı eşi Mustafa Yakıcı tarafından sokak ortasında öldürülmüştü. Cinayetin ardından kayıplara karışan Mustafa Yakıcı, yaklaşık 2.5 ay kaçmasının ardından, Adana'da kardeşinin evinde yakalanmıştı.