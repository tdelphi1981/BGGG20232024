8 yıl sonra yuvasına kanatlandı
2005 yılında Uşak Arkeoloji Müzesi'nden çalınan ve Almanya'da bulunan 'Kanatlı Denizatı' Türkiye'ye iade edildi. Karun'un en değerli hazinesini teslim alan Kültür Bakanı Çelik, broşa dönerek "Anadolu'ya hoşgeldin" dedi.
Karun Hazinesi'nin en önemli parçası olan 'Kanatlı Denizatı' broşu 8 yıl aradan sonra Türkiye'ye kanat çırptı. 2005 yılında Uşak Arkeoloji Müzesi'nden çalınan broş, Interpol aracılığıyla dünyada aranırken geçtiğimiz yıl kasım ayında Almanya'da bulunmuştu. Alman makamları tarafından merkez bankası kasasında saklanan 'Kanatlı Denizatı' broşu dün Kültür ve Turizm Bakanlığı Kültür Varlıkları ve Müzeler Genel Müdürü Osman Murat Süslü'ye teslim edildi. Açıklama ise Kültür ve Turizm Bakanı Ömer Çelik'ten geldi.

Bugün Türkiye'ye uçacak

Çelik, Uluslararası Berlin Turizm Borsası Fuarı'nda yaptığı basın toplantısında, Türkiye'den kaçırılan en önemli eserin yeniden Anadolu topraklarında olduğunu belirterek, 'Kanatlı Denizatı broşuna, ait olduğu yere, Anadolu'ya hoşgeldin diyorum' dedi. Bakan Çelik, "MÖ 6. yüzyıla ait. Karun hazinelerine ait bir eser. Bu eserlerin en kıymetlilerinden bir tanesi olan Kanatlı Denizatı'nın uzun zamandır peşindeydik. İnterpol arıyordu tüm dünyada. Bunu satamayacaklarını anlayınca Hagen savcılığına teslim edilmiş. Bakanlığımızın haberi oldu, derhal inceleme sonucu eserin Uşak'taki müzede sahtesiyle değiştirilen eser olduğu anlaşıldı" diye konuştu. Eserin gelecek yıl Uşak'ta tamamlanacak müzede sergileneceği müjdesini veren Bakan Çelik, bu konuda çok emek sarfeden eski Kültür Bakanı Ertuğrul Günay'a de teşekkür etti. Geceyi Türk Büyükelçiliği kasasında geçirecek olan broş, bugün Türkiye'de olacak.

Satamayınca ihbar ettiler


Uşak Arkeoloji Müzesi'nde sergilenen 'Kanatlı Denizatı' sahtesiyle değiştirilmiş, broşun çalındığı 2005 yılında ortaya çıkmıştı. Broşun çalınmasıyla ilgili açılan davada Uşak Ağır Ceza Mahkemesi, Uşak Arkeoloji Müzesi Müdürü Kazım Akbıyıkoğluna 12 yıl 11 ay hapis cezası vermişti. Yerine sahtesi konularak Türkiye'den kaçırılan broşu satamayacağını anlayanlar, Almanya'da polise ihbarda bulunmuş, bu ihbarla som altından olan ve paha biçilemeyen 'Kanatlı Denizatı'nın Almanya'da olduğu ortaya çıkmıştı. 363 parçadan oluşan Karun Hazineleri, Uşak Müzesinde sergileniyor.