Konya'da okul sütü uygulaması başladı
Milli Eğitim Bakanlığı tarafından geçen yıl tüm Türkiye genelinde uygulamaya konulan okullarda süt dağıtımına bu yıl yeniden başlandı. Konya'da Şerife Akkanat İlk Okulu'ndaki okul sütü dağıtım programında bazı öğrenci velileleri çocuklarının süt içmelerine izin vermedi. Konya Valisi Aydın Nezih Doğan da çocuklarla sohbet ederek sütün önemini anlattı.
Türkiye'de süt dağıtımı noktasında 3 zaman dilimine ayrıldığını belirten Vali Doğan, "Konya ilk zaman dilimindeki illerimizden. Konya ile birlikte 10 ilimizde süt dağıtım programına başlanacak. Ana sınıfları ile ilkokul 1, 2, 3 ve 4'üncü sınıflarda bu program uygulanacak. Çarşamba ve Cuma günleri de diğer illerimizde dağıtım gerçekleştirilecek." dedi.

Okullarda süt dağıtımı ile ilgili velilerin tamamına ulaşıldığını ve programa katılmak isteyen ve istemeyen velililerin dilekçelerinin alındığını ifade eden Vali Doğan şunları söyledi:

"Yıl içerisinde programa katılmak istemeyen velilerin tavırlarını değiştirmeleri mümkün. Başlangıç itibariyle bu okul için yüzde 25 civarında öğrencimiz süt dağıtım programına katılmıyor. Ama katılmayan çocuklarımızın hepsi de evlerinde süt içen çocuklarımız. Bizim zaten amacımız çocuklara süt içme alışkanlığını kazandırmak. Dolayısıyla çocuklarımız evlerinde süt içiyorsa bu konuda beklediğimiz mesafe alınmış demektir. Konya genelinde 182 bin öğrencimiz süt içiyor. 25 ilçede 3 bin 600 çocuğumuz süt içme programına katılmıyor. Diğer 6 ilçemizle birlikte bu rakamın 4 bin veya 4 bin 500 civarında olacağını tahmin ediyoruz."

Süt içmeyen çocuklar da ailelerinin izin vermediğini anlatırken, bazıları bunun evde süt içtikleri için, bazıları da geçen yıl bazı öğrencilerin süt içtikten sonra hastaneye götürülmelerinden kaynaklandığını söyledi.