'Alo 153' hattına en çok ne soruluyor?
Bursa Büyükşehir Belediyesi İletişim Koordinasyon Merkezi'nin 'Alo 153' hattı, yaşadıkları sorunlara çözüm arayan vatandaşların dert ortağı oldu. Telefon faturası yüksek gelenlerden, yabancı eşle evlenmek için gerekli belgeleri öğrenmek isteyenlere, arkadaşının telefon numarasını soranlardan ceviz zarının nasıl soyulduğunu merak edenlere kadar ayda ortalama 6 bin kişi dertlerini Alo 153'le paylaşıyor.
Bursalıların resmi kurumlara gitmeksizin Alo 153 telefon hattı sayesinde işlem yaptırabildiği Bursa Büyükşehir Belediyesi İletişim ve Koordinasyon Merkezi, 7 gün 24 saat kesintisiz hizmet veriyor. Aylık ortalama 6 bin başvurunun yapıldığı merkez sayesinde gelen talep ve şikayetler en kısa sürede sonuçlandırılırken, Büyükşehir Belediyesi hizmet ağı dışında kalan sorunlar da ilgili kurumlara yönlendiriliyor.
Bursa Büyükşehir Belediyesi İletişim ve Koordinasyon Merkezi´ni ziyaret eden Büyükşehir Belediye Başkanı Recep Altepe, yapılan çalışmaları yerinde inceledi. Bursalıların istek ile şikayetlerine cevap vermek ve iş konusunda insanlara yardımcı olmak için çalıştırdıklarını belirten Başkan Altepe, hafta içi, gece ve gündüz, hafta sonları tam mesai olarak Alo 153´ün aranabileceğini ifade etti. Bursa´nın taleplerinin tek merkezde toplandığını ve ilgili birimlere aktarıldığını, hızlı ve pratik şekilde sıkıntılara çözüm bulmaya çalıştıklarını vurgulayan Altepe, "Bu şekilde hattımıza aylık 6 bin başvuru yapılıyor. Belediyeyi ilgilendirenleri kendi birimlerimize, diğerlerini de ilgili birimlere aktarıyoruz. Gelen talepleri de en kısa sürede sonuçlandırmaya gayret ediyoruz." dedi.

 Başkan Altepe, iletişim ve koordinasyon merkezinde istihdam hizmetinin de verildiğini kaydetti. Her gün merkeze gelen İŞ-KUR elemanlarının sabahtan öğleye kadar talepleri aldığını ve sonuçlandırmaya çalıştığını vurgulayan Başkan Altepe, "Bir yandan belediyeye yönelik talepleri değerlendirirken bir yandan da iş bulmaya yönelik çalışmalarımızı sürdürüyoruz. Vatandaşlarımızı iş sahibi yapabilmek için elimizden ne geliyorsa yapıyoruz. Şu ana kadar gerçekleştirilen çalışmalarla sistemimiz oturdu." diye konuştu.

 Bursa Büyükşehir Belediyesi İletişim Koordinasyon Merkezi'nin 'Alo 153' hattını arayan tüm vatandaşların sorunları dikkatle dinlenip, kayıt altına alınıyor. Sorunların Büyükşehir Belediyesi ile ilgili olup olmamasına bakılmaksızın her türlü sorun ilgili görevliler tarafından kaydediliyor. Alo 153 hattına yapılan aramalarda ilginç talep ve istekler de yapılıyor. Merkeze gelen aramalarda bazıları şöyle:
- Sene sonunda sınıf arkadaşlarımızla kendi aramızda okuldan bağımsız olmak şartıyla piknik yapmak istiyoruz. Ancak topluma açık yerlerden uzak ve insanları rahatsız etmemek koşuluyla, alkol olması, herhangi bir resmi kurumdan izin almamızı gerektirir mi?
- Arkadaşım cep telefonunun numarasını değiştirmiş. Ataevler'de oturuyor ama adresini bilmiyorum. Arkadaşımın numarasını öğrenmek için yardımcı olabilir misiniz?
- Ben yaklaşık 6 ay önce bir ay boyunca faturalı kampanyadan yararlandım sandım. Halbuki beni kandırmışlar bana 780 TL fatura yolladılar. Şikayet ediyorum müşteri hizmetlerine dinlemiyorlar. Ödeyecek durumda değildim hattı kapattım. Şimdi ise beni avukata vermişler tam bin 250 TL ödememi talep ediyorlar. Ben öğrenciyim ailemin durumu yok bizim gibilere yapıyorlar hep böyle ne olur yardımcı olun
- Yaşlılık problemlerim nedeniyle uzun yıllardır güzel şehrinizi ziyaret etmek kısmet olmadı. 60´lı yıllarda çocukların sokaklarda cam kavanozlar içinde zarları tamamen soyulmuş, tek parça halinde bembeyaz cevizler sattığını hatırlıyorum. Bilmem hala satıyorlar mıdır acaba. Yıllardır merak ettiğim husus cevizi parçalamadan zarını tamamen nasıl soyuyorlardı? Lütfen bilgi verebilirseniz minnettar kalacağım

- Yabancı eşle Türkiye'de evlenmek için gerekli olan belgeler nelerdir?