Gözünden 10 santimlik solucan çıktı
Mersin'in Tarsus ilçesinde bir kişinin gözündeki yaklaşık 10 santimlik göz solucanı (parazit) başarılı bir ameliyat ile çıkarıldı.
Sol gözünde sulanma olan ve acı hissetmeye başlayan 52 yaşındaki Ali Yıldırım, Maya Göz merkezine muayeneye gitti. İşçi emeklisi Ali Yıldırım'ı kontrol eden Operatör Doktor Harun Yılmaz, hastanın sol gözünde beyaz renkli ipliğimsi bir şeride rastladı. 13 yıllık meslek hayatında her gün onlarca hastayı muayene eden Dr. Harun Yılmaz, 3 ay önce ilk kez karşılaştığı vakaya ikinci kez rastlamış oldu.

Hastanın sol gözünde hareket halinde canlı bir solucan(parazit) keşfeden Dr. Harun Yılmaz bu hastalığın Tarsus'taki iki vakayla birlikte Türkiye'de 3 kez görüldüğüne dikkat çekti.

Operatör Doktor Yılmaz, "Yaklaşık 3 ay önce '60 yaşındaki kadın hasta göz ağrısı şikâyeti ile bize başvurdu. Hastayı muayene ettiğimde sol gözünün beyaz olan bölümünde bir kızarıklık gördüm. Konjöktör altında hareket eden bir canlının olduğunu fark ettim. Acaba ben yanılıyor muyum diye düşündüm, çok şaşırdım. Diğer doktor arkadaşlar da yaptıkları muayenede benim tespitimi doğruladı. Bu parazit yaklaşık 10 cm uzunluğunda bir canlıydı ve biz bu paraziti yaptığımız cerrahi girişim ile çıkarmıştık." dedi.

Dr. Harun Yılmaz, Ali Yıldırım'ın da aynı şikayetler ile geldiğini belirterek, "Biyomikroskopi ile yaptığım muayenede sol gözündeki literatüre Dirofilaria Repens hastalığı ismiyle geçen göz paraziti vakasına ikinci kez rastladım. Cerrahi müdahalede bulunarak paraziti (solucan) çıkardık." diye konuştu. 

Türkiye'de bu konuda bildirilmiş daha önce bir vakanın olduğunu aktaran Dr. Harun Yılmaz, "Sivri sineğin bir köpeği ısırdıktan sonra, insanı ısırmasıyla parazitin insan vücuduna geçtiği düşünülüyor. Bu vaka sıtmaya da yola açabilir." ifadelerini kullandı.