Papandreu'dan Türk-Yunan ilişkileri yorumu
Eski Yunanistan Başbakanı Yorgo Papandreu, Türkiye ile Yunanistan arasında gerçekleşen Yüksek Düzeyli İşbirliği Konseyi Toplantısı'nı olumlu bir gelişme olarak nitelendirdi. Papandreu, yaptığı açıklamada, konsey toplantısının "uluslararası gelişmelerin yeni dengeler oluşturduğu bu dönemde iki ülke arasındaki ilişkilerin güçlendirilmesine katkıda bulunduğunu" söyledi.

Yunanistan'ın ve Yunan halkının, ülkenin çıkarlarını ve istikrarı sağlamlaştırmak için yeni kalkınma ufukları açan çok yönlü işbirlikleri istediğini belirten Papandreu, şunları kaydetti:

"Bu ihtiyaç Avrupa ve Akdeniz ile uluslararası rekabetçi ekonomik çevrelerde sürekli ve hızlı bir şekilde değişen koşullar içinde daha da şiddetleniyor. Türk-Yunan ilişkilerinde Yunanistan ve Yunan halkının çıkarlarını koruyan ön koşulların oluşması önceliğimiz olmaya devam ediyor."

Yüksey Düzeyli İşbirliği Konseyi, ilk kez 2010 yılı Mayıs ayında Papandreu'nun Başbakanlığı döneminde Atina'da gerçekleşmişti.