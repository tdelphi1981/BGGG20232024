Bağımlı gençlere tam bağımsız hayat
2008 yılında kurulan ve tüm giderleri belediye tarafından karşılanan Gaziantepteki Oya Bahadır Rehabilitasyon Merkezi 600 çocuğu hayata yeniden bağladı. Türkiyedeki tek bağımsız merkez olan kurum ABDnin Yale Üniversitesinde öğrencilere ders konusu oldu.

Türkiye’de başka örneği bulunmayan Gaziantep’teki Oya Bahadır Yüksel Gençlik ve Rehabilitasyon Merkezi’nde madde bağımlısı çocuklar sokaktan alınıp bambaşka bir dünyaya kavuşturuluyor. 13 ila 20 yaş arası bağımlı çocuklar için hizmet veren tek bağımsız merkez olan kurumda, sadece bağımlılık tedavisiyle yetinilmiyor. Çoğu suç işlemiş bu çocukların hukuki süreçleri, sosyal durumları, eğitim ve hatta işe yerleştirme işlemleri dahi kurum görevlileri tarafından gerçekleştiriliyor. 
Belediyenin kendilerine sahip çıkmasıyla bambaşka bir dünyaya adım atan bu çocuklar sadece medikal tedavi almakla da kalmıyor. Beden eğitimi, mozaik, resim, müzik, takı gibi etüdlere giren ve hayatı yeniden öğreniyor. Hatta bazı vakalarda rehabilitasyon sırasında inanç modelinden de faydalanılıyor. Bunun için de yarı zamanlı bir Din Kültürü ve Ahlak Bilgisi hocasından yardım alınıyor. 2008 yılında kurulan merkezin tüm giderleri belediye tarafından karşılanıyor. Şu ana kadar 600 çocuk sokaklardan kurtarılıp tedaviden sonra eğitim veya iş hayatına kazandırıldı. Merkez, aynı zamanda Türkiye’de sadece çocuk ve ergenlere yönelik hizmet veren tek rehabilitasyon merkezi olma özelliğini taşıyor. O kadar ki İstanbul AMATEM yöneticileri bile burayı örnek alarak İstanbul’da sadece çocuk bağımlılara yönelik bağımsız bir rehabilitasyon merkezi açmak için girişimlere başladı.  
Proje diğer ülkelere de model oldu 
Gaziantep Büyükşehir Belediye Başkanı Asım Güzelbey, projenin diğer il ve ülkelerin de ilgisini çektiğini ve bu konuda kendilerinden yardım istendiğini ifade etti. Çalışmalarını genişletip kadroyu ve altyapıyı güçlendirdiklerini aktaran Güzelbey, çalışmanın ABD’nin Yale Üniversitesi’nde ders konusu olduğuna dikkati çekti. 
Gözetim devam ediyor 
MERKEZİN Psikiyatrı Dr. Cenk Yancar, “Biz, çocuklarımızı askereden sonra bile takip ediyoruz. ” dedi.