Gülsüm Ana'ya ''Yılın annesi'' teklifi
Rus Milletvekili Khudyakov, Antalya'da 2008 yılında bir otobüsün çarpması sonucu komaya giren ve üzerinden kimlik çıkmayan gencin bakımını üstlenen Gülsüm Kabadayı'yı evinde ziyaret etti. Antalya'da geçirdiği trafik kazası sonrası komaya giren Umut'a yıllardır anne şefkati ile bakan Gülsüm Kabadayı'yı, Rusya'da katıldığı televizyon programında diz çöküp elini öpen Rusya Liberal Demokrat Parti Milletvekili Roman Khudyakov, evinde de ziyaret etti. 

Kabadayı'nın Yıldız Mahallesi'ndeki evine gelen Milletvekili Roman Khudyakov ile Rusya Meclis Başkanının Danışmanı Ramin Gasymov, Umut'u ziyaret etti. Umut'a sorular soran ve ilgisini çekmeye çalışan Milletvekili Khudyakov, televizyon yayınından sonra planladığı ziyareti gerçekleştirmenin mutluluğunu yaşadığını söyledi. 

Rus Milletvekili, Türkiye'nin başından bu yana gösterdiği sıcaklık ve ilgiden mutlu olduklarını belirterek ''Biz Türkiye'ye çok teşekkür ederiz. Sahip çıktılar, ortada bırakmadılar. Biz her zaman her türlü desteğe hazırız. Partimin desteği Gülsüm hanımla. Tüm Rusça konuşan ülkeler bu davranışı iyi biliyor ve takip ediyorlar. Rusya'daki Hristiyanlık alemi de sizi artık iyi tanıyor. Din önemli değil, birbirimizi seviyoruz. İki devlet olarak birbirimize yakınız. Ülkeler arasındaki sevginin ve dostluğun bir köprüsü bu davranış'' dedi.

Roman Khudyakov, Gülsüm Kabadayı'ya ''yılın annesi'' unvanın verilmesi için Rusya Parlamentosu'nda teklif vereceğini söyledi. Milletvekili Khudyakov, şöyle konuştu: 

''Gülsüm hanımın bu davranışına Rusya Devleti tarafından duyarsız kalınmasına izin veremeyiz. Ben eminim ki teklifime hayır cevabı gelmeyecek. Gülsüm hanımın yaptıklarına Rusya değil, dünya hayran kaldı. Bizler Gülsüm hanımı konuşuyoruz. Şu anki olay bir mesajdır devletimize. Gülsüm hanım, uzanacak sıcak bir elin dini, dili, inancın farkı olmadığını kanıtlıyor. Bu çok büyük bir örnek. Türkiye ile Rusya arasında dostluğu bir kez daha çok iyi ortaya koymuştur.'' 

''Umut'un hikayesi''

Antalya'nın Aksu ilçesinde 30 Ağustos 2008'de bir otobüsün çarpması sonucu komaya giren ve üzerinden kimlik çıkmayan genç, 60 gün Akdeniz Üniversitesi Hastanesi'nde yoğun bakımda kaldıktan sonra yaşam mücadelesini kazanmıştı. Aynı hastanede bir yakınının tedavisi için bulunan Gülsüm Kabadayı, felç olan gence gönüllü olarak bakmaya başlamıştı. 

Daha sonra evine götürdüğü hasta gence gönüllü annelik yapan Kabadayı, 4 yıldan fazla süredir ''Umut'' ismini verdiği gencin bakımını üstlendi. Kabadayı'nın ''Umut'' hikayesi, fiziği benzediği için Rus uyruklu olduğu düşünülmesinden dolayı Rusya televizyon kanalına konu olmuştu. Kabadayı, Rusya'da giderek programa katılmış ve programdakiler tarafından ayakta alkışlanmıştı.