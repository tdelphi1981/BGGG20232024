Lastiği patlayan kamyonet alev topuna döndü
Trabzon'un Vakfıkebir ilçesinde, seyir halindeyken lastiği patlayan kamyonet yanarak kullanılamaz hale geldi.
Olay, saat 01.00 sıralarında, ilçeye bağlı sahil karayolunda meydana geldi. Rize'den İzmir'e çay götüren Hikmet Kiraz yönetimindeki 06 AJ 2242 plakalı kamyonet, seyir halinde iken arka sol lastiğinin patlaması sonucu bir anda alevler içinde kaldı. Aracı kazasız bir şekilde yol kenarına park etmeyi başaran sürücünün itfaiyeye haber vermesi ile olay yerine gelen Vakfıkebir ve Beşikdüzü itfaiye ekipleri sevk edildi. Kısa sürede kontrol altına alınan yangın sebebiyle çok sayıda çay kolisi yandı. Sürücü Kiraz, seyir halindeyken kamyonetin arka sol lastiğinin patladığını ve bir anda aracının alev aldığını söyledi.