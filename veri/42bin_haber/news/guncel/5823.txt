Yaptıkları sandal tabutları oluyordu
Muğla'nın Bodrum İlçesi, Turgutreis Beldesi'nde, kendi yaptıkları sandalla açıldıkları denizde mahsur kalan amatör balıkçılar 30 yaşındaki Ahmet Bölükbaşı ile 31 yaşındaki Ahmet Timurcuoğlu, Sahil Güvenlik ekipleri tarafından kurtarıldı.
Dün saat 00.50'de, 'Alo 158 Sahil Güvenlik' ihbar hatını arayan iki kişi, Turgutreis açıklarında mahsur aldıklarını bildirdi. Bunun üzerine Sahil Güvenlik Ege Deniz Bölge Komutanlığı'na bağlı Turgutreis'te konuşlu bulunan Sahil Güvenlik-11 botu bölgeye gönderildi. Sahil Güvenlik ekipleri akıntı ve şiddetli rüzgar nedeniyle Yunanistan'ın Kilimli (Kalimnos) Adası açıklarına doğru sürüklenen, resmi olarak tekne vasfı olmayan 3 metre uzunluk, 80 santim genişliğindeki sandalın üzerinde iki kişi olduğunu tespit etti. Teknedeki inşaat işçisi oldukları belirlenen amatör balıkçılar Ahmet Bölükbaşı ile Ahmet Timurcuoğlu, dalgalardan ıslanmış ve soğuktan donmak üzereyken kurtarıldı. İki amatör balıkçının çalıştıkları inşaatta, sunta/sert köpük ve izolasyon malzemelerini kullanarak yaptıklarını belirlenen sandalda oltalar bulundu.

İki kişi hakkında tekne vasfı olmayan bir araçla gece şartlarında denize açılmak suretiyle canlarını tehlikeye atmak ve deniz trafiğini tehlikeye düşürmek suçundan işlem yapıldı. Amatör balıkçılar 5237 sayılı Türk Ceza Kanunu'nun 179. maddesi gereği 'trafik güvenliğini tehlikeye düşürmek' suçundan adliyeye sevk edildi.

DENEME AMAÇLI YAPTIK PATENTİNİ ALACAĞIZ 

Muğla'nın Bodrum İlçesi, Turgutreis Beldesi'nde, kendi yaptıkları sandalla açıldıkları denizde mahsur kalan ve Sahil Güvenlik ekipleri tarafından kurtarılan amatör balıkçılar Ahmet Bölükbaşı (30) ile Ahmet Timurcuoğlu (31) yaşadıklarını anlattı. Timuroğlu, "Bu sandal modelini biraz daha geliştirip, patentini alacağız. Sanırım inşaatta yapılan ilk tekne modeli olacak. Denize açıldık, fırtına çıkınca sürüklenmeye başladık. Ancak çok korktuk gece karanlık hava fırtınalıydı, ama soğukkanlılığımızı kaybetmedik. Yerimizi telefonla sahil güvenliğe bildirdik. Bizi bulacaklarını biliyorduk. Bu tip macerayı kimseye tavsiye etmiyoruz. Model üzerinde çalışmalarımızı sürdüreceğiz, motorlusunu yapmayı düşünüyoruz" dedi.