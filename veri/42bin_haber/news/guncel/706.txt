İZBAN hattı uzuyor
İZMİR'de toplu ulaşımın ana kollarından biri olan Aliağa-Cumaovası arası 80 kilometrelik İZBAN hattını 32 kilometre daha uzatacak Cumaovası- Torbalı hattının temeli atıldı.
Ulaştırma Denizcilik ve Haberleşme Bakanı Binali Yıldırım ile İzmir Büyükşehir Belediye Başkanı CHP'li Aziz Kocaoğlu, banliyo hattının ilk ray kaynağı ile 6 istasyon ve 9 karayolu üst geçicinin ilk harcını birlikte koydu. Kocaoğlu, Bakan Yıldırım'dan kredisini buldukları tramvay projelerinin DPT yatırım programına alınması için destek istedi.


Torbalı hattı temel atma töreni Tepeköy İstasyonu'nda yapıldı. Törene Bakan Yıldırım ve Başkan Kocaoğlu'nun yanı sıra, İzmir milletvekilleri, belediye başkanları, bürokratlar ve Torbalılı halkı katıldı. Törene, çevre ilçe ve beldelerden gelen AK Parti teşkilatları üyeleri sık sık 'Yolların kralı Binali Yıldırım', 'Yıldırım gelecek dertler bitecek' sloganları attı. Bu sloganlara CHP'liler 'İzmir Aziz'dir Aziz kalacak' sloganıyla karşılık verdi.


Büyükşehir Belediye Başkanı Aziz Kocağlu, İzmir'de metro hattının yolcu sayısın günde 208 bine ulaştığını, yapımı süren 5 istasyon eklendiğinde 350 bin yolcu taşınacağını söyledi. 


İZBAN hattında ise yolcu sayısının 500-550 bine ulaşacak noktada olduğunu belirten Kocaoğlu, "İhalesini yaptığımız çekerler gelene kadar İstanbul'dan geçici olarak gönderilecek çekerlerle yolcu taşıyacağız. Böylece, her iki hatta da 350'şer bin yolcudan günde 700 bin yolcu sayısına ulaşacağız. Başlattığımız çalışma sonucu 1.5 yıl sonra İZBAN Torbalı'ya kadar yolcu taşıyacak. Daha sonra Selçuk ve Bergama'ya uzanacağız" dedi.


TRAMVAY DESTEĞİNİZİ HIZLANDIRIN


Başkan Kocaoğlu, Konak ve Karşıyaka tramvay projelerinin DPT'de onaylandıktan hemen sonra ihalesine çıkıp 23 km uzunluğundaki iki hattı yapacaklarını söyledi. Tramvay projeleri için Dünya Bankası kuruluşuyla 15 yıl vadeli ve uygun, düşük fazli kredi mutabakatına vardıklarını belirten Kocaoğlu, "Krediyi alıp ihaleye çıkabilmemiz için DLH'nın onay verdiği Konak ve Karşıyaka tramvay hatlarının DPT tarafından yatırım programına alınması gerekmekte. Programa alındıktan sonraki süreçle ilgili kredi için Hazine Müsteşarı ile de mutabık kaldık. Sadece DPT onayımız kaldı. Bakan Yıldırım da benimle birlikte en az 12 aydır samimiyetle çaba göstermektedir. Bu desteğe teşekkür ederim ama hazır krediyi bulmuşkan bir an evvel başlaylabilmek için desteklerinizin daha da hızlandırılmasını talep ediyorum" dedi.


İZBAN hattında Cumovası-Torbalı arasında biri alt 8'i üst olmak üzere 9 karayolu geçidi ve 6 istasyon inşaa edeceklerini belirten Kocaoğlu, çalışmalar bittiğinde İzmir'de ulaşım konusunda bir nefes alınacağını söyledi. İzmir'de bugün 94 kilometre raylı sistem çalıştığını dile getiren Kocaoğlu, "Göreve geldiğimde 11 kilometreydi. Dokuza katlandı. En kısa zamanda 12'ye sonra 15'e e katlanlacak. İzmir'de her taraf çok daha yakın olacak. Hemşehrilerimiz hızlı şekilde işine evine ulaşacak" dedi.


BAKAN YILDIRIM: YOLLARIN KRALI DEĞİL KURALI OLUR


Ulaştırma, Denizcilik ve Haberleşme Bakanı Binali Yıldırım, İZBAN'ın 80 kilometre olarak kalmayacağını, kuzeyde Bergama, güneyde Selçuk'a kadar uzatacaklarını söyledi. Toplam uzunluğun 80 kilometreden 188 kilometreye çıkacağını belirten Yıldırım, Torbalı hattının altyapı çalışmalarının tamamladıkların ray kaynağına başladıklarını söyledi. Açılışa gelen AK Parti'lilerin, 'Yolların kralı Binali Yıldırım' sloganı atması üzerine Yıldırım, "Kaç defa söyledim. Yolların kralı değil yolların kuralı olur. Yapmayın, etmeyin" dedi.


İZBAN hattının İzmirliler için yüz akı bir proje olduğunu belirten Yıldırım, "Bu proje hükümet ile belediyenin birlikte gerçekleştirdiği bir projedir. Biz ne dedik hep. Eğer mesele İzmir'e hizmetse siyaset teferruattır. Bu anlayışla bu projeyi yaptık. 214 bin sefer yapılmış, 80 binden fazla insan 2 yıl içinde bu hatta seyahat etmiş. Evine, işine gelmiş gitmiş. Bunların duası yeter. Teşekkürü yeter. Başka teşekküre lüzum yok" dedi. Hattı Torbalı, Selçuk'a uzatacak proje çalışmalarını sürdürdüklerini belirten Yıldırım, İzmir Büyükşehir Belediyesi ile kenti kuzeyden güneye raylı sistemle donatacaklarını söyledi.


Bakan Yıldırım, Tire'ye yapılan tren seferlerinin sayısının artacağını, hattın Ödemiş'ten Kiraz'a devam ettirileceğini söyledi. Bayındır, ödemiş ve Beydağ'a kadar bölünmüş yol çalışmalarının devam ettiğini belirten Yıldırım, şöyle devam etti:


"Aynı şekilde Kemalpaşa'dan Turgutlu'ya 30 km demiryolunu gelecek ay açacağız. Böylece Kemalpaşa OSM'den İzmir limanına gidecek yükler şehir içine girmeden demiryoluyla limana indirilebilecek. Hızlı tren projesinde Afyon-İzmir arasına gelecek yıl başlayacağız. Üç yıl içinde İzmir'den otoyol çıkışının belli bir yere kadar tamamlanması talimatını verdim. İnşaatı hızla devam eden Kuzey Ege Çandarlı limanına kadar otoyol ihalesini yapıyoruz. Üç sene içinde tamamlamayı hedefliyoruz. Kemalpaşa lojistik köyün ihalesini yaptık. Çalışmalar başladı. Güzelbahçe balıkçı barınağı ihalesin yaptık. Hem barınak yapıyoruzs, hem yanına oluşturacak alanda en modern balıkçı halini oluşturacağız."


Bakan Yıldırım, '35 İzmir 35 proje' sözü verdilerini, 1.5 yıl içinde bunlardan 14'üne başladıklarını açıkladı. Geriye kalanların hazırlıklarının sürdüğünü belirten Yıldırım, "İzmir körfezinin altından geçecek İzkaray proje ihalesini yaptık. Körfez temizliği İçin İzmir Büyükşehir Belediyesi ile TCDD ortak çalışıyor. Zaman konuşma zamanı değil zaman İzmir'e hizmet zamanıdır. İzmir'e hizmetler sizlerin desteği ile artarak devam edecektir. Konu İzmir'e hizmet olunca siyaset orada biter. Siyaseti biz meydanlarda yaparız. Hizmetin gecikmemesi için elimizden gelen her türlü gayreti gösterecek, destek vereceğiz" dedi.


TCDD Genel Müdürü Süleyman Karaman ve Vali Cahit Kıraç da yaptıkları konuşmada Torbalı hattının İzmir ulaşımına ve kent gelişimine katkıda bulunacağını söyledi. Konuşmaların ardından, Bakan Yıldırım ve Başkan Kocaoğlu ile açılışa katılan milletvekilleri, üst düzey bürokratlar ve belediye başkanları hep birlikte sembolik olarak uzaktan kumanda butonuna basarak ilk harcı atıp istasyon yapımı için çalışmaları başlattı. Daha sonra ise Bakan Yıldırım ve Başkan Kocaoğlu, ilk ray kaynağını gerçekleştirdi.