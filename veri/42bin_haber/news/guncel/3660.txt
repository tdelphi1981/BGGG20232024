Kılıç kalkan artık turizm için kalkacak !
Karabük'ün Safranbolu ilçesindeki demirciler çarşısında uzun yıllar Osmanlı ordusu için üretilen kılıç, ok, gürz, balta, hançer, kama, mızrak, zırh, miğfer ve kalkan gibi silahlar şimdi turistler için üretiliyor.

Akçasu Deresi'nin iki yakasına kurulu Demirciler Çarşısı'ndaki demirci  ustaları, eskiden savaş alanlarında kullanılan silahları şimdi turistlerin  memleketlerine dönerken yakınlarına ve arkadaşlarına hediye etmesi için  yapıyorlar.  Demircilik, 22 dükkandan sadece 5'inde çalışan ustalar tarafından  yaşatılıyor. Babadan oğula miras kalarak günümüze kadar gelmiş.   Demirci ustası Kazım Madenoğlu, Demirciler Çarşısı'nda 35 yıldır ateşin karşısında ter döktüğünü, çekiç seslerinin geçmişte savaşta kullanılacak silahlar  için şimdiyse hediyelik eşyalar için yankılandığını söyledi. 1924'lerde bu meslekten ekmek yiyenlerin sayısının 100'ü bulduğunu ifade  eden Madenoğlu, şöyle konuştu:'Şimdi sayımız 5'e düştü. O yıllarda Safranbolu Demirciler Çarşısı'nda  hangi ürünler yapılıyorsa bugün de benzerleri, gelişmiş modelleri yapılabiliyor.  Safranbolu'da demircilik daha uzun yıllar varlığını sürdürecek. Çünkü ilçedeki  gündelik hayatın demirciye ihtiyacı var. Demirciler Çarşısı'nda yeterinden fazla  bulanabilen el yapımı ürünler var. Turistler her türlü hediyelikleri buradan  alabiliyor. Dedelerimiz Osmanlı ordusuna çeşitli silahlar üretmiş bu çarşıda. Bu mesleğin devamı olan biz torunları da şimdi bu silahlardan üretiyoruz. Çünkü  turistler ürettiğimiz kılıç, ok, gürz, balta, hançer, kama, mızrak, zırh, miğfer ve kalkan gibi silahları hatıra olsun diye satın alıyor. Bu sayede varlığımızı da sürdürüyoruz.'    
       Tarihi yapıların vazgeçilmezleri    
İlçedeki 3 bin yıllık geçmişe sahip tarihi evlerin restorasyonlarında kullanılan bazı aksamları da ürettiklerini belirten Madenoğlu, şöyle devam etti:'Tarihi evlerin yapımında kullanılan ve vazgeçilmez olan kapı kilidi,  kapı göbeği, kapı tokmağı, kapı güllabı, kabara çivisi, menteşe, kapı ve pencere  için gerekli bütün metal aksamları üretiyoruz. Ayrıca çevredeki köylerin ve  köylülerin ihtiyacı olan tırpan, orak, kazma, kürek, balta ve tırmık gibi tarım  aletlerini de üretiyoruz.' 
          
        