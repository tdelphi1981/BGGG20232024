Mardin'de polis aracına silahlı saldırı: 1 şehit
Mardin'de polis aracına yapılan silahlı saldırıda bir polis memuru şehit oldu.
Alınan bilgiye göre, Mardin Devlet Hastanesi'nde görevli polis memurlarının içinde bulunduğu araca hastane önünde 3 terörist tarafından uzun namlulu silahlarla ateş açıldı. Saldırıda araçta bulunan bir polis memuru yaralandı. Arkadaşları tarafından hastaneye kaldırılan polis memuru kurtarılamadı.

Bazı kurşunların etraftaki araçlara da isabet ettiği saldırı sonrasında çevrede geniş güvenlik önlemleri alındı.

Konuyla ilgili AA muhabirine açıklama yapan Mardin Valisi Turhan Ayvaz, uzun namlulu silahlarla düzenlenen saldırıda 1 polis memurunun şehit edildiğini kaydetti.

Vali Ayvaz, 'Hastanenin acil servisi önünde polis memurlarına uzun namlulu silahlar ile saldırı düzenlendi. Saldırı 3 terörist tarafından yapıldı. Güvenlik güçlerimiz de karşılık verdi. Olayın hemen ardından teröristler kaçtı. Olayla ilgili geniş çaplı operasyon başlatıldı. Saldırıda yaralanan polis memurumuz hastanede şehit oldu' dedi.

Bu arada şehit polis memurunun Kahramanmaraş nüfusuna kayıtlı Cengiz Engizek (37) olduğu öğrenildi.