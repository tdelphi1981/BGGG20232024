Afyon'da domuz gribi can aldı
AFYONKARAHİSAR'ın Şuhut İlçesi'nde, 'domuz gribi'ne yakalanan Süleyman Sayar, tedavi gördüğü hastanede yaşamını yitirdi.
Şuhut'un Yarışlı Köyü'nde oturan 31 yaşındaki Süleyman Sayar, 28 Şubat'ta gribe yakalandı. Çiftçilik yapan evli ve 4 çocuk babası Süleyman Sayar, işlerinin yoğunluğu nedeniyle yeterince dinlenemediği için hastalığı giderek ağırlaştı. Bunun üzerine 11 Mart'ta Şuhut Devlet Hastanesi'ne başvuran ve tedaviye alınan Sayar, Afyonkarahisar Devlet Hastanesi'ne sevk edildi. Yapılan kontrollerde Sayar'a zatürre teşhisi konuldu. Tedavi sürürken Sayar'dan alınan kan ve tükürük örnekleri Ankara'daki Refik Saydam Hıfzıssıhha Merkez Başkanlığı'na gönderildi. Yapılan incelemede Sayar'ın domuz gribi olarak bilinen 'H1N1' virüsü taşıdığı belirlendi. Rapor 12 Mart'ta Afyonkarahisar'a gönderilirken, aynı gün Süleyman Sayar yaşamını yitirdi. Hastanedeki otopsinin ardından Süleyman Sayar'ın cenazesi dün Yarışlı Köyü'nde toprağa verildi.

KAYMAKAM, DOMUZ GRİBİ VAKASINI DOĞRULADI

Süleyman Sayar'ın 'H1N1' virüsü nedeniyle öldüğünü doğrulayan Şuhut Kaymakamı Eyüp Çalışır, hastalıkla ilgili bir bulaşma vakasının tespit edilmediğini kaydetti. Kaymakam Çalışır, Sayar'la temas eden aile üyeleri ve diğer akrabalarının kontrolden geçirildiğini ve gerekli önlemlerin alındığını belirtti. 

Cenaze defin işlemlerinin de 'H1N1' virüsü göz önüne alınarak yapıldığına işaret eden Kaymakam Çalışır, Afyonkarahisar Halk Sağlığı Müdürlüğü ekiplerinin ise köyde inceleme ve bilgilendirme çalışması yaptığını vurguladı.

KÖYDE GEREKLİ ÖNLEM ALINDI

Afyonkarahisar Halk Sağlığı Müdürü Uzm. Dr. Lütfi Akgün ise domuz gribinin mevsimsel gribal enfeksiyon hastalıkları kapsamında değerlendirildiğini söyledi. Domuz gribinin istirahat ve iyi bakımla tedavisinin mümkün olduğuna değinen Uzm. Dr. Akgün, "Domuz gribine yakalanan Süleyman Sayar, yeterince dinlenemediği için vücut direnci düşmüş. Virüs başka bir enfeksiyonla birleşince çok üzücü bir sonuca neden oldu. Köyde gerekli inceleme ve testleri yaptık. Sayar'la temas eden 20 kişiden alınan örnekler Refik Saydam Hıfzıssıhha Merkez Başkanlığı'na gönderildi. Testlerde domuz gribiyle ilgili başka bir vakaya rastlamadık. Tamamen münferit bir olay. Köyde, domuz gribi başta olmak üzere tüm mevsimsel hastalıklarla ilgili bilgi ve eğitim verdik" diye konuştu.