Sobadan sıçrayan kıvılcımlar evi yaktı
BARTIN merkeze bağlı Akörensöküler Köyü'nde, tek başına yaşayan 65 yaşındaki İsmail Kocabaş'ın evinde, sobadan sıçrayan kıvılcımların halıyı tutuşturması sonucu yangın çıktı. Kocabaş alevlerin sardığı evden son anda çıkıp canını kurtardı.
Akörensöküler Köyü'ndeki evinde tek başına yaşayan İsmail Kocabaş, dün akşam saatlerinde sobayı yaktı. İsmail Kocabaş'ın mutfakta bulunduğu sırada sobadan sıçrayan kıvılcımlar halıyı tutuşturdu. Alevler bir anda her yeri sararken, panikle dışarı kaçan İsmail Kocabaş, komşularından yardım istedi. Köylüler evin bitişiğindeki ahırda bulunan 4 büyükbaş hayvanı dışarı çıkartarak yanmaktan kurtardı. 

Kumluca Belde Belediyesi itfaiye ekiplerinin yaklaşık 2 saat süren çalışması sonucu yangın kontrol altına alınarak söndürülürken, ev ve ahır kullanılmaz hale geldi. Jandarma olayla ilgili soruşturma başlattı.