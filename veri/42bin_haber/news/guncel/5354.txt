Bir haftalık patronunu öldürdü
İSTANBUL'da bir haftadır yanında çalıştığı patronunu kendisine küfür ettiği için çıkan kavgada öldürdüğü iddia edilen Türkmenistan uyruklu Sultanbek H.(23) polis tarafından yakalandı. Şüpheli çıkarıldığı mahkemede tutuklanarak cezaevine gönderildi.
Güneşli, İstoç, 8. adada bulunan bir reklam şirketinde 27 Şubat'ta meydana gelen olayda işyeri sahibi Burhan Paltaoğlu(56) temizlik görevlileri tarafından ölü olarak bulundu. İşyeri merdivenlerinin dibinde bulunan Burhan Paltaoğlu önce merdivenden düştü sanıldı ancak yapılan incelemede darp edilerek öldürüldüğü tespit edildi.

Cinayet Büro Amirliği ekipleri olayla ilgili başlattıkları soruşturmada işyerine bir haftadır çalışan Sultanbek H.'nin olay gününden beri ortada olmadığını tespit etti. Bu gelişme üzerine aranmaya başlanan Sultanbek H., önceki gün arkadaşlarının evinde gözaltına alındı. Asayiş şube müdürlüğünde sorgulanan Sultanbek H.'nin patronunun kendisiyle sürekli küfürlü konuştuğunu bu nedenle tartıştıklarını söylediği öğrenildi. Şüpheli bu tartışmanın kavgaya dönüştüğünü itişme sırasında Burhan Paltaoğlu'nun merdivenlerden düştüğünü söylediği belirtildi,

Poliste işlemleri tamamlanan Türkmenistan uyruklu Sultanbek H., çıkarıldığı mahkeme tarafından tutuklanarak cezaevine gönderildi.