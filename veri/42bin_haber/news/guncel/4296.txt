Boş çanta bomba paniğine neden oldu
SAMSUN'da bir çeşmenin yanına bırakılan kadın çantası bomba paniğine neden oldu. Fünye ile patlatılan çanta boş çıktı.
İlkadım İlçesi'nde en işlek yeri olan ve çok sayıda giyim mağazası ile banka şubelerinin bulunduğu Mecidiye Çarşısı'nda bomba paniği yaşandı. Bir bankanın karşısında bulunan ve belediye tarafından yaptırılan çeşmenin yanına bırakılan ve uzun zaman alınmayan kadın çantasını farkeden vatandaşlar, bomba ihtimalini düşünerek polise ihbarda bulundu. İhbarın ardından olay yerine gelen polis caddeyi yaya geçişine kapattı. Özel giysili bomba imha polisi çantayı fünyeyle patlattı. Patlamanın ardından çantanın boş olduğu tespit edildi ve çarşı yeniden yaya trafiğine açıldı.