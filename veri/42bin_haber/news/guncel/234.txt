Sınavlarda kamerayla kayıt devri başlıyor
ÖSYM Başkanı Demir, 2013'teki sınavlarda tüm salonlarda kamerayla kayıt yapmayı hedeflediklerini bildirdi.
ÖSYM Başkanı Ali Demir, Meclis Plan ve Bütçe Komisyonu'nda, milletvekillerinin eleştiri ve sorularını cevaplandırdı.

ÖSYM'nin toplum için önemli bir kurum olduğunu vurgulayan Demir, 'Böylesine hayati öneme sahip bir kurumun eksik ve yanlış bilgilerle yıpratılmasını doğru bulmuyorum' dedi.

Demir, sınavlarda salon içerisinde toplu kopya girişimleri olduğuna da dikkati çekerek, 'Bunu engellemek için de 2012 yılındaki rastgele seçilmiş 5 bin salonda kamerayla kayıt yapılmaya başlanmıştır. Hedefimiz 2013'te tüm salonlarda kamerayla kayıt yapmak ve böylece sınavın tamamıyla şeffaf bir şekilde gerçekleşmesini sağlamaktır' dedi. 
 
Ali Demir, ÖSYM olarak hedeflerini, 'bugüne kadar oluşturulmamış soru bankasını bir an önce oluşturmak, elektronik sınava hazırlanmak, nitelikli sınav planlarını yapmak, açık uçlu sınavlar yapabilmek, değerlendirmeyi bilimsel ortamlarda yapmak ve en kısa zamanda sonuçları açıklamak' olarak sıraladı.