Cinayette tüyler ürperten iddia; 'Canlıyken gömdüler'
Aydın'ın Nazilli İlçesi'ne bağlı Yaylapınar Köyü'nde, domuz bağıyla bağlı halde toprağa gömülmüş cesedi bulunan gıda toptancısı 35 yaşındaki İrfan Özsoy'un cinayet zanlılıları Z.B. ile küçük yaşta teyzesine evlatlık verilen kardeşi B.A.'nın jandarmadaki sorguları sürerken, cinayetle ilgili yeni detaylar ortaya çıkmaya başladı.
Cesette yapılan incelemede burnundan fazla miktarda toprak çıktığı tespit edildi, bunun da henüz hayattayken gömüldüğü şüphesini doğurduğu öğrenildi. Görgü tanıklarının da bu yönde ifade verdiği belirtildi.

Nazilli'ye bağlı Yaylapınar Köyü'nde dün sabah saatlerinde Gedik Mevkii'nde bulunan kestane bahçesini gübrelemeye giden 51 yaşındaki Bekir Deveci, bir noktanın daha önceden kazıldığını fark etti. Söz konusu yeri kazmaya başlayan Deveci, çukurda bir çift ayak görünce durumu jandarmaya ve köy muhtarı Dündar Balcıoğlu'na bildirdi. Bu sırada Muhtar Balcıoğlu da kısa süre önce köyden yabancı bir otomobilin ayrıldığını fark etti.

Deveci'den aldığı telefon üzerine şüphelenen Muhtar Balcıoğlu, otomobilin plaka ile rengini jandarmaya bildirdi. Aynı otomobili kısa süre önce yol uygulamasında durdurup şüpheli bir durum olmayınca kontrolün ardından bırakan jandarma, ihbar üzerine, plakayı polise bildirdi. Bu arada çıkarılan ceset yapılan incelemenin ardından otopsi için İzmir Adli Tıp Kurumu Morgu'na kaldırıldı.

POLİS TELEFONLA ULAŞIP ÇAĞIRMIŞ

Jandarmanın verdiği plakadan yola çıkan polis, önce evli ve iki çocuk babası 36 yaşındaki Z.B.'nin cep telefonuna ulaştı. Z.B.'yi cep telefonundan arayan polis, İlçe Emniyet Müdürlüğü'ne davet etti. Bunun üzerine Z.B. polis merkezine geldi. Ardından da olay sırasında Z.B.'nin yanında bulunduğu iddia edilen küçük yaşta teyzesine evlatlık olarak verilen kardeşi B.A.'ya ulaştı. Henüz 5 aylık evli olan B.A. ile Z.B. sorgularında suçlamaları kabul etmedi. Polis Z.B.'nin evinde yaptığı aramada, çimento torbaları, çuval ve çamurlu kazma ile kürek ele geçirdi. İki şüpheli, polisteki işlemlerinin ardından jandarma ekiplerine teslim edildi.

MUHTAR OTOMOBİLİ TAKİP ETTİRMİŞ

Yaylapınar Köyü Muhtarı Dündar Balcıoğlu, köylerinde gördüğü yabancı plakalı otomobili Bekir Deveci'den gelen telefon üzerine takip ettirdiğini belirtti. Muhtar Balcıoğlu, "Köyümüzde yabancı bir otomobil görünce plakasını rengini not ettim. Sonra Bekir Deveci telefonla beni arayıp tarlasında bir gömülü ceset gördüğünü söyleyince plakayı jandarmaya verdim. Otomobilde iki kişi vardı. Bekir Deveci'yi köye çağırdığım sırada, köyün içinden geçen aracın, cesedin olduğu yere doğru gittiğini gördüm. Köylülerden takip etmelerini istedim. Takibe başlayan köylüler, sonra söz konusu otomobilin, kestane bahçesinin orada durduğunu görmüş. Bir süre sonra da otomobil köyden ayrıldı" dedi.

CANLIYKEN GÖMÜLDÜ İDDİASI

Ceset üzerinde yapılan ilk incelemede, burnundan fazla miktarda toprak çıktığı bunun da henüz hayattayken gömüldüğü şüphesini doğurduğu dile getirildi. Görgü tanıklarının da bu yönde ifade verdiği ve Z.B.'nin İrfan Özsoy'u yaralı halde bir otomobile bindirirken gördüklerini iddia ettiği öğrenildi.

Öldürülen İrfan Özsoy'un yakın çevresini de mercek altına alan jandarma, işiyle ilgili çekleri, bir süre önce boşandığı ardından da yeniden biraraya geldiği eşi 32 yaşındaki Nilgün Özdemir'in verdiği, ödeyemeyince, borçlar nedeniyle hakkında yakalama kararı çıkarıldığı belirtildi.

ŞÜPHELİNİN ANNESİ: OĞLUM YALNIZCA DÖVDÜ

İki oğlunun gözaltına alındığını öğrenen 65 yaşındaki E.B., yakınlarıyla adliye binasına geldi. Anne E.B., su bayiliği yapan oğlu Z.B.'nin, yaklaşık 7 ay önce İrfan Özsoy'a 3 kamyon dolusu mal verdiğini ancak parasını alamadığını, üstüne bir de Özsoy'un, borcunu karşılamak üzere evini vermeyi teklif ettiğini, üzerine de 30 bin TL aldığını ancak evi vermediğini, bu nedenle oğluyla mahkemelik olduklarını kaydetti. E.B., oğlunun olay günü eski sanayi sitesindeki barlar sokağında İrfan özsoy ile karşılaştığını belirtip, "Orada oğlum, İrfan'a 'Beni aileme, yakınlarıma rezil ettin. Borcunu neden ödemiyorsun?' demiş. Bunun üzerine İrfan da 'Bu işin kolayı var, önce annenin sonra da babanın başına sık, ardından da intihar et. Çünkü bende verecek para yok' demiş. Oğlum da bu cümle üzerine İrfan'ı dövmüş. Benim evladımın cinayetle bir ilgisi yok" diye konuştu.

Jandarmadaki sorgulamaları süren Z.B. ile kardeşi B.A.'nın işlemlerinin tamamlanmasının ardından adliyeye sevk edileceği bildirildi.