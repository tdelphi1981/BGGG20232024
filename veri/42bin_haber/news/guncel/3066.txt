Sarainin sırrını çözmek için kurumlar arası seferberlik
Amerikalı Sarai Sierra cinayetini aydınlatmak için Polis, FBI, Adli Tıp Kurumu ve Belediye seferber oldu. Olay yerindeki alan daha da genişletildi, elektronik postaları ABDden yola çıktı. Vahşetin sırrını 22 kişiden alınan kan örnekleri çözecek.

İSTANBUL’da kaybolduktan 12 gün sonra Cankurtaran sahilindeki surların dibinde cesedi bulunan Amerikalı Sarai Sierra cinayetini çözmek için çalışmalar sürüyor. Olay yeri inceleme ekipleri dün de vahşetin meydana geldiği alanda incelemelerini sürdürdü. 25 ekipten oluşan polislere belediye görevlileri de çim biçme makineleriyle destek verdi. Ancak bu kez ekipler, geniş bir alana yayılarak tren yolundaki raylarda bile delil aradı. Cesedi bulunduğunda pantolonu üzerinde olmayan ve montu ile çantası da kayıp olan Sierra’nın katilini bulmak için polis, 2’si İran uyruklu kadın olmak üzere 22 kişiden kan örneği aldı. Kan örneği alınarak Adli Tıp Kurumu’na gönderilenler arasında Sierra’nın Tarlabaşı’nda kaldığı evin sahibi ve internet üzerinden tanışıp iki kez yüz yüze görüştüğü Taylan kod adlı T. K. da bulunuyor. Başından ölümcül darbe alan genç kadının taşla öldürüldüğü kesinlik kazanırken polis olay yerinde bulunan battaniyenin sahibine de ulaşmaya çalışıyor. 
Adli Tıp’ta 3 daire çalışıyor 
Sierra’nın cesedinin yanında bulunan taşla kafasına vurulduğunu belirleyen Adli Tıp  Kurumu’nda 3 ayrı ihtisas dairesinin aralıksız çalıştığı bildirildi. Morg İhtisas Dairesi’nde patolojik bulguların, Biyoloji İhtisas Dairesi’nde kıl ve doku örneklerinin incelendiği, Kimya İhtisas Dairesi’nde ise Sarai Sierra’nın kanında alkol ya da uyuşturucu madde bulunup bulunmadığının araştırıldığı öğrenildi. FBI’dan da destek alan cinayet masası dedektifleri Sierra’nın kayıp bilgisayar ve cep telefonunu bulmak için de yoğun çaba harcıyor. Amerika’dan istenen e-mail kayıtlarının da yola çıktığı öğrenildi. Kayıtlarının bugün polisin elinde olması bekleniyor. Normalde çok üzün süren bu işlemin polisin çabalarıyla çabuklaştırıldığı gelen bilgilerin cinayetin aydınlatılmasında çok önemli olduğu belirtildi. 
SURLAR 24 SAAT GÖZETLENECEK 
Sarai Sierra cinayeti belediyeleri de harekete geçirdi. Zeytinburnu Belediyesi, surların Topkapı’dan Kazlıçeşme sahile kadar olan kısmına yüksek çözünürlüklü MOBESE kameralar yerleştirileceğini açıkladı. Açıklamada, surların 24 saat gözetim altında tutulacağı bildirildi.  Büyükşehir Belediye Başkanı Kadir Topbaş da 2013 yılının sonuna kadar surlarla ilgili planlanmamış alan kalmayacağını söyledi. Topbaş, “Mutlaka failler bulunacak” diye konuştu.