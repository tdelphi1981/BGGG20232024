İşte yeni cezalar
2918 sayılı Karayolları Trafik Kanunu tasarısında kırmızı ışıkta geçme cezası 154 TL'den 319 TL'ye çıkıyor. Kış lastiği olmayana 72 TL, araç muayenesini yaptırmayana 154 TL ceza kesilecek.
 TBMM'de bekleyen 2918 sayılı Karayolları Trafik Kanunu tasarısında, İçişleri Bakanlığı Emniyet Genel Müdürlüğü, 135 maddeden 32'sinde değişiklik yaptı. Değişiklikler Meclis'e gönderilecek Yeni tasarıda cezalar şöyle olacak.
 ÜFLEMEK ŞART
 Alkol ölçümü yaptırmayan sürücünün ehliyetine tedbiren el konulacak, araç kullanmaktan men edilecek. 2 saat içinde Adli Tıp Kurumu ya da resmi sağlık kuruluşlarından "alkollü olmadığına dair" rapor alan sürücülerin ehliyetleri iade edilecek. Rapor almayanların ehliyetine 6 ay süreyle el konulacak.
 Kış lastiği olmayan sürücülere 72 TL ceza kesilecek. Aracının ilk muayenesini yaptırmayan ya da muayene süresini aşan sürücülere kesilen ceza 72 TL'den 154 TL'ye yükselecek.
 Kırmızı ışıkta geçenlere verilecek ceza 154 TL'den 319 TL'ye yükseltilecek. Bir yıl içerisinde 5 kez kırmızı ışık ihlali yapan sürücünün ehliyeti 3 ay süre ile geri alınacak. Sürücü psiko- teknik değerlendirme ya da psikiyatri muayenesine tabi tutulacak.
 Hız sınırlarını aşma oranlarına yüzde 50 oranı eklendi. Mevcut yasada hız sınırlarını yüzde 10'dan yüzde 30'a kadar aşanlara 154 TL, yüzde 30'dan fazla aşanlara ise 319 TL ceza uygulanıyordu. Yüzde 50'den fazla aşan sürücülere verilecek ceza 1.5 kat artırılacak.
 Kamyon, otobüs, TIR, tanker gibi ağır yük taşıtlarını kullanım süresini aşan sürücülere verilen cezalar 6 kat. Günlük 9 saatten fazla ağır vasıta kullanan sürücülere 72 TL yerine kademeli olarak 154, 319 TL ve üstünde ceza uygulanacak.