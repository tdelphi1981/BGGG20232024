Atatürkün Adanaya gelişi coşkuyla kutlandı
Atatürk'ün Adana'ya gelişinin 90. yıl dönümü, törenle kutlandı. Program, Atatürk Parkı'ndaki Atatürk Anıtı'na çelenk konulması, saygı duruşunda bulunulması ve İstiklal Marşı'nın okunmasıyla başladı.
Adana Valisi Hüseyin Avni Coş, Büyükşehir Belediye Başkan Vekili Zihni Aldırmaz, 10uncu Tanker Üs Komutanı Tuğgeneral Serdar Gülbaş, Türkiye Kuvayı Milliye Mücahitler ve Türkiye Muharip Gaziler Derneği üyeleri, öğrenciler ve vatandaşlardan oluşan kortej, Adana Büyükşehir Belediyesi Bandosu eşliğinde, Adana Garı'na kadar yürüdü. 

Tren garında Mustafa Kemal Atatürk'ün 15 Mart 1923'te buharlı trenle Adana'ya gelişi, temsili olarak canlandırıldı. Trenle gelen gazileri temsilen Türkiye Muharip Gaziler Derneği Başkan Yardımcısı, Kıbrıs gazisi Coşkun Adabar, Türk Bayrağı'nı öperek, Vali Hüseyin Avni Coşa takdim etti. 

Coşta aynı şekilde bayrağı öperek teslim aldı. Daha sora burada düzenlenen etkinlikte konuşan Büyükşehir Belediye Başkan Vekili Zihni Aldırmaz, aradan geçen 90 yıla rağmen Ulu Önder'in gelişinin Adana halkına ilk günkü gururu ve heyecanı yaşattığını söyledi. 

Mustafa Kemal Atatürk'ün ikisi Kurtuluş Savaşı'ndan önce olmak üzere Adana'yı 9 kez ziyaret ettiğini hatırlatan Aldırmaz, bunun Ulu Önder'in bölgeye verdiği önemin bir göstergesi olarak algılanması gerektiğini vurguladı. 

Ancak 1918'e yaptığı ilk ziyaretin tarih açısından daha ayrı bir yeri olduğuna işaret eden Aldırmaz şunları söyledi: "Ulu Önder, Yıldırım Orduları Komutanlığı'nı Adana'da Alman Liman Fon Sanders'tan teslim aldığı ilk ziyarette Adana eşrafıyla önemli görüşmeler yapar. Bu görüşmeler sonucunda da halkın bir Kurtuluş Savaşı yapma isteğinde olduğunu anlar. O nedenledir ki; savaştan sonra 15 Mart 1923'teki Adana ziyaretinde 'Efendiler, bende bu vekayiin ilk hissi teşebbüsü. bu memlekette. bu güzel Adana'da doğmuştur' şeklindeki ünlü sözünü söylemiştir. Adanalılar olarak, Atatürk'e bir ulusu esaretten kurtaracak destansı bir Kurtuluş Savaşı'nın ilhamını verdiğimiz için gurur duymalıyız. 

Öğrencilerin şiir okuması ve Büyükşehir Belediyesi Halk Oyunları ekibinin gösterileriyle devam eden törende protokole ayrılan koltukların boş kaldığı görüldü. 

Bu durumdan rahatsızlık duyan Coş, Türkiye Muharip Gaziler Derneği üyelerini bu koltuklara oturttu.