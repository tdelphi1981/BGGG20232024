Kadınlardan 'şiddete hayır' dansı
Çanakkale'de kadınlar 14 Şubat Sevgililer Günü'nde, 'Kadına Şiddete Hayır' demek için hep birlikte dans etti.
Çanakkale Kent Konseyi Kadın Meclisi tarafından düzenlenen etkinlik kapsamında kordon boyundaki Troia Atı yanında bulunan Çağlar Kaynak Basketbol Sahası alanında toplanan 300 kadın, dans eğitmeni Güliz Lüleci eşliğinde 10 dakika boyunca dans etti. Çanakkale Belediye Başkanı CHP'li Ülgür Gökhan, dansı izlemeye gelerek, kadınlara destek verdi. 7'den 77'ye birçok kadın, dans eğitmeni Güliz Lüleci'nin gösterdiği figürleri yaparak dans edip, 'Kadına şiddete hayır' mesajı verdi. 77 yaşındaki Solmaz Lüleci'nin dans figürleri izleyen herkesin beğenisini kazandı. Kadınlar, danslı mesajın başarılı olacağını söyledi.

Kent Konseyi Kadın Meclisi Başkanı Sevgi Uluşal yaptığı açıklamada, barışın kenti Çanakkale'de yaşamının ve kadın olmanın güzel olduğunu ifade etti. Uluşal, şöyle konuştu:

"Bugüne kadar kadına yönelik şiddete dikkat çekmek, farkındalık yaratmak için toplantılar, yürüyüşler paneller ve mitingler düzenledik. Bugün hiç yapmadığımız birşeyi yapalım dedik. Hep beraber dünyadaki 1 milyar kadın ile beraber 185 ülkeyle birlikte kadına şiddete hayır demek için dans edelim dedik. Bugün 1 milyar kadın ayağa kalkıyor."

Çanakkale Belediye Başkanı CHP'li Ülgür Gökhan da, kadına yönelik şiddeti asla hoşgöremeyeceğini belirtti. Başkan Gökhan, "Çünkü Çanakkale çağdaş bir kent. Burada bütün kadınlarımız esenlik ve güvenlik içerisinde yaşamaktalar. Dünyadaki bütün şiddetlere karşı olmak adına Çanakkale'deki kadınların yaptığı bu etkinlik çok anlamlı. Ben Çanakkale'de kadına şiddet olmayacağını ümit ediyorum" diye konuştu.