Zehirlenen anne ile çocukları Bartın'da toprağa verildi
İstanbul Gaziosmanpaşa'da, gaz zehirlenmesi sonucu hayatını kaybeden anne ile 4 çocuğunun cenazesi, memleketleri Bartın'da toprağa verildi.
İstanbul'un Gaziosmanpaşa ilçesindeki apartmanın zemin katındaki evlerinde, karbonmonoksit gazından zehirlenen Hamide Özyapı ile çocukları Gülay (16), Filiz (13), Salih (11) ve Yusuf (10) için Ustaoğlu köyü Aşıklar Mahallesi'ndeki baba evinde Kur'an-ı Kerim okundu, dualar edildi. Daha sonra buradan Kıranpazarı Camii'ne getirilen anne ve 4 çocuğu için ayrı ayrı cenaze namazı kılındı. Namazın kılındığı sırada baba Hüseyin Özyapı, yakınlarının yardımıyla ayakta dururken, namaz sonrasında tabutlara sarılarak ağladı. Sürekli ağladığı gözlenen baba Özyapı'yı, Bartın Valisi Bülent Savur teselli etmeye çalıştı. Anne ile çocuklarının cenazeleri, Ustaoğlu Köyü Aile Mezarlığı'nda yan yana defnedildi. 

Cenaze törenine; Bartın Valisi Bülent Savur, AK Parti Bartın Milletvekili Yılmaz Tunç, CHP Bartın Milletvekili Rıza Yalçınkaya, Bartın Jandarma Komutanı Jandarma Albay Alaattin Karsavuran ile çok sayıda vatandaş katıldı.