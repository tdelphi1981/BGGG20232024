Gizli tanıktan kan donduran ifade!
TERÖR örgütü PKK'nın gençlik yapılanması Demokratik Yurtsever Gençlik Meclisi'ne (DYGM) üye oldukları iddiasıyla Erzurum 4'üncü Ağır Ceza Mahkemesi'nde tutuklu yargılanan 9 üniversite öğrencisi, üçüncü kez hakim karşısına çıkarıldı. Duruşmada, düzenlenen kamera sistemi ile yüzü mozaiklenerek ve sesi değiştilerek 'canlı' olarak dinlenen gizli tanık 'Özgür', "Öğrenci derneğinde asker ve polisler şehit olduğunda kutlama şeklinde halay çekilir" dedi.
Erzincan Emniyet Müdürlüğü ekipleri, 29 Aralık 2011 günü ihbar üzerine Dicle Üniversitesi öğrencileri Bişar Bilen ve Yorgun Bektaşoğlu'nun örgütün dağ kadrosuna elaman kazandırmak amacıyla Diyarbakır'dan Erzincan'a geldiklerini tespit etti. Terör örgütünün gençlik yapılanmasının üst düzey yöneticisi konumundaki Bilen ve Bektaşoğlu, daha sonra Iğdır'a otobüsle haraket etti. Sivil ve özel ekipler tarafından takibe alınan otobüs, Tercan İlçesi'nde durduruldu. DYGM'liler dağa çıkmaya ikna ettikleri 6 öğrenci ile birlikte gözaltına alındı. 10 Mayıs 2012 günü üniversite öğrencilerinin kaldığı 3 ev ve 1 yurt ile Erzincan Demokratik Öğrenci Derneği'ne (EDÖ-DER) yapılan baskında PKK'nın dağ kadrosuna katılmaya hazırlanan 4 üniversite öğrencisi yakalandı. Yapılan operasyonlarda yakalanan toplam 17 kişiden 10'u tutuklandı. Sanıklardan Leyla Ülgen, ilk duruşmada tutuksuz yargılanmak üzere tahliye oldu.

'Silahlı terör örgütü kurmak veya yönetmek, üye olmak, tehditte bulunmak, propaganda yapmak' suçlarından 10 yıla kadar hapis cezası istemi ile yargılanan 9'u tutuklu 17 sanıklı Erzincan KCK iddianamesinde, örgütün maddi durumları iyi olmayan üniversite öğrencileri için 87 ev kiraladığı, her evde ortalama 4-6 öğrencinin barındığına vurgu yapıldı. Bu yolla öğrencilerin PKK'ya yakınlık duymaları ve örgütün dağ kadrosuna katılmalarını sağlamayı hedeflendiği bildirildi.

Erzurum 4'üncü Ağır Ceza Mahkemesi'nde bugün görülen davanın üçüncü duruşmasında, Diyarbakır Dicle Üniversitesi'nden Bişar Bilen (26) ve Yorgun Bektaşoğlu (21) ile Erzincan Ünivesitesi öğrencilerinden Yakup Kırmızı (21), Sadık Özbay (22), Murat Tak (23), Abdullah Kızılkaya (23), Sinan Salhan (24), Yaprak Oruç (24), Mehmet Bozdağ (26) ile avukatları hazır bulundu. Mahkemede, düzenlenen kamera sistemi ile gizli tanık 'Özgür', yüzü mozaiklenerek ve sesi değiştilerek 'canlı' olarak dinlendi. Gizli tanık Özgür, şunları söyledi: "Erzincan'da öğrencilerin oluşturduğu EDÖ-DER'de Doğu ve Güneydoğu'dan gelen öğrenciler, Kürtçe kanalları izler. Buarada örgütün propagandası yapılır. Asker ve polisler şehit olduğunda kutlama şeklinde halaylar çekilir. Bu dernekte olan öğrencilere Van ve Diyarbakır'da eğitim veriliyor."

Mahkeme heyeti, gizli tanık 'Özgür'e, yaşayıp gördüklerine göre mi yoksa duyumlar üzerine mi bunları anlattığını sordu. Gizli tanık 'Özgür', "Bir devlet görevlisi olarak tüm söylediklerim doğru. Söylediklerim'in yüzde 90'ı ortam dinlemesi ile tesbit ettiğimiz bilgilerdir" dedi. 

Mahkeme heyeti, gizli tanık 'Özgür'ün beyanının ortam dinlenmesine dayandığına işaret etti, iddia makamının mütalaasından sonra delil vasfı taşıyıp taşımadığının değerlendirilmesi için bu aşamada dosyadan çıkarılmasına karar verdi. 

Mahkeme heyeti, sanıkların tutukluluk durumunun devamına karar vererek, savcının mütalaasını hazırlaması için duruşmayı erteledi.