Jet yakıtını piyasaya süren şebeke yakalandı
İzmir polisi tarafından düzenlenen operasyonda, özel bir firmadan aldıkları JET-A1 uçak yakıtını sahte evraklarla piyasaya sürdükleri iddia edilen 19 kişilik şebeke çökertildi.
İzmir Emniyet Müdürlüğü Kaçakçılık ve Organize Suçlarla Mücadele Şube Müdürlüğü ve Aliağa Kaçakçılık ve Organize Grup Amirliği görevlileri, Aliağa ilçesi ve çevresinde bazı kişilerin organize şekilde akaryakıt kaçakçılığı yaptığını öğrendi. Polis, yaptığı araştırmada, akaryakıt kaçakçılığı yapan şebeke elemanlarının, özel bir firmadan uçak yakıtı olarak kullanılan JET-A1 yakıtı alımı yaptığını tespit etti. Alınan uçak yakıtının bazı karışımlar kullanılarak kamyon ve TIR'larda kullanılan yakıta dönüştürüldüğünü ortaya çıkartan polis, operasyon için düğmeye bastı. 

Polis ekipleri ocak ayı itibariyle 19 tanker aracı yakalayıp 670 bin litre JET-A1 yakıtı ele geçirdi. Operasyonda 19 kişi gözaltına alındı. Şebeke elemanlarının bu işlemleri sahte evraklarla gerçekleştirdiği ileri sürüldü. Olayla ilgili soruşturma sürüyor.