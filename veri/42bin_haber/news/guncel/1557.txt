Ünlü isimlerden Refiye Yılmaz çağrısı
'Gardner sendromu' hastası Refiye Yılmaz'ın (23) Amerika'da tedavisi için 1 milyon dolara ihtiyaç olduğunu duyurmasının ardından yardım kampanyaları başlatıldı.
Tekirdağ'da kasiyerlik yapan Yılmaz'ın tedavisinin Amerika'daki bir hastanede 1 milyon dolar karşılığında yapılabileceği haberleri, sosyal medyada geniş yankı buldu. Aralarında İbrahim Tatlıses, Fettah Can ve Okan Bayülgen'in de bulunduğu sanatçılar, 'Twitter' hesaplarından yardım çağrısı yaptı, Türk Kızılayı genç kız için özel kampanya başlattı.

İbrahim Tatlıses, 'Twitter' hesabında şu ifadelere yer verdi: 'Kardeşim için ben yarın üstüme düşeni yapacağım. Ülkemizde çok değerli iş adamlarımız var, inanıyorum ki onlar da gerekeni yapacaktır. Bu güzel kardeşimizi yaşatmak için herkes en azından 10 TL'sini versin. Bu yavrumuzu hepimiz birlik olup kurtarabiliriz. Önümüzde 6 ay var. Refiye'nin yaşaması için 1 milyon dolar gerekiyor. Biz bu konularda çok duyarlı bir ülkeyiz. Haydi şimdi de Refiye Yılmaz için el ele verip, onu hayata döndürelim.'

Tatlıses'in dışında pek çok ünlü isim de Yılmaz'ın ihtiyaç duyduğu tedavi ücretinin toplanabilmesi için çağrıda bulundu.

-Yardım kampanyası -

Refiye Yılmaz'ın tedavisinde kullanılacak 1 milyon TL'nin toplanabilmesi için Türk Kızılayı da kampanya başlattı.

Kampanya'ya telefonla 168 Kızılay ücretsiz çağrı merkezinden, 'www.kizilay.org.tr' adresinden, Türk Kızılayı'nın bağış hesabı bulunan bankalardan yapılabiliyor.

Ayrıca cep telefonlarının mesaj bölümüne 'RY' yazılarak, operatör farkı olmaksızın 2868'e göndererek 5 TL'lik bağış yapılabiliyor.

-'Çok mutlu oldum'-

Geçimini sağlamak ve ailesine destek olmak için bir markette kasiyerlik yapan Yılmaz, AA muhabirine yaptığı açıklamada, medyaya yansıyan haberlerin ardından birçok kişinin yardımcı olabilmek için mesaj ilettiğini söyledi.

Özellikle İbrahim Tatlıses'in sosyal medya aracılığıyla hem yardım sözünde bulunması hem de iş adamlarına çağrıda bulunmasının kendisini çok duygulandırdığını anlatan Yılmaz, 'Bana sosyal medyadan destek sözü veren başta İbrahim Tatlıses olmak üzere, pek çok ünlü sanatçının destek mesajları beni duygulandırdı. Okan Bayülgen, Fettah Can gibi pek çok ünlü, sesime ses oldukları için beni çok mutlu etti. Benim de hayallerim var, gelinlik yerine kefen giymek istemiyorum. Dünden bugüne inanın çok şey değişti' diye konuştu.

Refiye Yılmaz'ın babası Mustafa Yılmaz da kızı için Türkiye'de yapılabilecek tüm müdahalelerin yapıldığını ifade ederek, kızının tedavi için mutlaka Amerika'ya gitmesi gerektiğini savundu.

Anne Esma Yılmaz ise kızının mürüvvetini görmek istediğini kaydederek, Türk halkının destek vereceğini ve kızının iyileşmesine katkı sağlayacaklarından şüphesinin olmadığını vurguladı.

-Gardner sendromu-

Mezenterik desmoid tümörler, kalın bağırsakta çok sayıda poliplerle seyreden familyal adenomatozis polipozis (FAP) hastalığının hayatı tehdit eden komplikasyonlarından birisidir. Bu duruma Gardner sendromu adı da verilir ve bu durumda 'APC geninde' mutasyon görülür. Bu tümörler çok saldırgan olup, mezenter damarlarını sarar ve hızla büyür.

Patolojik sınıflamalara göre iyi huylu tümör olarak kabul edilmelerine karşın, çok hızla büyümeleri nedeniyle, kısa sürede yaşamı tehdit eder hale gelebilirler.