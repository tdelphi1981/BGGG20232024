Kadir Topbaş ağır eleştirdi: Bir şey üretmek yerine engelliyorlar!
İstanbul Büyükşehir Belediye Başkanı Kadir Topbaş,Haydarpaşa Garı ve Kadıköy planını Kadıköy Belediye Başkanı Selami Öztürk'ün yargıya taşıyacağı konusunda "Bir şey üretmek yerine, engelliyor, yargıya götürüyor, Anayasa Mahkemesine götürüyorlar. Önümüzdeki bütün engeller bu şekilde oluşmakta ama her birini tek tek aşıyoruz. Ama bu zaman kaybından başka bir şey olmuyor" dedi
İstanbul Büyükşehir Belediye Başkanı Kadir Topbaş, İngiltere Spor Bakanı Hugh Robertson'ı makamında kabul etti. Basına kapalı olarak gerçekleşen görüşme sonrası Robertson ve Topbaş bir açıklama yaptı. Topbaş gazetecilerin Haydarpaşa Garı ve Kadıköy planını Kadıköy Belediye Başkanı Selami Öztürk'ün yargıya taşıyacağı konusundaki açıklamalarını değerlendirdi.

2020 planını inceledik ve çok etkilendik!

Görüşme sırasında İstanbul'un 2020 Olimpiyatlarına ev sahipliği yapma konusunun gündem geldiğini anlatan Topbaş, "Sayın Bakan, kendi deneyimlerinden ve geçirdiği süreçlerden bahsetti bize bir dizi tavsiyeleri oldu. Bu tavsiyelerinden dolayı kendilerine teşekkür ediyorum. Desteklerinizi beklediğimizi kendilerine ifade ettim. İstanbul'un 2020 olimpiyatlarına hazır olduğunu hazırlıklarımızın geçmiş dönemdeki müracaatlardan çok daha farklı olduğunu ve 2020'ye kadar alt yapı başat olmak üzere ulaşım dahil birçok konuyu bitirmiş olacağımızı ifade ettim. İstanbul'un artık olimpiyatları alabilecek noktaya geldiğinden bahsettim" dedi.İngiltere Spor Bakanı Robertson ise "Sayın Başkana İstanbul'un 2020 Olimpiyat adaylığı için İstanbul'un yaptığı hazırlıklarla ilgili olarak bizlere bilgi verdiği için teşekkür ediyorum. Sayın Başkanın İstanbul'u toplu taşımadan kentsel dönüşüme kadar her alanda yapmış olduğu katkılardan dolayı kendisini tebrik etmek istiyorum.2020 planlarını inceledik ve çok etkilendik. Çünkü bu planlarda İstanbul'un Avrupa ve Asya'nın en iyi yönlerini bir araya getiren ve bunun arkasında muhteşem bir tarihi yatıran bir kent olduğunu gördük. Buranın olimpiyatlar için gerçekten uygun bir ortam olduğunu düşünüyoruz. Sayın Başkana zaman ayırdığı için teşekkür ediyorum" diye konuştu.


Bir şey üretmek yerine yargıya götürüyorlar

Başkan Topbaş, Kadıköylüler'in 5 bin 379 dilekçe toplayarak itiraz ettikleri Haydarpaşa Garı ve Kadıköy Meydanı Planı konusunun Kadıköy Belediye Başkanı Selami Öztürk tarafından yargıya taşınacağı açıklamalarını da değerlendirdi. Topbaş, "Cumhuriyet Halk Partisi'nin temayülü bu doğrultuda. Bunu gayet iyi biliyoruz. Milletimiz de biliyor. Bir şey üretmek yerine, engelliyor, yargıya götürüyor, Anayasa Mahkemesine götürüyorlar. Önümüzdeki bütün engeller bu şekilde oluşmakta ama her birini tek tek aşıyoruz. Ama bu zaman kaybından başka bir şey olmuyor" dedi.
Planın yüzde 26'sının ticaret ve turizmle ilgili olduğunu söyleyen Topbaş, projenin İstanbul'a önemli katkı sağlayacağını kaydetti. Kadir Topbaş, "Burada yapılan itirazları meclisimiz değerlendirdi. Meclisimiz uygun görmediği için reddedildi. Tabii itirazlarda samimiyet olsa farkı şeyler çıkabilir ama bunu sadece engelleme adına öne geçme adına yaparsanız, bunlar tabii itibar görmez. Meclis de değerlendirmesini buna göre yaptı herhalde. Bu, yıllardan beri olan bir plan üzerinde yıllardan beri çalışılan bir plan. Üzerinde birçok uzman akademisyenin katkısı olan bir çalışma. Demokratik bir ülkedeyiz. Yargı yolu açık. CHP'nin özelliği bu yargıya taşımak ve Anayasa Mahkemesine taşımak . Milletimiz de CHP'nin bu tarzını ve tavrını gayet iyi biliyor. Burada Meclisimiz kendine düşeni yapmıştır. Tabi onlar da kendi siyasi anlayışları doğrultusundaki çalışmaları yapacaklardır. Bunun siyasi olduğunu düşünüyorum şahsen. Sonuç olarak İstanbulumuza güzellikler getirecektir ama endişem İstanbul'un zaman kaybediyor olması. İstanbul zaman kaybetmemeli " dedi. Topbaş yargı süreci sonunda planın iptal olması durumunda ne yapılacağı sorusuna ise, "Yargı süreci başlatırlarsa o yargının vereceği karardır. Yargının ne diyeceğini önceden kestirmek mümkün değil. Biz yolumuza devam ediyoruz. Bakanlık bize plan yapma yetkisini vermiş. Çalışmalarımızı yaptık, Meclis'ten geçti. Ulaştırma Bakanlığı Ulaştırma Bakanlığı'mızın buradaki tasarrufu, bu plan doğrultusunda olacak. Buna göre bir değerlendirme yapılacaktır" diye cevap verdi.

Halk ekmekte zam görünmüyor

Kadir Topbaş, ekmeğin zamlı fiyat olan 1 liradan satılacak olmasını da değerlendirdi. Halk Ekmek'te zam olup olmayacağı sorusuna da yanıt veren Topbaş, "'Fırıncılar Odası'nın açıklamalarını hep beraber gördük. 'Zorunlu olduğunu ve maliyet girdilerinden yüksek olduğundan bahisle, bir zam yapmak zorunda kaldıklarını, daha önce yaptıkları zammı geri çekmiş olduklarından dolayı gecikmiş zam olarak söylediler. Şu anda Halk Ekmek'te bir zam önümüzdeki günlerde görünmüyor. Tabii ki bizim, alıştığımız un başta olmak üzere, ekmeği imal ettiğimiz malzemeleri alıştaki, ihaleyle olduğu için süreçlerimiz şu anda, bizim geçmiş değerler üzerinden yapılmaktadır. İlerde farklılık çıkarsa onu değerlendirmek lazım. Şu anda Halk Ekmek'te bir zam görünmüyor" dedi.