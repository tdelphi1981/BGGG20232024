Tuzla'da kaza: 2 ağır yaralı
Tuzla'da, seyir halindeki kamyonet ile otomobil çarpıştı. Kazada, her iki aracın sürücüsü de ağır yaralandı. Olay yerine gelen yaralı yakınları, ambulansların geç geldiğinden yakındı.
Kaza, Tepeören Mahallesi Eski Ankara Asfaltı üzerinde meydana geldi. Alınan bilgiye göre, Tepeören istikametine ilerleyen Burak Ofluoğlu yönetimindeki 34 FD 8687 plakalı kamyonet ile Tuzla istikametine giden İbrahim Çavdar'ın kullandığı 34 DV 2897 plakalı otomobil cadde üzerine çarpıştı. Kaza sonrası Ofluoğlu e Çavdar araçlarında sıkıştı. Kazayı gören vatandaşların ihbarı üzerine olay yerine itfaiye ve sağlık ekipleri sevk edildi. İtfaiye ekipleri uzun süre yaralıları kurtarmak için uğraştı. Araçlardan çıkarılan yaralılar için ambulans beklenmeye başladı. Olay yerine bir ambulans gelince önce Burak Ofluoğlu ambulansa alındı. Uzun süre ikinci ambulansın gelmesi beklendi. İkinci ambulans olay yerine gelmeyince Burak Ofluoğlu indirildi, durumu daha ağır olan İbrahim Çavdar ambulansa alındı. 

Çavdar hastaneye kaldırıldıktan bir süre sonra ikinci ambulans da kaza mahalline geldi. Ofluoğlu da bu ambulansla hastaneye kaldırıldı.
Görgü tanıkları, Çavdar yönetimindeki otomobilin kontrolden çıkıp karşı yöne geçtiğini, kazanın da bu nedenle meydana geldiğini anlattı. 

Kazazedelerin yakınları da ambulansların olay yerine geç gelmesinden yakındı. Polisin incelemelerinin ardından kazaya karışan araçlar kaldırıldı. Görgü tanıklarının ifadeleri ve olay yerindeki incelemeler doğrultusunda kazayla ilgili soruşturma başlatıldı.