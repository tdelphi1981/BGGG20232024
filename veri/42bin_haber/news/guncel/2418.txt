Kar Trakya'yı vurdu
Kar Trakya'da etkili olmaya başladı, ulaşım aksıyor
Trakya üzerinden yurda giriş yapan kar, Edirne'de dünden beri etkili oluyor. Kar yağışı nedeniyle şehir merkezi ve etraf beyaza büründü. Yağışın başlamasıyla birlikte il merkezine bağlı yollar ile sınır kapılarına giren uluslararası yollarda ulaşımda aksamalar yaşandı. 

Kapıkule ve Hamzabeyli sınır kapılarında giden yollar zaman zaman kapandı. Karayolları ekiplerinin kar temizleme, küreme ve tuzlama çalışmaları sonucu ulaşımın aksadığı yollarda sorun giderildi. Ancak temizlenen yollar yoğun yağış nedeniyle yeniden sıkıntılara neden oldu. Şehirler arası yollarda yaşanan sıkıntının bir benzeri merkezde de yaşandı. Şehir merkezindeki ulaşımda ciddi sıkıntılar yaşandı. Kar nedeniyle buz pistine dönen yollarda araçlar ilerlemekte güçlük çekti. Trafik ekipleri, gece boyunca yolların açık kalması için çalışma yürüttü. Belediyenin tuzlama ekipleri yolları açmada güçlük çekti.

Kar kalınlığı şehir merkezinde 10 santimetreyi geçti. Tamamen beyaza bürünen şehirde, temizlik ekipleri kar temizleme çalışması yürütüyor. Kar yağışı yanında hava sıcaklığının eksi 4 dereceye kadar düşmesi sonucu buz pistine dönen yollarda herhangi bir aksiliğin yaşanmaması için zincirsiz araç geçişlerini izin verilmiyor.