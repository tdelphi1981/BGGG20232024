'Göktürklerden beri kardeşiz'
G. Kore - Türkiye ilişkilerinin her zaman çok yakın olduğunu anlatan Büyükelçi Lee kültürel benzerliği 'Biz de ayakkabılarımızı eve girerken çıkarıyoruz' diye anlatıyor
 Lee'nin bir küçük şikayeti var. Lee 'Davetlerde çok fazla yemek sunuluyor. Yemezsek evsahibine saygısızlık oluyor. Yiyince de göbeğim çıkıyor' diyor
 Mahmut GÜRER
 Son yılların yükselen değeri Güney Kore, Türkiye'ye 8 bin kilometre uzaklıkta bulunmasına karşın, Türk halkının en çok sempati duyduğu ülkeler arasında yer alıyor.
 Güney Kore Cumhuriyeti'nin Ankara Büyükelçisi Sangkyu Lee, bunu 'Korelilerle Türklerin tarihi Hunlar'a kadar dayanıyor' sözleriyle anlatırken, Kore gazilerinden söz ettiği sırada hala gözleri minnetle parlıyor.
 Sangkyu Lee, gazilerin iki ülke ilişkileri için çok büyük önem taşıdığını belirtiyor: 'Vefat etmeden önce hepsine şükranlarımızı sunmaya çalışıyoruz. 2. ve 3. nesillerin Kore ile bağlarını koparmamaları için etkinlikler düzenliyoruz.'
 Lee AKŞAM'a konuştu, Türkiye - Kore ilişkileri ve özel hayatına ilişkin renkli açıklamalarda bulundu:
 - Türkiye'ye ilk kez diplomatik misyon doğrultusunda mı geldiniz?
 Daha önce de Türkiye'de bulunma fırsatım oldu. 2007 yılında Brüksel'de Kore'nin AB Büyükelçiliği'nde çalışırken, yazın çocuklarımla birlikte ailece İstanbul'u ziyaret etmiştim. Dört gün kalmıştık. O zamanlar çok yer gezmiştim. Ayasofya, Sultanahmet, Yerebatan 
 Sarnıcı gibi bir çok yeri ziyaret etmiş ve çok etkilenmiştim. Özellikle tarihi eserlerden... Ayrıca Türkiye'ye geldiğimde gördüm ki, ülkeniz gerçekten stratejik açıdan çok önemli bir bölgede.
 - Türkiye beklediğiniz gibi miydi, sizi şaşırtan bir şey oldu mu?
 En çok şaşırdığım şey tarih oldu. Kore'de bin yılı aşkın tarihi eserler çok fazla yok. Hele 2000-3000 yıllık eserleri görmek çok büyük olay. Ama Türkiye'ye geldiğimde 10 bin yıllık eserlerin hala mevcut olduğunu gördüm. Bu Türkiye'nin, çok farklı milletlerin geçip gittiği, medeniyetlerin parlayıp yok olduğu bir coğrafi bölgede bulunmasından kaynaklanıyor ama, bu kadar çok tarihi eserin bulunmasına şaşırdığımı belirtmeliyim. Belçika'da görevliyken, Fransa, İtalya gibi birçok ülkeyi de gezme fırsatım oldu. Tüm bu ülkelerin kendilerine ait geçmişleri var. Fakat orada bana dediler ki, 'Türkiye'ye gittiğinde ayağına gelen küçük bir taş bile, binlerce yıllık bir tarihi eser olabilir.' Bu kadar güzel bir geçmişin halkın yaşadığı bölgelerde bu kadar iyi korunması da çok önemli.
 EŞİMLE GEZEBİLİYORUM
 - Nereleri gezme fırsatınız oldu?
 Resmi olarak görevde bulunduğum şehirler de var, ailece gittiklerimiz de. Örneğin İstanbul'a 20'den fazla gittim. Ege bölgesinde, başta Efes olmak üzere bir çok şehri gezdim. Birkaç kez Antalya'ya gittim. Ankara'ya yakın yerlerden Hattuşa ve Alacahöyük'ü gezdim. Ama çok fazla vaktim olmuyor ne yazık ki... Çok kısa süreliğine, Antalya ve Akdeniz bölgesine ya da Kapadokya gibi yakın bölgelere gidebiliyorum. Çocuklarımız uzak olduğu için de eşimle geziyoruz. 
 - Çocuklarınızı özlüyor musunuz?
 Kızım ABD'de doktora programında ve 2004'ten beri ayrı yaşıyoruz. Oğlum Seul'de... Okulu bitirdi. Küçük bir apartman dairesi kiraladık, orada tek başına yaşıyor. Ara sıra eşimin annesi gidip kontrol ediyor. Dolayısıyla arada bu kadar mesafe olunca, özleme karşı teknolojiden faydalanmak zorunda kalıyorsunuz. Görüntülü olarak internet üzerinden sürekli görüşüyoruz. Zaman zaman tüm aile, internet bağlantıları aracılığıyla aynı anda biraraya geliyoruz. Bazen benim yanımdalarmış gibi hissediyorum. Ne yiyip içiyorsun diye sorunca, fotoğraflarını yolluyorlar.
 ÇOK YEMEK VERİYORLAR
 - Ülkenizin yemeklerini özlüyor musunuz?
 Evet. Türkiye'de dini nedenlerle domuz eti bulamıyoruz. Kore'de bir diğer çok tüketilen şey de fasulye...Ama Türkiye'deki fasulye Kore'dekinden farklı olduğu için aynı yemeği yapsak bile aynı tadı ne yazık ki vermiyor. Ama, Türk yemeklerini de seviyorum. Ekmeğinizi çok beğeniyorum. Çok çeşitli ve başarılı.. Sebze ve meyveler çok güzel, şaşırtıcı derecede bol ve çok ucuz. Geleneksel Türk yemeği olarak iskender vazgeçilmezim. Pideler de öyle... Ev yemeklerini de çok beğeniyorum. Tatlı olarak baklava ve künefeyi tercih ediyorum ama lokumlar favorim, özellikle naneli ve safranlı olanlar. Ama bir şikayetim var. Gerçi tam şikayet sayılmaz ama, davetlerde çok yemek sunuyorlar. Hepsini bitirmekte zorlanıyorum. Yemesem ev sahibine saygısızlık olur, yiyince göbeğim çıkıyor. Ayrıca evde genelde öyle değil ama restoranlarda yağ ve tuz çok fazla. 
 - Evsahibini kıramadığınızdan söz açılmışken,Türk insanında da benzeri bir durum söz konusu tabii.
 En çok benzer taraf eve girerken ayakkabı çıkarmak. Türkiye'de tabii batılılaşmış bir çok insan çıkarmayabiliyor, ama zaman zaman bize konuk gelen Türkler girerken soruyor 'ayakkabılarınızı çıkarıyor musunuz?' diye. Aile kültürü olarak da eşler arasındaki ilişki benziyor. Türkiye'de kadınlar özellikle evde karar verici ve söz sahibi konumda. Bu bizde de böyle. Aile içi saygı konusu da benziyor... Özellikle çocuklara karşı fedakarlık... Örneğin aynı Türk ailelerinde olduğu gibi bizde de çocuklarımızın eğitimi için tasarruf yapılmaz. Anne babalar canlarını dişlerine takar, çalışır. Bunun da çok benzediğini düşünüyorum. Koreliler ile Türkler arasında Hun, Uygur ve Göktürk zamanlarından başlayan ilişki ve tarihi yakınlık var. Dolayısıyla kalp kalbe ilişki kurulabilen bir millet olduğunu görüyorum.
 Gazileri asla unutamayız
 - Kore gazileriyle hala görüşüyor musunuz?
 Hali hazırda Kore savaşına katılmış 15 bin Türk gazisinden 5100 kadarı yaşıyor. Yaşları 80'i aştığı için her yıl sayıları da azalıyor. Geçen yıl bir kısmı Kore'yi tekrar gezme fırsatı yakaladı. Onlar aracılığıyla iki ülke arasındaki ilişkileri devam ettirmeye çalışıyoruz. Hangi şehirde olursa olsun, tüm ziyaretlerimde Kore gazileriyle bir araya gelmeye çalışıyorum. 
 - Yaşadıklarını sizinle paylaşanlar oluyor mu?
 Evet gerçekten ilginç hikayeler ortaya çıkıyor. Geçtiğimiz günlerde bir Kore Gazisi anlattı. 1950 yılında Kore savaşında Koreli bir hanımla aşk yaşıyor. Ancak o zaman Türk askerlerinin yabancılarla evlenmesi yasak. Sonunda aile. 'Eğer Türkiye'de benzer birini bulursak evlenir misin' diye soruyor, o da kabul ediyor. Uygur kökenlilerin yaşadığı bir mahallede aşık olduğu Koreli'ye çok benzeyen birini bulup evlendiriyorlar.
 İlişkiler 'en yakın' düzeyde
 - İki ülke arasındaki ilişkiler nasıl son dönemde?
 TÜRKİYE ile Kore arasındaki binlerce yıllık geçmişe baktığımızda, ne mutlu ki tarihimizin en yakın ilişkilerini yaşadığımızı söyleyebilirim. Özellikle Şubat ayında Cumhurbaşkanımızın ziyaretinde, iki ülke ilişkileri stratejik ortaklık seviyesine yükseltildi. Bildiğiniz gibi coğrafi olarak iki ülke arasında 8 bin km var. Bu yıllar boyu ilişkilerin ilerlemesine engel olmuştu. Ama artık mesafe mefhumu büyük oranda ortadan kalktı. Son zamanlarda yüksek düzeyli ziyaretler de yapılıyor. 8 Koreli bakan bu yıl Türkiye'ye geldi. Ayrıca askeri ve bürokratik anlamda da karşılıklı çok sayıda temas gerçekleştirildi. Onun dışında uluslararası alanda da iki ülke arasındaki ilişkilerin vesileleri artmaya başladı. İki ülkenin imzaladığı serbest ticaret anlaşması da önümüzdeki yıl başında yürürlüğe girecek. Bundan sonraki hedefimiz, iki ülke arasında 7 milyar dolar civarında olan ticaret hacmini artırmak.
  