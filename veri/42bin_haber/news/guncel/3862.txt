İlk defa sinemaya gittiler
MUŞ'ta Sosyal Destek Programı (SODES) kapsamında çeşitli kurslara katılan genç kız ve kadınlar sinemayla tanıştı.
SODES projesiyle Yeşilyurt Gençlik Merkezi'ndeki çeşitli kurslara katılan 50 genç kız ve kadın hayatlarında ilk defa beyaz perdede film izleme imkanı buldu. Gençlik Merkezi Müdüresi Sabahat Karaçelik'in organizasyonuyla minübüsle evlerinden alınan kursiyerler sinemaya götürüldü. Şahan Gökbakar'ın 'Celal ile Ceren' filmini izleyen kursiyerler, bunun çok farklı bir duygu olduğunu belirttiler. 42 yaşındaki Selma Yıldız, ilk kez sinemaya geldiğini belirterek, "Televizyonla sinema arasında büyük fark var. Çocuklarımı da ilk fırsatta sinemayla tanıştıracağım" dedi.
Kadınları sinemayla buluşturduğu için mutlu olduğunu vurgulayan Gençlik Merkezi Müdüresi Sabahat Karaçelik ise bu tür etkinliklerin devam edeceğini ifade etti.