Vali: İçkici manyaklarla evlenmeyin
MARDİN Valisi Turhan Ayvaz, Midyat İlçesinde düzenlenen kadınlar günü etkinliğinde kadınlardan evleneceği erkeği iyi seçmelerini isteyerek, "Böyle içkici, kumarcı vesaire manyaklarla evlenirseniz böyle olur. Onun için bu iş biraz da size kalmış; annelere, babalara kalmış" dedi.
Mardinin Midyat İlçesinde Çok Amaçlı Toplum Merkezi (ÇATOM) tarafından düzenlenen 8 Mart Dünya Kadınlar Günü etkinliğinde kadınlar, Cinsiyet Eşitliliğine Duyarlılık yürüyüşü yaptı. Yöresel kıyafetlerle yürüyüşe katılan kadınlar, davul zurna eşliğinde halay çekti. Yaklaşık 1 kilometrelik yürüyüş sırasında zılgıt çeken kadınlar, Güçlüyüz çünkü anneyiz, Toplumun rengi kadındır, Her renk bir kadındır, Bilinçli kadın bilinçli toplum yazılı dövizler taşıdı.

Etkinliğe, Ak Parti Mardin Milletvekili Gönül Bekin Şahkulubey, Mardin Valisi Turhan Ayvaz, Midyat Kaymakamı Oğuzhan Bingöl, Belediye Başkanı Şehmus Nasıroğlu ve GAP Bölge Kalkınma İdaresi Başkanı Sadrettin Karahocagil ile Mardinin ilçelerinden kadınlar katıldı. Şölende konuşan Mardin Valisi Turhan Ayvaz, şunları söyledi: 

"Kadınlar için, kadınlar günü 8 Mart. Erkekler için bunun anlamı nedir? Erkekler için anlamı şudur. Evde hanımefendi hasta olduğu zaman veya anne ve babasını ziyarete gittiği zaman, biz erkekler bundan hiç hoşlanmayız o yüzden onlar evden ayrıldığında evde hayat duruyor. Hatta itiraf etmek lazım ki, erkekler evde aç kalıyor. Dolayısıyla kadınlar için sadece 12 ayda bir gün 8 Mart, erkekler için kadınlar günü her gündür. Toplumda muhakkak ufak tefek arızalar oluyor. Bayana şiddet gösterenler oluyor. Baştan siz de evleneceğiniz erkeği iyi seçin, psikolojisini iyi ölçün. Böyle içkici, kumarcı vesaire manyaklarla evlenirseniz böyle olur. Onun için bu iş biraz da size kalmış; annelere, babalara kalmış. Her toplumda muhakkak çürük elmalar oluyor. İnşallah bu sorunlar da zamanla hal olacak kanunlarımızın sonucunda."

"EN ŞANSSIZ KIZ, KÜÇÜK YAŞTA EVLENDİRİLENDİR"

Vali Ayvaz, en şanssız kadının ise anne ve babası tarafından 18 yaşını doldurmadan evlendirilen, bir meslek öğretilmeyen kişi olduğunu söyledi. Bu kişilerin için hayatın zor ve garantisinin bulunmadığını belirten Vali Ayvaz, "Evlendirildiği zaman, çoluk çocuğa karıştığı zaman, en küçük bir kavga ve gürültüde anne ve babasının evine tekrar çocuğuyla döndüğünde, işte dünyası hem kendi başına çökmektedir, hem de çocuğunu küçük yaşta evlendirip, ben kurtuldum diyen anne ve babaların başına dünya çökmektedir. En şanslı bayan okuyan bayandır, çalışandır. Eline ekmeğini alan ve altın bizliği takan, okuduktan sonra doktor, mühendis ve milletvekiliğine kadar yükselendir en şanlı bayan. İnşallah sizler en şanslı bayanlar olma yolunda ilerlersiniz" diye konuştu.

Şölende kadınlar, Türkçe, Kürtçe ve Arapça, şarkılar eşliğinde halay çekerken; alanda güvenliği sağlayan kadın polisler de halaya katıldı.