Kangal köpeği, ilçeye inen kurdu telef etti
Sivas'ın Divriği ilçesinde bir Kangal köpeği, yerleşim yerine inen kurdu telef etti.
Divriği'nin Dumluca köyü çıkışındaki Küçük Hüseyin Mahallesi Cağlı Cami mevkisinde tek katlı evde oturan berber Hasan Battal (26), AA muhabirine yaptığı açıklamada, önceki gün saat 23.00 sıralarında 'Sultan' adlı Kangal köpeğinin sürekli havlaması üzerine dışarı çıktığını söyledi.

Serbest bıraktığı köpeğinin, kulübesinden hızla uzaklaştığını anlatan Battal, köpeğinin bir süre sonra ağzı kan içinde eve döndüğünü belirterek, 'Kangal köpeğimi takip ettiğimde, bir kurdun başına geldik. Kalabalık kurt sürüsü olduğu söyleniyor ama Kangal köpeğim birini etkisiz hale getirmiş' dedi.

Kurdun, evinin 100 metre ilerisine kadar indiğini ifade eden Battal, köpeğinin kurtların üstesinden geleceğine emin olduğunu, bu nedenle korkmadığını sözlerine ekledi.