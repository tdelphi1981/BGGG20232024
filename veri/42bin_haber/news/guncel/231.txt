Davutoğlu muhaliflerle görüştü
Suriye muhalefetinin Doha'daki toplantısına katılan Dışişleri Bakanı Davutoğlu, Suriyeli farklı grupların temsilcileriyle görüştü.
Suriye muhalefetinin Katar'ın başkenti Doha'daki toplantısına katılan Dışişleri Bakanı Ahmet Davutoğlu, Suriye Türkmen Demokratik Birliği ve Suriye Türkmen Kitle Örgütü temsilcilerini kabulünde yaptığı konuşmada, Türkiye'nin Suriye'de Türkmenler dahil her kesimle görüşmeye devam edeceğini söyledi.

Davutoğlu, Suriye'deki bütün grupların birlikte hareket etmesi gerektiğine inandığını ifade etti.

Suriye'deki Türkmen gruplar ise Suriye halkının ihtiyaç duyduğu insani yardımları dile getirerek bu konuda yardım istedi. Türkmen gruplar ayrıca, Suriye'de yaşanan insan hakları ihlalleri konusunda da bilgi verdi.

Suriye Kürt Ulusal Konseyi temsilcilerini kabul etti
Davutoğlu, Suriye Kürt Ulusal Konseyi (SKUK) temsilcilerini kabulünde, Türkiye'nin Suriye'deki bütün gruplarla diyaloğu sürdüreceğini söyledi.

Kürtlerin, Suriye'nin bir parçası olduğunu kaydeden Davutoğlu, bütün grupların birlikte hareket etmesi gerektiğinin altını çizdi.

SKUK temsilcileri ise, PKK veya PYD ile bağlantılı olmadıklarını ve terörizme karşı durduklarını belirterek, amaçlarının demokratik bir Suriye kurulması olduğunu söyledi. SKUK temsilcileri ayrıca Davutoğlu'nun kendileriyle görüşmesinden duydukları memnuniyeti dile getirdi.

Suriye Ulusal Konseyi temsilcilerini kabul etti

Davutoğlu, Suriye Ulusal Konseyi (SUK) temsilcilerini kabulünde, Suriye'de 20 aydan bu yana devam eden olaylara işaret ederek, hiçbir halkın ve düzenli ordunun böylesi baskılara dayanamayacağını, bu nedenle Suriye halkının kutlanması gerektiğini belirtti.

Artık hiçbir sürecin geciktirilmemesi gerektiğini kaydeden Davutoğlu, sürecin uluslararası aktörler değil, bizzat Suriye halkı tarafından yürütülmesinin önemine değindi.
SUK temsilcileri de, Türkiye'de bulunan ve sayıları her geçen gün artan Suriyeli sığınmacılara yapılan yardımlar için teşekkür etti.