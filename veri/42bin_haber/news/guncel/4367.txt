Trafodan çıkan yangında 20 kişi dumandan zehirlendi
Aksaray'da 5 katlı binanın bodrum katındaki elektrik trafosunun şase yapması nedeniyle çıkan yangında 20 kişi dumandan zehirlendi. Binanın balkonlarında mahsur kalan apartman sakinleri itfaiye ekiplerince merdivenlerle kurtarıldı.
Olay, bugün akşam saat 19.00 sıralarında Aksaray merkeze bağlı Büyük Bölcek Mahallesi 2440 Sokak'taki Serttaş Apartmanı'nda meydana geldi. Apartmanın bodrumunda bulunan elektrik trafosunun şase yapması sonucu yangın çıktı. Bunun üzerine 5 katlı bina kısa sürede dumana teslim oldu. 

Yangın, olay yerine çağrılan MEDAŞ ekiplerinin akımı kesmesinin ardından itfaiye ekiplerinin yarım saat süren çalışması sonucu yangın söndürüldü. Bu arada bina içine dağılan duman nedeniyle apartman sakinleri zor anlar yaşadı. Bazı vatandaşlar, kendi imkânlarıyla dumanlar içinden çıkmayı başarırken, balkonlarda mahsur kalan çok sayıda apartman sakini itfaiye ekipleri tarafından merdivenle kurtarıldı. 

Olay yerine gelen itfaiye, Ulusal Medikal Kurtarma, Acil Afet Durumu Müdahale, 112 Acil Yardım ve polis ekipleri yaralılara müdahale etti. Dumandan etkilenen yaklaşık 20 kişiden durumu ağır olanlar, ilk müdahalelerinin ardından Aksaray Devlet Hastanesi'ne kaldırıldı. Hastaneye kaldırılanların sağlık durumlarının iyi olduğu öğrenildi. Polis ekipleri olayla ilgili soruşturma başlattı.