Onu unutmadılar
ABD Dışişleri Bakanı John Kerry, tam bir ay önce ABD'nin Ankara Büyükelçiliği'ndeki patlamada hayatını kaybeden güvenlik görevlisi Mustafa Akarsu'yu anma törenine katıldı.
Kerry, Ankara Esenboğa Havalimanı'na indikten sonra ABD Büyükelçiliği'ne giderek, 1 Şubat'taki terörist saldırıda hayatını kaybeden güvenlik görevlisi Mustafa Akarsu için düzenlenen törene katıldı.

Büyükelçiliğin bahçesinde düzenlenen törene Akarsu'nun eşi ve çocukları ile bazı akrabaları katıldı. Törende ABD Dışişleri Bakanı'nın yanı sıra Büyükelçi Francis Ricciardone, büyükelçilik çalışanları ve aileleri yer aldı.

Kerry törende, Mustafa Akarsu'nun gösterdiği kahramanlık dolayısıyla eşi Yasemin ve çocukları Sami ile Hilal'e Beyaz Saray tarafından çok az kişiye verilen "Thomas Jefferson Star" madalyonunu takdim etti.

Akarsu'nun ailesine ayrıca, bir Amerikan askeri tarafından Akarsu'nun hayatını kaybettiği gün ABD Büyükelçiliği'nde yarıya indirilen ABD bayrağı da verildi.

-"Mustafa hem Türk halkının hem Amerikan halkının gurur kaynağı"-

Törende bir konuşma yapan ABD Dışişleri Bakanı Kerry, Amerikan halkı, Başkan Barack Obama ve yönetiminin taziyelerini getirdiğini söyledi. Kerry, Akarsu ailesine Türkçe olarak "Başınız sağolsun" dedi.

Törenden önce Mustafa Akarsu adına büyükelçilik bahçesinde yaptırılan çeşmeyi ziyaret ettiğini söyleyen Kerry, "Tıpkı Yasemin'in söylediği gibi huzur dolu bir yer" diye konuştu.

"Mustafa'nın ani kaybının yasını hala tutuyoruz" ifadesini kullanan Kerry, yurt dışındaki Amerikan misyonlarında görev yapanların milliyeti ne olursa olsun birbirine bağlı olduklarını söyledi.

Kerry, "Mustafa, bizim için hayatını kaybetti. Bu kapıları 20 yıldan fazla korudu. Sadece korumakla kalmadı, aynı zamanda kimseye boyun eğmedi. Mustafa, hem Türk halkının hem de Amerikan halkının gurur kaynağı oldu. Terörizm korkusu bu kapılara geldiğinde, Mustafa ve arkadaşları kahramanca hareket etti ve cesaretleriyle hayat kurtardı. Mustafa, bu kapıda hayatını kaybettiği gün benim de bakanlıkta ilk günümdü. Göreve başlarken yemin ettiğimde bu trajedi aklımda ve kalbimdeydi" dedi.

-"Onun hayalini gerçekleştirmek bizim görevimiz"-

"Buradaki tüm Türk çalışanlarımızı ve dünyanın dört bir tarafındaki meslektaşlarımızı buradan selamlıyorum" diyen Kerry, şöyle devam etti:

"Meslektaşınız Mustafa hayaller kuran biriydi. Ankara'daki hayatını ve işini sevdiği kadar geleceği de sürekli düşünüyordu. Çocuklarına ABD'de eğitim fırsatı verme imkanı istiyordu. Mustafa bu planlarında o kadar istekliydi ki, bana söylendiğine göre arkadaşları ona bir lakap da takmışlardı. (Türkçe olarak) Yarı Amerikalı. Bugün onun bu hayalini gerçekleştirmek bizim görevimiz."

Kerry'nin konuşmasının ardından kürsüye gelen Akarsu'nun amcası Murat Akarsu da elçilik çalışanlarına gösterdikleri vefa ve Akarsu'nun anısını yaşatmak için yaptıklarından dolayı teşekkürlerini iletti.

Kerry törende ayrıca, patlamada Mustafa Akarsu ile birlikte aynı kapıda görev yapan diğer güvenlik görevlileri Tuncay Avcı ve Şefik Soylu'ya da saldırıda olay yerinde bulunan gazeteci Didem Tuncay'ın hayatını kurtardıkları için "kahramanlık ödülü" verdi.