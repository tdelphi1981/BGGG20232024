Hatay Cilvegözü'nde büyük patlama!
HATAY'ın Reyhanlı İlçesi Cilvegözü Sınır Kapısı'ndaki personel lojmanlarının yakınında bugün büyük bir patlama meydana geldi. İlk gelen bilgilere göre 7 kişi öldü, 30 kişi yaralı var. Reyhanlı Belediye Başkanı patlamanın Suriye plakalı bir araçta meydana geldiğini açıkladı.
Olay saat 15.00 sıralarında meydana geldi. Suriye ile Türkiye arasındaki en önemli geçiş noktalarında biri olan Cilvegözü Sınır Kapısı'nın Suriye tarafındaki giriş bölgesinde, Suriye plakalı bir otomobilde ya da bu otomobilin üzerine düşen havan topu ile büyük bir patlama oldu.

Gümrük personelinin lojmanlarının da olduğu bölgede, Suriyelilerin giriş çıkışı sırasında meydana gelen patlamada, çok sayıda kişi yaralandı. Yaralılar, olay yerine gelen çok sayıda ambulans ve özel araçlarla Reyhanlı Devlet Hastanesi'ne sevk edildi. Olay yerinde 5 ceset olduğu bildirilirken, 2 kişi de hastanede öldü.

ARAÇLAR YANDI

Patlama sırasında olay yerinde bulunan 15 araç da hasar görürken, güvenlik güçleri bölgede önlem aldı. Yanan araçlar ise Reyhanlı Belediyesi İtfaiye ekipleri tarafından söndürüldü.

Reyhanlı Devlet Hastanesi'ne götürülen yaralılardan 2'sinin öldüğü bildirilirken, 30 kişinin de tedaviye alındı. Yaralıların Suriye'ye yapılan yardımların tahliyesini sağlayan Türk vatandaşları, gümrük görevlileri ve Türkiye'ye giriş çıkış yapan Suriyeliler olduğu kaydedildi.

Cilvegözü Gümrük Kapısı Mülki Amiri Hatay Vali Yardımcısı Mehmet Eriş ile Reyhanlı Kaymakamı Yusuf Güler olay yerine gelerek inceleme yaptı. Vali Yardımcısı Mehmet Eriş, patlamanın nedeninin henüz netleşmediğini belirterek, "Patlamanın nedeni bilmiyoruz, araştırılıyor" dedi.

SURİYE PLAKALI ARAÇ PATLADI İDDİASI

Patlamanın nedeni konusunda net bir bilgi olmamakla birlikte Suriye plakalı bir aracın giriş kapısında patlatılmış olabileceği ileri sürüldü. Bölgeye Suriye'den atılan havan topunun düşme ihtimali de değerlendiriliyor.

Reyhanlı Belediye Başkanı Ak Partili Hüseyin Şanverdi, gümrük kapısında Suriye plakalı otomobilde patlama olduğu, 7 kişinin öldüğünü 30 kişinin de yaralandığı ileri sürdü.

VALİ OLAY YERİNE GİTTİ

Öte yandan Hatay Valisi Celalettin Lekesiz de olayı İskenderun İlçesi'ndeki katıldığı toplantıda öğrendi. Lekesiz, toplantıyı yarıda bırakarak Reyhanlı İlçesi'ne gitti.