Sahte reçeteyle eczaneyi 50 bin lira dolandırdı
Ataşehir'de, kendi düzenlediği sahte reçetelerle bir eczaneyi dolandırarak ilaç alan T.U. (39), polis tarafından suçüstü yakalandı. Dolandırıcının, bu yöntemle, bedelsiz olarak 50 bin liralık kemoterapi ilaçları aldığı öğrenildi.
Ferhatpaşa Mahallesi, Yeditepe Caddesi'ndeki bir eczaneden sahte reçeteyle kemoterapi ilacı alınmaya çalışıldığı ihbarını alan Ataşehir Emniyet Müdürlüğü Asayiş Büro Amirliği ekipleri,konuyla ilgili olarak eczane çalışanlarıyla irtibata geçti. Ecza çalışanları, polislere, sahte reçeteyle 20 gün önce 35 bin liralık kemoterapi ilaçları alan şahsın, iki gün önce tekrar gelerek bu kez 15 bin liralık ilaç siparişi verdiğini söyledi. Şahıstan şüphelenerek, reçete üzerinde damgası bulunan doktorla ilgili araştırma yaptıklarını belirten eczane çalışanları, söz konusu doktorun yaklaşık bir senedir İstanbul dışında bir şehirde görevli olduğunu öğrendiklerini ifade etti.
Polis ekipleri, eczane önünde önlem alarak, dolandırıcının sipariş ettiği ilaçları almak için gelmesini bekledi. Mesai saatleri içinde gelmeyen dolandırıcı eczaneyi arayarak, ilaçların, yan tarafta bulunan bir hastanenin danışmasına bırakılmasını istedi. Bu kez hastane önünde pusu kuran polis ekipleri, ilaçları almaya gelen T.U.'yu suçüstü yakaladı.
Polisteki sorgusunda susma hakkını kullanan T.U., çıkarıldığı mahkemede tutuklanarak cezaevine gönderildi.