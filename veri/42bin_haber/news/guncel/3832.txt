Kazada ölen annenin sezeryenle alınan bebeği bir saat yaşadı
Şırnak'ın İdil İlçesi ile Mardin'in Nusaybin İlçesi arasında bulunan Karalar Beldesi yakınlarında, içerisinde 10 kişinin bulunduğu otomobil, şarampole yuvarlandı.
Kazada aynı aileden 3 kişi öldü, 7 kişi yaralandı. Kazada ölen 7 aylık hamile Nurhan İregür'ün karnındaki kız bebek ise, İdil Devlet Hastanesi'nde canlı olarak alınarak kuvöze konuldu. Ancak bebek de 1 saat sonra yaşamını yitirdi.

Batman'dan gelen ve Şırnak'ın İdil İlçesi'ndeki Çığır Köyü'ndeki akrabalarına hasta ziyaretine gitmek üzere yola çıkan ve içerisinde 10 kişinin bulunduğu, Abdurrahman İregür yönetimindeki 72 EK 110 plakalı otomobil, bugün saat 14.00 sıralarında henüz belirlenemeyen nedenle taklalar atarak şarampole yuvarlandı. Kazada sürücü Abdurrahman İregür (45), hamile eşi Nurhan İregür (38) kızları Rojin İregür (10) olay yerinde yaşamını yitirdi. İregür çiftinin yaşları 4 ila 10 arasında değişen çocukları Delila, İdris, Furkan, Zilan ve Emirhan İregür ile sürücü Abdurrahman İregür'ün annesi Vasfiye ve ağabeyi Mehmet Sait İregür yaralandı. 

2 KARDEŞİN DURUMU AĞIR

Yaralılar kaldırıldıkları İdil Devlet Hastanesi'nde ilk tedavi altına alınırken, durumu ağır olan Delila ile İdris İregür kardeşler, Cizre Devlet Hastanesi'ne sevk edildi. Olay yerine gelen jandarma çevrede güvenlik önlemi alırken, İdil Cumhuriyet Savcısı da olay yerinde inceleme yaptı.

Kaza haberini duyan İregür ailesinin yakınları, olay yerine gelerek ağıtlar yaktı. Cesetleri gören yakınları, sinir krizi geçirdi.

BEBEK CANLI ALINDI, ANCAK 1 SAAT YAŞADI 

Kazada yaşamını yitiren Nurhan İregür'ün karnındaki 7 aylık bebeğinin yaşadığının tespit edilmesi üzerine, İdil Devlet Hastanesi'nde başarılı bir ameliyatla dünyaya getirildi. Kuvöze konulan kız bebek 1 saat yaşadıktan sonra hayata gözlerini yumdu.