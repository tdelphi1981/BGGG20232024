Ağabeyini döven şahsı tabancayla öldürdü
Kağıthane'de sokak ortasında işlenen cinayetin faili oldukları gerekçesiyle iki kardeş gözaltına alındı. Cinayetin, ağabey Faik K.'nın (34) kavgada dayak yediğini gören kardeşi Turgay K. (33) tarafından işlendiği öğrenildi.
Şirintepe Mahallesi Gümüşhane Caddesi Anıt Sokak üzerinde 30 Ocak'ta meydana gelen olayda Faik K. (34) ve Nurettin Demir (39) arasında bilinmeyen bir nedenle kavga çıktı. İddialara göre Faik K. ve Nurettin Demir, kavga ederken Faik K.'nın kardeşi Turgay K. olay yerine geldi. Abisinin dayak yediğini gören Turgay K. tabancasını çekerek, 5 el ateş etti. 4 mermi Nurettin Demir'in karın boşluğuna isabet etti. Olay yerinden geçen bir kişi de seken mermilerle ayağından hafif şekilde yaralandı. Okmeydanı Eğitim ve Araştırma Hastanesi'ne kaldırılan Demir, tüm müdahalelere rağmen kurtarılamadı. 

Olay yerinden koşarak uzaklaşan iki kardeş, Demir'in hayatını kaybettiği bilgisi üzerine Cuma günü Kağıthane Polis Merkezi'ne suç aleti silahla birlikte teslim oldu. 

Gözaltına alınan abi kardeş, Asayiş Şube Müdürlüğü Cinayet Büro Amirliği'ndeki işlemlerinin ardından Çağlayan'daki İstanbul Adalet Sarayı'na sevk edildi.