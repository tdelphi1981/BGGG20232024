Silivri'de kütüphane var mı yok mu?
Silivri’de 15.5 ay tutuklu kalan gazeteci Müyesser Yıldız, bakanlığın hazırladığı CD’ye tepki gösterdi.
 Odatv davasından 15.5 ay tutuklu kalan gazeteci-yazar Müyesser Yıldız, hazırladığı tanıtım CD’sinde Silivri Cezaevi’ni “konforlu” bir yer olarak gösteren Adalet Bakanlığı’na yanıt verdi.
 Adalet Bakanlığı Ceza ve Tevkifevleri Genel Müdürlüğü tarafından hazırlanan CD’de Silivri Cezaevi’ne ilişkin ayrıntılı tanıtım yapılıyor. CD’de cezaevinin sağlık hizmetlerinden, yemeklerine, çamaşırhanesinden, spor salonlarına, kütüphanesinden etkinlik odalarına kadar çok sayıda “imkânlar” övülerek anlatılıyor. Yıldız ise Silivri’nin gerçek yüzünü şöyle anlattı:
 -“PAS VE RUTUBETİ ÇİÇEK-BEBEK RESİMLERİYLE KAPATTIM”-
 “-Tamamen beton ve soğuk: Çıplak binayı, insansız mekânları çekmek çok kolay tabii. Ama orada biz yaşadık. Ben 15.5 ay kaldım. O CD’yi hazırlayanlar değil 15.5 ay, 15.5 saat kalsınlar orada yaşayabiliyorlar mı? Orası tamamen insansızlaştırmaya dönük, beton ve soğuk bir ortamdır. Anlatılanlar gibi fiziki mekânlar güzel değil. Benim kaldığı 8 No’lu Cezaevi, 5 senelik ama her yer pas ve rutubet içinde dökülüyor acaba nereyi çektiler ben de merak ediyorum gerçekten. Pasları, rutubetleri çiçek ve bebek resimleri ile örterek kapattım. 5 senede çökmüş bir cezaevi. O cezaevini kim yaptıysa bir gece misafir etmeli. 
 -Balbay ve Özkan’ı da çeksinler: Öte yandan siz isterseniz 5 yıldızlı bir otel inşa edin. İnsanlar orada hukuksuzluğa maruz kalmış. Cezaevleri sadece bina değildir. İçinde adaletin tecilli etmesi gereken bir yerdir. Adaleti tecelli etmemişseniz, isterseniz 5 yıldızlı otel olsun. O kadar reklam yapıldığına göre yetkililer gidip orada kalsınlar. Bizi daha iyi anlayabilirler. Mesela tecritteki arkadaşları çekmişler mi? Balbay ve Özkan’ı çekmişler mi? Boş yeri çekmek mesele değil. Oradaki tutukluları da konuştursunlar.
 -“KÜTÜPHANE SADECE CD’DE...”-
 -Kütüphaneye gidemedik: CD’de kütüphaneden bahsediliyor. Oysa ben hiç kütüphane görmedim, izin vermediler. Kütüphane nerdedir bilmiyorum. Kültürel etkinliklerden biz tutuklular zaten yararlanamıyoruz. 
 -Çamaşır makinesi dedim, güldüler: Çamaşırlar yıkanıyormuş da ütüleniyormuş da... Bakan Ergin, gazetecileri gezdirirken çamaşırhane olduğunu söylemesi üzerine ben sabah kalkıp görevli arkadaşa, “çamaşır makinesi varmış” dediğimde, bana “şaka mı yapıyorsun” dedi. Güldüler. Orada leğende nevresimlerimizi, çamaşırlarımızı biz yıkardık. Ellerimiz yara oldu o yüzden. 
 -Yemekleri, yağı süzerek yiyorduk: Yemekler kâğıt üzerinde güzel olabilir. Ama biz biliyoruz ki o kadar yağlıydılar ki, onlar süzülerek yeniyordu. Bazı yemekler de yeniden su ısıtıcısında pişiriliyordu. Yaz-kış bakliyat yediriyorlar. Bir öğün pirinç, bir öğün bulgur pilavı pişiriyorlardı. Yemekler sağlıksızdı.”
 ANKA
  