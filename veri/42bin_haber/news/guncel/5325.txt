Okulda dehşet anları kamerada
Sakarya'nın Arifiye ilçesinde silahla okulu basan 2 kardeş, yakınları olan bir öğrenciden zorla para istediği öne sürülen öğrenciyi darp etti.
2 kardeş, kavgaya müdahale eden bir öğretmeni de hastanelik etti. Okul içinde yaşanan sıcak anlar güvenlik kameralarınca görüntülendi.

Olay, 4 Mart Pazartesi günü Ümit Erdal Teknik ve Endüstri Meslek Lisesi'nde yaşandı. Lisede okuyan bir öğrenci, kendisinden zorla para istediğini öne sürdüğü arkadaşını babasına şikayet etti. Baba S.F., kızının nişanlısı olduğu ileri sürülen R.Y.(22) ile kardeşi R.Y.'yi (19) yanlarına alarak okula geldi.

Baba S.F., okul yönetimiyle konuşurken 2 kardeş, çıkış saatinde okul koridorunda aradıkları öğrenciyi yakalayıp darp etti. Olayı gören öğretmenler öğrenciyi 2 kardeşin elinden kurtarmak için müdahalede bulundu. Müdahale eden öğretmenlere tabanca ve bıçak çektikleri öne sürülen iki kardeş, N.P. isimli öğretmeni darp etti.

Saldırganlar olay sonrası okuldan ayrıldı. Yaralanan öğretmen, çağrılan ambulansla hastaneye kaldırıldı. Öğretmene 2 gün iş göremez raporu verildi.

Saldırı sonrası polis, baba S.F. ile R.Y. ve R.Y. isimli kardeşleri gözaltına aldı. Silahla tehdit, hakaret, silah kanununa muhalefet ve eğitimi engelleme suçlamalarıyla adliyeye sevk edilen 3 şüpheli, tutuksuz yargılanmak üzere serbest bırakıldı. Şüpheli 2 kardeşe adli kontrol cezası verildi. Şüphelilerin suçta kullandıkları tabancanın kuru sıkı olduğu öne sürüldü.