Güney Sudan'ın Ankara Büyükelçisi Yoh: 'Türkiye ilham verici bir ülke'
Güney Sudan geçen yıl kazandığı bağımsızlığın ardından Ankara'daki büyükelçiliğini geçen hafta resmen faaliyete geçirdi. G. Sudan'ın ilk Ankara Büyükelçisi Jon Gai Yoh, 10 yıllık iç savaşın ve çekilen acıların ardından oldukça ümitli. Türkiye'yi 'ilham verici' olarak değerlendiren Yoh Ankara'da göreve başladıktan sonra, yarım kalan kısa öykülerini ve şiirlerini de tamamlamış
 On yıl süren iç savaş ve acıların ardından, bağımsızlığını geçen yıl 9 Temmuz'da resmen ilan eden Güney Sudan, Türkiye'deki büyükelçiliğini Ekim ayı itibariyle resmen faaliyete geçirdi.
 Ülkenin ilk Ankara Büyükelçisi olan Jon Gai Yoh, ilk kez diplomatik misyon ile geldiği ve 'stratejik ortağımız' diye nitelediği Türkiye'den Güney Sudan'ın hızlı bir gelişim sürecine girebilmesi için destek bekliyor.
 Geçen yıl bağımsızlığını ilan eden Güney Sudan, dünyanın neredeyse tamamınca tanınan ve BM üyesi olan 193. ülkesi olurken, Türkiye'ye büyük önem atfediyor. Cumhurbaşkanı Abdullah Gül'e güven mektubunu kısa süre önce sunan 
 Büyükelçi Jon Gai Yoh da, ülkesinin yurtdışındaki 22 büyükelçisinden biri olarak Ankara'da göreve başladı. Yoh ile, Türkiye'de kendisini şaşırtan şeyleri ve ülkesinin Türkiye'den beklentilerini konuştuk:
 
 - Dünyanın çiçeği burnunda ülkelerinden Güney Sudan'ın Türkiye Büyükelçisisiniz daha önce Türkiye'de bulunmuş muydunuz?
 Türkiye'ye ilk kez yaklaşık iki ay önce büyükelçilik görevim nedeniyle geldim. İlk işimiz büyükelçiliği oluşturmak oldu. Sıfırdan yeni bir büyükelçilik kurduk. Sadece ben değil büyükelçilikte toplam 7 kişiyiz, hepimiz ilk kez geldik. Ancak ilk kez gelsem de hem tarihi süreçler hem de uluslararası çabaları nedeniyle Türkiye'yi biraz tanıyordum. Bildiğiniz gibi, Osmanlı İmparatorluğu 1800'lerde yaklaşık 60 yıl boyunca Güney Sudan'ın da bulunduğu bölgeye hükmetti. Dolayısıyla uzaktan da olsa, bir bağımız var. Bu doğrultuda, Türkler ile ilgili geçmişten bize aktarılan bir çok bilgimiz var.
 
 - Türkiye ile ilgili ilk izleniminiz nedir?
 Ortadoğu'da Lübnan ve Ürdün'de daha önce bulunmuştum. Benzer kültürler olur diye düşünmüştüm. Ancak, Türkiye ile ilgili ilk izlenimim Akdenizliliğin hakim olduğu bir yandan Ortadoğu'da bulunan ama Arapça da konuşmayan bir ülke. Türkiye'ye geldiğim gibi, ilk dikkatimi çeken şey mimari oldu. Türkiye'de çok güzel bir yapılaşma olduğunu gördüm. Ayrıca insanların yaklaşımı da açıkçası beni şaşırtıcı. inanılmaz derecede kibar ve yardımseverler. Dil bilmeseler bile, herkes size bir şekilde yardımcı olmaya çalışıyor. Bu benim için çok ilginç bir durum.
 
 - Bu durumda Türkiye'de görev yapmaktan mutlu olduğunuzu söyleyebilir miyiz? 
 Dışişleri Bakanımız beni çağırıp Türkiye'ye gidiyorsun dediğinde sevindim; çünkü benim için çok ilginç bir deneyim olacaktı ki, bunu yavaş yavaş anlamaya başladım. Türkiye, Ortadoğu'da ama aynı zamanda Avrupa'da, Kuzey Afrika'ya çok yakın. Stratejik konumu bakımından çok ilginç bir ülke.
 
 - Güney Sudan için Türkiye'yi nerede konumlandırıyorsunuz? Ülkeniz için 
 önemi nedir?
 Biz bir ülkeyi yeniden kurmaya çalışıyoruz. Bu doğrultuda en çok güvendiğimiz ülkelerden biri de Türkiye. Bunu şöyle açıklayayım. Dünya genelinde toplam 22 büyükelçiliğimiz bulunuyor. Bunlardan biri de Ankara'da. Herhalde Türkiye'ye verdiğimiz önemi bu bile açıklamakta yeterli olur. Bu büyükelçiliğin de 1 ay gibi kısa bir sürede tamamlandığını da unutmamanız gerekir. Türkiye, Güney Sudan için stratejik bir ortak. Bunu niye söylüyorum. Birinci neden tabii ki de, tarihi bağlar. Bir diğer önemli husus da, yatırımlar konusunda Türkiye'den destek beklememiz. Özellikle inşaat ve endüstri sektörlerinde Türkiye'den büyük yatırım bekliyoruz. Eylül ayında Türkiye ile iki anlaşma imzaladık, diplomatik pasaportlarda vizelerin kaldırılması ve Güney Sudanlı diplomatların Türkiye'de eğitimi ile ilgili. İlişkileri çok hızlı geliştirdiğimizi söyleyebiliriz.
 
 - Ülkeniz yeni kuruldu ve bir gelişim süreci içerisine girmeye çalışıyor. Gelecek planları neler?
 Bizim için en önemli şey, ülkedeki bir çok kişinin geleceğini değiştirecek, çok büyük miktardaki, petrol ve diğer minerallerin kullanılması. Bunun yanısıra, çok ciddi bir tarım potansiyeline sahibiz. Şimdi tüm bunlar ile ilgili eğitim programları başlattık. Türkiye ile bu konularda işbirliği yapmayı istiyoruz. Aralık ayında bazı anlaşmalar imzalanacak.
 Kanlı iç savaştan bağımsızlığa
 Güney Sudan on yıl süren kanlı bir iç savaşın ardından 9 Temmuz 2011'de resmi olarak Sudan'dan ayrıldığını ilan ederek, dünyanın 193'üncü; Afrika'nın ise 54. ülkesi oldu. Çoğunluğunu Hıristiyanların oluşturduğu Güney Sudan, Müslümanların yaşadığı Kuzey Sudan'dan on yıllar süren iç savaştan sonra ayrıldı.
 Sudan'da 1,5 milyon insanın öldüğü 1988'den beri devam eden iç savaş ertesinde 2005'te kuzey ve güney arasında barış görüşmeleri başlamıştı. Haziran 2011'de yapılan referandumda da, Güney Sudanlıların yüzde 99'u bağımsızlığa evet demişti.
 Yemek kültürünüz çok farklı
 - Türkiye'yi çok önemli bir noktada konumlandırıyorsunuz ancak Türkiye bir yandan da Kuzey Sudan ve Ömer El Beşir ile işbirliğini sürdürüyor.
 Türkiye'nin hem Kuzey hem de Güney Sudan ile ilişkisinin bulunmasını çok sağlıklı bir durum olarak değerlendiriyoruz. Çünkü bu Türkiye'ye çok önemli ve farklı bir rol yüklüyor. Hem bizimle hem de Kuzey Sudan ile çok serbestçe görüşebiliyor. Ayrıca Türkiye'nin bu yaklaşımı hem Afrika Birliği hem de BM'ye olumlu yansıyor.
 
 -  10 yıl boyunca Sudanlılar büyük acılar çekti. Kuzey ile tüm sıkıntılar artık çözüldü mü?
 Evet halkımız çok büyük acılar çekti. Şimdi acılardan sıyrılmak ve ülkemizi geliştirmek için çalışıyoruz. 
 Kuzey Sudan ile sorunlarımızın büyük bölümünü çözdük. Sadece önemli iki sorun kaldı. Bunlardan birincisi sınırlar. Diğeri ise bazı tarafsız bölgelerin oluşturulması. Türkiye'nin bu sorunların çözümünde hem bizimle hem de Adisababa yönetimiyle görüşerek yardımcı olabileceğini düşünüyoruz. Bu konuda çok açık fikirliyiz.
 
 - İki aydır Ankara'dasınız. Bu süre içinde en beğendiğiniz şey nedir?
 Genel olarak Türk mutfağı diyebilirim. Ama Türk mutfağıyla ilgili iki şeyi çok sevdim. İlki, Türk mutfağının kendisi ve ikincisi de yemeklerin sunumu. Yemekler çok lezzetli. İlginç olan ise yemeye küçükten başlanıyor, yeni servis geldikçe yemeğin boyutu büyüyor. Ve en sonunda çay ya da kahve ile bitiriyorsunuz ki, bu bizim yeme alışkanlıklarımızdan çok farklı. Kendi yemeklerimizi burada eşim yapıyor. O nedenle şimdilik çok özlem duymadım. Bir de Türkiye'de baharatlar ile ilgili inanılmaz bir kültür olduğunu gördüm. Başka ülkelerde bunu pek göremeyiz. Her yerde çeşit çeşit baharatlar var.
 Şiirlerimi Türkiye'de tamamladım
 Türk müziğini çok seviyorum. Sebebi ise, müziğin hem Akdeniz hem de Ortadoğu ezgileri içermesi. İlginç bir şekilde bizim ezgilerimiz ile sizin müzikleriniz biribirine benzeyebiliyor. Bazen şarkıların içerisinde Arapça sözcükler duyuyorum. Yani her bakımdan Türkiye oldukça ilham verici bir ülke. Türkiye'ye geldiğimden beri, tamamladığım öykü ve şiirlerin sayısında artış oldu.
  