Uğur Acar askerliğini tecil ettirdi
TÜRKİYE'de ilk yüz nakli yapılan Uğur Acar, öğrenci belgesini sunarak askerliğini 31 Aralık 2018 tarihine kadar tecil ettirdi.
Akdeniz Üniversitesi Tıp Fakültesi, Plastik Cerrahi ve Rekonstrüktif Ana Bilim Dalı Öğretim Üyesi Prof. Dr. Ömer Özkan ve ekibi tarafından 1 yıl önce yüz nakli yapılan Uğur Acar, 2012 yılı haziran ayında 20 yaşına girdi. Uğur Acar, Antalya'da Azize Kahraman Halk Eğitim Merkezi'nde yer alan Açık Öğretim Lisesi İrtibat Bürosu'ndan aldığı 'öğrenci belgesi' ile birlikte Muratpaşa Askerlik Şubesi Başkanlığı'na giderek tecil başvurusunda bulundu. Askerlik şubesi yetkilileri, Acar'ın askerliğinin tecil edildiğine dair belgeyi kendisine verdi. 

Türkiye'nin ilk yüz nakillisi Uğur Acar, 1 hafta önce Muratpaşa Askerlik Şube Başkanlığı'na telefon ettiğini ve askerliğini tecil ettirme isteğini ilettiğini söyledi. Acar, "Askerlik tecil belgesini nasıl alabileceğimi sordum. Yetkililer de istersem GATA'ya sevk edilebileceğimi ya da öğrenci belgesi ve nakil belgeleriyle gelirsem Antalya'da tecil işlemlerimin yapılabileceğini söyledi. Sabah saatlerinde askerlik şubesine gidip öğrenci belgemi teslim ettim. '31 Aralık 2018 tarihine kadar askerlik işlemleri yönünden bir sakıncası yoktur' belgesini verdiler" dedi.

'OKULUM ÖNCE GELİYOR'

Acar, okulunu kısa sürede bitirmek için çalıştığını kaydetti. Acar, "Geçtiğimiz günlerde ilk sınavlarıma girdim. Başarılı olacağımı sanıyorum. Bu arada işimi de ihmal etmemem lazım. Beni ameliyat ederek bugünleri görmemi sağlayan doktorum Prof. Dr. Ömer Özkan ve ekibine teşekkür ediyorum. Bana babalık yapan, iş verip hayata bağlayan Rektörüm Prof. Dr. İsrafil Kurtcephe'ye teşekkür ediyorum" diye konuştu.