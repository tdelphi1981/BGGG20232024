Toktamış Ateş son yolculuğuna uğurlandı
Tedavi gördüğü hastanede önceki gün vefat eden Prof. Dr. Toktamış Ateş'in cenazesi bugün toprağa verildi. Farklı görüşlere hoşgörülü yaklaşımıyla örnek olan Ateş için ilk tören İstanbul Üniversitesi'nde yapıldı. Prof. Dr. Toktamış Ateş için 44 yıl öğretim üyeliği görevinde bulunduğu İstanbul Üniversitesi'nin (İÜ) Rektörlük binasında tören düzenlendi.
 
Toktamış Ateş'in Türk bayrağına sarılı ve çiçeklerle süslü tabutunun bulunduğu rektörlük binasındaki törene, Ateş'in eşi Prof. Dr. Nevin Ateş, kızı Ayşegül Ateş ile öğretim üyeleri katıldı.

Nevin Ateş, basın mensuplarına yaptığı açıklamada, ''O benim eşim, kızımın babasıydı ancak Türkiye'nin büyük çoğunluğunun da Toktamış Hocası'ydı. Onu kaybettik sonsuzluğa, uğurladık'' diye konuştu.

Törenin ardından, Prof. Dr. Toktamış Ateş'in naaşı, rektörlük binasından, alkışlarla Fatih Camisi'ne uğurlandı.