Kadıköy'de ortalık savaş alanına döndü
Kadıköy'de aşırı hız ve dikkatsizlik sonucu direksiyon hakimiyetini kaybeden sürücü ortalığı savaş alanına çevirdi. 4 otomobil ve bir otobüsün karıştığı zincirleme kazada, takside bulunan 3 aylık bebek şans eseri yara almazken 2 kişi hafif şekilde yaralandı.
Kaza, Merdivenköy Ressam Salih Ermez Caddesi üzerinde meydana geldi. İddiaya göre Göztepe istikametine ilerleyen 34 EMT 51 plakalı otomobil sürücüsü Nihat G. aşırı hız ve dikkatsizlik nedeniyle direksiyon hakimiyetini kaybetti. Kontrolden çıkan otomobil önünde seyreden Metin Kayı'nın kullandığı 34 TDM 59 plakalı taksiye çarptı. Taksi de çarpmanın etkisiyle savrularak önündeki Özlem Yıldırım'ın kullandığı 34 GB 7206 plakalı otomobile çarpıp yan dönerek karşı şeride geçti. Bu sırada, Özlem Yıldırım da Çengelköy–Kadıköy güzergahında çalışan 15 ÇK hatlı İETT otobüsüne arkadan vurdu. Zincirleme kazayı başlatan sürücü Nihat G. ise park halindeki bir cipe çarparak durabildi. Caddeyi savaş alanına çeviren kazayı gören vatandaşlar durumu polise ve sağlık ekiplerine haber verdi.

TAKSİDE BEBEK VARDI

Zincirleme kazaya karışan takside müşteri olarak bulunan anne, baba ve 3 aylık bebekleri şans eseri yara almadan kurtuldu. Bebekleri için hastaneden randevu aldıkları öğrenilen aile başka bir taksiye binerek hastaneye gitti. 

Kazada İETT otobüsünde bulunan bir kadın yolcu ile Özlem Yıldırım hafif şekilde yaralandı. Özlem Yıldırım ambulansta yapılan müdahaleden sonra hastaneye gitmezken, diğer yaralı Göztepe Eğitim ve Araştırma Hastanesi'ne kaldırıldı. 

Ortalığı savaş alanına çeviren zincirleme kaza nedeniyle cadde yaklaşık 45 dakika araç trafiğine kapatıldı. Kazaya neden olduğu öne sürülen sürücü polis ekipleri tarafından polis merkezine götürüldü. Yapılan incelemenin ardından kaza yapan araçlar çekiciyle kaldırılarak cadde trafiğe açıldı.