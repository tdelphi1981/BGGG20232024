Almanya'daki yangın faciasında ölenler için cenaze namazı
Başbakan Yardımcısı Bekir Bozdağ, Almanya'nın Backnang kentinde sekiz Türk vatandaşının öldüğü yangının sebebinin şüpheye yer bırakılmadan açıklanmasını istedi.
Backnang kentinde hayatını kaybeden anne ve yedi çocuğu için Diyanet İşleri Türk İslam Birliği (DİTİB) Eyüb Sultan Camisi'nde üç ayrı cenaze namazı kılındı.

Burada konuşan Başbakan Yardımcısı Bekir Bozdağ, yaşanan acı nedeniyle söze nasıl başlayacağını bilemediğini belirterek, "Yaşanan acı sadece Özcan ailesinin acısı değil, 76 milyonun acısıdır. 76 milyonun da yüreği yanıyor. Allah rahmet etsin. Mekanları cennet olsun. Sabrın zorluğunu bilerek sabır diliyorum" dedi.

Bozdağ, Alman yetkililerden tüm ihtimallerin değerlendirilmesini ve soruşturmanın ayrıntılı bir şekilde yürütülmesini beklediklerini, "Yangın sebebi şüpheye yer bırakılmadan açıklanmalı" diye konuştu.

Bundan sonra yapılacak her şeyi yakından takip ettiklerini Alman ilgililerin bilmesini istediklerini ifade eden Bozdağ, şöyle konuştu:

"Dileriz kundaklama ya da herhangi bir ırkçı saldırı olmamıştır. Dileğimiz, temennimiz budur. Türkiye'nin acısı bu noktada çoktur. Her şeyin en ince detayına kadar incelenmesini ve maddi gerçeğin ortaya çıkarılmasını,eyalet ve hükümetten bekliyoruz."

Başbakan Yardımcısı Bozdağ, Türkiye olarak soruşturma sürecine uzman desteği vermeye, soruşturmanın selameti için hazır olduğuklarını da kaydetti.

Bozdağ ayrıca, cenazelerin İstanbul'da tekrar otopsi yapıldıktan sonra yarın Afyonkarahisar'da toprağa verileceğini bildirdi.

Cumhurbaşkanı Abdullah Gül ve Başbakan Recep Tayyip Erdoğan ile 76 milyonun, Almanya'da yaşayan Türklerin yanında olduğunu ifade etmek ve bu acıyı paylaşmak için geldiğini belirten Bozdağ, "Her zaman yanınızdayız. Size sahip çıkmaya devam edeceğiz" dedi.

Baden Württemberg Başbakan Yardımcısı Nils Schmidt de Türkçe olarak, ölenlere rahmet dileyerek, "Hepimizin başı sağ olsun" dedi.

Schmidt ayrıca eyalet hükümeti olarak bu elim olayın aydınlatılması için gerekenin yapılacağını taahhüt etti.

-Cenaze namazından notlar-

Başbakan Yardımcısı Bekir Bozdağ ile Orman ve Su İşleri Bakanı Veysel Eroğlu, cenaze namazından önce yangının çıktığı binanın çevresini inceledi. Bozdağ'ın eve girmesine izin verildi.

Yangında hayatını kaybedenlerin tabutlarının üzerine Türk ve Alman bayrakları örtüldü.

Olayda hayatını kaybeden en büyük çocuk Hatice Oruç'un tabutuna ayrıca gelinlik konuldu.

Almanların da saf tuttuğu cenaze namazında baba Sami Soykan ve anneanne Hatice Özcan güçlükle ayakta durabildi.

Cenazeleri araçlara Bozdağ ve Eroğlu omuzlarında taşıdı.

Diyanet İşleri Başkan Yardımcısı Mehmet Emin Özafşar, olayın manevi boyutunu anlatan konuşma yaptı.

Anneanne Hatice Özcan ve olayda teyzesinde kaldığı için hayatta kalan Halil Oruç tabutların yanına gelerek gözyaşlarıyla tabutları öptüler.

Cenazeleri Türkiye'ye getirecek uçakta yangından kurtulan anneanne Hatice Özcan, dayı Murat Özcan ile çocuklardan İbrahim Soykan da bulunacak.