'Gaziantep Rönesans şehri olacak'
Dünya Vatandaşlar Örgütü (WCO) ve İpek Yolu Küresel Birliği Başkanı Dr. Young Hoon Kwaak, "Gaziantep geleceğin insanlığı açısından bir Rönesans şehri olacak. Dünya vatandaşlığı olgusunu Gaziantep oluşturacak." dedi.
 Gaziantep'te yapılan 7'nci Dünya İpekyolu Başkanları Forumu için şehre gelen 30 ülkeden yaklaşık 250 yabancı konuk, tarihi ve doğal dokuya hayran kaldı. Forumun ardından, Gaziantep'in doğal ve tarihi dokusunu gören yabancı konuklar, tarihi şehre hayran kaldı. İpekyolu Başkanları Forumu üyesi illerin temsilcileri, Gaziantep Büyükşehir Belediyesi tarafından forum anısına yapılan anıtın açılışını da yaptı.
 Burada konuşan Gaziantep Büyükşehir Belediye Başkanı Asım Güzelbey, "Dünya İpek Yolu Forumu'nun kalıcı olması için buraya 'İpekyolu Şehirleri Anıtı' yaptık. Foruma katılan yaklaşık 30 ülkenin isimlerini buraya yazdık. Buradaki hedef, dünya barışına katkı sağlamak." şeklinde konuştu.
 Gaziantep'e övgüler yağdıran WCO ve İpek Yolu Küresel Birliği Başkanı Dr. Young Hoon Kwaak, "Gerçekten çok mutluyum. İpek yolu geleneği son derece pozitif, barışçıl bir medeniyetler arası alışveriş haline geldi ve gelecek nesiller için de bir sembol olacak. Genç jenerasyonların barış içinde birlikte yaşaması olgusu, artık küresel bir köy haline gelen bu dünyada daha da güzel yaşanacaktır. Gerçekten ümit ederim ki Gaziantep, geleceğin insanlığı açısından bir Rönesans şehri olacak. Dünya vatandaşlığı olgusunu Gaziantep oluşturacak." diye konuştu.
 CİHAN