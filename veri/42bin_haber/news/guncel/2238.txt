Mehmetçik için 131 kilometre beton yol
ŞIRNAK Valisi Vahdettin Özkan, Türkiye- Irak ve Türkiye- Suriye sınır hattında güvenliği sağlayan askeri üs bölgelerinin şartlarını iyileştirmek için bir çok proje geliştirip hayata geçirdiklerini söyledi. Özkan, "Mayın döşemesine karşı tedbirler aldık. Üs bölgelerdeki yolları birleştirdik. Aşağı yukarı 39 proje geliştirdik. Bunlar hem o kırsal alandaki ve sınırdaki köylülerimiz istifade ediyor, hem de oradaki Mehmetçiğe hizmetin gitmesini sağlıyor. 131 kilometre beton yol 1.5 yılda bitti. 55 kilometrenin yapımı ise devam ediyor" dedi.
Şırnak Valisi Vahdettin Özkan, İl Koordinasyon Kurulu toplantısında güvenlik hizmetlerin etkinleştirilmesinin kendileri için çok önemli olduğunu, Şırnaklıların huzur ve güven içinde yaşamaları için yapılması gereken hizmetlerin en üst seviyede yapıldığını söyledi. Şırnak halkının ve Türkiye'nin güvenliğini sınırdaki üs bölgelerinde sağlayan askerlerin daha iyi yaşam şartları içerisinde hizmet yapması için bütün imkanları seferber ettiklerini söyleyen Özkan, "Hem Suriye, hem de Irak'la çok geniş bir sınır hattımız var. Aşağı yukarı 230 kilometre yakın bir sınır hattı var. Bu sınır hattımız olduğu ve terör belası olduğu için Anadolu'nun dört bir yanından bize asker olarak gelen kolluk birimlerimiz var. Bunların hem sınırlarda, hem yüksek tepelerde bu kışın zor şartlarda hepimizin huzur güven içerisinde yaşamamız için katlandığı bir külfet var. Mehmetçiğin annesinin babasının rahat ve emin bir şekilde buranın yaşam şartlarındaki kaygılarının giderilmesi hepimizin, bütün kamu kurum ve kuruluşun esas itibariyle boynunun borcudur. Bu yönden geçen sene geliştirip uyguladığımız ve çok önemli çıktılar ile diğer illere de örnek olacak uygulamalar yaptık" dedi.

Vali Özkan, 2010 yılı öncesinde sınır hattındaki üs bölgelerinin bağlantı yollarının yetersiz, dar ve ham toprak olduğunu belirterek, "Ağırlıklı olarak hava yoluyla ulaşım sağlıyordu. Dolayısıyla bu ham toprak yollara patlayıcı madde döşenmesine elverişliydi. Çadır, yığma yapılar güçlükle sağlanmaktaydı kış aylarında. Özelikle üs bölgelerde barınma sorunu vardı. Su ve elektrik ihtiyacı had safhadaydı. Bunun için biz 1.5 yıl içinde ikmal ve lojistik etkin hale getirdik. Mayın döşemesine karşı tedbirler aldık. Üs bölgelerdeki yolları birleştirdik. Aşağı yukarı 39 proje geliştirdik. Bunlar hem o kırsal alandaki ve sınırdaki köylülerimiz istifade ediyor, hem de oradaki Mehmetçiğe hizmetin gitmesini sağlıyor. 131 kilometre beton yol 1.5 yılda bitti. 55 kilometrenin yapımı ise devam ediyor" diye konuştu.

Vali Özkan, sınır hattındaki üs bölgelerinin yaşanabilir bir hale getirilmesi için yaptıkları çalışmaların sürdüğünü de ifade ederek, su ihtiyacının karşılanması için 41 proje geliştirdiklerini ve projelerin fiziki olarak yüzde 95 oranında bittiğini söyledi.