Derikte trafik kazası: 2 ölü, 1 yaralı
Mardin'in Derik ilçesinde çalışma nedeniyle tek şeride düşürülen yolda meydana gelen trafik kazasında 2 kişi hayatını kaybetti, 1 kişi de ağır yaralandı.
Yol yapım çalışması sebebiyle tek şeride düşürülen Şanlıurfa-Mardin karayolunda seyreden 63 B 447 plakalı kamyon, aniden yola çıkan 47 AD 941 plakalı otomobille çarpıştı. Alibey köyü kavşağında yaşanan kazada Haşim Saruhan (55) ve Pervin Saruhan (48) olay yerinde hayatını kaybetti. Ağır yaralanan Ahmet Saruhan ise Şanlıurfa Devlet Hastanesi'ne kaldırıldı. Kazazede yakınları, yolun tek şeride düşürülmesi ve güvenlik tabelalarının olmayışından dolayı kazanın yaşandığını savundu. 

Kazada ölen Haşim Saruhan'ın yeğeni Hallaç Saruhan, "Kızıltepe  Viranşehir duble yol çalışmasını yapan firma, yolu tek şeride düşürerek diğer şeritte çalışma yapmaktadır. Firma, yolun tek şeride düşürüldüğü noktalara uyarıcı tabelalar koymasına rağmen tali yol ve köy yollarından çıkışlarda herhangi bir uyarıcı tabela bulunmamaktadır. Amcam Haşim Saruhan, akşam köye gelirken çift şerit olan yolun, sabah maalesef tek şeride düşürüldüğünden habersiz sadece sola bakarak yola çıkmış ve istenmeyen feci kaza meydana gelmiş." dedi.