Nüfus cüzdanını kaybetti başına gelmeyen kalmadı
İZMİR'in Menemen İlçesi'nde, nüfus cüzdanını kaybeden inşaat işçisi 44 yaşındaki Hasan Arslan'ın başına gelmeyen kalmadı.
Uğur Mumcu Mahallesi'nde oturan Hasan Arslan, 2005 yılında Kemalpaşa İlçesi'nde nüfus cüzdanını kaybetti. Kayıp ilanı vermeyen ve tutanak tutturmayan Arslan'ın bu ihmali, tam 7 yıl sonra ona pahalıya patladı. Evli ve 2 çocuk babası Hasan Arslan, ailesinin geçimini inşaatlarda günübirlik bulduğu işlerle sağlarken, kaybettiği nüfus cüzdanıyla ilgili ihmali, 1248 liralık ceza olarak karşısına çıktı. Geçen yıl Mart ayında evine vergi dairesinden bir borç kağıdı gelen Arslan büyük şoke oldu. Ehliyeti ve arabası olmadığı halde adına trafik cezası ve taşıt vergisi borcu geldi. Elindeki evrakla Menemen Vergi Dairesi'ne başvuran Arslan, burada bir kez daha şoke oldu. Çünkü üzerine kayıtlı bir araba ve bir de motosiklet göründüğü belirtildi. 


Bunun üzerine Menemen Cumhuriyet Başsavcılığı'na 16 Mart 2012 tarihinde suç duyurusunda bulunan Arslan, kaybettiği kimliği üzerine araç alım satımı ve tescili yapan kişilerin yakalanması için işlemleri başlattı.


Bir yıllık süre içerisinde kendisine konu hakkında herhangi bir bilgi verilmediğini ve borcu da ödemediğini ifade eden Arslan, bu süre zarfında Siirt'te taşeron olarak çalışan bir firmaya işçi olarak girdiğini söyledi. 3 gün önce aylığını çekmek için bankaya giden Hasan Arslan, bu kez de borcu yüzünden haciz geldiğini öğrendi.


İşinden ayrılarak İzmir'e döndüğünü kaydeden Hasan Arslan, "Biri liseye diğer ilkokula giden iki çocuğum var. Sigortalı bir işe girdiğim zaman hesabıma yatan paraya haciz geliyor. Benim olmayan bir borç yüzünden mağdur oluyorum. Hırsızlık mı yapayım? Yetkililerden konunun çözülmesi için yardım istiyorum" dedi.