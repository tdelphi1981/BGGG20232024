Muhsin Yazıcıoğlu'nun öldüğü kazada şok gerçek!
Yazıcıoğlu helikopteriyle ilgili yeni fotolar, dış müdahale ihtimalini artırdı
BBP lideri Muhsin Yazıcıoğlu ve 5 arkadaşının hayatını kaybettiği helikopterin düşmesiyle ilgili soruşturma derinlemesine sürüyor. Soruşturmada, helikopterdeki telsiz bağlantısının seyahat sırasında olmadığı ortaya çıktı. Helikopter enkazı bulunduktan sonra çekilen fotoğraflara göre, sigorta panelindeki telsiz bağlantı anahtarının çekilmiş olduğu açıkça görülüyor. Ayrıca uçuş yüksekliğini gösteren cihazın da aktif olmadığı yine sigorta panelinden anlaşılıyor.

 25 Mart 2009 tarihinde bindikleri helikopterin düşmesi sonucu BBP Genel Başkanı Muhsin Yazıcıoğlu, pilot Kaya İstektepe, BBP Sivas İl Başkanı Erhan Üstündağ, yardımcısı Yüksel Yancı, meclis üye adayı Murat Çetinkaya ve gazeteci İsmail Güneş hayatını kaybetti. 2 yıldır Özel Yetkili Malatya Cumhuriyet Savcılığı tarafından soruşturulan olayda suikast şüphesini derinleştiren bulgulara ulaşıldı. Helikopter enkazına ulaşıldıktan sonra çekilen fotoğraflara göre, helikopterin sigorta panelindeki UHF 2 (uzak telsiz bağlantısını sağlıyor) ve altimetre (helikopterin yerden yüksekliğini gösteriyor) çalışır durumda değil. 28 Mart 2009 tarihinde olay yerine ulaşan DAK timleri ve kaza kırım ekibinin çektiği fotoğraflarda sigorta panelindeki hayati öneme sahip telsiz bağlantısı ve altimetrenin çalışır durumda olmadığı görülüyor. Söz konusu fotoğraflarda her iki cihazın aktif olmadığı paneldeki diğer anahtarların aktif olmasından bariz şekilde belli oluyor. 

 PİLOT SON KALKIŞ BİLGİSİNİ CEP TELEFONUYLA VERMİŞTİ

 Pilot Kaya İstektepe helikopterde taşıdığı BBP Lideri Yazıcıoğlu ve arkadaşlarını Kahramanmaraş'ın Çağlayancerit ilçesine bıraktıktan sonra Kahramanmaraş Erkilet Havalimanı'na yakıt ikmali yapmak üzere tekrar havalanmıştı. Yakıt ikmalinin ardından tekrar Çağlayancerit'e dönen pilot, kalkış yaptığını Kahramanmaraş Havalimanı'nda görevli AFTN memuruna cep telefonuyla bildiriyor. Ulaştırma Bakanlığı'na bağlı kaza kırım ekibinin hazırladığı raporda konuyla ilgili bölüm şöyle: "Kahramanmaraş Hava Meydanı ATC APP/TWR kontrolörü tarafından adı geçen meydandaki AFTN memurunun cep telefonunun pilota verilmesi nedeniyle uçuş planına göre 12:30 UTC'de kalkması gereken hava aracının kalkıp kalkmadığını öğrenmek için AFTN memuru tarafından hava aracı pilotunun 12:54 UTC'de cep telefonundan arandığı, pilotun bu aramada kendisine cevap vermediği, bir dakika sonra 12:55 UTC'de pilotun AFTN memurunu arayarak kalkışta aramayı unuttuğu ve kalkışın 12:35 UTC'de olduğunu rapor ettiği ve akabinde 251301 LTCNZGZX DEP mesajının AFTN memuru tarafından çekildiği görülmektedir." Rapora göre, pilot Kaya İstektepe, helikopterin motorunu çalıştırdığını ve kalkış yaptığını telsiz ile bildirmiyor. 

 KAZA KIRIM EKİBİ SİGORTA PANELİNİ HİÇ İNCELEMEMİŞ

 Pilot Kaya İstektepe ile birlikte 6 kişinin hayatını kaybettiği helikopterin düşmesinin nedenlerini araştıran kaza kırım ekibi, 14 Aralık 2009 tarihli 181 sayfalık rapor hazırladı. Rapor, olayı o dönem soruşturan Kahramanmaraş Cumhuriyet Savcılığı'na gönderildi. Raporda helikopterin sigorta panelinden hiç bahsedilmiyor. Ekibin hazırladığı raporda, helikopter enkazından çalındığı anlaşılan uçuş bilgilerini gösteren 'ARGUS 5000CE' ve 'SKYMAP IIIC' adlı cihazlardan hiç bahsetmediği de ortaya çıkmıştı. Kaza kırım ekibi, muhtemel kaza sebebini pilotaj hatasına bağlamıştı. Raporda, 'yoğun kar yağışlı kontrolsüz sahada pilot Kaya İstektepe'nin VFR uçuşa ısrarla devam ederek oryantasyon (vertigo/his yanılması) kaybına uğraması nedeniyle dağlık alanda araziyle temas etmesini engelleyemediği' iddia edilmişti.

 DDK: ANAHTAR-SİGORTA KONUMLARI DEĞİŞTİRİLMİŞ OLABİLİR

 Devlet Denetleme Kurulu, raporunda anahtar ve sigortalar konusuna yer verdi. DDK raporunda yer alan konuya ilişkin bölüm şöyle: "Kaza tarihi olan 25.03.2009 ile kurulun kaza mahalline ilk ulaştığı 29.03.2009 tarihi arasında kar yağışından dolayı enkazın kar altında kalması ve arama kurtarma ekiplerinin; özellikle ilk aşamada bulunamayan yolculara ulaşma maksadıyla hava aracını yerinden oynatmasının, hava aracının kumanda kontrol pozisyonları, anahtar-sigorta konumlarını değiştirmiş olabileceği ve böylece kaza-kırım incelemesine ışık tutabilecek delillerin kaybolmasına sebebiyet verildiği değerlendirilmektedir."

 PİLOT SÜRMELİ: HELİKOPTERE DIŞARIDAN MÜDAHALE EDİLMİŞ OLABİLİR

 BBP'nin görevlendirdiği kaza kırım ekibinde yer alan pilot Volkan Sürmeli, Cihan Haber Ajansı'na konuyla ilgili açıklama yaptı. Helikoptere dış müdahalede bulunulmuş olabileceğini dile getiren Sürmeli: "Merhum pilot Kaya İstektepe'nin kalkışı cep telefonu ile bildirdiği bilgisi doğru ise bu fotoğrafta görülen sigortaların kalkıştan evvel devre dışı bırakıldığı anlamına geliyor. Dolayısıyla helikopterdeki pilotun uçuş için ihtiyaç duyduğu hayati önem arz eden cihazların kullanım dışı kalması anlamına gelir ki bu da helikoptere bir dış müdahalenin olma ihtimalini güçlendirir. Kahramanmaraş Havalimanı güvenlik kamerası görüntülerini inceleyerek helikopterin yakıt alımı sırasında bir müdahaleye maruz kalıp kalmadığı incelenmelidir. Bir hava aracı kazasında ilk başvurulacak unsurlar radar ve telsiz kayıtlarıdır. Helikopter son kalkış yaptığı yerden düştüğü yere kadar radar kaplamasına girdi. Bu radar kaydından bir kesit elimizde var. 160 dakika sonra iki jandarmaya ait helikopterin Yazıcıoğlu'nu taşıyan helikopterin yanına gittiğini biliyoruz. Bunu nereden biliyoruz? Radar kayıtlarından biliyoruz. Demek ki radar kayıtları var. Telsiz kayıtları da ortada yok." ifadelerini kullandı.