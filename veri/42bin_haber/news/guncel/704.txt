Bartın'da büyük tehlike
Bartın'da, etkili olan yağmur nedeniyle kent merkezinden geçen Bartın ırmağının su seviyesi 5 metre yükseldi. Bartın Belediyesine bağlı ekipler, sel baskınına karşı önlem aldı.
Bartın'da sabah saatlerinde başlayan yağmur, yaşamı olumsuz etkiledi. Metrekareye 50 kilogram yağışın düştüğü kentte, vatandaşlar ıslanmamak için şemsiyelerini açarak yürüdü. Sürücüler ise yağış nedeniyle yolda biriken sular nedeniyle zor anlar yaşadı. Kent merkezinden geçen Bartın ırmağının su seviyesi ise 5 metre yükseldi. Bartın Belediyesine bağlı ekipler ise olası su taşkınlarına karşı önlem aldı.

100 kişilik ekibin hazır olduğunu söyleyen Bartın Belediye Başkanı Cemal Akın, "Son günlerde aşırı yağış aldık. Meteoroloji yetkilileri önümüzdeki günlerde de yağışın süreceğini belirtti. Etkili olan sağanak yağışların ardından Bartın ırmağında belirgin bir yükselme olduğunu görüyoruz. Olası sel tehlikesine karşın 100 kişilik ekip ve ekipmanı hazır bekletiyoruz. Eğer kötü bir durumla karşılaşırsak, 300 kişilik ekiple müdahale edebilecek kapasiteyi hazır tutuyoruz" dedi.