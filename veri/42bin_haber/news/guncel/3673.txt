Eminönü'nün işlek caddesi trafiğe kapatılacak
İstanbul metrosu Haliç geçiş köprüsü çalışmaları nedeniyle Unkapanı'nı Eminönü'ne bağlayan Ragıp Gümüşpala Caddesi'nin 16 Şubat Cumartesi 24.00'ten itibaren 30 saat süreyle trafiğe kapatılacağı belirtildi.
İstanbul Büyükşehir Belediye Başkanlığı'ndan yapılan açıklamada, "İstanbul metrosu Haliç geçiş köprüsü çalışmaları nedeniyle Ragıp Gümüşpala Caddesi (Unkapanı - Eminönü) üzerinden geçecek viyadük inşaatında kullanılacak olan çelik iskelelerin montajı yapılacak. Çalışmalar nedeniyle cadde, 16 Şubat Cumartesi 24.00'ten itibaren 30 saat süreyle trafiğe kapatılacaktır." denildi.

Açıklamada ayrıca, Eminönü'den Karaköy ve Beşiktaş istikametine gidecek sürücülerin Unkapanı Köprüsü - Beyoğlu Talimhane Caddesi'ni; Eminönü'den Unkapanı, Şişhane yönüne gidecek sürücülerin de Galata Köprüsü-Necatibey Caddesi - Maliye Caddesi - Tersane Caddesi'ni kullanması istendi.