Üniversiteden 'pişik yapmayan bebek bezi'
Bozok Üniversitesi (BÜ) Fen Edebiyat Fakültesi Kimya Bölümü öğretim üyeleri Yrd. Doç. Dr. Orhan Hazer ve Yrd. Doç. Dr. Ali Delibaş, 'Akıllı Polimerler ile Pişik Yapmayan Bebek Bezi' isimli proje geliştirdi. Öğretim üyelerinin projesine Bilim-Sanayi ve Teknoloji Bakanlığı 100 bin TL 'Tekno-Girişim Sermayesi Desteği' verdi.
BÜ Fen Edebiyat Fakültesi Kimya Bölümü Öğretim Üyesi Yrd. Doç. Dr. Orhan Hazer, yaptığı açıklamada, proje kapsamında bebekler ve bez kullanan hastalar için çok önemli bir sorun olan pişiğin önüne geçmeyi hedeflediklerini kaydetti. 

Hazer, pişik oluşumuna yüksek sıcaklıklarda veya farklı asitlikte olabilecek idrarı daha fazla hapseden, ayrıca içerdiği pişik önleyici kremi gerektiğinde salarak, anında pişik oluşumuna müdahale edebilecek akıllı polimerler sentezlenerek, prototip düzeyde bir bebek bezi hammaddesi tasarladıklarını vurgulayarak, 'Bilim Sanayi ve Teknoloji Bakanlığı'na sunduğumuz 'Akıllı Polimerler ile Pişik Yapmayan Bebek Bezi' projesi kabul edildi. Bir yıl süreyle 100 bin TL destek alınarak hayata geçirilecek proje kapsamında, pişik önleyici, pişik oluşumunu geciktirici içeren ve gerektiğinde salan bir bebek bezi hammaddesi ve prototipi tasarlanacak. Akıllı polimerler, özellikleri itibari ile son dönemlerde oldukça dikkat çekmektedir. Bizler de bu özelliklerinden faydalanarak, bu ürünü ve projeyi geliştirmeyi amaçlıyoruz. Akıllı polimerler, bebek bezi içerisinde idrar bulunduğunda farklı sıcaklıklarda farklı değerlerde olan idrarı daha fazla hapsedip, cilde temasını azaltacak ve aynı zamanda içerdiği pişik önleyici kremi salarak da pişik oluşumunun önüne geçilmeye çalışılacaktır.' dedi.