Formül ne olacak?
Başbakan Tayyip Erdoğanın tutuklu subaylara ilişkin, Komuta kademesinde göreve atayacak subayımız kalmadı sözleri, iktidar partisinde formül arayışlarını gündeme getirdi.
Seçenekler, parti kurmayları tarafından tartışılırken, tüm seçeneklerin zorlukları da dillendiriliyor. Ak Parti kurmaylarına göre, bu konuda yapılabilecekler oldukça sınırlı. 3üncü yargı paketinde, denetimli serbestlik için ceza üst sınırı kaldırılmasına rağmen subayların tutuksuz yargılanması sağlanamadı. Mahkemeler, bu konudaki takdirlerini subaylar lehine kullanmıyor.
4. PAKET UMUT DEĞİL
Önümüzdeki günlerde TBMM gündemine gelmesi beklenen 4üncü pakette olması beklenen ve şiddet içermeyen örgüt propagandasını suç olmaktan çıkartan düzenlemenin, tutuklulukları süren komutan ve subaylara ilişkin sonuç doğurup doğurmayacağı tartışılıyor. Bu hükümden yararlanacakların sayısının çok az olacağı, davaların büyük bölümünün örgüt üyeliği suçlamasıyla yapıldığı için tek başına çözüm olmadığı belirtiliyor. Parti içerisinde, olası bir yeni formülün dördüncü pakete yerleştirileceği iddia edenler de az değil. Siyasiler, ihtiyaç olanın Tutuksuz yargılanacak muvazzaf subayların Türk Silahlı Kuvvetlerin atama sistemine girmelerini sağlamak olduğunu belirtiyorlar. Şu andaki mevzuat, tutuksuz yargılanmaların bir üst göreve atanmasına imkan sağlamıyor. Sorunu çözmek için tek bir düzenlemenin yeterli olmayacağı, askeri kanunlarda da buna paralel çalışma yapılmasının şart olduğu ifade ediliyor.
MİT FORMÜLÜ ÇOK ZOR
MİT örneğinde olduğu gibi bu tür yargılamaları Başbakanın iznine bağlamak ise başka bir formül olarak gündeme getiriliyor. Parti içinde, süren davalarda yeni düzenlemenin uygulanmasının mümkün olmadığını dile getirenler olduğu gibi, Tüm davaların silbaştan görülmesi ve izin almaları gerekir diyenler de bulunuyor. Ancak aynı kurmaylar, Burada sıkıntı belli, komutanlar ve subaylarla ilgili, diğer davalardaki darbe sürecinde yer alan herkesin bu müesseseden yararlanmasını ve davaların sil baştan görülmesini istemeyiz yorumu da yapıyorlar.
Parti kurmayları, tutuklu yargılanan eski Genelkurmay Başkanı emekli Orgeneral İlker Başbuğun Bir af çıkarılsa bile teröristlerle birlikte yararlanmam, cezaevinde çürürüm daha iyi sözlerinin, yapılacak düzenlemelerde karine alınacağını ve sadece TSK mensuplarına yönelik bir çalışma için talimatın gündeme geleceğini belirtiyorlar.  
 