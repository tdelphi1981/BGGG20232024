Kazaya giden polisler ölümden döndü
Erzincan'da bir TIR'ın kaza yaptığı yönünde ihbar alan polisler, kaza yerinde güvenlik önlemi alırken buzlu yolda kayan bir otomobil ekip otosuna çarpması neticesinde büyük tehlike atlattı.
Kaza anında araç içerisinde bulunan 1 polis memuru büyük tehlike atlattı. Kazada otomobil içerisinde bulunan 4 kişi yara almadan kurtuldu. Buzlu yolda kayarak yoldan çıkan TIR ise çekici yardımıyla kurtarılarak yoluna devam etti. 
 
Kaza, Erzincan-Erzurum karayolu 17'nci kilometre Üzümlü Yol Kavşağı'nda meydana geldi. Gökhan Taşkıran yönetimindeki 76 DF 347 plakalı TIR, yolun buzlu olması sebebiyle kayarak makasladı. Kaza yapan TIR, karayolunun tek şeridinin araç trafiğine kapanmasına neden oldu. Kaza ihbarı alan Erzincan Emniyet Müdürlüğü'ne bağlı bölge trafik ekipleri kaza yerine sevk edildi. 24 A 5923 plakalı ekip otosu ile kaza yerine gelen polis memurlarından Tarık Bedir araç dışında yol güvenliği alırken, polis memuru Yusuf Karlıdağ ise araç içerisinde kaza ile ligili bilgileri merkeze bilgi verdi. Bu esnada aynı güzergahta seyir etmekte olan Hasan Yıldırım(42) yönetimindeki ve içerisinde 4 kişinin bulunduğu 24 DC 609 plakalı otomobil, yolun kaygan olması sebebiyle duramayarak park halindeki polis otosuna çarptı. Çarpmanın etkisi ile polis otosunda bulunan polis memuru Yusuf Karlıdağ yara almadan araçtan dışarı çıktı. Kazada her hangi bir yaralanma olmazken, polis otosu ve özel otomobilde maddi hasar meydana geldi.

Otomobil sürücüsü Hasan Yıldırım, çocukları ile birlikte gelirken, polis aracını gördüğünü ve TIR'ı son anda fark ettiğini belirterek, "Trafik arabası olmasaydı TIR'a vursaydım bir aile gidiyordu. Araçta 4 kişi vardı. Ben zannettim önümüzde trafik ekibi var, TIR'ı görmedim. Bir anda TIR'ı görünce baktım kurtaracağım yoktur. Hafif frene dokundum ve alt taraf şarampoldü, hafiften trafik arabasına vurdum. Allah'a şükürler olsun çocuklarıma bir şey olmadı." dedi. 

Kayarak makaslayan TIR, çekici yardımıyla çıktığı refüjden kurtarılırken, ekip otosu ve diğer otomobil, çekici marifeti ile kaza yerinden götürüldü. 
 
Kaza ile ilgili soruşturma devam ediyor.