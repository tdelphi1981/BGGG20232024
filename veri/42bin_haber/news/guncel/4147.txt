Eşiyle tartışıp denize atladı
ORDU'da evde tartıştığı eşine sinirlenerek sahilde kayalıklardan Karadeniz'e atlayarak intihara kalkışan 27 yaşındaki N.B. vatandaşlar tarafından kurtarıldı. Boğulma tehlikesi geçiren ve şoka giren genç kadın, hastaneye kaldırılarak tedavi altına alındı.
Olay Ordu kent merkezindeki Taşbaşı Mahallesi'nnin sahilinde meydana geldi. Mesudiye İlçesi'nde yaşayan N.B. adlı kadın, iddiaya göre eşiyle tartışarak evden ayrıldı. Mesudiye İlçesi'nden Ordu kent merkezine gelen N.B. sahildeki kayaların üzerine çıkarak kendisini denize bıraktı. İmdat çığlıkları üzerine çevredeki vatandaşlar sahile koştu. Bir vatandaş denizin soğuk suyuna aldırış etmeden suya atlayarak N.B.'yi kurtararak karaya çıkardı. Vatandaşların durumu bildirmesi üzerine olay yerine polis ve sağlık görevlileri geldi. Polis ve sağlık ekipleri şoka girerek gözyaşlarına hakim olamayan N.B.'yi sakinleştirmeye çalışarak moral verdi. N.B. Ordu Devlet Hastanesi Psikiyatri Servisi'ne kaldırılarak tedavi altına alındı. 

Görgü tanığı Taner Karahanlı, "Ben sahilde bankta oturuyordum kadın geldi kayalıkların üzerinden kumsaldan denize atladı. Ben de polisi arayarak durumu bildirdim. Çevredekiler denize girerek kurtardı" dedi.

Şoka girdiği için konuşamayan ve halen tedavisi süren N.B.'nin polis tarafından ifadesinin alınamadığı, tartıştığı eşinin kimliğinin tespit edilmesi için soruşturmanın sürdürüldüğü öğrenildi.