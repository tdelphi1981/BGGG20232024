Kendini köprüde astı
MANİSA'da sokaklarda yaşadığı belirtilen bir kişi, kendini Gediz Köprüsü'nün demir parmaklıklarına iple asıp yaşamına son verdi. Çevresinde 'Tinerci Harun' olarak tanınan gencin cesedini, köprüye balık tutmak için gelen iki kişi buldu.
Manisa- İstanbul karayolundaki Gediz Köprüsü'ne bugün saat 10.30 sıralarında balık tutmak için gelen 48 yaşındaki Turan Ozan ile arkadaşı, köprünün altında boğazına koli ipi bağlanmış bir erkek cesedi buldu. Ozan ve arkadaşı polise haber verdi. Olay yerine gelen polisin yaptığı ilk incelemede, cesedin sokaklarda yaşayan ve 'Tinerci Harun' olarak tanınan bir gence ait olduğunu, gencin kendini köprünün demir parmaklıklarına koli ipiyle asıp canına kıydığını belirledi. Ozan, canına kıyan genci söz konusu köprünün çevresinde sürekli gördüğünü ve zaman zaman kendisine kahvaltılık verdiğini ifade etti. Üzerinden kimlik çıkmayan gencin cesedi otopsi için İzmir Adli Tıp Kurumu Morgu'na kaldırıldı. Polis olayla ilgili soruşturma başlattı.