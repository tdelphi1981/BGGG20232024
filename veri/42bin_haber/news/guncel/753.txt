Dikkat! 7 bin kutu ölüm hapı piyasada
Merdiven altında sahte ağrı kesici ve antibiyotik üreten çetenin ünlü bir markanın adını kullanarak piyasaya 7 bin kutu ilaç sürdüğü tespit edildi. Polis, ölüm haplarının peşine düştü.
İstanbul Güvenlik Şube Müdürlüğü ekipleri, İstanbul ve Manisa'da merdivenaltı tabir edilen atölyelerde sahte ilaç imal eden çeteye operasyon düzenledi. Eş zamanlı baskınlarda gözaltına alınan 19 kişi dün önce sağlık kontrolünden geçirildi, ardından da adliyeye sevk edildi. Operasyonun ayrıntısına ile STAR ulaştı. Herkes tarafından bilinen bir ağrıkesicinin yanısıra antibiyotik ve cinsel gücü arttırıcı ilaçların sahtesini yapan çetenin ayrıca uyuşturucu hap ta ürettiği anlaşıldı. Şebekenin Bayrampaşa'daki imalathanesinde bulunan bir not ise polisin dikkatini çekti. Soruşturma dosyasına da giren notta "5 gram kırmızı, 3 gram mavi, 100 gram vernik" yazdığı görüldü. Uzun zamandır ilaç üretilen makinenin yanında ele geçirilen ve eskidiği görülen notun ilaç yapımı için hazırlanan tarif olduğu sanılıyor.

15 günde bir yer değiştirdiler

Şebeke'nin sahte ilaç üretimine ocak ayında başladığı belirlendi. Uzun süre taklit mal satan, Çin'den yasadışı yollarla taklit ürün getiren M.F.D. ile O.Y. ve F.G. bir toplantı yaparak sahte ilaç üretmeye karar verdi. Şebeke ilk etapta 60 bin kutu çok bilinen bir marka ağrı kesicinin sahtesini yaptı. Bu ağrıkesicinin 53 bin kutusu polis baskınında ele geçirildi. Ancak 7 bin kutunun piyasaya sürüldüğü anlaşıldı. Polis, hepsi aynı kodu taşıyan ağrıkesicilerin bulunması için harekete geçti. Şebekenin polisin takibine takılmamak için her 15 günde bir ilaç ürettikleri makinelerin yerlerini değiştirdikleri belirlendi. 

3 bitkisel ürüne toplatma kararı

SAĞLIK Bakanlığı, ilaç olmadığı halde ilaç gibi tanıtım ve satışı yapılan 3 ürünün toplatılmasını kararlaştırdı. Türkiye İlaç ve Tıbbi Cihaz Kurumu tarafından yapılan açıklamada, ilaç ve tıbbi ürünlerin dışındaki tüm ürünlerin hastalıkları tedavi ettiği biçimde satışının yasak olduğu hatırlatıldı. Açıklamada, "İlaç gibi tanıtılarak satışı yapılan, Kurumumuz tarafından ruhsatlandırılan ilaç ve tıbbi ürünlerin haricindeki ürünlerin, hastalıkları teşhis ve tedavi ettiği şeklinde sağlık beyanı ile tanıtım ve satışının yapılması yasaktır. Bu kapsamda ilaç olmadığı halde ilaç gibi tanıtım ve satışı yapılan Clavix Panax, Clavis ve Klavis Panax isimli ürünlerin halk sağlığını tehlikeye soktuğu gerekçesi ile toplatılmasına karar verilmiş ve ilgililer hakkında Cumhuriyet Savcılığına suç duyurusunda bulunulmuştur. Ayrıca, Reklam Kurulu tarafından bu ürünlerin reklamları durdurularak para cezası uygulanmış, yine RTÜK tarafından da reklamları yayınlayan yayın kuruluşları hakkında idarî para cezası uygulanmıştır"denildi.