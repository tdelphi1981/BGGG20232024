Muhaliflerden kaçıp Türkiye'ye sığındılar
Suriye'nin İdlip kentine bağlı Allani köyünde muhaliflere teslim olmak istemeyen 5'i yaralı 29 asker, Hatay'ın Altınözü ilçesine bağlı Ziyaret köyü yakınlarından Türkiye'ye geçti.
 AA muhabirinin edindiği bilgilere göre, muhaliflerler ile Esed'e bağlı güçlerin çatışmasına sahne olan Allani köyünde, Esed askerlerinin bir kısmı Özgür Suriye Ordusu'na yakalanmamak için sınırı geçerek Türkiye'ye geldi.
 Hatay'ın Altınözü ilçesine bağlı Ziyaret köyündeki Dostluk Barajı inşaatının yakınlarından Türkiye tarafına geçen 5'i yaralı 29 Suriye askeri, Ziyaret Hudut Karakolu askerleri tarafından alındı.
 Yaralılar Antakya'daki çeşitli hastanelere kaldırılırken, 24 kişi karakolda ifadelerinin alınmasının ardından yoğun güvenlik önlemlerinin alındığı konvoyla Altınözü İlçe Jandarma Komutanlığına getirildi.
 AA
  