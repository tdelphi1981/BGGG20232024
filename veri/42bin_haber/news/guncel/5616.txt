Esrar satıcısından ilginç savunma
Bursa'da uyuşturucu satıcılarına yönelik 13 mahallede gerçekleştirilen eş zamanla operasyonda aralarında kadın ve çocukların da bulunduğu 41 kişi gözaltına alındı. Zanlıların, polisi kandırabilmek için "Hastayım, iyileşmek için ada çayı içiyorum, onlar esrar değil" dediği öğrenildi.
Bursa Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekipleri, 'torbacı' diye tabir edilen uyuşturucu satıcılarını takibe aldı. 4 ay süren çalışmanın ardından şehir merkezindeki 13 mahallede toplam 47 adrese eş zamanlı operasyon yapıldı. Beyazıt Mahallesi Kartal ve Kıbrıs sokaklar başta olmak üzere, Hacivat, Dekirmenlikızık, Ulus, Anadolu, Piremir, Yavuzselim, Ortabağlar, Yeşilyayla, Baruthane, Davutkadı, Mehmet Akif Ersoy ve Şükraniye mahallerinde sabah 05.30'da belirlenen evlere baskın düzenlendi. Operasyonda, aralarında kadınların da bulunduğu 8'i yaşı küçük toplam 41 kişi gözaltına alındı. 

Şahısların evlerinde yapılan aramada, 4 silah ile çok miktarda satışa hazır esrar ve uyuşturucu madde ele geçirildi.

Şahısların, polisten kurtulmak için ilginç yöntemler denediği öğrenildi. Hasta olduğunu belirten bir kadının, "Onlar ada çayı, uyuşturucu değil. İyileşmek için içiyorum." derken, bir başkası ise "Aç olursam satarım." dediği belirtildi. Zanlılar, ifadelerinin alınmasının ardından "Uyuşturucu satmak" suçundan adliyeye sevk edildi.