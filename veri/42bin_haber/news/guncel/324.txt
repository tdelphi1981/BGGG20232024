Erdoğan'ın odası 330 bin liraya yenilendi
"Başbakan Erdoğan'ın Meclis'teki odası 330 bin liraya, Meclis Başkanı'nın odası ise 180 bin liraya yenilendi." Açıklamayı, CHP Grup Başkanvekili Muharrem İnce'nin sorusu üzerine Meclis Başkanlığı yaptı. İnce, Meclis Başkanlığı'na verdiği soru önergesinde, Erdoğan'ın Meclis'te bulunan makam odasında yapılan tadilatların maliyetini sordu. 

Meclis Başkanlığı'ndan gelen cevaba göre, Erdoğan'ın Meclis'teki makam odasının tadilatı için tam 330 bin lira ödendi.

Verilen bilgiye göre, devlet bütçesinden harcanan 330 bin lira, Erdoğan'ın odasındaki ahşap lambri duvar kaplaması, sıva, alçı, parke, lavabo, kapı, dolap imalatlarında, elektrik ve su tesisatında kullanıldı. Ayrıca odadaki masa, koltuk, sandalye ve sehpalar yenilendi.