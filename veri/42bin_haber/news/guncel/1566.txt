Laçiner suç duyurusunda bulundu
İftiralar atılarak hedef haline getirildiğini ve ölüm tehditleri aldığını belirten Çanakkale Onsekiz Mart Üniversitesi (ÇOMÜ) Rektörü ve Star Gazetesi Yazarı Prof. Dr. Sedat Laçiner, birçok gazete ve bir milletvekili hakkında suç duyurusunda bulundu.
Türkiye'de kendisi üzerinden bazı kesimlerin Alevi-Sünni çatışması çıkarmak istediğini belirterek ölüm tehditleri aldığını açıklayan Rektör Laçiner, bugün avukatları aracılığıyla aralarında Cumhuriyet, Sözcü ve Aydınlık'ın da bulunduğu bazı gazeteler ve CHP Çanakkale Milletvekili Ali Sarıbaş hakkında suç duyurusunda bulundu. Laçiner, bu hafta içinde de söz konusu gazeteler ve milletvekili hakkında dava açacağını söyledi. 

Prof. Dr. Laçiner, kendisine yönelik iftiralar sebebiyle ölüm tehditleri aldığını, dün Twitter hesabında yazdı. Çok sayıda destek mesajı alan Laçiner, "Atılan iftiralar nedeniyle ölüm tehditleri alıyorum. Başıma bir şey gelirse sorumlusu Cumhuriyet ve Aydınlık'tır." yazmıştı.