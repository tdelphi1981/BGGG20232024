'Kimyasal' için Esad'a mektup yazdım
Birleşmiş Milletler (BM) Genel Sekreteri Ban Ki Moon, Suriye'de yaşanan katliamların durdurulması için çağrıda bulunarak, uluslararası toplum ve Güvenlik Konseyi'nin bunu bitirmek için kararlı olması gerektiğini söyledi. Moon, "İnsanlık adına bu şiddeti durdurun. İnsanlar acı çekerken gözlerinizi kapamayın." dedi.
 Moon, Gaziantep'in İslahiye ilçesinde bulunan Suriyeli Misafirler Çadır Kenti'ni ziyaret etti. Geniş güvenlik önlemleri altında çadırkente gelen Moon, burada Koordinatör Vali Veysel Dalmaz ile birlikte Suriyeli sığınmacıları ziyaret etti. Ziyaretinin ardından protokol çadırında basın mensuplarının karşısına çıkan Moon, destek ve dayanışma dileklerini iletmek için geldiğini ifade etti.
 Türkiye'nin gösterdiği yardımsever ve cömertlikten dolayı da teşekkür ettiğini söyleyen Moon, kampların dışındaki Suriyelilerin de şehirler üzerinde bir yük olduğunun farkında olduklarını ifade etti. Kamp içerisinde insanların kendileriyle paylaştıklarından dolayı şaşkınlık yaşadığını ve üzüldüğünü anlatan Moon, "Burada sadece tek amaçları okula gidip ülkelerine dönmek olan çocuklarla tanıştım. Bunlar da okula gitmek istediklerini söylediler. Onlara, umutlarını kaybetmemelerini, yılmamalarını, cesaretlerini kaybetmemelerini söyledim. Birçoğı gerçekten büyük acılar çekerek gelmişler. İnsanların kendi ülkelerinden buraya göç edip gelmeleri kolay bir durum değil. Kendi ülkelerinde demokrasi ve adalet anlamında taleplerinin yerine getirilmediğini söylüyorlar. Masum Suriyeliler ülkelerindeki  başarısızlığın cezasını çekiyorlar, bedelini  ödüyorlar. Suriye'de katliamın durması gerekiyor. Askeri aşama çok büyük ölümlere sahne oldu. Caddeler kan, kamplar da gözyaşı doldu." diye konuştu.
 Katliamın durdurulması için çağrıda bulunan ve şiddetin durdurulması için uluslararası topum ile Güvenlik Konseyi'nin birlik olarak kararlı olması gerektiğini kaydeden Moon, kendisinin de bunun bitirilmesi için elinden geleni yapacağını aktardı.
 "TÜM ÜYE ÜLKELERE ÇAĞRIDA BULUNUYORUM: İNSANLAR ACI ÇEKERKEN GÖZLERİNİZİ KAPAMAYIN" 
 İnsani yardımların ulaştırılmasında daha şeffaf bir sistemin kurulması konusunda çalışacaklarını aktaran Moon, Temmuz ayından beri sığınmacıların arttığını gördüklerini aktararak, şiddetin artmasının sığınmacı sayısında da artışa neden olacağını kaydetti. Uluslararası yardımın ihtiyaçları karşılamadığını kaydeden Moon, "Tüm üye ülkelere, aynı zamanda bölgedeki bütün ülkelere yardımların devam ettirmesi için çağrıda bulunuyorum. Suriyeli sığınmacıların yükünden kaynaklanan problemi yaşayan ülkelere de yardım çağrısında bulunuyorum." açıklamasını yaptı.
 Akşam, Cumhurbaşkanı Abdullah Gül, Başbakan Recep Tayyip Erdoğan ve Dışişleri Bakanı Ahmet Davutoğlu ile bir araya geleceğini hatırlatan Moon, "Ülkeme döndüğümde de BM temsilcileriyle görüşüp neler yapacağımızı görüşeceğim. Uluslararası topluma şu çağrıda bulunmak istiyorum. İnsanlar acı çekerken gözlerinizi kapamayın. İnsanlara yardım etmek zorundayız. Burada karşılaştıklarımız anne, baba, kız kardeş, erkek kardeş. Onlar aslında bizim ailemiz. lütfen onların yanında duralım." şeklinde konuştu.
 TÜRKİYE ŞEFKATLİ KOLLARINI AÇMIŞ DURUMDA 
 Basın mensuplarının sorularını da cevaplandıran Moon, Suriye'den güvenli geçişler konusunda Esed'le bir görüşmesinin olmadığını, bunun uluslararasın toplumun görüşmesi gereken bir konu olduğunu belirtti. Kimyasal silahların  kullanılmasıyla ilgili birkaç ay önce  Esed'e mektup yazdığını anımsatan Moon, "Herhangi bir koşulda bu silahların kullanılmaması ile ilgili mektup yazmıştım. Görüşlerimiz bellidir." cevabını verdi. Türkiye'nin yardımseverliğine de değinen Moon, "Türkiye şefkatli kollarını açmış durumda. Hiçbir karşılık beklemeden kapılarını açtı ve kapatmıyor. Bu saygı duyulması gereken bir durum. Bizler de BM olarak bir çok kuruluşla çalışıyoruz. Türkiye hükümetinin de ortaklaşa yürüttüğü çalışmalar güzel. Türkiye 2 senedir büyük bir mücadele veriyor. Milyon dolarlar harcadığını biliyoruz." dedi.
 CİHAN
  