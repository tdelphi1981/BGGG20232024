Merkel'in Aşağı Saksonya rahatsızlığı
Almanya'da Pazar günü yapılan Aşağı Saksonya Başbakanı Angela Merkel'in partisi Hrıstiyan Demokrat Birlik (CDU), 10 yıldan bu yana süren iktidarı kaybederken, 8 ay sonra yapılacak genel seçimler öncesinde hayal kırıklığı ile karşılaştı. 
Almanya'da genel seçimin provası olarak nitelendirilen seçimler Pazar günü yapıldı. Deutsche Welle, ikinci en büyük eyaletinde iktidarın muhalefetteki Sosyal Demokratlar ve Yeşiller'e geçmesiyle birlikte Berlin'deki siyasî dengelerin de değiştiğine dikkat çekti. 
Federal Alman Parlamentosu'nun iki kanadından biri olan Eyalet Temsilcileri Meclisi'nde çoğunluk Sosyal Demokrat Parti (SPD), Yeşiller ve Sol Parti'den oluşan muhalefet partilerine geçti. Siyasi gözlemciler, Merkel hükümetinin gelecek 8 aylık dönemde parlamentonun geçirmek istediği yasalarda sorunlarla karşı karşıya kalabileceğini bildirdi. 
Başbakan Merkel, seçim sonuçlarını değerlendirirken  yenilgiden dolayı üzüntü duyduğunu, muhalefetin Eyalet Temsilcileri Meclisi'nde sorumlu davranacağını umut ettiğini söyledi. Aşağı Saksonya eyaletinde yapılan seçimde 6 puan kaybederek oyların yüzde 36'sını alan Hıristiyan Demokrat Birlik (CDU), birinci parti olmasına ve 54 milletvekilliği kazanmasına rağmen hükümeti kuracak çoğunluğu elde edemedi. 
Yüzde 5 barajının altında kalması beklenen ancak CDU'nun seçmenlerini liberallere yönlendirmesinin de etkisiyle yüzde 9,9 oy almayı başaran Hür Demokrat Parti (FDP) 14 milletvekili çıkarabildi. CDU ve FDP, koalisyon hükümetiyle yönettikleri eyalette 68 milletvekilliği kazanmalarına rağmen, iktidarı bir sandalye farkla Sosyal Demokratlar ve Yeşiller'e kaptırdı. 
Son ana kadar çekişmenin sürdüğü seçimlerde SPD yüzde 32,6'lık oy oranıyla 49, Yeşiller Partisi de yüzde 13,7'lik oy oranıyla 20 milletvekilliği elde etti. Toplam 69 milletvekili çıkaran SPD ve Yeşiller'in eyalette yeni hükümeti kurması bekleniyor. Sol Parti Aşağı Saksonya eyalet seçimlerinde yüzde 3,1 oy alarak barajı geçemedi. 
Berliner Zeitung gazetesi Aşağı Saksonya Eyaleti'ndeki seçimlerindeki sonuçları eylül ayında yapılacak genel seçimler açısından değerlendirirken  böylece seçim kampanyası boyunca dile getirilen bazı koalisyon olasılıklarının ortadan kalkmış olduğunu yazdı. 
Gazete, Hıristiyan Birlik partileri (CDU/CSU) ile Birlik 90/Yeşiller ya da Sosyal Demokrat (SPD) - Hür Demokrat ( FDP) - Yeşiller olasılıklarının mümkün görünmediğini ifade ederken, şöyle devam etti: “Artık seçimlerden sadece Birlik partileri ile Hür Demokrat ortaklığı ya da Sosyal Demokrat - Yeşiller koalisyonu çıkabilir. Bu durumu seçmenlerin tayin ettiğini sonuçlar açıkça gösteriyor: Zira çok sayıda Hrıstiyan Demokrat seçmen ikinci oyunu, bu kritik durum nedeniyle partinin sırtında kambura dönüşen küçük ortağı Hür Demokratlara vermeyi tercih etti." 
Nordkurier gazetesi de seçim sonuçları ardından Hıristiyan Demokrat Birlik (CDU) ile Hür Demokrat Parti'nin (FDP) Aşağı Saksonya Eyaleti'ndeki yenilgiye uğradığını, Başbakan Merkel'in, Hür Demokratlar'ın Hıristiyan Demokratlar açısından gerçekten iyi bir ortak olup olmadığını sorgulaması gerektiğini kaydederken, “Başbakan Merkel muhtemelen eyalet seçimlerindeki Hür Demokratlara 'ödünç oy verme efekti'nin genel seçimlerde de tekrarlanmaması için elinden geleni yapacaktır. Çünkü Merkel'in, olası büyük koalisyona ağırlığını koymak için şimdiden her oya ihtiyacı varö değerlendirmesini yaptı.