Ehliyet alacaklar dikkat!
Sürücü kurslarına AB ayarı geliyor.
 Ehliyet almak artık eskisi gibi kolay değil. Eskiden ehliyet kursuna yazılıp sınava girilip kolayca ehliyet alınıyordu.
 Zaman'ın haberien göre, sürücü kurslarında yaşanan sıkıntılarla ilgili gündeme gelen haberler, Milli Eğitim Bakanlığı'nı harekete geçirdi.
 81 ilin valiliklerine talimat gönderen bakanlık, ülke genelindeki 3 bin 295 kursun tek tek denetlenerek ayrıntılı rapor hazırlanmasını istedi.
 Bakanlığın, gelecek raporlar doğrultusunda uzun yıllar dokunulmayan ve ihtiyaca cevap vermeyen sürücü kursları mevzuatında köklü değişiklikler yapacağı öğrenildi.
 Buna göre Avrupa ülkelerinde olduğu gibi uygulamalı eğitim ön planda olacak.
 Milli Eğitim Bakanlığı (MEB), sürücü kursları yönetmeliğinde yapmayı düşündüğü değişikliklerde Avrupa Birliği (AB) uygulamalarını esas alacak.
 Söz konusu değişiklikler çerçevesinde özellikle direksiyon eğitimleri ve sınavları daha sıkı denetlenecek, başarılı olamayan adaylara ehliyet verilmeyecek.
 Mevzuata uygun işletme yapmayan sürücü kursları hakkında soruşturma başlatılacak, gerekirse kapatılacak. Ayrıca, kurslardaki teorik derslerin ve direksiyon eğitimlerinin elektronik ortamda yapılması ve denetlenmesi sağlanacak.