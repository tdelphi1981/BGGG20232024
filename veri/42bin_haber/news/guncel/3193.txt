Ergin Saygun'un ameliyatı tamamlandı
'Balyoz Planı' davasında 18 yıl hapis cezasına çarptırılan emekli Orgeneral Ergin Saygun'un yaklaşık 8,5 saat süren kalp ameliyatı tamamlandı.
Mehmet Akif Ersoy Hastanesi'nde tedavi gören Ergin Saygun'un kızı Ece Saygun, AA muhabirine yaptığı açıklamada, Doç. Dr. İhsan Bakır tarafından bu sabah ameliyata alınan babasının kalp kapakçığının, yaklaşık 8,5 saat süren operasyon neticesinde değiştirildiğini bildirdi.

Babasının yoğun bakım ünitesinde tedavisinin sürdüğünü kaydeden Ece Saygun, 'Babam yarın sabah uyandırılacak. Bu gece ve yarın çok kritik. Herkesin dua etmesini istiyoruz' dedi.

Ece Saygun, Ergin Saygun için bugün tahliye kararı verildiği yönündeki haberlerin doğru olmadığını belirterek, 'Henüz mahkeme bu konuda bir karar vermiş değil. Ancak Adli Tıp Kurumu'nun, babamın cezaevinde kalamayacağına ilişkin raporunu mahkemeye gönderdiğini öğrendik' ifadelerini kullandı.

Diğer yandan Ergin Saygun'u ameliyat eden Türkiye Kamu Hastaneleri Birliği İstanbul Bakırköy Bölgesi Genel Sekreteri Doç. Dr. İhsan Bakır da yazılı açıklamayla operasyonun başarılı geçtiğini bildirdi.

Mehmet Akif Ersoy Hastanesi'nde tedavi altında bulunan emekli Orgeneral Ergin Saygun, bu sabah ameliyata alınmıştı. Ergin Saygun'un kızı Ece Saygun, daha önce de 2 kez kalp ameliyatı olan babasının hastane mikrobu kaptığını, mikrobun daha önce değişen kalp kapakçığına yerleştiğini ve babasının bu nedenle 3. kez ameliyata alındığını bildirmişti.