Ankara-İstanbul YHT Hattı'nda test sürüşleri başlıyor
Ulaştırma, Denizcilik ve Haberleşme Bakanı Binali Yıldırım, Ankara-İstanbul Yüksek Hızlı Tren (YHT) Projesi'nde tüm çalışmayı tamamlayarak, temmuz ayında test sürüşlerine başlamayı hedeflediklerini bildirdi.
Bilecik'in Osmaneli ilçesindeki Ankara-İstanbul YHT Hattı şantiyesinde incelemelerde bulunan Yıldırım, yetkililerden çalışmalara ilişkin bilgi aldı.

Yıldırım, daha sonra gazetecilere yaptığı açıklamada, İnönü-Köseköy arasının, hattın en zor bölümü olduğunu ve burada bolca tünel ve viyadük bulunduğunu söyledi.

Bozüyük ilçesinde ise sadece bir tünel ile 'varyant' denilen 8 kilometrelik bölümde çalışmalarının sürdüğünü dile getiren Yıldırım, şöyle devam etti:

'Bozüyük'te devam eden çalışmalar dışındaki kısımlarda alt yapı bitti, üst yapı çalışmaları da aynı şekilde planlandığı gibi gidiyor. Genel olarak Ankara-İstanbul YHT Projesi ile Marmaray Projesi hatlarının yüzde 80'inin alt yapı ve üst yapıları tamamlanmış durumda. Bundan sonra ağırlıklı olarak üst yapı montajı, elektrifikasyon ve sinyalizasyon işlerine girmiş olacağız. Hedefimiz; temmuz sonu itibariyle bütün çalışmayı tamamlayıp artık test sürüşlerine başlamak.'

'29 Ekim'de Marmaray'ı açacağız'

Bir gazetecinin, Vezirhan beldesindeki birkaç esnafın, projeyi yürüten taşeron firmalarca dolandırıldığı iddialarını hatırlatması üzerine Yıldırım, Bakanlığın firmasının olmadığını, kendilerinin sadece firmalara iş verdiklerini belirtti.

Kendileriyle çalışan 3 bin firma ve 300 bin çalışan bulunduğunu anlatan Yıldırım, 'İşimiz olmamasına rağmen hiçbir vatandaşın mağduriyetine kayıtsız kalamayız. Milletvekilimiz yakından takip eder, sonucunu da kamuoyuna açıklar. Yoksa böyle kabataslak dedikodulara göre kimseyi de itham etmeyelim, rencide etmeyelim' diye konuştu.

Yıldırım, Bursa-Yenişehir YHT Hattı Projesi ile ilgili soruyu da yanıtlayarak, Ankara-İstanbul YHT Hattı'ndan bu hatta, Vezirhan beldesine yakın bir bölümden bağlantı yapılacağı bilgisini verdi.

Bağlantı noktası tercihinin mayıs ayında yapılmasının planlandığını bildiren Yıldırım, bu noktanın Bilecik il merkezinden uzak olmasını istemediklerini ifade etti.

Yıldırım, Ankara-İstanbul YHT Projesi ile Marmaray Projesi'nin bitiş tarihinin 29 Ekim 2013 olarak açıklandığının hatırlatılması üzerine, bu tarihin halen geçerliliğini koruduğunu anlattı.

Bu tarihte hatları hazır hale getirmeyi hedeflediklerini kaydeden 'O tarihte hazır olacağız ama açılış belki daha sonra olacak. 29 Ekim'de Marmaray'ı açacağız. Öyle büyük iki projenin açılışını bir güne sığdırmak hem imkansız hem de gereksiz. Ona da ayrı bir etkinlik yaparız. Bilecik'te, İnönü'de, Sakarya'da, Kocaeli'de ve İstanbul'da açılışlar yapacağız. Yıl sonuna kadar hep açılış var ama inşallah Ankara-İstanbul YHT Hattımız hazır olacak' ifadelerini kullandı.

Yıldırım'a incelemelerinde, Ulaştırma, Denizcilik ve Haberleşme Bakanlığı Müsteşarı Habib Soluk ve TCDD Genel Müdürü Süleyman Karaman'ın yanı sıra Bilecik Valisi Halil İbrahim Akpınar, TBMM Kamu İktisadi Teşebbüsleri (KİT) Komisyonu Başkanı ve AK Parti Bilecik Milletvekili Fahrettin Poyraz, Bilecik Belediye Başkanı Selim Yağcı, Osmaneli Kaymakamı Ali Ada, Bilecik Jandarma Komutanı Kıdemli Albay Ertan Yıldız, İl Emniyet Müdür Vekili Mehmet Topçu, AK Parti Bilecik İl Başkanı Ramazan Kurtulmuş, Bilecik İl Genel Meclisi Başkanı Hasan Hüseyin Çelik eşlik etti.