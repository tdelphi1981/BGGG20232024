Salihli'de terk edilmiş bebek bulundu
Manisa'nın Salihli ilçesinde bir çöp konteynerinin yanında donmak üzere bulunan 1 günlük bebek, tedavi altına alındı.
Salihli Sosyal Güvenlik Kurumu (SGK) yanındaki çöp konteynerinin yanında yağmur sonucu birikmiş su içerisinde bebek gören bir vatandaş, durumu Salihli Devlet Hastanesi'ne haber verdi. Donmak üzere bulunan kız bebek, hastanede tedavi altına alındı.

Salihli Devlet Hastanesi Başhekimi Gökhan Gürsoy, henüz kordonu bile kesilmemiş bebeğin ıslak halde bulunduğunu belirtti. Gürsoy, 'Isı kaybı oluşan bebeğin kordonunu kestik. 2 kilo 480 gram ağırlığında olan bebek şu anda Yeni Doğan Yoğun Bakım Ünitesi'nde yatıyor. Sağlık durumu gayet iyi. Bebeği bugün Sosyal Hizmetler Müdürlüğü'ne teslim edeceğiz' dedi.

Hastanede güvenlik görevlisi olarak çalışan Saffet Ergün de, güvenlik kulübesine gelen 35 yaşlarında bir kadının ağlayarak SGK binası civarındaki çöp konteynerinin yanında bir bebek gördüğünü söylediğini, bunun üzerine polisi ve 112 Acil Servisi aradıktan sonra olay yerine gittiğini anlattı.

Bebeği ıslanmış ve yağmur sonucu birikmiş suyun içerisinde bulduğunu dile getiren Saffet Ergün, 'Bebeğin yanında bir kedi ve köpek vardı. Onları uzaklaştırdım. Titreyen bebeği hemen hastaneye getirdim' diye konuştu.

Bu arada, Salihli İlçe Emniyet Müdürlüğü ekipleri, bebeğin ailesini tespit etmek üzere çalışma başlattı.