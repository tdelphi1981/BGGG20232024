Polisten 'dolandırılmayın' uyarısı
Son günlerle telefon ve internetle dolandırıcılık olaylarının artması üzerine, Kocaeli Toplum destekli polislik ekipleri, 'Dolandırılmayın' ziyaretlerine başladı. Ekipler, ziyaret ettiği kişilere, polisin kontör ya da para istemeyeceğini belirterek, bu konulara karşı dikkatli olunması uyarısında bulundu.
 Telefon ve internetle dolandırıcılık olayları arttı. Kocaeli'nde de bir kadın doktor, telefon aracılığıyla 24 bin lira dolandırılmıştı. Toplum Destekli Polislik ekipleri, dolandırıcılık olaylarına karşı uyarılarda bulunmak için ziyaretlere başladı. İzmit İlçe merkezi Fethiye Caddesi üzerinde bulunan bir pasajda toplantı düzenlendi. Toplantıya pasajda iş yerleri bulunan esnaflar ile alışverişe gelenler katıldı.
 Toplum Destekli Polislik'te başpolis olarak görev yapan Ercan Işık, toplantıda yaptığı konuşmada, "Toplum Destekli Polislik olarak yaptığımız faaliyetler arasında bulunan mahalle sakinleri, iş yerleri kurum ve kuruluşları ziyaret ederek suç ve suç olgusuna karşı vatandaşlarımızı bilinçlendiriyoruz. Bugün de insanları mağdur eden olaylar konusunda sizleri bilgilendirmek, başınıza böyle bir olay gelirse neler yapmanız konusunda uyarılarda bulunmaya geldik." dedi.
 Işık, son zamanlarda özellikle internet ve telefon ile dolandırıcılık vakalarının artığını belirterek, şunları kaydetti: "Son zamanlarda facebook üzerinden sık rastladığımız bir dolandırıcılık olayı ile karşı karşıyayız. Beğenme isteği gönderip sizin bilgilerinize erişiyorlar. Sonra ele geçirdikleri hesap ile arkadaşlarınız ile görüşüp bir süre sonra telefonunun numarası kaçtı. Sana bir mesaj göndereceğim. Ona evet diye yanıt ver. Bir şey deniyorum ve benzeri şeyler söyleyerek kandırıyor. Mesaja evet dediğinizde şahısın hesabına para geçiyor. Bu ve benzer yollarla kontör dolandırıcılığı yapılıyor. Bu yüzden internette daha dikkatli davranınız.  Yine kendilerini polis, MİT veya jandarma görevlisi olarak tanıtanlar +00155,+355 ve + 359 numaralar ile başlayan telefonlar ile vatandaşı dolandırıyorlar. 00155 ile ya kontur istiyor ya da hesaplarına para aktartıyorlar.  Diğer telefonlardan ise telefonunuza çağrı yapılıyor. Siz kim olduğunu düşünüp aradığınızda hemen TL'niz bitiyor. Ya da faturalı hattınıza astronomik faturalar geliyor. Bu tür dolandırıcılıklara karşıda dikkatli olun."
 SAHTE PARAYA KARŞI UYARI
 Işık, sahte paraya karşı uyarılarda da bulundu: "Para alıp verirken dikkat edin. Sahte olabilir, Özellikle iş yeri sahipleri kontrol kalemi kullanın. Yine özellikle esnafı dolandıran tırnakçılar var. Elinde büyük parayı gösterip veriyormuş gibi yaparken küçük parayı veren veya veriyormuş gibi yapıp kafanızı karıştırarak hem alışveriş yapıp hem de vermediği paranın üstünü alıp esnafı veya vatandaşı mağdur edenler oluyor. Bu tür olaylara karşı da dikkatli olun. Mağdur olmayın. Yakaladığınızda da kendiniz çözmeye çalışmayın. Esnaflara önerimiz, bu kişilerin yakalanması için iş yerlerine mutlaka güvenlik kameraları taktırmalarıdır."
 CİHAN
  