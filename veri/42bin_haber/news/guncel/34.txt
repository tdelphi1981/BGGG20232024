Seçim kanunu köşke gönderildi
Yerel seçimlerin erkene alınmasına yönelik anayasa değişikliği kanunu Cumhurbaşkanlığı'na gönderildi.
 Yerel seçimlerin 27 Ekim 2013'te yapılmasını içeren anayasa değişikliği kanunu Cumhurbaşkanlığı'na gönderildi.
 Anayasa değişikliği teklifi, Genel Kurul'da, 12 Ekim Cuma günü referandum aralığı olan 330-367 arasında, 360 oyla kabul edilmişti.
 TBMM Kanunlar ve Kararlar Başkanlığı'nda, anayasa değişikliği kanunu, yazım işlemi tamamlanarak TBMM Başkanı Vekili Sadık Yakut'un imzasıyla Çankaya Köşkü'ne gönderildi.
 Anayasaya göre, Cumhurbaşkanı Abdullah Gül'ün düzenlemeyi 15 gün inceleme yetkisi bulunuyor.
 Cumhurbaşkanı Gül, bu süre zarfında referandum sınırında kabul edilen düzenlemeyi ya Meclis'e iade edecek ya da referanduma gitmek üzere Resmi Gazete'de yayımlanmak üzere Başbakanlık'a gönderecek.
 Gül, kanunu bir kez daha görüşülmek üzere TBMM'ye gönderirse, anayasa değişikliği teklifi komisyonda yeniden ele alınacak ve daha sonra TBMM Genel Kurulu'na gelecek. AA