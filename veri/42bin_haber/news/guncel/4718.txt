Askerlerin tartışması kanlı bitti
ŞANLIURFA'nın Ceylanpınar İlçesi'nde, 21 yaşındaki Mehmet Sevgin adlı er, nöbet değişimi sırasında tartıştığı silah arkadaşının tüfeğinden çıkan mermi ile hayatını kaybetti.
Olay, saat 17.00 sıralarında Suriye sınırındaki Ceylanpınar ilçesinde meydana geldi. 1'inci Hudut Tabur Komutanlığı'nda askerlik görevini yapan er Mehmet Sevgin, Suriye sınırında yapılan nöbet değişimi sırasında adı öğrenilemeyen er arkadaşı ile tartıştı. Çıkan tartışma sırasında öfkelenen askerin tüfeğinden çıkan mermi Sevgin'in vücuduna isabet etti.


Suriye sınır hattında nöbet değişimi sırasında yaşanan olayda; Mehmet Sevgin yaşamını yitirirken, silah arkadaşının ölümüne yol açan er ise gözaltına alındı. Hayatını kaybeden askerin cenazesi otopsi yapılmak üzere Diyarbakır Asker Hastanesi'ne gönderildi.


Olayla ilgili soruşturma sürdürülüyor.