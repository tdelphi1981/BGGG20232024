Robot polis görev başında
MUĞLA'nın Ortaca İlçesi'nde Bölge Trafik Büro Amirliği'ndeki polisler tarafından tasarlanan ve aküyle çalışan ilk 'Robot Polis', Muğla karayoluna konuldu.
Sert plastikten imal edilen, 1.80 boyundaki 20 yıllık polis memuru Ahmet Durmuş'un fotoğrafının kullanıldığı robot polis, gece- gündüz Ortaca Bölge Trafik Polisi'nin görev yaptığı noktalarda hizmet verecek.

'Robot Polis', trafikte alkollü ve art niyetli sürücülerin uygulama yapan polise karşı can güvenliğini tehlikeye sokacak durumları engellemek amacıyla yapıldı. Türkiye'de ilk olarak Ortaca'da hizmete sunulan robot polis, ilçede görev yapan polisler tarafından tasarlandı. Orta Sanayi Sitesi'ndeki ustalar tarafından sert plastikten imal edilen robot polis için Ortaca Bölge Trafik'te görevli 20 yıllık polis memuru Ahmet Durmuş'un fotoğrafı kullanıldı. Robot polislere talep gelirse seri üretime geçilecek.

Robot polis, yol uygulaması yapan bir polisin yapmış olduğu işaretlerin tamamını yapabiliyor. Polis aracında bulunan polislerin uzaktan kumanda ile verdikleri talimat sonucu robot polis tek elini kaldırırak 'Dur' ve bir kolunu uzatarak 'Kenara çek' işareti yapıyor. Ayrıca led ışıklar sayesinde gece de hizmet verebiliyor. 

Aküyle çalıştırılan ve kolayca sökülüp takılan robot polisin güneş enerjisi ile çalıştırılması için çalışma yapılıyor.