Karnında unutulan makasla ölecek!
İZMİR'de, 11 yıl önce fıtık ameliyatı sırasında karnında makas unutulduğu ortaya çıkan 75 yaşındaki Hilafet İriç'in, çıkarılması riskli bulunması nedeniyle makasla yaşamaya devam etmesine karar verildi.

Torunu Gizem İriç'le birlikte Uşak'ın Banaz İlçesi'nde yaşayan Hilafet İriç, on gün önce kalçasındaki dayanılmaz hale gelen acı nedeniyle İzmir'deki oğlu Özcan İriç'i arayıp yardım istedi. Özcan İriç, kente getirdiği 75 yaşındaki annesi Hilafet İriç'i, Urla Devlet Hastanesi'ne götürdü. Burada çekilen röntgende yaşlı kadının içinde, kalçasının sol kısmına yakın, bir ucu kırık 15 santimetre uzunluğunda bir makas olduğu görüldü. Önce, röntgen çekilirken cebinde makas olduğu sanılan yaşlı kadınla yapılan görüşme sonrası gerçek ortaya çıktı. Makasın, İriç'in 11 yıl önce geçirdiği ameliyat sırasında karnında unutulduğu belirlenince büyük şok yaşandı. 


MAKASLA YAŞAYACAK


Aradan geçen yıllara rağmen bedenindeki bir makasla yaşadığının farkına varmayan Hilafet İriç, tekrar evinin yolunu tuttu. Makas çıkartılana kadar evindeki yatağına mahkum olan, ayağa dahi kalkamayan Hilafet İriç, oğlu tarafından kentteki bir hastaneye götürüldü. Kontrollerde makasın çıkarılmasının İriç'in yaşlı olması nedeniyle hayati tehlike oluşturacağına karar verildi. Şu an için, İriç'in karnındaki makasla yaşaması uygun görülürken, yaşadığı acının kemik erimesine bağlı olabileceği düşüncesiyle fizik tedavisine başlandı. 


İriç'in oğlu Özcan İriç, "Annemi götürdüğüm hastanelerdeki doktorlar, yaşlı olması nedeniyle makasın çıkarılmasına sıcak bakmıyor. Annem çıkarılmasını çok istiyor ancak doktorlar, ameliyat veya sonrasında olumsuz sonuçların yaşanması ihtimalini düşünüyor. Şu an için makasla yaşamaya devam edecek. Ancak başka hastanelerde götürüp doktorlara göstereceğiz,. Çıkartılmasına çalışacağız" diye konuştu.