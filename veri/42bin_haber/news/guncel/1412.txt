Profesyonelce işlenmiş cinayet
VAN Bağımsız milletvekili Aysel Tuğluk, öldürülen üç PKK'lının cenazesine katılmak için dün Paris'e gitti.
 Süleyman ŞEN
 Hareketinden önce Atatürk Havalimanı'nda gazetecilere açıklamalarda bulunan Tuğluk, 'Türkiye'deki derin güçlerin hala var olduğunu düşünüyorum. Barış sürecini sabote etmek isteyen güçler olduğuna inanıyorum' dedi.
 Tuğluk, şunları söyledi:
 BÖLGESEL MESELE 
 - OLAYIN açığa çıkartılması gerekiyor. Fransa hükümetine büyük görev düşüyor. Sadece katilleri açığa çıkarmayacaklar, aynı zamanda Kürt meselesinin çözümsüzlüğünden yana kimler, bunların da açığa çıkartılması gerekir. 
 - İMRALI görüşmelerinin başladığı süreçte, bu cinayetin yapılmış olması Kürt ve Türk kardeşliğini istemeyenlerin, bunlar hangi güçlerse bu açıktır. Zaten ne zaman Kürtlerle Türkler konuşmaya başlasa bu tür provokasyonlar devreye giriyor. 
 - FRANSIZ hükümeti kadar Türk hükümetinin de bu olayın üzerinde durması gerektiğini düşünüyorum. Keşke Türk hükümeti olayla ilgili ayrı bir soruşturma açsa. Türkiye'deki derin güçler mi bu provokasyonu yaptı, bunun uluslararası boyutları var mı? Çünkü Kürt meselesi bölgesel bir meseledir.
 BİLİNÇLİ VE PLANLI  
 - BU sıradan bir cinayet değil. Bilinçli ve planlı yapılmış. Profesyonelce işlenmiş. Arkasında derin güçler var. Türkiye'deki gladyonun da bu işin içinde olabileceği ihtimali üzerinde duruyoruz. Bu gladyonun uluslararası güçlerle işbirliği konusu da bir soru işareti tabii ki.
 - ÖLENLERİN katili tanıdıkları iddiası çok yanlış. Bunlar kesinlikle doğru değil. PKK öyle bir cinayeti işleyecek bir örgüt değil.