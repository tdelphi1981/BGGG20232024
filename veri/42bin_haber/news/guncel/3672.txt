Bir babanın en acı günü
Antalya'nın Sarısu Deresi'nde ailesiyle birlikte sel sularına kapılan turizm firması çalışanı Sinan Reyhaniye ise yaşadığı korku dolu dakikaları tedavi gördüğü hastanede DHA muhabirine anlattı
ANTALYA'da dün akşam etkili olan sağanak yağış sırasında sele kapılan otomobilde kaybolan 3.5 yaşındaki Emine Irmak Reyhaniye'yi arama çalışmaları sabah yeniden başladı.


Sele kapılan otomobilden eşiyle oğlunu kurtaran, fakat kızını kaybeden turizmci Sinan Reyhaniye, "Otomobil suyun içinde kaldı. Kontak kapandı. Kapılar açılmadı. Camı kıramadım. Sonra bütün araba suyun altına battıktan sonra arka sol kapı açıldı ve çıkabildik" dedi.

Antalya'da dün öğleden sonra başlayan ve akşam 4 saat boyunca şiddetli yağan yağmur, merkeze bağlı Konyaaltı İlçesi'nde etkili oldu. Liman ve Hurma mahalleleri ile Sarısu mevkiinde su taşkınları oldu.

Şiddetli yağış nedeniyle caddeler göle döndü ve araçlar mahsur kaldı. Konyaaltı'nda 30 ev ve işyerini su bastı. Evlerinde mahsur kalan 2 aile zodyak botlarla kurtarıldı. Hurma Mahallesi'ndeki Sarısu deresinin taşması sonucu 2 otomobil suya kapıldı. Aracıyla evine giderken bir anda suya kapılan Burhan Fidan kendi imkanlarıyla kurtuldu.

SEL SULARINA KAPILDI

Sağanak yağış sırasında otomobiliyle birlikte sele kapılan 4 kişilik Reyhaniye ailesi ise kabus dolu dakikalar yaşadı. Hatay'daki ailesinin yanına giden 24 yaşındaki eşi Filiz, küçük kızı Emine Irmak ve 2 yaşındaki oğlu Ali Atlas'ın 14 Şubat Sevgililer Günü nedeniyle erken dönmesi üzerine onları havalimanı yolundan çalıştığı turizm şirketine ait otomobille alan 34 yaşındaki Sinan Reyhaniye, evine yaklaştığı sırada sele kapıldı. Ailenin içinde bulunduğu otomobil, Liman Mahallesi'ndeki evlerine kısa süre kala selle birlikte taşan Sarısu Deresi yatağına sürüklendi. Sinan-Filiz Reyhaniye ile oğulları Ali Atlas kendi imkanlarıyla otomobilden çıkmayı başardı. Emine Irmak Reyhaniye ise sel sularıyla birlikte kayboldu.

 
İHMAL YOK TALİHSİZLİK

Olay yerinde çalışmaları izleyen Konyaaltı Kaymakamı Bayram Yılmaz, arama kurtarma çalışmalarının devam ettiğini, üzüntülü olduklarını belirterek, "Gün içinde kayıp kızımıza ulaşmayı umuyoruz. Taramalar, küçük kızın kaybolduğu yerden denize kadar olan 1.5 kilometrelik mesafede gün boyunca devam edecek. Suyun küçük kızı araziye sürüklemiş olabileceği de düşünülerek bölgede de arazi taraması yapılıyor" dedi. Kaymakam Yılmaz, "İhmal var mı" sorusuna, şu yanıtı verdi: "Karayolları geçen yıl bölgede 8 menfez yaptı. Biz yeni bir sel felaketiyle karşılaşacağımızı ummuyorduk. İhmal yerine talihsizlik demeyi tercih ediyorum."

DHA MUHABİRİNE ANLATTI

Antalya'nın Sarısu Deresi'nde ailesiyle birlikte sel sularına kapılan turizm firması çalışanı Sinan Reyhaniye ise yaşadığı korku dolu dakikaları tedavi gördüğü hastanede DHA muhabirine anlattı. Kısa süre önce ailesini Hatay'daki yakınlarının yanına gönderdiğini, eşi Filiz Reyhaniye'nin 14 Şubat Sevgililer Günü nedeniyle sürpriz yapmak için Antalya'ya erken döndüğünü söyleyen Sinan Reyhaniye, Hatay'dan gelen eşi ve çocuklarını havalimanı yolundan şirkete ait otomobille aldığını söyledi.

ARABA TERS DÖNMEYE BAŞLADI

Konyaaltı İlçesi Liman Mahallesi'ndeki evlerine saat 19.45'de yaklaştığını anlatan Sinan Reyhaniye, "Dere yatağının arkasındaki sitede oturuyorum. Ana yoldan içeriye girdim. Önümde bir araba vardı. Herhalde yol açık, gidilir dedim. Hiçbir şey görünmüyordu yolda. Sonra baktım önümdeki arabanın ışığı kesildi ama arabayı göremez oldum. Sonra benim arabamın olduğu yerde döndüğünü fark ettim" dedi.

SUYUN İÇİNDE ARKA KAPI AÇILDI

Otomobilin tam ters dönmeden sürüklenmeye başladığını belirten Reyhaniye, şöyle anlattı: "Araba yüzüyordu. Ondan sonra nehir yatağına doğru sürükledi arabayı. Toparlayamadım. Zaten elektrik kesildi, kontak kapandı. Ön kapı açılmadı. Çocukları çıkartamadım. Arkaya geçtim, arka kapıyı açmaya çalıştım o da açılmadı. Arka camı kırmaya çalıştım. Onu da beceremedim. Sonra bütün araba suyun altına battıktan sonra arka sol kapı açıldı. O kapıdan çıktım yukarıya, sonra geri daldım hava aldıktan sonra. Oğlumu aldım. Eşimin çıktığını fark ettim ama kızımı bulamadım."

KIYI DİYE BİR YER YOKTU

Otomobilin suya gömüldüğü dakikalarda kapılar açılmadığı için içeriye su girmediğini ve bu sırada işyerinden bir arkadaşını ve polisi telefonla arayarak durumu bildirdiğini söyleyen Sinan Reyhaniye, "Olay anında telefonum çalışıyordu. Pencereler kapandığı için arama yapabilmiştim. Polisler çok kısa sürede geldi. Zaten eşimi de yunus polislerden biri kıyıya çıkardı. Zaten kıyı diye bir şey yok. Öyle bir yer yok. Birini bir arkadaşa verdim. Öbürü de sağolsun canı pahasına atladı eşimi kurtardı. Sonra beni aldılar. Ama kızımı bulamadım" diye konuştu.

Eşimin ciğerlerinde çok miktarda, oğlunun ciğerlerinde ise az miktarda su olduğunu ve hastanede gözetim altında tutulduklarını belirten Sinan Reyhaniye, kızının bulunması için dua ettiklerini söyledi.

KAYIP IRMAK DENİZE ULAŞMIŞ OLABİLİR

Antalya'da dün akşam etkili olan sağanak yağış sırasında sele kapılan otomobilde kaybolan 3.5 yaşındaki Emine Irmak Reyhaniye'yi arama çalışmaları sürüyor. Antalya Büyükşehir Belediyesi İtfaiye Daire Başkanı Emin Pehlivan, kentte dün akşam etkili olan sağanak yağış sırasında sele kapılan otomobilde kaybolan 3.5 yaşındaki Emine Irmak Reyhaniye'yi arama çalışmaları ve yaşanan yağış hakkında bilgi verdi.

Emine Irmak Reyhaniye'nin kaybolduğu olayla ilgili saat 19.45'te ihbar aldıklarını, ekiplerin ise 19.50'de olay yerine ulaştıklarını söyleyen Emin Pehlivan, Ama biz gelmeden önce buradaki taksici arkadaşlar olaya müdahale etmiş ve 3 kişiyi kurtarmışlar. Biz geldiğimizde maalesef Irmak zaten kayıptı. O saatten bu tarafa çalışmalarımız devam ediyor. Gece saat 01.00'den sonra bir ara verdik, sabah erkenden yine başladık, şuan yine devam ediyoruz" dedi.

Olayın meydana geldiği yerden denize kadar olan 1.5 kilometrelik mesafede arama çalışmalarının ilk etabının tamamlandığını vurgulayan Emin Pehlivan, Aracın sulara gömüldüğü noktadan denize kadar olan alanın taraması şu ana kadar yapıldı, bitti. Arkadaşlar 13.30 itibariyle aramalara tersten başlayacak. Ama bir endişemiz var, denize ulaşma ihtimali de var Irmak'ın. Eğer denize ulaştıysa bulabilmemiz için biraz daha zaman geçecek diye tahmin ediyorum. İnşallah buluruz. Denize ulaştıysa birkaç gün beklemek zorunda kalabiliriz" diye konuştu.

"ÇAĞLIKLARINI DUYDUK"

Mahalle sakinlerinden Şaduman Fidan ise dün akşam yaşanan olayı gördüklerini ancak müdahale edemediklerini söyledi. Sarısu Deresi'nin taşması sonucu bölgenin sular altında kaldığını belirten Fidan, Buralar hep su altındaydı. O araçtan o insanların çığlıklarını bizzat duyduk. Çocuğun birini çıkardılar. Annenin babanın feryadını duydum ben ama yapacak bir şey yoktu. Dışarı çıkılmıyordu, her taraf suydu" dedi.

Yaşanan olayda ihmal olduğunu kaydeden Şaduman Fidan, Burası terk edilmiş bir bölge. Her yer çöpün içinde. Burada bir koruma, bariyer yok. Hiçbir önlem yok burada" diye konuştu.