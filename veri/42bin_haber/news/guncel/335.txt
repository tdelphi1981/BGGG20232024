3. İstanbul Dünya Müzikleri Festivali
Festival, 15-29 Kasım tarihleri arasında, İstanbul'un farklı semtlerinde düzenlenecek. Carla Pires ve Forabandit konserleri dışındaki tüm konserler, ücretsiz dinlenecek. 
3. İstanbul Dünya Müzikleri Festivali (WOMİST), 15-29 Kasım tarihleri arasında İstanbul'un farklı semtlerinde düzenlenecek. İstanbul Büyükşehir Belediyesi Kültür Müdürlüğü'nün himayesinde "Pi Production" organizasyonuyla gerçekleştirilecek festivalin sanat yönetmenliğini Özdem Petek üstleniyor.

Portekiz'in önde gelen fado yorumcularından Carla Pires, yarın akşam Salon İstanbul Kültür Sanat Vakfı'nda düzenlenecek festivalin açılış konserinde, etkileyici alto sesi ve güçlü sahne performansıyla dinleyicilere coşkulu bir "fado" gecesi sunucak.

"Dünya Flamenco Günü", Manuel ve Işıl Reina'nın kurduea Flamenco Reina Grubu'nun sıcak, neşeli, dramatik repertuvarıyla 16 Kasım'da kutlanacak. İspanya'nın sıcak Endülüs rüzgarlarını Türkiye topraklarına taşıyarak, Flamenco Sanatı'na başka bir boyut kazandıran topluluğun konseri, İstanbul Büyükşehir Belediyesi Bakırköy Cem Karaca Kültür Merkezi'nde dinlenebilecek.

Repertuvarlarında Arnavut, Türk, Boşnak, Kosova, Makedon, Hırvat, Bulgar, Yunan müziklerini kucaklayan Kosova Grubu Kuarteti Pentagram'ın, Funk-jazz, klasik ve pop tarzında yorumladıkları eserleri, Anita Ahmeti'nin vokali eşliğinde, 21 Kasım'da İstanbul Büyükşehir Belediyesi Bülent Ecevit Kültür Merkezi'nde izlenebilecek. 

Dhoad Gypsy Band, Rajastan'ın benzersiz ritmik hızı ve karmaşıklığı içinde, seyirciyi ve sanatçıyı bir trans halinde buluşturan müziğiyle, tutkulu ve unutulmaz bir deneyim yaşatacak. Konser, 27 Kasım İstanbul Büyükşehir Belediyesi Kartal Bülent Ecevit Kültür Merkezi'nde verilecek.

 Eşsiz bir yorum ve ses rengine sahip olan Mahsa ve Marjan Vahdat, 28 Kasım'da İstanbul Büyükşehir Belediyesi Bakırköy Cem Karaca Kültür Merkezi'ndeki konserlerinde dinleyicilerine mükemmel bir gece yaşatacak. Fransız, Türk ve İranlı üç müzisyenin birlikteliğinden "Forabandit" grubunun konseri, 29 Kasım'da Fransız Kültür Merkezi'nde dinlenebilecek. 

Konser öncesi saat 19.00'da sanatçıların katılacağı "Trubadur ve Aşıkların Dünyasında Şiir ve Müzik" konulu söyleşi gerçekleştirilecek. Festival kapsamında Carla Pires ve Forabandit konserleri dışındaki tüm konserler, ücretsiz dinlenebilecek.