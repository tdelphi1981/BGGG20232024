Astsubay ceset başında böyle şakalaştı!
Şile'de, içinde 3 üniversite öğrencisinin bulunduğu otomobil kontrolden çıkarak takla attı. Kaza yerine gelen Jandarma astsubay'ın ceset üzerinde yaptığı ayaklı şakalar kazazede yakınları tarafından şaşkınlıkla izlendi.
Şile'de, içinde 3 üniversite öğrencisinin bulunduğu otomobil kontrolden çıkarak takla attı. Yaklaşık 70 metre sürüklenen otomobilden fırlayan öğrenciler yola savruldu. Kazada bir öğrenci hayatını kaybetti, 2 öğrenci de yaralandı. Öğrencilerin, derse geç kaldıkları için hız yaptıkları ileri sürüldü. 

Kaza, saat 09.30 sıralarında Şile Otoyolu Sofular Köyü kavşağında meydana geldi. İddiaya göre, Işık Üniversitesi'nde okuyan Akif Aksu (20) , yanına arkadaşları Emre Mangal ve Mehmet Burak Algur'u da alarak 41 TY 348 plakalı otomobil ile yola çıktı. Derse geç kalan öğrenciler, yetişebilmek için hız yaptı. Yağmur nedeniyle zeminin kaygan olması yüzünden otomobil virajı alamayıp kontrolden çıktı. Yaklaşık 70 metre sürüklenen otomobilde bulunan öğrenciler yola savruldu. Kazayı fark eden diğer sürücüler sağlık ekiplerine haber verdi. Olay yerine sağlık ve jandarma ekipleri sevk edildi. Yaralıları kontrol eden sağlık ekipleri, Akif Aksu'nun hayatını kaybettiğini belirledi. Ağır yaralanan Emre Mangal ve Mehmet Burak Algur ambulanslarla Ümraniye Eğitim ve Araştırma Hastanesi'ne kaldırıldı. Acil serviste tedavi altına alınan üniversite öğrencilerinin hayati tehlikeyi atlatamadığı belirtildi. 

'REKTÖR, ACI HABERİ ÜNİVERSİTEYE GİDERKEN ÖĞRENDİ'

Öte yandan, aynı yoldan makam otomobiliyle işine giden Işık Üniversitesi Rektörü Prof.Dr. Nafiye Güneç Kıyak, kaza yapan aracı görünce yardım etmek için durdu. Bu sırada kaza yapan kişilerin öğrencileri olduğunu ve birinin hayatını kaybettiğini öğrenen Kıyak, uzun süre olay yerinden ayrılamadı. Otomobilinde olay yerindeki çalışmaları izleyen Kıyak, daha sonra üniversiteye gitmek üzere yola çıktı. 

ARKADAŞLARI GÖZYAŞI DÖKTÜ

Acı haber kısa sürede üniversite kampüsüne ulaşınca çok sayıda öğrenci olay yerine geldi. Bazı öğrenciler arkadaşlarının cansız bedenini görünce gözyaşlarını tutamadı. Bazı öğrencilerin birbirlerine sarılarak ağladığı görüldü. Jandarma ekiplerinden kazayla ilgili bilgi alan öğrenciler, cesedin kaldırılmasından sonra hastaneye gitti. 

CESET TORBASI KÜÇÜK GELDİ

Bu arada, kazaya ilişkin incelemelerden sonra cesedi kaldırmak için kaza mahalline ceset torbası getirildi ancak torba küçük geldi. Gencin cesedi, cenaze aracından indirilen tabuta konarak Şile Devlet Hastanesi morguna götürüldü.