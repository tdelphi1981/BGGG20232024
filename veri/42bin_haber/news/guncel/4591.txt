Vekillere dadanan gizli hırsızlar
TBMM Yasadışı Dinlemeleri Araştırma Komisyonunda istihbaratçılarla buluşan milletvekilleri, ofisleri ve evlerinde gerçekleşen ilginç faili meçhul soygunları gündeme getirdiler.
SON yıllardaki bazı ilginç olayların ayrıntıları TBMM Yasadışı Dinlemeleri Araştırma Komisyonunun toplantısına ilişkin tutanaklarda ortaya çıktı. Ak Parti, CHP ve bağımsız üç milletvekili; Emniyet İstihbarat Daire Başkan Yardımcısı Gürsel Aktepe ile Jandarma Teknik İstihbarat Daire Başkanı Kurmay Albay Fuat Güneyden olayları aydınlatmalarını istediler. Milletvekillerinin anlatımları şöyle: 
AK Parti Yozgat Milletvekili Yusuf Başer:   
6 Eylül 2009da bürom soyuldu ve kullanmakta olduğum laptopum, duruşma defterlerim dahi kayboldu. Büromda iki ayrı çelik kapı var. Büromda girişte masanın üzerinde açık para duruyor, o alınmıyor ama kendime ait odadakilerin tamamı, ne var ne yoksa tüm evraklar gidiyor. O dönemde Baro ve AK Parti İl Başkanı olan Çankırı milletvekilimizin (İdris Şahin) de bürosu 15 gün sonra soyuluyor. Büroda başka laptoplar olduğu halde sadece onunki alınıyor.  
İstanbul Bağımsız Milletvekili İhsan Barutçu:  
Bizatihi mağdur olduğum, 3 defa arabamın çalınması, 1 defa evimize hırsızın girmesi ve müteakiben teşebbüsler. İl Başkanı olduğum süreçte. Ve 10 arkadaşımızın (eski MHPli yöneticiler) gözetlenerek, evleri alçakça izlenerek, mahremiyetlerini deşifre edenlerin tahminen dahi olsa bir bulguların oluşmaması düşündürücü.  
CHP Isparta Milletvekili Ali Haydar Öner:  
Benim nüfus kayıtlarım 4 ayrı veri hazırlama ve kontrol işletmeni tarafından servis edildi. Yani nüfus bilgileri, kimlik bilgileri sadece ilgilinin talebine veya avukatının talebine göre servis edilir veya mahkeme bu bilgileri isteyebilir. Veri hazırlama kontrol işletmenlerinin yaptığı servisler nasıl engellenecek?