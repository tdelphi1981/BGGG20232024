Mersin'de töre kurbanı: Minik Berfin hayatını kaybetti
Mersin'de, anne ve babasının öldürüldüğü silahlı saldırıdan yaralı kurtulan 7 aylık Berfin Azrak, yapılan bütün müdahalelere rağmen bir ay sonra hayatını kaybetti.
Merkez Akdeniz ilçesi Siteler Mahallesi'nde 10 Şubat'ta meydana gelen olay şöyle gelişti: "Güler Azrak (19), ailesinin karşı çıkmasına rağmen 2 yıl önce Ferdi Azrak'a kaçarak, evlenip İstanbul'a yerleşti. Güler-Ferdi Azrak çiftinin, 7 ay önce Berfin adını verdikleri kızları dünyaya geldi. Kızlarının evliliğini onaylamayan kızın ailesi ise aile meclisi kararıyla, kızları Güler, damatları Ferdi ve torunları Berfin'in öldürülmesine karar verdi. 

İddiaya göre, anne Meryem Dursun, kızını telefonla arayıp, barışmak istediklerini söyleyerek, Mersin'e davet etti. Bunun üzerine, Güler ve Ferdi Azrak, Mersin'deki baba evine geldi. Güler ve Ferdi Azrak çifti tabancayla öldürüldü, Berfin Azrak ise başından vurulup, ağır yaralandı. Anne Meryem Dursun, aralarında çıkan tartışma nedeniyle, kızı, damadı ve torununa tabancayla ateş ettiğini belirterek suçu üstlendi. 

Gözaltına alınan Meryem D. tutuklandı. Soruşturmanın genişletilmesi sonucu, olayın töre cinayeti olduğu ortaya çıktı. Cinayetleri işlediği öne sürülen ve cinayeti işlemek için askerden firar ettiği belirlenen Hasan D. tutuklanmıştı. 

Olayda ağır yaralanan 7 aylık Berfin de 1 yapılan bütün müdahalelere rağmen, Mersin Üniversitesi Tıp Fakültesi Araştırma ve Uygulama Hastanesi'nde hayatını kaybetti."