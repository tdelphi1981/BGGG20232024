'Kadın cinayetleri yüzde bin 400 arttı'
CHP Manisa İl Kadın Kolları Başkanı Fadime Özçakır, Türkiye'de son yıllarda kadın cinayetlerinde yüzde bin 400 artış olduğunu bildirdi. Özçakır, sadece 2011 yılında 257 kadın öldürülürken 2012 yılının ilk altı ayında 100'e yakın kadının hayatını kaybettiğini belirtti.
 CHP İl Kadın Kolları Başkanlığı, Kadına Yönelik Şiddete Karşı Uluslararası Mücadele ve Dayanışma Günü dolayısıyla Manolya Meydanı'nda bir basın açıklaması yaptı. Açıklamayı okuyan İl Başkanı Özçakır, Türkiye'de son yıllarda kadına yönelik şiddetin attığını belirtti. Saldırıya uğrayan kadınların çoğunun baskı ve korku yüzünden  şikayetçi dahi olamadıklarını aktaran Özçakır, öldürülen her iki kadından birinin kendi hayatına dair karar vermek istediği için buna maruz kaldığını ifade etti. Korunma talebiyle polise veya savcılığa başvuran kadınların yüzde 73'ünün, sığınmaevlerinde kalanların da yüzde 27'sinin cinayete kurban gittiğini vurgulayan Fadime Özçakır, kadına karşı şiddetin sadece fiziki değil, ekonomik, psikolojik ve cinsel olarak sürdüğünü kaydetti.
 CİHAN