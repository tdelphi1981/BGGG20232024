Fuat Çapa: Biraz şanslıydık açıkçası
Spor Toto Süper Lig'de Galatasaray'ı 1-0 yenen Gençlerbirliği'nin teknik direktörü Fuat Çapa, iyi mücadele ettiklerini ve şansın da yanlarında olduğunu söyledi.
Karşılaşmanın ardından düzenlenen basın toplantısında konuşan Çapa, maçın düşündükleri gibi geçtiğini belirterek, 'İlk devrenin sıkıntılı olacağını bekliyorduk. Galatasaray'ın, Şampiyonlar Ligi oynayan, milli takım forması giyen üst düzey oyuncuları var. Bir taktiksel organizasyon yaptığınızda 10-15 dakika içinde bunu çok iyi okuyup, pozisyon değişikliklerine gidebiliyorlar. İlk yarıda bundan büyük sıkıntılar yaşadık. Biraz da şanslıydık açıkçası. İki topun direkten döndüğünü de unutmamak lazım' diye konuştu.

İkinci yarıda oyunun kendi istedikleri düzeye geldiğini anlatan Çapa, saha içinde ve dışında mücadele etmek zorunda kaldıkları şeylerin olduğunu dile getirerek, 'Türkiye'de karşılaşmalar farklı oynanıyor. Bunu sadece ben söylemiyorum. Artık her tarafta futbol oynuyoruz. Saha içinde ve dışında hep bir şeylerle mücadele ediyoruz' ifadelerini kullandı.

Gençlerbirliği'nin galibiyet golünü atan Bjorn Vleminckx ise güzel bir karşılaşma oynadıklarını belirterek, 'Maça iyi başlayamadık. İlk yarıda Galatasaray daha iyiydi ama ikinci yarıda istediğimiz gibi oynayabildiğimizi düşünüyorum. Bir şans yakaladık ve bunu değerlendirdik. Buradan 3 puanla ayrılıyoruz' değerlendirmesinde bulundu.

Kaleci Ramazan Köse de alt sıralardan kurtulma açısından bugün kazanmalarının kendileri için büyük önem taşıdığını vurgulayıp, kendileri aleyhine verilen penaltı pozisyonuna da yakın olduğunu ve hakem kararının yanlış bulduğunu kaydetti.