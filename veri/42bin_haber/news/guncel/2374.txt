Karton fabrikasında yangın
Tekirdağ'ın Çorlu ilçesinde karton üretimi yapan bir fabrikada yangın çıktı. Tekirdağ'ın Çorlu ilçesinde karton üretimi yapan  bir fabrikada yangın çıktı. Alevler kısa sürede büyüyerek aynı bina içinde bulunan  kumaş geri dönüşüm fabrikasına da sıçradı. İtfaiye ekiplerinin yangını söndürme çalışmaları devam ediyor.

Saat 03.30 sıralarında Çorlu Vakıflar köyü mevkiinde bulunan karton oluk üretimi yapan bir fabrikada  henüz belirlenemeyen bir nedenle yangın çıktı. Havanın da rüzgarlı olması nedeniyle  alevler kısa sürede büyüyerek  fabrikayı sardı. Yangını gören diğer fabrikanın güvenlik görevlileri hemen itfaiyeye haber verdi.  

Kısa sürede olay yerine gelen itfaiye ekipleri alevlere müdahalede bulundu. Müdahale sırasında patlamaların da meydana geldiği fabrikada alevler yan taraftaki kumaş geri dönüşüm fabrikasına da sıçradı. İtfaiye ekipleri yangına müdahalede yetersiz kalınca çevre belde ve ilçelerden  takviye ekipler sevk edildi. Yaklaşık 10 itfaiye ekibinin  müdahale ettiği yangını kontrol altına alma çalışmaları devam ediyor.