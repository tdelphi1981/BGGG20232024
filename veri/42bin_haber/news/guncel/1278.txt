Cinnet getiren anne 2 çocuğunu öldürdü
MUĞLA'nın Milas İlçesi'nde, biri 3 aylık, diğeri 2 yaşındaki iki çocuğunu öldürdükten sonra, aynı bıçağı karnına saplayarak intihar girişiminde bulunan 24 yaşındaki Tuğba Gökmen, tedavisinin ardından çıkarıldığı mahkemede tutuklandı.
Yeniköy Termik Santrali'nde işçi olarak çalışan 25 yaşındaki Yaşar Gökmen, geçen 30 Aralık günü kahvehaneden Orta Mahalle Cumhuriyet Caddesi'ndeki evine döndü. Kapıyı açan olmaması üzerine Gökmen, bir terslik olduğunu düşünüp oturdukları iki katlı binanın zemin katındaki evine mutfak pencerisinin camını kırıp girince şoke oldu. Üç aylık kızı Aylin, 2 yaşındaki oğlu Ayhan ve 4 yıllık eşi Tuğba'yı kanlar içinde bulan Gökmen, 112 Acil Servis'i arayıp, yardım istedi. Eve gelen sağlık ekipleri, yanyana yer yatağına yatırılan iki çocuğun, yüzlerine yastık kapatılıp, kalp ve göğüslerinden toplam 5'er bıçak darbesiyle öldürüldüğünü belirledi. Cinnet getiren Tuğba Gökmen'in daha sonra aynı bıçağı defalarca karnına sapladığı anlaşıldı. Ağır yaralı olan Tuğba Gökmen, Milas Özel İzan Hastanesi'ne kaldırıldı. Hastanedeki tedavisi tamamlanan Tuğba Gökmen, dün akşam saatlerinde adliyeye sevk edildi. Tekerlekli sandalye ile adliyeye götürülen Tuğba Gökmen, çıkarıldığı mahkemede tutuklandı.