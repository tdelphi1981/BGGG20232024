Ekmekteki seferberlik Türk mutfağında da olsun!
Türkiye Lokantacılar, Kebapçılar, Pastacılar ve Tatlıcılar Federasyonu Başkanı Aykut Yenice, 'Sayın Başbakan'a sesleniyorum, sigara ve ekmekte gösterdiği ulusal seferberliği ve kampanyayı çok acil şekilde Türk mutfağının yaşatılması ve devamı anlamında, doğru beslenmenin adresinin Türk mutfağı olduğu kampanyasını başlatması gerekiyor' dedi.
Yenice, hükümetin sektörleri ile ilgili doğru kararlar 
aldığını belirterek, yasa ve yönetmeliklerdeki boşluklardan faydalanan herkesin lokantacı ve pastacı olduğunu öne sürdü.
Yenice, yüksek maliyetlerle açılan işletmelerden bazılarının ekonomik koşullar nedeniyle ucuz gıdaya yöneldiğine dikkati çekerek, 'Toplum, beslenmek adına değil, doymak adına bilinçsiz yemek yiyor' dedi.Yenice, şöyle konuştu: '1 liraya ekmek arası döner, yanında ayran, kola bedava mantığının güdüldüğü bir süreç yaşıyoruz. Bu gibi ürünlerin içine neler konduğunu kamuoyuna yapılan açıklamalarda görüyoruz. Gıda, Tarım ve Hayvancılık Bakanlığı'nın çıkarmış olduğu 5996 sayılı yasa bu açıdan çok önemli. 5 Mart itibarıyla Et ve Et Ürünleri Tebliği yürürlüğe girecek. Dolayısıyla, bir nebze de olsa gıda terörizmiyle, korsanlarla hesaplaşma konusunda önemli mesafeler alacağımıza inanıyorum. Bu yasayı çıkaranların ve yürürlüğe koyacakların ellerine sağlık. Bu haksız ve acımasız rekabete karşı önemli bir duruş sergileyeceğimizi düşünüyorum.'
'5 liraya 3 çeşit yemek verilmesi asla kabul edilemez bir durum' diyen Yenice, et yemeğinin maliyetinin net şekilde ortada olduğunu, 5 Mart'ta başlayacak uygulamayla katkı maddelerinin, et tatlandırıcılarının, soyaların, Çin 
 tuzlarının önleneceği sürecin başlayacağını ifade etti.
 
 Obezite ve Türk mutfağı
 
Türkiye'nin dünyada Amerika'dan sonra obezitenin en çok görüldüğü ülke konumuna geldiğine işaret eden Yenice, 'Türk mutfağının ulusal ve yerel anlamdaki lezzetleri unutuldu. Katı atık yağlarla beslenen genç nüfusun obeziteile karşı karşıya kaldığını görüyoruz' diye konuştu. Federasyon olarak tehlikenin farkında olduklarını ve eğitime önem verdiklerini belirten Yenice, şöyle konuştu: 'Federasyon olarak ülke çapında seferberlik ilan ettiğimizi, tek başımıza buna yetmeyeceğimizi belirtmek istiyorum. Sayın Başbakan'a sesleniyorum, sigara ve ekmekte gösterdiği ulusal seferberliği ve kampanyayı çok acil şekilde Türk mutfağının yaşatılması ve devamı anlamında, doğru beslenmenin adresinin Türk mutfağı olduğu kampanyasını başlatması gerekiyor.'Yenice, hükümetin aldığı ve alacağı her karara destek vereceklerini belirterek, esnaf lokantalarının ayakta kalabilmesi için ciddi desteğe ihtiyaç 
olduğunu sözlerine ekledi.