Diyarbakırda kalpazanlara suçüstü yapıldı
Diyarbakır'da, İstanbul'dan kargo şirketlerini kullanarak getirdikleri sahte parayı piyasaya sürmek isteyen kalpazanlara suçüstü yapıldı. Polis, 10 bin 900 TL, 3 bin 400 Euro değerinde sahte banknot ele geçirdi.
Diyarbakır Valiliği'nden yapılan açıklamada, Diyarbakır Kaçakçılık ve Organize Suçlarla Mücadele Şube Müdürlüğü Mali Suç ve Suç Gelirleri Büro Amirliği görevlilerinin, parada sahtecilik suçlarına karşı mücadele yürüttüğü belirtildi. Açıklamada, yapılan çalışmalar kapsamında kargo aracılığıyla Diyarbakır'a yüklü miktarda sahte para getirileceği bilgisinin alınması üzerine çalışma başlatıldığı belirtildi. 

Açıklamada, Diyarbakır'da ikamet eden A.A. isimli şahıs adına İstanbul'dan E.Ç. isimli kişinin, kargo aracılığı ile yüklü miktarda sahta para gönderdiği tespit edildiği belirtilerek, "A.A, isimli şahsın kimliği ile F.B. isimli şahsa, M.A.'ya ait Ekinciler Caddesi'nde bulunan simit tezgahında teslim edilmesi esnasında ekiplerce müdahale edilmiş ancak ortamın çok kalabalık olmasından yararlanan F.B. isimli şahıs kaçmayı başarmış, ancak ilgili kargo, ekiplerimizce muhafaza altına alınmıştır. Devam eden çalışmalar neticesinde F.B. isimli şahsın, aynı zamanda uyuşturucu madde ticareti yapmak suçundan aranması olduğu anlaşılmış ve ikameti tespit edilerek mahkeme kararı ile evinde arama yapılarak şahıs toplam 230 gram esrar ile yakalanmıştır." denildi.

Cumhuriyet savcısından alınan talimat doğrultusunda, bahse konu kargo poşetinin açıldığı belirtilen açıklamada, şöyle denildi: "Yapılan tespitlerde, elbiselere sarılarak gizlenmiş vaziyette toplam 109 adet 100 TL (10 bin 900 TL) ve 17 adet 200 Euro (3 bin 400 Euro) ele geçirilerek el konulmuş, bu çalışmalar kapsamında 2 şahıs hakkında yasal işlem yapılarak adli mercilere sevk edilmiş, konu ile ilgili 1 şahıs tutuklanmıştır."