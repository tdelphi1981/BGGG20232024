Seyir halindeki otobüste yangın
Beykoz'da, oto sanayi sitesine götürülen özel halk otobüsünde yangın çıktı. Kısa sürede alevlere teslim olan otobüs kullanılamaz hale geldi.
İddialara göre sürücü Mustafa Yurdakul, yağ bakımı için Ortaçeşme'den aldığı otobüsü Ümraniye'deki bakım yerine götürmek istedi. Kavacık Kavşağı'nı geçtikten sonra yoldan geçen sürücülerin uyarıları üzerine duran Yurdakul, otobüsün motor bölümünden tutuştuğunu gördü. Yangın söndürme tüpüyle alevlere müdahale eden Yurdakul'un yardımına yoldan geçen sürücüler de koştu. Kısa sürede alevler içinde kalan otobüsü olay yerine sevk edilen itfaiye ekipleri söndürdü. Yangın nedeniyle otobüs kullanılamaz hale geldi. 

Otobüs şoförü Mustafa Yurdakul, "Seyir halindeydim. Arkadan dumanların çıktığını gördüm. Birden alevler sarınca söndürmek istedik. Fakat yandı ve bu hale geldi.' diye konuştu.