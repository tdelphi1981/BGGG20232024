KCK Davası'nda bir tahliye kararı
Terör örgütü PKK'nın üst yapılanması olduğu iddia edilen KCK'ya yönelik yürütülen soruşturma kapsamında çoğunluğu avukatlardan oluşan 28'i tutuklu 50 sanık hakkında açılan davanın 5. duruşması sona erdi.
Silivri Ceza İnfaz Kurumları Yerleşkesi'nin yanında bulunan büyük salonunda görülen duruşmada söz alan tutuksuz sanıklardan Ayşe Batumlu Kaya, "401 gündür hürriyetlerinden mahrum bırakılan meslektaşlarımızın anadilde savunma hakkı kısıtlandığı için savunma yapmayacağım. Meslektaşlarıma anadilde savunma hakkı tanınana kadar beyanda bulunmayacağım" dedi. İstanbul 16. Ağır Ceza Mahkemesi'nin Başkanı Mehmet Ekinci, bu davada yargılanan bazı sanıklar hakkında, başka mahkemelerde, terör örgütüne yardım etmek suçlamasıyla açılan 15 ayrı davanın birleştirildiğini söyledi. Birleşen dosyalarla ilgili savunmalarını yapmaları için söz verilen sanıklar, Kürtçe konuşmaya başladı. Bunun üzerine Mahkeme Başkan Ekinci sanıkların konuşmalarını yarıda keserek, "Kürtçe dilinde konuştukları görüldü. Anlaşılamadı" şeklinde tutanağa geçirdi. Mahkeme Başkanı Mehmet Ekinci, savunmaların tamamlandığını belirterek, avukatlara söz verdi.


"TÜRKİYE'DE TUTUKLU AVUKATLAR SORUNU DA OLDU"


Avukat Baran Doğan da dava kapsamında avukatların yargılandığını anımsatarak, "Avukatlar da savunma görevleri nedeniyle suçlanamazlar" dedi. Doğan, İmralı'ya avukatların gidişinin "koster arazılandı", "olumsuz hava koşulları" gibi gerekçelerle sık sık engellendiğini savunarak, Öcalan ile avukatların görüşmesinin önünde hiçbir yasal engel olmadığını söyledi. Avukat Tahir Elçi de, Abdullah Öcalan ile uzun zamandan beri avukatların görüşemediğini savunarak, "Avukatlar görüşemiyor ama devlet yetkilileri görüşüyor. Daha önce de böyleydi, şimdi de böyledir. Bu yapılması gereken hayırlı bir iştir. Türkiye'nin bu tarihi ve toplumsal sorununu çözmesi gerekir. Türkiye'de tutuklu vekiller sorunu vardı, artık tutuklu avukatlar sorunu da oldu. Tüm tutuklu sanıkların tahliyesini talep ediyorum" dedi. Diğer avukatlar da tüm tutuklu sanıkların tahliyesini talep ettiler.


DAVUT UZUN KÖPRÜ TAHLİYE EDİLDİ


Mahkeme saat 18.00'de talepleri değerlendirmek üzere duruşmaya ara verdi. Aranın ardından 13 maddelik ara kararları açıklayan Mahkeme Heyeti, üzeirne atılı suç vasfının değime olasılığı, mevcut delil durumu ve tutuklulukta geçirdiği süreyi göz önünde bulundurarak tutuklu sanıklarından Davut Uzunköprü'nün tahliyesine karar verdi. Mahkeme Heyeti, Adli Kontol tedbiri kapsamında sanık Köprü'nün her hafta Çarşamba günü adresine en yakın polis merkezine giderek imzasının alınmasına karar verdi.


İRFAN DÜNDAR TANIK OLARAK DİNLENECEK


PKK terör örgütü lideri Abdullah Öcalan'ın tanık olarak beyanının tespitine yönelik taleplerin, sanıkların savunma ve delillerin tespit edilmesinden sonra değerlendirilmesine karar veren Mahkeme Heyeti, Öcalan'ın eski avukatlarından İrfan Dündar'ın duruşmada tanık olarak dinlenilmesine karar verdi. Diğer sanıkların tutukluluk halinin devamına karar veren mahkeme heyeti duruşmayı 28 Mart 2013 tarihine ertelendi.