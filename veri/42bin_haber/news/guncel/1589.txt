İstihbarata Meclis denetimi
YENİ Anayasa taslağını oluşturmaya çalışan Uzlaşma Komisyonu, istihbarat faaliyetlerine TBMM denetimi getirmeye hazırlanıyor. Yasama bölümünü ele alan 2 numaralı Yazım Komisyonunda, TBMMnin Görev ve Yetkileri görüşüldü. BDPli üyeler, devlet sırrı ve ticari sır konusunda genel bir tanım getirilmek yerine, Meclisin sınırlamayı konu bazında ele alıp, gerektiğinde gizlilik getirmesini önerdiler. BDP ayrıca, silahlı kuvvetler, kolluk güçleri ve istihbarat faaliyetlerinin Meclis denetiminden geçirilmesini istedi. Diğer partiler de ilke olarak bu önerilere sıcak yaklaştıklarını açıkladılar, ancak ayrı bölümde kaleme alınmasını istediler. Konunun gelecek günlerde madde yazımında değerlendirileceği belirtildi. Madde bu yönde yazılırsa, Merkez Bankası, Sayıştay ve diğer bazı üst kurullar gibi Milli İstihbarat Teşkilatının raporları da Meclis komisyonlarında görüşülebilecek. Milli Savunma Bakanlığı bütçesinin bir bölümünde olduğu gibi istihbarat faaliyetlerinin Mecliste gizli görüşmede ele alınma olasılığı da bulunuyor. 

 