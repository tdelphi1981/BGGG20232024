Kadın örgütleri ayakta: Şiddet sanığına özel infaz çağrısı
TBMM'de 24 Ocak'ta kabul edilen 6411 sayılı yeni Denetimli Serbestlik Yasası, onay için Cumhurbaşkanı'nın önünde bekliyor. Gül'ün onayı ve Resmi Gazete'de yayınlanmasıyla birlikte yasa uygulanmaya başlayacak. Yasa ile kadına karşı şiddet kapsamında suç işleyen ve çoğu eşini "kasten yaralama", "hakaret", "tehdit" gibi suçlardan birkaç yıl ceza alan dayakçı kocalar derhal tahliye edilecek. Bu suçlar için ceza ertelemesi yolu da getirildiği gibi dayakçı koca hiç hapse girmeden cezası da ertelenebilecek.
   Yasa onaylandığı takdirde eşine şiddet uygulayanlar tahliye edilebilecek. Bu konuda siz ne düşünüyorsunuz? 
MESAJINIZI YAZIN YAYINLAYALIM  

Bu tehlike kamuoyunu ayağa kaldırırken, kadın örgütleri Cumhurbaşkanı Gül'den yasayı kısmen veto etmesi için kampanya başlattılar. Kadın örgütleri, şiddet suçlarına dönük olarak özel bir infaz rejimi getirilmesini istiyorlar.  
Cezanın caydırıcı olabilmesi için kadına karşı şiddet suçu işleyen erkeklerin cezalarının ertelenmemesini ve paraya çevrilmemesini talep ediyorlar. Yasanın kaderi ise şu anda Cumhurbaşkanı Gül'ün elinde bulunuyor. Gül, anadilde savunma hakkı, cezaevinde eşle mahrem görüşme imkanı da tanıyan bu yasayı aynen onarsa ilk etapta 15 bin mahkum değişikliklerden yararlanarak, cezaevlerinden derhal tahliye edilecekler. Gül'ün, dayakçı kocalara tahliye yolunu açan maddeleri kısmen veto edip yasayı TBMM'ye iade etmesi halinde, tepki çeken bu maddeler üzerinde revizyon yolu açılabilecek. 
  İŞTE YASANIN TAM METNİ
 

NASIL TAHLİYE YOLU AÇILIYOR

Kamuoyunda Anadilde savunma tasarısı olarak bilinen yasa Ceza Muhakemesi Kanunu ile Ceza ve Güvenlik Tedbirlerinin İnfazı Hakkında Kanunda önemli değişiklikler getiriyor. Yasayla açık ceza evinde 6 ay kalma şartı 31.12.2015 tarihine kadar uygulanmayacak. Meşruten tahliyesine bir yıldan az süre kalalar mahkumlar açık cezaevinde 6 ay kalma şartı aramaksızı tahliye edilecekler. Açık cezaevine ayrıldıktan sonra son 1 yılın denetimli serbestlik şartlarıyla toplum arasında geçirilebilmesine dönük önceki düzenlemede, 6 ay açık cezaevinde kalma şartı vardı.

Yeni düzenlemeyle 31 Aralık 2015 tarihine kadar bu 6 ay açık cezaevinde geçirme şartı uygulanmayacak. Böylelikle açık cezaevine geçme şartı kazanan mahkum, 6 ay burada kalma şartı aranmadan derhal tahliye edilecekler.İlk etapta 15 binin üzerinde hükümlünün tahliyesi sağlanacağı bildiriliyor. Bu durumda eşini kasten yaralama (2-5 yıl), hakaret (3 ay-2 yıl, tehdit (6 ay-2 yıl)gibi suçlardan birkaç yıl ceza verilen ve neredeyse tamamı açık cezaevine ayrılma hakkını elde eden kocalar artık burada altı ay kalmaları gerek kalmadan salıverilecekler. Düzenlemenin şiddet sanıkları için af gibi işleyeceği ve patlatacağı tepkisi de gösteriliyor.

CEZA ERTELEMESİ DE VAR

Yasa kasten işlenen suçlarda üç yıl, taksirle işlenen suçlarda ise beş yıl veya daha az süreli hapis cezalarının infazı, çağrı üzerine gelen hükümlünün istemi üzerine, Cumhuriyet Başsavcılığınca ertelenmesini de öngörüyor. Ancak, terör suçları, örgüt faaliyetleri çerçevesinde işlenen suçlar ve cinsel dokunulmazlığa karşı işlenen suçlardan mahkûm olanlar, disiplin veya tzyik hapsine mahkûm olanlar hakkında ceza ertelemesi yapılamayacak.

KADIN ÖRGÜTLERİNDEN VETO ÇAĞRISI 
CUMHURBAŞKANI'NA 6411 SAYILI YASA'YI KISMİ VETO ÇAĞRISI!

Yeni 6411 Sayılı Denetimli Serbestlik Kanunu İle Kadına Şiddet Uygulayan Erkekler de Tahliye Ediliyor! 
6411 Sayılı Yeni Denetimli Serbestlik Yasası, TBMM'de kabul edildi ve kanunlaştı, onay için Cumhurbaşkanı'nın önünde bekliyor. Resmi Gazete'de yayınlanması ile halen ceza evinde bulunan ve kadına karşı şiddet kapsamında suç işleyen erkeklerin de tahliyeleri derhal başlayacak. 
Bilindiği üzere, kadına yönelik şiddet kapsamında işlenen suçlara verilen cezalar  (özellikle yaralama, tehdit, hakaret) oldukça azdır. Hele ki, suça maruz kalan bir kadın ise. Dolayısıyla, bu yasa bu suçları işlemiş erkeklerin hepsinin tahliyesine olanak sağlayacak. Bu nedenle, bu gelişmelerden habersiz kadınlar, kapıyı açtıklarında, evlerinde, işyerlerinde ve sokakta; cezaevinde zannettikleri kendilerine karşı suç işlemiş erkekleri karşılarında bulacaklar. Peki bu yaralama, öldürme tehdidi bir kadın cinayetini beraberinde getirirse bunun sorumluluğunu kim üstlenecek? 
Çünkü şu anda kendisine siddet uygulayan erkekleri cezaevinde zanneden birçok kadın var. Yasanın topyekün onaylanması durumunda bu kadınların, ne ile karşılaşacakları belli degil.. Özellikle şu anki izin uygulaması nedeniyle, özel izinle cezaevinden çıkan erkekler nedeniyle, bütün günlerini karakolda geçirmek zorunda kalan kadınları düşündüğümüzde bu zamansız ve habersiz salıvermenin yaratabileceği olumsuz sonuçları tahmin etmek güç değil... 
Bizler çok iyi biliyoruz ki, kadına karşı şiddet nedeniyle girdikleri ceza evlerinden izin verilerek ödüllendirilen erkeklerin ilk işi, şiddet uyguladıkları kadınların kapısına dayanmak oldu. Şimdi ise, tahliye edilmeleri ile bu risk daha da büyük. Kadın örgütleri olarak, gerek 4320 ve gerekse de 6284 sayılı şiddet yasalarının yapımı sürecinde ısrarla talep ettiğimiz gibi, kadınlara karşı işlenen suçlar için özel bir İNFAZ sistemi gerekmektedir. Kadına karşı şiddet suçu işleyen erkeklerin cezalarının ya da hükmün açıklanmasının ertelenmemesi, paraya çevrilmemesi gibi önlemlerin yanı sıra; izin kullandırma ya da herhangi bir nedenle erken tahliye durumlarında kadınlara önceden haber verilmesi gibi özel önlemler alınmalıdır. 
Tüm bu nedenlerle, Cumhurbaşkanı'na yasanın yürürlüğe girmemesi için, yasayı kısmen veto etmesi çağrısında bulunuyoruz.