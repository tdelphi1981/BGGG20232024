Dünya Kadınlar Günü! Türkiye'de Dünya Kadınlar Günü Kutlaması !
Dünya Kadınlar Günü nedeniyle Türkiye'de her yerde 8 Mart Dünya Kadınlar Günü kutlamaları yapılıyor.
Dünya Kadınlar Günü nedeniyle Türkiye'de her yerde 8 Mart Dünya Kadınlar Günü kutlamaları yapılıyor.

8 Mart Dünya Kadınlar Günü kutlamaları İstanbul Ankara İzmir ve bir çok şehirde yapılan etkinliklerle kutlanıyor.

İŞTE GENEL BİLGİLER;

Çanakkale'de 8 Mart Dünya Kadınlar Günü, Cumhuriyet Meydanı'nda düzenlenen törenle kutlandı. Atatürk anıtına iki erkek özel güvenlik görevlisinin yardımıyla çelenk koyan Doç. Gülbin Tanrıverdi, bu sembolik hareketiyle dikkati çekti.
Cumhuriyet Meydanı'nda saat 12.30'da bir araya gelen kadın derneklerinin temsilcilerine Çanakkale Belediye Başkanı CHP'li Ülgür Gökhan da eşlik etti. Saygı duruşu ve İstiklal Marşı'nın okunması ardından Çanakkale Kent Konseyi Kadın Meclisi Başkanı Sevgi Uluşal, Atatürk anıtına çelengi ilk sunan isim oldu. Aralarında Elder, Türk Anneler Derneği, Çanakkale Barosu'nun da bulunduğu çok sayıda sivil toplum kuruluşunun kadın yöneticileri çelenk koydu.

Çanakkale Onsekiz MarT Üniversitesi Kadın Çalışmaları Uygulama ve Araştırma Merkezi Müdürü Doç. Dr. Gülbin Tanrıverdi, çelenk sunumunda en çok konuşulan isim oldu. Kadına yönelik şiddetin halen Türkiye'de devam etmesine dikkat çekmek için iki Özel güvenlik görevlisi yardımıyla Atatürk anıtına çelenk koyan Doç. Dr.Tanrıverdi, "Kadına yönelik şiddet için küçük bir gönderme yaptık. Anlayan anlar. Ülkemizin ve dünya nüfusunun yarısını oluşturan kadınların geçmişten bugüne taşıdıkları gücü, gösterdikleri direnci, mücadeleyi bilmekte, anlamakta, onu günümüzde özellikle her 8 Mart'ta yinelemekte fayda var. Kadına yönelik şiddeti kabullenmeyen bir toplum yarattığımızda bu ilkel saldırıların da kendiliğinden yok olacağına inanıyorum" dedi.

Çanakkale Kent Konseyi Kadın Meclisi Başkanı Sevgi Uluşal da "Kadınız, haklarımızın farkındayız diyoruz. 8 Mart'lar toplumsal cinsiyet eşitliği isteyen kadınların 1857 yılında başlattıkları mücadele gününün temsili tarihidir. Yasalarla sağlanan toplumsal cinsiyet eşitliği erişilebilir bir durumdur. Toplumsal cinsiyet eşitliğine inanmak ve ayrımcılığa karşı duyarlı olmak temel önemdedir. Bu konuda ilgili kurum ve kuruluşlarının, sivil toplum kuruluşlarının kısaca hepimizin sorumluluğu vardır. Biz kent konseyi kadın meclisi olarak şuna inanıyoruz ki bu anlamda attığımız her adım ulaşabildiğimiz her kadın, bir iyileşmedir. Farkındalık yaratmaktır" diye konuştu.

Çanakkaleli kadınlar daha sonra Halk Bahçesi'ndeki Zübeyde Hanım anıtına karanfil bıraktı.

KADINA ŞİDDETE TABUTLU PROTESTO

Taksim Meydanı'nda bir araya gelen bir grup erkek, kadına yönelik şiddeti tabutla protesto etti. Empati kurduklarını söyleyen erkekler, yüzlerini mora boyadı.
8 Mart Dünya Kadınlar Günü nedeniyle eylem yapan Şefkat Der üyesi 8 erkek, empati kurarak yüzlerine dayak makyajı yaptırdı. Yanlarında getirdikleri tabutun önünde açıklama yapan erkekler, kadınlara yönelik şiddetin son bulmasını istedi. Basın açıklaması yapan erkekler, meydandan ayrıldı.
Bu arada, Taksim Meydanı'ndaki tabutlu eyleme çevredeki vatandaşlar ilgi gösterdi. Bazı kadınlar eylemi ilgiyle izledi.
ANTALYALI KADINLAR ŞİDDETE TEPKİ GÖSTERDİ 

8 Mart Dünya Kadınlar Günü dolayısıyla Antalya'daki kadın örgütleri, Al Yazma Anıtı önündeki basın açıklamasının ardından Cumhuriyet Meydanı'ndaki Atatürk Anıtı'na çelenk koydu. Burada da basın açıklaması yapan kadınlar, kadın hakları ve kadına yönelik şiddeti gündeme getirirken, 'Bu ülkeyi, bu dünyayı değiştirene kadar susmayacağız. Bedenimize, emeğimize, kimliğimize sahip çıkacağız' mesajı verdi. Erkekler ise taşıdıkları 'Anneni seviyor, eşini dövüyor musun?', 'Şiddetin bedeli 36 bin euro mudur?' dövizleriyle kadınlara destek verdi. Akif Akkaya isimli erkek destekçinin taşıdığı, 'Kadına yönelik şiddet erkeklikse, biz erkek değiliz' dövizi ise günün en dikkat çeken mesajı oldu. Kadınlar ayrıca, etkinlikte güvenliği sağlamakla görevli kadın polis memurlarının da 8 Mart Dünya Kadınlar Günü'nü kutladı.

ANNELER SAHAYA ÇIKTI

Denizli'de, 8 Mart Dünya Kadınlar Günü etkinlikleri kapsamında 'Annem futbol oynuyor' sloganıyla turnuva düzenlendi. Dört takımın mücadele ettiği etkinlikte kadınlar, halı sahada hünerlerini sergiledi.
Türkiye Futbol Adamları Derneği (TÜFAD) Denizli Şubesi tarafından Olea Halı Saha'da düzenlenen turnuvaya, il merkezindeki okuldaki öğrencilerin annelerinin oluşturduğu Süper Anneler, Gülen Yüzler ve Futbolun Sultanları ile öğretmenlerden oluşan Muallimler takımları katıldı. Dört takımın oyuncuları müsabakalar öncesinde, birlikte 'Kadına uygulanan şiddet son bulsun' yazılı pankart açtı. 7'şer kişilik dört takımının birbirleriyle yaptıkları müsabakalarda, kıyasıya mücadeleler yaşanırken, tribünlerdeki öğrenciler, sahadaki annelerini tezahüratlarla ve açtıkları dövizlerle destekledi. Kadınlar, attıkları gollerden sonra büyük sevinç yaşadı.

Dünya Kadınlar Günü'nde, Denizlili anneler olarak sahaya indiklerini ve fair-play içerisinde futbol oynadıklarını belirten kadınlar, "Kadına şiddete 'hayır' diyoruz. Kadınların da erkeklerin yaptığı bir spor dalı olan futbolu oynayabileceğini göstermek istiyoruz" dedi. TÜFAD Şube Başkanı Bülent Fil, "Üç yıldır yaptığımız organizasyonda kadın haklarına futbol maçlarıyla dikkat çekiyoruz. Bu organizasyonun yurt geneline yayılması gerekiyor. Her yıl 8 Mart'ta düzenlediğimiz etkinliğe Futbol Federasyonumuz'da destek veriyor" diye konuştu. Müsabakaların öğleden sonra da devam edeceği bildirildi.

KADIN YÜRÜYÜŞÜNE ERKEKLERDEN DESTEK

Dünya Kadınlar Günü nedeniyle Kayseri'de bir grup kadın düdük öttürüp tencere ve tavalara vurarak yürüyüş yaptı. Kadın yürüyüşüne erkekler de destek verdi.
Sivas Caddesi'ndeki bir iş merkezi önünde toplanan 100 dolayında kadın, 'Cinsel sınıfsal sömürüye hayır', 'Yaşasın 8 Mart kadınlar günü', 'Eşit işe eşit ücret', 'Dünya yerinden oynar kadınlar eşit olsun' diye sogan atarak Cumhuriyet Meydanı'na kadar yürüdü. Yürüşüş sırasında sık sık düdük öttürüp ellerindeki tencere ve tavalara kaşıklarla vuran kadınların yürüşüne 50 dolayında da erkek katıldı. Eğitim- Sen Kayseri Şubesi Kadın Sekreteri Serap Polat, yaptığı konuşmada kadınlara yönelik şiddetin azalmadığını ve arttığını belirterek şunları söyledi:
"Ülkemizde kadılara yönelik saldırılar her alanda yoğunlaşarak devam ediyor. Kadına yönelik şiddetin, kadına yönelik cinayetlerin artışı ve geldiği boyut açısıdan bir kırıma dönüşüyor.Bu yılın ilk iki ayında Türkiye'de 26 kadın can verdi. Kadına yönelik saldırıların ve baskıların sona ermesini istiyoruz."

Yapılan konuşmalardan sonra kadınlar sessizce dağıldı.

ŞANLIURFA'DA KADINLAR 8 MART'IN RESMİ TATİL OLMASINI İSTEDİ

Şanlıurfa'da, 8 Mart Dünya Kadınlar Günü'nde, çeşitli sivil toplum kuruluşlarının bir araya gelmesiyle oluşan Kadın Platformu üyeleri, slogan ve pankartlar eşliğinde yürüyüş yaptı. Tüm haklarının verilmesini isteyen kadınlar, 8 Mart Dünya Kadınlar Günü'nün de resmi tatil olmasını istedi.
Şanlıurfa Kadın Platformu üyesi yaklaşık 50 kadın öğle saatlerinde, Atatürk Bulvarı üzerinde bir araya geldi. Ellerinde bulunan pankart ve dövizler ile yürüyüşe geçen kadınlar, sık sık Türkçe ve Kürtçe slogan attı. Sloganlar eşliğinde yaklaşık 1 kilometre yürüyerek Ahmet Bahçıvan İş Merkezi önüne gelen kadınlar adına Platform Sözcüsü Giriye Taşkın Şirin gazetecilere açıklama yaptı. Kadınların halen ulusal, sınıfsal, cinsel sömürü ve şiddete maruz kaldığını ifade eden Taşkın, 8 Mart'ın resmi tatil günü ilan edilmesini istediklerini söyledi. Kadın bedeni üzerindeki söz ve karar haklarının kadına ait olduğunun kabul edilmesini isteyen Taşkın, "Bugün 8 Mart'ın resmi tatil edilmesi için alanlardayız. Kadını eğitimden, yaşamdan koparan, çocuk gelinleri meşrulaştıran, çağdışı gerici yaklaşımın son örneği olan 4+4+4 eğitim düzeninin kaldırılmasını istiyoruz. Kadın istihdamında tek seçenek gibi görünün kayıt dışı çalıştırmaya son verilmesini bekliyoruz" dedi.
Kadınlar, yapılan basın açıklamasının ardından dağıldı.

POLİSTEN KADIN SÜRÜCÜLERE KARANFİLLİ KUTLAMA

Yalova İl Emniyet Müdürlüğü, 8 Mart Dünya Kadınlar Günü nedeniyle kadın sürücülere karanfil dağıttı.
İl Emniyet Müdürlüğü'nün Trafik Tescil ve Denetleme Şubesi ile Toplum Destekli Polislik Şubesi ekipleri, 8 Mart Dünya Kadınlar Günü'nde kadın sürücülerin gününü karanfillerle kutladı. Yalova merkezde Yalı Caddesi üzerinde Atatürk Bahçe Kültürleri Merkez Araştırma Enstitüsü önündeki güzergâhta araçları durduran ekipler, kadın sürücülere karanfil verdi.
Araçlarını durduran kadın sürücüler, polisin yaptığı bu jest karşısında hem şaşırdıklarını hem de mutlu olduklarını dile getirdi.