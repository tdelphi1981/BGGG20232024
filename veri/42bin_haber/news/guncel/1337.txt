Kar topu cinayetinin şüphelisi tutuklandı
Çorum'da kar topu yüzünden tartıştığı 19 yaşındaki İsmail Demirci'yi kalbinden bıçaklayarak öldüren aynı yaştaki Musa Özkaya, bugün çıkarıldığı mahkemece tutuklandı.
Dün Cengiz Topel Caddesi'nde arkadaşlarıyla kar topu oynayan Musa Özkaya'nın attığı kar topu yolda yürüyen İsmail Demirci'ye isabet edince aralarında tartışma çıktı. Tartışma sırasında Özkaya, Demirci'yi kalbinden bıçaklayarak öldürdü. Polis tarafından gözaltına alınan ve bugün adliyeye sevk edilen şüpheli, çıkarıldığı nöbetçi mahkeme tarafından tutuklandı.

Özkaya ifadesinde, "Attığım kar topu yanlışlıkla ona değdi. Ben hemen özür diledim. O bana küfürle karşılık verdi. Küfrü kaldıramadım. Sonra kavga ettik. Bana tokat atınca kovaladım ve bıçakladım. Keşke olmasaydı pişmanım" dedi.