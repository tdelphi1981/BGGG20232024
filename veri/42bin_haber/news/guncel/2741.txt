Balyoz'da iki sanığa kırmızı bülten
BALYOZ davasında dosyası ayrılan ve haklarında karar verilmeyen emekli Tuğgeneral Levent Ersöz , Kurmay Binbaşı Ahmet Gökhan Rahtuvan ve Yüzbaşı Ali Göznek'in yargılanmasına başlandı. Mahkeme heyeti, Kurmay Binbaşı Rahtuvan ve Yüzbaşı Göznek'in kırmızı bültenle aranmasına karar verdi.
325 emekli ve muvazzaf askerin ceza aldığı Balyoz davasından, dosyası ayrılan 3 askerin yargılanmasına devam edildi. Eylül ayında İstanbul 10. Ağır Ceza Mahkemesi , Balyoz davasının karara bağlamıştı. Ancak mahkeme hakkında yakalama kararı bulunan sanıklar Kurmay Binbaşı Ahmet Gökhan Rahtuvan ve Yüzbaşı Ali Göznek'in ifadesinin alınmadığı, halen hastanede tedavi gören emekli Tuğgeneral Levent Ersöz'ün işlemlerinin bitmediği gerekçesiyle dosyalarını ise ayırmıştı. Mahkeme ayırma kararının ardından duruşmayı bugün yeniden görmeye başladı.

Çağlayan'daki İstanbul Adalet Sarayı'nda bulunan İstanbul 10. Ağır Ceza Mahkemesi'nde görülen duruşmada, sanıklar Rahtuvan ve Göznek'in halen yakalanamadığı belirtildi. Sanık Levent Ersöz'ün de halen Çapa Tıp Fakültesi'nde yatarak tedavi gördüğünü belirten mahkeme, İstanbul Emniyet Müdürlüğü'nün 31 Ekim 2012 tarihinde gönderdiği yazıda, ‘iki firari sanığın yurtdışından döndüklerine dair bir bilginin bulunmadığını' belirttiğini tutanağa geçirdi.


-İKİ SANIĞA KIRMIZI BÜLTEN-


Kısa bir aranın ardından ara kararlarını açıklayan mahkeme, sanıklardan Kurmay Binbaşı Ahmet Gökhan Rahtuvan ve Yüzbaşı Ali Göznek'in aranmaları için haklarında kırmızı bülten düzenlenmesine hükmetti. Mahkeme, sanık Levent Ersöz'ün de sağlık durumu dikkate alınarak bir dahaki celse hazır edilmesi için yazı yazılmasına karar verdi. Duruşma ertelendi.