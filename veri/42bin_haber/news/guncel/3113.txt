Eski komutanlar cenazede buluştu
Ergenekon Davası'nda tutuklu bulunan emekli orgeneral Hurşit Tolon, kayınvalidesinin cenaze törenine katıldı. Emekli orgeneraller Yaşar Büyükanıt, Hüseyin Kıvrıkoğlu ve Tuncer Kılınç da törene katılan isimler arasındaydı.
Ergenekon davasının tutuklu sanıklarından emekli Orgeneral Hurşit Tolon, kayınvalidesinin cenaze törenine katıldı. Cenaze namazı öncesinde konuşan Tolon, "İçinde bulunduğum şartlardan dolayı çok üzgünüm. Arzu ettiğim şekilde kayınvalideme hizmet veremedim, görev yapamadım." dedi.

Emekli Orgeneral Hurşit Tolon, kayınvalidesi Selime Nihal Otmar'ın (94) cenazesine katıldı. Mahkeme tarafından verilen 2 günlük izin kapsamında cezaevinden çıkan Tolon, Kadıköy'deki Moda Şifa Camii'nde öğle namazına müteakiben kılınan cenaze namazına katıldı. Kolluk kuvvetlerinin refakat ettiği Tolon, eşi Ayla Tolon ile birlikte cami avlusunda taziyeleri kabul etti. Cenaze törenine eski Genelkurmay Başkanı Yaşar Büyükanıt ve Hüseyin Kıvrıkoğlu ile eski MGK Genel Sekreteri Tuncer Kılınç da katıldı.

Cenaze namazı öncesinde basın mensuplarına açıklama yapan Tolon, "Yeni düzenlenen yasayla 2 gün izin veriliyor. Uzun bir süre hastalık dönemi vardı. O dönem içinde bulunduğum şartlardan dolayı çok üzgünüm. Arzu ettiğim şekilde hizmet veremedim, görev yapamadım. Şimdi bu imkan doğdu. Son görevimi yapmaya, kayınvalidemi son yolculuğuna uğurlamaya geldim. Bu vesileyle bu süreçte başta GATA olmak üzere onun sayın komutanı ve tüm değerli personeli ile eşim başta tüm ailem kayınvalideme çok büyük hizmetler verdi. Parçalanmış aile düzeneğinde ben de bulunup o hizmetleri vermek isterdim. Ama hizmet veremediğim için üzgünüm." ifadelerini kullandı.

Hurşit Tolon'un kayınvalidesi Selime Nihal Otmar'ın cenazesi Üsküdar'daki Karacaahmet Mezarlığı'na defnedilecek.