İÜ'den Toktamış Ateş'e veda
Tedavi gördüğü hastanede vefat eden Prof. Dr. Toktamış Ateş için İstanbul Üniversitesi'nde tören düzenlendi. Buradaki törene Ateş'in üniversitedeki çalışma arkadaşları ve öğrencileri katıldı.
Rektörlük binasında düzenlenen törene Toktamış Ateş'in eşi Nevin Ateş, kızı Ayşegül Ateş, İstanbul Üniversitesi Rektör Vekili Prof. Dr.Mahmut Ak, çalışma arkadaşları, öğrencileri ve sevenleri katıldı. Tören alanına Ateş'in naaşı tabutun üzerinde çiçeklerle birlikte getirildi. Daha sonra Ateş'in özgeçmişi hakkında bilgi verildi. 

Törende konuşma yapan Rektör Vekili Mahmut Ak, "Hocamız yetiştirdiği öğrencileri verdiği dersleri ve yazdığı kitapları ve pek çok eserleri ile üniversitemize öğrenci ve akademisyen yetiştirme hususunda özverili çalışmalar yürütmüştür. Kendisine bu konudan dolayı müteşekkiriz. Hocamız üniversiteye hizmetlerinin yanında yazılı ve görsel bası aracılığıyla akademisyenliğin en önemli görevlerinden biri olan doğru bilgi ve yaklaşımı zamanında toplum ile paylaşma toplumu yönlendirme görevini de unutulmaz bir şekilde yerine getirmiştir. Bu da milletimiz tarafından unutulmayacak bir hizmettir." diye konuştu.

Konuşmaların ardından dua edildi ve helallik istendi. Daha sonra Toktamış Ateş'in naaşı cenaze namazının kılınacağı Fatih Camii'ne götürüldü.