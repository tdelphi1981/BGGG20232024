Yolcu otobüsüyle kaçak sigara sevkiyatına polis engeli
Başkent'te sigara kaçakçılarına yönelik düzenlenen operasyonda 80 bin paket gümrük kaçağı sigara ele geçirilirken, 7 kişi gözaltına alındı. Çetenin yurt dışından temin ettiği kaçak sigaraları, yolcu taşıma süsü verdiği şehirlerarası otobüslerle naklettiği ortaya çıktı. Sigaraların otobüste saklandığı 'zula' diye tabir edilen bölmeler ise polis ekiplerini şaşkına çevirdi.
İl Emniyet Müdürlüğü Kaçakçılık Suçlarıyla Mücadele Şube Müdürlüğü ekipleri, Ankara başta olmak üzere yurt genelinde sigara kaçakçılarına yönelik çalışma başlattı. Yapılan çalışmada bir suç örgütünün izine rastlayan polis, çetenin Gürcistan ve İran'dan irtibatlı olduğu şahıslardan kaçak sigara temin ettiğini belirledi. Çetenin kaçak sigarayı Ankara'nın Sincan ve Etimesgut ilçelerinde piyasaya sürdüğü belirlendi. Operasyon için düğmeye basan polis, Ankara, Van ve Ağrı illerinde eş zamanlı operasyon düzenledi. Operasyonda çete lideri Fecip A.'nın da aralarında olduğu 7 kişi gözaltına alındı. 80 bin paket gümrük kaçağı sigara, 2 bin adet sigara sarma makinesi, 164 paket makaron ele geçirilirken, 4 yolcu otobüsü ile 2 hususi araca el konuldu. 

YOLCU TAŞIMA BAHANESİYLE KAÇAK SİGARA TAŞIMIŞLAR

Operasyonda kaçak sigara sevkiyatının yapıldığı yolcu otobüslerinin 'zula' diye tabir edilen bölmeleri ise polisleri bile şaşırttı. Polis ekipleri, otobüsün hemen hemen her yerinde gizli bölmeyle karşılaştı. Motor bölümü, koltuk altları, yedek benzin deposu, ve otobüsün koridorunun hatta koltuk altlarına dahi kaçak sigara saklandığı ortaya çıktı. Mobilyacı olduğu öğrenilen çete lideri Fecip A.'nın polisin takibine takıldığı dinlemelerde, kullandığı şifreler de deşifre edildi. Fecip A.'nın, "20 bin zigon, fiskos sehpa var. 14'ten satarım." gibi şifreler kullandığı belirlendi. 

Çetenin sigara sevkiyatını yaptığı yolcu otobüslerine ise yolcu almadığı, istasyonlara girmeden kendi depolarına götürdüğü belirlendi. Polisin durdurduğu bir otobüste ise 2 kişinin yolcu olarak bulunduğu ancak bu kişilerin de daha sonra çete üyesi olduğu anlaşıldı. 

Emniyetteki işlemleri tamamlanan 7 kişi, Sincan Cumhuriyet Başsavcılığı'na sevk edildi.