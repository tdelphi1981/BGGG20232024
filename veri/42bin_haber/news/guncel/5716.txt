Kesikbaş cinayetinde ikinci beraat
BURSA'da dört yıl önce çöp konteynerinin yanında bir çuvalda başsız cesedi bulunan 38 yaşındaki transseksüel Eda Yıldırım cinayetinin sanığı olduğu iddiasıyla yargılandığı davadan beraat eden 33 yaşındaki S.Ö. kararın Yargıtay tarafından bozulmasının ardından yeniden hakim karşısına çıktı. Mahkeme heyeti, Adli Tıp Kurumu'ndan gelen rapor doğrultusunda sanığın tekrar beraatine karar verdi.
Merkez Yıldırım İlçesi Yunus Emre Mahallesi'nde, dört yıl önce devriye gezen polis ekipleri, Yaprak Sokak'taki çöp konteynerinin yanında, bir çuvalda bir ceset buldu. Başı bulunamayan, göğüs silikonları da patlatılan cesedin, Ankara'da yaşayan transseksüel Eda Yıldırım'a ait olduğu belirlendi. Soruşturmayı genişleten Bursa Emniyet Müdürlüğü Asayiş Şubesi ekipleri, Eda Yıldırım'ın yaptığı en son telefon konuşması ve mesajları inceledikten sonra Bursa'da bir su firmasının dolum tesislerinde işçi olarak çalışan S.Ö.'yü gözaltına aldı. S.Ö.'nün otomobilinde ise cinsel ilişki sonrası kullanılan peçete bulundu. Savcılıkça serbest bırakılan S.Ö., peçetedeki izlerin yapılan DNA testi sonucu kendisi ve öldürülen Eda Yıldırım'a ait olduğunun ortaya çıkması sonucu tekrar gözaltına alındı. Suçlamayı kabul etmeyen S.Ö. çıkartıldığı mahkemece tutuklanarak cezaevine kondu. 

Bursa 5'inci Ağır Ceza Mahkemesi'nde, 'Canavarca bir hislerle adam öldürmek' suçundan ağırlaştırılmış müebbet hapis cezası istenen S.Ö., 2011 yılı haziran ayındaki son duruşmada beraat etti. Beraat kararı üzerine S.Ö. tahliye edildi. 11 ay tutuklu kaldıktan sonra serbest kalan S.Ö.'nün beraatine karşı çıkan Eda Yıldırım'ın ağabeyi, avukatı aracılığıyla temyize başvurdu.

Mahkeme kararını inceleyen Yargıtay 1'inci Ceza Dairesi, peçededeki spermlerin kaç günlük olduğunu belirtilmemesini gerekçe gösterek, yerel mahkemenin kararını bozdu. 

Yargıtay'ın bozma kararının ardından bugün tekrar hakim karşısına çıkan tutuksuz sanık S.Ö. eski ifadelerini yineleyerek suçsuz olduğunu tekrarladı. Adli Tıp Kurumu'ndan gelen 4 sayfalık raporda, sanığın cinayeti işlediğinin kesin olarak ispatlanamayacağı belirtildi. Mahkeme Adli Tıp Kurumu'nda gelen rapor doğrultusunda sanığın yine beraatine karar verdi.