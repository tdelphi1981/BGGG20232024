Operasyonun şifresi 'Fener üçledi'
Avcılar'da, bir barda AIDS virüsü taşıyan hayat kadınlarının çalıştırıldığı ihbarı alan polis, bara operasyon düzenledi. Operasyonda aralarında 17 kadının bulunduğu 21 kişi gözaltına alındı. Hayat kadınlarının AIDS mikrobu taşıyıp taşımadığı yapılacak tahlillerin ardından belirlenecek.
Avcılar'da bir barda AIDS'li hayat kadınlarının çalıştırıldığı ihbarını alan Gayrettepe Asayiş Şube Müdürlüğü Ahlak Kumar Büro Amirliği ekipleri bunun üzerine harekete geçti. Ekipler, dün akşam saatlerinde bara baskın yaptı. Operasyonda aralarında 1 işletme müdürü ve 3 personelin de bulunduğu 4 kişi ile 17 hayat kadını polis tarafından gözaltına alınarak Gayrettepe Asayiş Şube Müdürlüğü'ne getirildi. 

Tanınmamak için çanta ve kazaklarla yüzlerini kapatarak Asayiş Şube Müdürlüğü merdivenlerini çıkan 2 kadın yere düştü. Basın mensuplarının kendilerini görüntülediğini fark eden bazı hayat kadınlarının ağlaması ise dikkat çekti.

17 KADINA AIDS TESTİ YAPILACAK

Kadınların AIDS mikrobu taşıyıp taşımadığı, Bakırköy Deri ve Tenasül Hastalıkları Hastanesi'nde yapılacak tahlillerin ardından belirlenecek. 17 kişinin test sonuçlarının çıkacağı güne kadar gözetim altında tutulacağı belirtildi.

OPERASYON ŞİFRESİ: "FENER ÜÇLEDİ"

Öte yandan müşteri kılığında bara giden ve hayat kadınlarıyla 250 Liraya anlaşan 2 polisin, operasyonun başlaması için dışarıda bekleyen ekipleri telefonla arayarak, "Fener üçledi" şifresini kullandığı öğrenildi.