Acıgöl'de soba faciası: 3 ölü
NEVŞEHİR'in Acıgöl İlçesi'nde, ısınmak için yakılan sobadan sızan karbonmonoksit gazı, aynı aileden 3 kişinin ölümüne neden oldu.
Yukarı Mahalle Fatih Caddesi'nde kiraladıkları eve, dün gece Karapınar Beldesi'nden taşınan işçi 35 yaşındaki İsa Bulduk, 6 aylık hamile eşi 28 yaşındaki Şadiye Bulduk ile birlikte kömür sobasını yakarak 2 yaşındaki çocukları Sami Bulduk'la aynı odada uyumaya başladı.

Bu sabah ziyarete gelen ağabeyi Hasan Bulduk, kapıyı açan olmayınca pencereden içeri girdiğinde kardeşi İsa, yengesi Şadiye ve yeğeni Sami'nin cesetleri ile karşılaştı. Durumun polise bildirilmesi üzerine, Acıgöl Cumhuriyet Savcısı gelerek ön inceleme yaptı.

ANNE İKİZLERE HAMİLEYDİ

6 aylık biri erkek, diğeri de kız ikiz çocuklara hamile olduğu belirtilen anne Şadiye ile, eşi İsa ve 2 yaşındaki Sami Bulduk'un cesetleri otopsi için Ankara Adli Tıp Kurumu'na gönderildi. 3 kişilik ailesinin sobadan sızan karbonmoniksiit gazından zehirlenerek öldükleri belirtilirken, olayla ilgili soruşturmanın sürdürüldüğü ifade edildi.