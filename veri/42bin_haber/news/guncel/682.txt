Kış lastiği uygulaması başladı
EDİRNE Emniyet Müdürlüğü Trafik Tescil ve Denetleme Şube Müdürlüğü ekipleri, şehirlerarası yük ve yolcu taşıyan ticari araçların kış lastiği takma zorunluluğunun başlamasının ardından D-100 karayolunda uygulama yaptı. Sürücülerin genellikle yönetmeliğe uygun olarak kış lastiği taktığı görülürken, kurallara uymayan araçların geçişlerine izin verilmedi.
Uygulamanın başlamasıyla birlikte Edirne Emniyet Müdürlüğü'ne bağlı Trafik Tescil ve Denetleme Şube Müdürlüğü ekipleri, Edirne- İstanbul D-100 karayolu Atatürk Bulvarı üzerinde kış lastiği uygulaması yaptı. Şehir merkezinden çıkış yapan şehirlerarası yük ve yolcu taşıyan ticari araçlar durdurularak lastikleri trafik ekipleri tarafından tek tek kontrol edildi. Genellikle sürücülerin yönetmeliğe uyarak kış lastiği taktığı gözlenirken, kurallara uygun lastik kullanmayan sürücülerin işletmelerine 500 lira para cezası kesildi ve geçişlerine de izin verilmedi.


Yolcu taşıyan minibüs sürücüsü Tamer Ateş, kış lastiği takma zorunluluğundan haberdar olduğunu söyledi. Ateş, "Biz 15 gün öncesinden temin ederek bugünden itibaren kullanmaya başladık. Yönetmeliğin çıktığı günden bu yana takip ediyorduk" dedi. Kamyon sürücü Besim Vatansever ise kış lastiği uygulamasının başlamasıyla birlikte yeni lastikler alarak kurallara uyduğunu söyledi. Kendi güvenlikler içinde kış lastiklerinin önemli olduğunu kaydeden Vatansever, "Yönetmeliği takip ediyorduk. Uygulama başlamadan önce yeni lastikler alarak taktık. Kış lastiği sürücüler içinde önemli, bu kurallara uyduk" diye konuştu.

AVUSTURYA'DA CEZASI 400 EURO

Antalya'dan Avusturya'ya kuru yük taşıdığını ifade eden TIR sürücüsü Rıdvan Gülseven ise yurt dışında kış lastiği uygulamasının iklim şartlarına göre 15 gün erken başladığını söyledi. Kasım ayı başında gittiği Avusturya'dan geri dönerken trafik uygulamasına girdiğini belirten Gülseven şunları söyledi:


"Ben kasım ayı başında Avusturya'ya yük götürdüm. Geri dönerken 15'nde trafik uygulamasına girdim. Orada kış lastiği uygulaması iklim şartlarına göre erken başlamış. Uygulama sırasında kış lastiği takmadığım için 400 Euro para cezası kesildi. Mevcut lastiklerle yola devam edemeyeceğim söylendi. Bizde Avusturya'dan kış lastiği alarak taktık ve yolumuza devam ettik."


Edirne Emniyet Müdürlüğü Trafik Tescil ve Denetleme Şube Müdür Alpay Erdem, kış lastiği uygulamasını bugün başladığını hatırlattı. Erdem, "Yönetmelik gereği kış lastiği takma zorunluluğu başladı. Bizde Edirne'den çıkan şehirlerarası yük ve yolcu taşıyan ticari araçlarda uygulama yapıyoruz. Kış lastiği takmayan araçların şehir dışına çıkmasına müsaade etmiyoruz. Ancak şuana kadar yapılan kontrollerde sürücülerin bu konuya hassasiyet gösterdiğini gördük. Şuana kadar da kış lastiği takmayan araca rastlamadık. Şehirlerarası yük ve yolcu taşıyan ticari araçların kış lastiği takması yönetmelik gereği zorunludur" dedi.


KIŞ LASTİĞİ OLMAYAN 500 LİRA CEZA

Ulaştırma, Denizcilik ve Haberleşme Bakanlığı tarafından hazırlanan ve Resmi Gazete'de yayımlanarak yürürlüğe giren 'Araçların Yüklenmesine İlişkin Ölçü ve Usuller ile Tartı ve Boyut Ölçüm Toleransları Hakkında Yönetmeliği'ne göre şehirlerarası yük ve yolcu taşıyan ticari araçlara kış lastiği takma zorunluluğu getirildi. Bugünden itibaren 1 Nisan tarihine kadar geçerli olan yönetmeliğe uygun lastik takmayan sürücülerin işletmelerine 500 lira para cezası uygulanacak ve geçişlerine izin verilmeyecek.