İstanbulda fırtına: Çatılar uçtu, ağaçlar devrildi!
İstanbul'da sabahın erken saatlerinde etkili olmaya başlayan şiddetli rüzgar, çok sayıda ağacın devrilmesine ve çatıların uçmasına sebep oldu. Ev ve araçlarda maddi hasar meydana geldi.
Sabahın erken saatlerinde başlayan şiddetli rüzgar, çok sayıda çatının uçmasına neden oldu. Rüzgar bazı ağaçların da devrilmesine yol açtı. Fatih Yedikule Caddesi üzerinde rüzgarın etkisi ile kırılan bir ağaç, evin çatısına düştü. Ev sahibi Kadir Erpolat, "Deprem oluyor sandık. Evin bazı kısımlarında hasar var. Olayın ardından ailemle birlikte dışarı çıktık" dedi. 

Çatıdaki ağaç, itfaiye ekiplerinin çalışması ile parça parça kesilerek indirildi. Bu arada, itfaiye ekipleri farklı ilçelerden gelen çatı uçması ile ilgili ihbarları da değerlendirdi. Kağıthane'deki Gümüşdere Caddesi numara 93'teki bir binanın çatısından düşen parçalar, park halindeki aracın üzerinde maddi hasara sebep oldu.