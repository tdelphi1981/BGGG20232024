Doktoru: Işıkara, çoklu organ yetmezliğinden vefat etti
Kamuoyunda "Deprem Dede" olarak da bilinen Türk Kızılayı Genel Başkan Başdanışmanı Prof. Dr. Ahmet Mete Işıkara, tedavi gördüğü Medical Park Göztepe Hastanesi'nde akşam üstü hayatını kaybetti. Doktoru, Işıkara'nın çoklu organ yetmezliğinden vefat ettiğini söyledi.
Solunum yetmezliği nedeniyle bir süredir Medical Park Göztepe Hastanesi'nde tedavi gören Işıkara'nın saat 13.25 ve 13.45'te iki kez kalbi durdu. Masajla kalbi yeniden çalıştırılan Işıkara, müdahalelere rağmen 18.50'de hayatını kaybetti. Son olarak 8 Aralık'ta hastaneye yatan Işıkara'nın, 44 günlük tedavi süresince 4 kez yoğun bakım servisinde kaldığı belirtildi. Işıkara'nın doktoru tarafından yapılan açıklamada, "44 gün önce hastanemize solunum yetmezliği nedeniyle gelen Işıkara, çoklu organ yetmezliği sonucu hayatını kaybetti." dendi.

Medikal Park Hastanesi Uzman Doktoru Uğur Erol, yaptığı açıklamada, "Bugün saat 18,50 itibariyle Ahmet beyi kaybettik. Yaklaşık 44 gündür hastanemizdeydi. Çoklu organ yetmezliği gelişti. Ne yazık ki tedaviye cevap vermedi. 4 kez yoğun bakımımızda yattı. Her seferinde çıkardık ama bugün çıkaramadık. Solunum yetmezliği nedeniyle hastanemize geldi ama çoklu organ yetmezliği bunu takip etti. Solunum cihazına bağlıydı hiçbir zaman çıkamadı. Konuşamıyordu. Yazarak anlaşabiliyorduk. Ben ve ekibim adına çok üzgünüz. Elimizden geleni yaptık. Ama ne yazık ki tedavi olmadı. Yazarak anlaşıyorduk. Konuşamıyorduk çünkü solunum cihazına bağlıydı. Geldiğinden beri öyleydi." dedi. 

Türk Kızılayı Genel Başkanı Ahmet Lütfi Akar, özellikle Kızılay ailesi ve onların başı olarak çok üzüldüğünü belirterek, " Uzun yıllardan beri beraber çalıştığımız Işıkara, bizim baş danışmanımızdı. Bizi çok derinden yaraladı. Yokluğuna zor alışacağız. Allah2tan rahmet diliyorum. Hastane ekibine teşekkür ediyorum. Bu bizim cenazemiz sahip çıkacağız. İnşallah Işıkara'nın aziz hatırasına hürmet ederek görevimizi yerine getireceğiz. Türkiye'nin başı sağ olsun. Ciğerimiz yanıyor." şeklinde konuştu. 

CENAZE ÇARŞAMBA İKİNDİ NAMAZINDAN SONRA DEFNEDİLECEK

Kandilli Rasathanesi Ulusal Deprem İzleme Merkezi Müdürü Dr. Doğan Kalafat, Işıkara'nın depremin kötü yüzünü insanlara sevdirdiğini belirterek, "Arkadaşlar bildiğiniz gibi hocamızı 40 dakika önce kaybettik. Hepimizin başı sağolsun. Işıkara hocamız depremin kötü yanını insanlara sevdiren biriydi. Dolayısıyla özellikle eğitim yönünden çok büyük hizmetleri oldu. Çocuklara depremin bu kötü yüzünü sevdirdi. Ve deprem dede olarak da halkın arasında bir yer edindi. Toplumda Işıkara hocamızın açıklamalarına hep güvendi. Dolayısıyla toplumda iyi bir yer edinmiş sevilmiş bir ilim adamıydı. Ailesine sabır ve baş sağlığı diliyoruz. Son aylarda zaten yoğun bakımdaydı. Konuşmasını yazarak ifade ediyordu. Her zaman depremlerle ilgilenmiştir. Soranlara da makul ve bilimsel cevap vermiştir. Cenaze töreni Çarşamba sabah Kandille Rasathanesi'nde tören yapılacak. Sonra Boğaziçi Üniversitesinde bir tören olacak. Daha sonra Teşvikiye Camisinde ikindi namazından sonra cenaze namazı olacak. Cenaze Feriköy Mezarlığı'na defnedilecek." şeklinde konuştu.