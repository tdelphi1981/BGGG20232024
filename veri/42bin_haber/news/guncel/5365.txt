İzne gelen asker bıçaklandı
ADIYAMAN'da, askerden izne gelen 21 yaşındaki İbrahim Ülker, caddede yürürken tartıştığı kişi tarafından bacağından bıçaklandı.
Olay, gece geç saatlerde Bahçelievler Mahallesi Eski Samsat Caddesi üzerinde meydana geldi. Askerden izinli olarak memleketi Adıyaman'a geldiği belirtilen İbrahim Ülker, gece yürüyerek evine dönerken kimliği henüz öğrenilemeyen bir kişiyle tartışmaya başladı. Kısa sürede büyüyen tartışmada Ülker, sol bacağından bıçaklandı. 

Kanlar içerisinde yere yığılan Ülker, caddeden geçenlerin çağırdığı ambulansla Adıyaman Eğitim ve Araştırma Hastanesi'ne götürüldü. Tedavisine başlanan Ülker'in sağlık durumunun iyi olduğu bildirilirken, polis olayın ardından kaçan şüphelinin kimliğinin saptanarak yakalanması için çalışma başlattı.