2007 model taslağa 'Başkanlık' rötuşu
Meclis anayasa için uzlaşamayınca AK Parti, 2007'de hazırlattığı taslağı gündeme aldı. Eski taslağa 'Başkanlık' monte edilecek
 Hakkı KURBAN 
 Yeniyılda yeni anayasa arayışı... TBMM Uzlaşma Komisyonu'nun ortak bir metin belirleme olasılığı zayıflayınca AK Parti kendi taslağına döndü. Başbakan Erdoğan'ın 'Hazır tutalım, gerekirse tarihe not düşmek için Meclis'e sunarız' talimatıyla, 2007'de Prof. Ergun Özbudun başkanlığındaki hukukçulara hazırlatılan taslak üzerinde çalışma başlatıldı. AK Parti Genel Başkan Yardımcısı Ömer Çelik'in yönetimindeki heyet, 'parlamenter sistem'le ilgili bölümleri çıkarıp eski taslağa 'Başkanlık' önerilerini monte edecek. 
 TASLAĞI hazırlayan hukukçulardan Prof. Özbudun, 'Yeni anayasanın artık rafa kalktığı' görüşünde. İşte Özbudun'un değerlendirmeleri:
 ARALARINDA FARK VAR
 'AK Parti, o taslak üzerinde eklemeler ve çıkarmalar yaparak yeni bir teklif getirirse, bu bizim taslak olmaz. Elbette oradan hükümler alınabilir ama eklemeyi düşündükleri unsurlar ile bizim sunduğumuz model arasında büyük farklar olacaktır. Başkanlık veya yarı başkanlıkla ilgili hükümler, taslağa eklenecek olursa, birçok maddede değişiklik gerekir. 
 MECLİS'TE dört ayrı partiden oluşan bir komisyonda 'oybirliği'ne dayalı uzlaşma  çıkması imkansız. Gelişmeler de bunu gösteriyor. Sürecin uzayacağı anlaşılıyor ama ihtilaflı maddeler o kadar çok ve anlaşmazlık noktaları o kadar derin ki, ortak bir metin hazırlanmasını beklemiyorum. 
 AK Parti'nin vekil sayısı, taslağın referanduma götürülmesine yetmiyor. En güçlü senaryo, yeni Anayasa'nın rafa kalkması. AK Parti'nin taslak sunması da zaten, tarihe şerh düşme amacı taşıyor.
 Anayasa turuna devam
 TBMM Başkanı Cemil Çiçek, yeni anayasa çalışmaları kapsamında turlarını yeni yılda da sürdürüyor. Çiçek, yarın CHP Genel Başkanı Kemal Kılıçdaroğlu saat 10.30'da bir araya gelecek. Cemil Çiçek, saat 11.39'da ise BDP Eş Başkanı Selahattin Demirtaş ile görüşecek. Meclis Başkanı aynı kapsamda daha önce Başbakan Erdoğan ve MHP lideri Bahçeli ile buluşmuştu.