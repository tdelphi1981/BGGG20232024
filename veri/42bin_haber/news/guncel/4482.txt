Ankara'da mafyaya baskın: 33 gözaltı
Ankara'da "Kürt Ahmet" lakaplı Ahmet T'nin yeğeni Şahin T'nin yönettiği silahlı suç örgütüne yönelik operasyonda 33 kişi gözaltına alındı. Ankara Emniyet Müdürlüğü Organize Suçlarla Mücadele Şube Müdürlüğü ekipleri, Et Balık Kurumu'nu zarara uğrattıkları öne sürülen bir suç örgütünü takibe aldı.

Yaklaşık 1,5 yıl süren teknik ve fiziki takibin ardından Ankara Cumhuriyet Savcılığı'nın talimatıyla Ankara, Antalya, İstanbul ve Bursa'da eş zamanlı operasyonlar düzenleyen polis, Et Balık Kurumu çalışanlarıyla suç örgütünün elebaşı konumundaki Şahin T'nin de aralarında bulunduğu 33 kişiyi gözaltına aldı.

Zanlıların kaldıkları yerlerde yapılan aramada bulunan 3 tabanca ile kumar malzemeleri ve çeşitli belgelere el konuldu.

Barlarda olay çıkardılar

Zanlıların, Et Balık Kurumu'nun sakatat ihalesinde tekel oluşturdukları, aldığı sakatatın parasını da ödemeyerek kurumu zarara uğrattıkları öne sürüldü. Kumar oynattıkları da tespit edilen zanlıların, "Eşek pokeri" diye bilinen oyunla borca soktuğu çok sayıda kişiye yüksek miktarlarda senet imzalattığı iddia edildi.

Tefecilik ve çek senet tahsilatı yaptıkları kaydedilen zanlıların, işletmecileri tehdit ederek özellikle Çankaya'da çok sayıda otopark, gece kulübü ve kafeyi devraldıkları belirtildi. 

Ebru Destan'a tokat atmıştı

Zanlıların, Çankaya'daki bazı eğlence mekanında, müşterilerin yoğun olduğu saatlerde sebepsiz yere olay çıkardıkları, aralarında bazı iş adamları ve siyasetçilerin çocuklarının da bulunduğu çok sayıda kişiyi darbettikleri öne sürüldü.

Suç örgütünün elebaşı Şahin T'nin daha önce şarkıcı Ebru Destan'a tokat attığı, Türkiye güzeli kız arkadaşı Gizem Yurtoğlu'nu da darbettiği iddia edildi. 

Zanlılardan Et Balık Kurumu çalışanlarının da aralarında olduğu 9'u, emniyetteki işlemlerinin ardından serbest bırakıldı. 24 zanlı ise "nitelikli yağma, dolandırıcılık, kasten yaralama, tefecilik, rüşvet, bozulmuş veya değiştirilmiş gıda ve ilaçların ticaretini yapma, kumar için yer temini ve belgede sahtecilik" suçlarından Ankara Adliyesi'ne sevk edildi.