Anadolu liselerine öğretmen atama takvimi belli oldu
Fen, sosyal bilimler, Anadolu ile güzel sanatlar ve spor liselerine yapılacak öğretmen atamalarında, yeniden atanacak ve ilk defa atanacaklar için başvuru tarihleri belli oldu.
Milli Eğitim Bakanlığı'nın internet sitesinde yer alan duyuruya göre, fen liseleri, sosyal bilimler liseleri, her türdeki Anadolu liseleri ile güzel sanatlar ve spor liselerine beden eğitimi, müzik ve görsel sanatlar ile resim öğretmenliklerine, yeniden atama ve ilk defa atama suretiyle, öğretmen yer değiştirmeleri belirlenen tarihler arasında yapılacak.

Bu kapsamda söz konusu eğitim kurumları ilgili mevzuatına göre atanarak belirli bir süre çalıştıktan sonra ayrılanlar, yeniden atama kapsamında başvuruda bulunabilecek.

Almanca, beden eğitimi, bilişim teknolojileri, biyoloji, coğrafya, din kültürü ve ahlak bilgisi, felsefe, fizik, Fransızca, imam hatip lisesi meslek dersleri, İngilizce, kimya/kimya teknolojisi, matematik, müzik, psikoloji, rehber öğretmen, görsel sanatlar/resim, tarih, öğretmenlik meslek bilgisi dersleri ile Türk dili ve edebiyatı alanlarında 10 Mart 2012 tarihinde yapılan seçme sınavında 60 ve üzeri puan alan öğretmenler söz konusu kurumlara ilk defa atama kapsamında başvuruda bulunabilecek.

Yeniden atama kapsamında başvuruda bulunmalarına rağmen tercihlerine yerleşemeyenlerden seçme sınavında 60 ve üzeri puan alanlar da ilk defa atama kapsamında başvuruda bulunabilecek.

Aylıksız izinli olan öğretmenler, Bakanlık merkez ve taşra teşkilatında ya da diğer kamu kurum ve kuruluşlarında geçici görevli olan veya yurt dışı görevde bulunan öğretmenler, atama kararlarının tebliğ tarihi itibarıyla aylıksız izinlerini ya da görevlendirilmelerini sonlandırmaları kaydıyla başvuruda bulunabilecek.

Halen fen liselerinde, sosyal bilimler liselerinde ve Anadolu liselerinde kadrolu olarak görev yapan ve daha önce güzel sanatlar ve spor liselerinde görev yapmamış olan beden eğitimi, müzik ve görsel sanatlar/resim öğretmenleri, seçme ve uygulama sınavlarında başarılı olmaları kaydıyla güzel sanatlar ve spor liselerine geçiş yapabilecek.

Uygulama sınavına katılacak öğretmenlerin başvuruları da bu kapsamda alınacak ve bunların uygulama sınavları atamalardan önce sonuçlandırılacak.

Söz konusu eğitim kurumlarının ilgili mevzuatında öngörülen şartlar doğrultusunda atanmayan öğretmenler, bu eğitim kurumlarında çalışmış olsalar dahi yeniden atama kapsamında başvuruda bulunamayacak.

Soruşturma sonucunda görev yeri değiştirilen öğretmenler, atamalarının üzerinden 3 yıl geçmeden daha önce görev yaptıkları ilçeye ya da eğitim kurumuna atanmak üzere başvuruda bulunamayacak.

Güzel sanatlar ve spor liselerine atanmak üzere uygulama sınavına katılacak olan Beden Eğitimi, Müzik ve Görsel Sanatlar/Resim öğretmenleri hariç olmak üzere halen söz konusu eğitim kurumlarında görev yapan öğretmenler, Yeniden Atama ve İlk Defa Atama kapsamında başvuru yapamayacak.

Söz konusu kurumlarda halen müdür, müdür başyardımcısı ve müdür yardımcısı olarak görev yapanlardan, kadrolarının bulunduğu kuruma atanmaları halinde yöneticilik görevleri devam edecek, başka kurumlara atanmaları halinde ise yöneticilik görevleri sona erecek.

Genel Lise iken Anadolu lisesine dönüştürülen kurumlarda, her iki bölümde bulunan öğretmenler birlikte değerlendirilecek, söz konusu alanlarda norm kadro açığı bulunması durumunda boş norm kadrolar duyurulacak.

Duyurularda, duyuru tarihi itibarıyla il genelinde atama yapılacak alanlardaki boş öğretmen norm kadrolarının yüzde 55'i yeniden atama, yüzde 45'i de ilk defa atama kapsamında başvuracak öğretmenler için ayrılacak.

-İlk defa atamalarda sonuçlar 10 Aralık'ta ilan edilecek-

Yeniden atama yapılacak öğretmenlerin başvurularının kabul edilmesi ve onay süreci 12-16 Kasım tarihleri arasında, atamaları ise 19 Kasım'da yapılacak.

Uygulama sınavına alınacakların başvuruları ve sınava alınacakların belirlenmesi 22-26 Kasım, sınav sonuçlarının ilanı ve başarılı bulunanların sisteme girilmesi 27 Kasım'da; ilk defa atama yapılacak öğretmenlerin uygulama sınavına alınacakların başvuruları ve sınava alınacakların belirlenmesi 03-07 Aralık tarihleri arasında, uygulama sınavı, sınav sonuçlarının ilanı ve başarılı bulunanların sisteme girilmesi ise 10 Aralık'ta yapılacak.

Başvurular, http://mebbis.meb.gov.tr internet adresinde yer alan Elektronik Başvuru Formu doldurularak yapılacak.

Atamalara ilişkin ayrıntılı bilgi Bakanlığın, http://ikgm.meb.gov.tr/ internet sitesinden öğrenilebilinecek.