İterek çalıştırılan minibüsüyle denize uçtu
Zonguldak'ın Ereğli İlçesi'nde 32 yaşındaki Yaşar Özenç, kontak anahtarı ile çalışmayan minibüsünü, taşıdığı işçilerin itmesiyle çalıştırdı.
Ancak hızlanarak kontrolden çıkan minibüs sürücüyle birlikte denize uçtu. Yaklaşık 20 dakika sonra denizden çıkarılıp sağlık ekibinin müdahalesi ile yaşama döndürülen sürücü hastanede tedaviye alındı.

Kaza, akşam saatlerinde Bozhane mevkiindeki Ereğli Limanı'nda meydana geldi. İlçedeki bir tersanede çalışan ve limandaki gemiden malzeme boşaltan işçileri almak için gelen Yaşar Özenç, 67 TK 891 plakalı minibüsünü park ederek işin bitmesini bekledi. İşçilerin işi bitirmesinden sonra Özenç, kontak anahtarını çevirdi. Ancak minibüs çalışmadı. Bunun üzerine Özenç, işçilerden minibüsü itmelerini sitedi. İşçiler iterken çalışan ve bir anda hızlanan minibüs, denize uçtu.

Haber verilmesiyle polis, itfaiye, 112 ekipleri ve sivil dalgıçlar olay yerine geldi. Dalış yapan balık adam, dipteki minibüse ulaşıp sürücü Yaşar Özenç'i araçtan alarak denizden çıkardı. Kalbi duran Özenç'e ilk müdahale burada yapıldı. Ardından Ereğli Devlet Hastanesi'ne kaldırılan Özenç, acil serviste yapılan kalp masajı ve elektro şok uygulamasıyla yaşama döndürüldü. Yaşam destek ünitesine bağlanan evli ve 1 çocuk babası Özenç'in durumunun ağır olduğu belirtildi.

Kazanın ardından Ereğli Kaymakamı İbrahim Çay ve İlçe Emniyet Müdürü Niyazi Koçak da olay yerine gelerek inceleme yaptı. Minibüs ise halat yardımıyla çekilerek denizden çıkarıldı. Kazayla ilgili soruşturma başlatıldı.