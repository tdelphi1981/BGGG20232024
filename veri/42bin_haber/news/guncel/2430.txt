Suriye'den atılan mermi 10 yaşındaki kızı yaraladı
Suriye'nin Haseki kentine bağlı Rasulayn İlçesi'nde, muhalifler ile PKK'nın bu ülkedeki kolu olan PYD güçleri arasındaki çatışmalar sırasında ateşlenen bir silahtan çıkan mermi, Şanlıurfa'nın Ceylanpınar ilçesinde evinde oturan 11 yaşındaki Mizgin Yılmaz'ın ayağına isabet etti.

Rasulayn'da, muhalifler ile PYD güçleri arasında akşam saatlerinde devam eden çatışma sırasında ateşlenen silahtan çıkan mermi, Ceylanpınar'ın Mehmet Akif Ersoy Mahallesi'nde evinde oturan Mizgin Yılmaz'ın ayağına isabet etti. Bir anda yere yığılan Yılmaz, yakınları tarafından çağırılan ambulansla Ceylanpınar Devlet Hastanesi'ne götürüldü. Sağlık durumu iyi olduğu belirtilen Yılmaz, tedavisinin ardından taburcu edildi. Yaşanan olayın ardından güvenlik güçleri, sınır hattında önlemlerini artırırken, belediye hoparlörlerinden yapılan anonslarda vatandaşların dışarı çıkmamaları konusunda uyarılar yapıldı.