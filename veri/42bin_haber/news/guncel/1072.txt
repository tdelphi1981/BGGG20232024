Beyazıt'ta ODTÜ protestosu: 'Sizin ise biz kimiz?'
Beyazıt'ta Bizim Çocuklar Platformu ve Üniversite Öğrenci Kulüpleri üyesi bir grup, Ortadoğu Teknik Üniversitesi'nde (ODTÜ) Başbakan Tayyip Erdoğan'ın ziyareti sırasında yaşanan olayları protesto etti.
İstanbul Üniversitesi Beyazıt Kampüsü önünde toplanan Bizim Çocuklar Platformu ve Üniversite Öğrenci Kulüplerine üye 40 kişilik grup, Ortadoğu Teknik Üniversitesi'nde (ODTÜ) Başbakan Tayyip Erdoğan'ın ziyareti sırasında yaşanan olayları protesto etti. Grup, üzerinde Göktürk-2 uydusu ve yaşanan olaylarla ilgili fotoğrafların yer aldığı üzerinde "İnsan ölür kalır eseri, Eşek ölür kalır semeri" yazılı pankart ve "Üniversitelerde anarşik eylemleri desteklemiyoruz", "Aksiyon aracımız şiddet değil fikirlerdir","Şiddetin arkasında duran öğretim üyelerini kınıyoruz" çeşitli dövizler taşıdı.

EĞER ÜNİVERSİTELER SİZİN İSE BİZ KİMİZ?

Daha sonra grup adına basın açıklamasını Berat Büyük okudu. Açıklamaya Sevgili uzuneşek' şeklinde başlayan Büyük, şunları söyledi:

"Üniversiteye molotofkokteyli ile fikirlerini! paylaşmaya geliyorsun, lastik yakıyorsun, Tübitak'ın camlarını indiriyorsun, bir sabah ansızın 400.000 TL'lik hasara neden oluyorsun. Bu milletin alın teri ile inşa ettiği yapıları yakarak, yıkarak mı ideallerini ortaya koyuyorsun? Üniversiteler bizimdir defol' diye, bakanı, başbakanı kovmaya kalkıyorsun. Eğer üniversiteler sizin ise, biz kimiz? Eğer Üniversiteler hepimizin ise o zaman siz neden diğerlerinin hakkına, özgürlüğüne, tercihlerine saygı duymuyorsunuz? Üniversite anarşi değil ilim, bilim ve irfan yuvasıdır. Bu coğrafya üzerinde oynanan oyunlara kayıtsız kalamıyoruz. Biz bu resimde, uzaya uydu gönderen ODTÜ'lüler tarafında yer alıyoruz. Taş atanın değil, taş üstüne taş koyanın tarafında yer alıyoruz. Sizi attığınız nefret tohumları ile değil, fikrinizle, kattığınız değerle, üretimlerinizle anmak istiyoruz. Size bir kez daha hatırlatmak istiyoruz ki: Eşek ölür kalır semeri, insan ölür kalır eseri."

Grup basın açıklamasının ardından dağıldı. Bu arada grubun bıraktığı üzerinde Göktürk-2 uydusu ve yaşanan olaylarla ilgili fotoğrafların yer aldığı üzerinde "İnsan ölür kalır eseri, eşek ölür kalır semeri" yazılı pankartı bir temizlik görevlisi alarak götürdü.