KÜ Genel Sekreteri toprağa verildi
Uğradığı silahlı saldırı sonucu yaşamını yitiren Kastamonu Üniversitesi (KÜ) Genel Sekreteri Muhiddin Sağlam'ın cenazesi, Çorum'un İskilip ilçesinde toprağa verildi.
Önceki akşam evinin önünde uğradığı silahlı saldırı sonucu hayatını kaybeden Sağlam'ın cenazesi, Ankara Adli Tıp Kurumu'ndaki otopsinin ardından doğum yeri İskilip'e getirildi.

Sağlam'ın cenazesi, Ulu Cami'de öğle namazına müteakip kılınan cenaze namazının ardından Gülbaba Mezarlığı'nda toprağa verildi.

Törene, Sağlam'ın ailesi ve yakınlarının yanı sıra Kastamonu Valisi Erdoğan Bektaş, AK Parti Kastamonu Milletvekili Mustafa Gökhan Gülşen, Kastamonu Belediye Başkan Vekili Bahri Yavuz, Kastamonu Üniversitesi Rektörü Prof. Dr. Seyit Aydın, Kastamonu Emniyet Müdürü Sami Uslu ile Kastamonu Üniversitesi dekanları ve akademisyenleri, İskilip Kaymakamı Mehmet Yılmaz, Belediye Başkanı Numan Sezer ve çok sayıda vatandaş katıldı.

Geçtiğimiz Perşembe akşamı Mehmet Akif Ersoy Mahallesi Şerife Bacı Caddesi Safalan Sitesi girişinde silahlı saldırıya uğrayan ve vücudunun çeşitli yerlerine 4 kurşun isabet ettiği öğrenilen Kastamonu Üniversitesi Genel Sekreteri Muhiddin Sağlam, kaldırıldığı İsfendiyar Anadolu Hastanesi'nde tüm müdahalelere rağmen kurtarılamamıştı.