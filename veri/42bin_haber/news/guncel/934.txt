Akdeniz'de balon balığı uyarısı
Akdeniz'de sayıları hızla artan zehirli balon balıkları, Muğla'nın Fethiye Körfezi'nde balıkçıların korkulu rüyası haline geldi.
 Sürüler halinde dolaşan ve boyları 60 santimetreye ulaşan balon balıkları, küçük balıkları yok ederken, keskin dişleriyle denize bırakılan ağ ve oltaları da parçalıyor. Bilim insanları, balon balıklarının barındırdığı zehrin siyanürden 50 kat daha tesirli olabileceğini belirterek, kesinlikle yenilmemesi uyarısında bulundu.
 Fethiye Körfezi'ne balık tutmak için ağ ve olta bırakan balıkçıların başı balon balıklarıyla dertte. Sayıları hızla artan ve sürüler halinde dolaşan zehirli balıklar, balıkçıların ağ ve oltalarını parçalayıp maddi zarara neden oluyor. 3 kilo ağırlığında ve 60 santimetre boyunda sıklıkla görülen balon balıkları, yakalandığı takdirde zehirli olduğu için denize geri bırakılıyor. Zaman zaman balıkçıların kıyıya çıkarttığı balıkları, kediler bile yemiyor.
 AMATÖR BALIKÇININ HAYAL KIRIKLIĞI
 Hafta sonlarını arkadaşlarıyla balığa çıkarak değerlendiren Kadın Doğum Uzmanı Op. Dr. Atilla Tonyalı, oltasına takılan balıkları görünce hayal kırıklığına uğradı. Büyük bir balığın oltaya takılma heyecanını yaşayan Op. Dr. Tonyalı, denizden 52 santimetre uzunluğunda, 2 kilo 540 gram ağırlığında balon balığı çıkardı. 2 saatte oltasına 5 balon balığı takılan Op. Dr. Tonyalı, av dönüşü isyan etti.
 'SÜVEYŞ KANALI'NI MI KAPATMALI?'
 Yıllardır amatör olarak balık tuttuğunu anlatan Op. Dr. Tonyalı, "Hafta sonu keyif yapayım diye balığa gidiyorum. Tuttuğum 20 mercan. Ancak oltaya 3 kiloluk, 5 kiloluk balon balıkları takılıyor. Ben bunu tutmak için 1000 yem aldım. Masraf yaptım. 40 lira harcıyorum, 20 liralık balık çıkıyor. Balon balıklarının sayısı çok fazla arttı. Ayrıca dişleri de çok keskin. Tuttuğumuz balıkları ısırıyor. 'Süveyş'ten geliyor' deniliyor. Süveyş Kanalı'nı mı kapatmalı, bilmiyorum ki. Eskiden küçükleri vardı. Şimdi ise çok büyükler" diye konuştu.
 DENİZLERİMİZDE GÖRMEK İSTEMİYORUZ
 Tuttuğu 52 santimetrelik balon balığını kameraya gösteren Op. Dr. Atilla Tonyalı, "Ben bunu yakaladığımda 'Müthiş bir balık yakaladım' diye sevindim. Çıka çıka bu çıktı. Yiyeceğim, zehirlenip ölüp gideceğim. Erkekleri zehirli değilmiş. Ama bunun erkek olduğunu nerden anlayacağız? Bu balığı denizlerimizde görmek istemiyorum" dedi.
 Bir başka amatör balıkçı Deniz Çebi ise "Balon balıkları son zamanlarda inanılmaz arttı. 20 mercan tuttuk. İnanılmaz iriler. Normalde en fazla 15 santim olur. Ancak bugün 50 santimetreye kadar balon balığı vardı. Artık balıktan keyif alamıyoruz" diye konuştu.
 'BALON BALIĞINI YEMEK RUS RULETİ GİBİDİR'
 Geçimini balık tutarak kazanan 50 yaşındaki İbrahim Kegaki, balon balığı yemenin Rus ruleti oynamaktan farksız olduğunu söyledi. Balığın son derece zehirli olduğuna vurgu yapan Kegaki, özellikle yumurtlama dönemlerinde vatandaşların bu balıktan kesinlikle uzak durması gerektiğini belirtti.
 'KEDİ BİLE YEMİYOR'
 Balon balıkları Fethiye Balık Pazarı'nda tezgâhı bulunan balıkçıların da gündemine oturdu. Balon balığı sayısının her gün biraz daha arttığını kaydeden balıkçı Mahir Kahya, sorunun sadece Fethiye'de olmadığını söyledi. Göcek, Dalaman ve Sarıgerme bölgelerinde de balıkçıların yakındığını anlatan Kahya, "Balıkçıların bıraktığı baragadi ve ağlar, içinde balık olunca balon balıkları tarafından parçalanıyor. Önceden tek tük çıkıyordu. Ancak şimdi sayıları arttı, boyları büyüdü" dedi. Balıkçı Ünal Kılınç ise Akdeniz bölgesinde yaşamaya başlayan balon balığının hiçbir balık türü tarafından yenmediği için sayılarının arttığını kaydetti.
 ZEHRİ ÖLDÜRÜYOR
 Fethiye İlçe Gıda Tarım ve Hayvancılık Müdürü Fırat Erkal, amatör balıkçıların balon balığını tanıyarak uzak durması gerektiğini söyledi. Balığın tüketilmesinin çok riskli olduğunu aktaran Erkal, özellikle yaz aylarında son derece zehirli olan balon balığının yenilmemesi konusunda vatandaşları uyardı.
 TÜKETİLMESİ ÇOK TEHLİKELİ
 Akdeniz Üniversitesi Su Ürünleri Fakültesi öğretim üyesi Doç. Dr. Mehmet Gökoğlu, Akdeniz kıyılarında 4'ü Kızıldeniz, 2'si Atlantik olmak üzere toplam 6 tür balon balığı tespit edildiğini söyledi. Doç. Dr. Gökoğlu, bu türlerin taşıdıkları zehir toksininin, özellikle haziran-ağustos ayları arasındaki üreme döneminde en yüksek seviyeye çıktığını kaydetti.
 
 Gıda, Tarım ve Hayvancılık Bakanlığı'nca balon balığı türlerinin teknede bulundurulması ve satışının yasaklandığını belirten Doç. Dr. Mehmet Gökoğlu, üreme dönemi dışındaki bu dönemlerde ise yakalanan balıkların bilimsel incelemelerinin yapılması gerektiğini kaydetti.
 
  