Anne ve babalar dikkat!
Samsun Büyük Anadolu Hastaneleri Pediatri Bölümü Uzmanı Dr. Melih Çetinkaya,ateş düşürmek için asla kolonya, alkol, sirke ve buz kullanılmaması gerektiğine dikkati çekerek, "Bunlar damarları ani olarak büzer ateş hemen düşer gibi olur, sonrasında ise damarlar genişler ve ateş çok daha fazla yükselir. Özellikle küçük bebeklerde havale riskini arttırır." dedi.
 Uzman Dr. Melih Çetinkaya, 38 derecenin üzerinin 'yüksek ateş' diye tabir edildiğini ancak ateşin yükselişinin her zaman ciddi bir hastalık belirtisi olmayabileceğini hatırlatarak, "Aileler 37,5 derecenin üzerinde de ateşin yükselebileceğini düşünerek dikkatli olmalıdır. Kulak, dilaltı, cilt, popo ve koltuk altı ateş ölçme noktalarıdır. Koltuk altı ölçümleri diğer ölçümlere göre 0,5 derece daha düşüktür. Ateş kendi başına bir hastalık olmaktan ziyade, bir hastalık belirtisidir. Her çocuğun ateşi çıkar. Bu vücudun savunma mekanizmasıdır. Önemli olan çıkan ateşi kontrol altında tutmaktır. Öncelikle ateşli çocukta yapılmaması gerekenleri sizlere anlatmaya çalışacağım. Çocuk ateş nedeniyle titrer. Aile 'eli ayağı buz gibi başı yanıyor çocuğumun' der. Bu tamamen ateşin doğası ile ilgili bir durumdur. Kan dolaşımının fazla olduğu baş ve vücut kısmı daha sıcakken dolaşımının az olduğu el ve ayaklar soğuk olacaktır." diye konuştu.
 YAPILMASI VE YAPILMAMASI GEREKENLER
 Bu durumda yapılması gerekenler hakkında bilgiler veren Dr. Melih Çetinkaya, çocuklarında ateş olduğundan şüphelen ailelerin ilk olarak,  20 dakika arayla çocukların ateşini ölmesi gerektiğini belirtti. 
 
 20 dakika sonra ateşin düşmemesi durumunda odanın serin olması halinde bile çocuğun giysilerinin çoğunun çıkartılması gerektiğini kaydeden Çetinkaya, "Ateşi olan bir çocuğun ancak ince bir çarşafla örtünmeye ihtiyacı vardır. 39-40 derece ateşi olan çocuğunuzun bütün vücudunu ılık su ile ıslatılmış süngerle silerek ateşi düşürebilirsiniz. Ancak her beş dakikada bir ateşi ölçün ve 39 derecenin altına düştüğü zaman uygulamayı durdurun. Hiçbir zaman bu iş için soğuk su kullanmayın. Soğuk, kan damarlarını büzüştüreceği için ısıyı düşürmek yerine yükseltecektir. Yukarıdaki uygulamalar bir netice vermezse, doktor kontrolünde ateş düşürücü şurup verin.  Çocuğunuzun belirli aralıklarla az miktarlarda da olsa sıvı şeyler içmesini sağlayın. Ateş düşürmek İçin asla kolonya, alkol, sirke ve buz kullanmayın. Bunlar damarları ani olarak büzer ateş hemen düşer gibi olur, sonrasında ise damarlar genişler ve ateş çok daha fazla yükselir. Özellikle küçük bebeklerde havale riskini arttırır." şeklinde konuştu.
 HANGİ DURUMDA DOKTORA BAŞVURMALI
 Ateşi olan çocuğun altı ayın altında ise derhal doktora başvurulması gerektiğini sözlerine ekleyen Pediatri Bölümü Uzmanı Dr. Melih Çetinkaya, çocuğun bir şey içmemesi, sürekli ağlaması, ailede havale geçirme olağansa ve ateşin 24 saatten uzun sürmesi halinde doktora başvurulması gerektiğini belirtti.  Tedavi süresinin ateşin esas nedenine göre değişebileceğini ifade eden Çetinkaya şu bilgileri verdi: "Eğer ateşe sebebiyet veren bakteriyel iltihaplanmaysa antibiyotik ilaç verilecektir. Hastalığın nedeni suçiçeği veya soğuk algınlığı gibi viral nedenli hastalık düşünülüyorsa ateş düşürücü ve o viral hastalığa yönelik çocuğun rahatlaması için ilaç verilip tavsiyelerde bulunulacaktır. Çocuğunuzun yatak çarşaflarını sık sık değiştirin ve sadece bir çarşafla üstünü örtün. Çocuğunuzun alnına nemli bir ev havlusu yerleştirin. Ateşini ölçmek için çocuğunuzu uyandırmayın. Uykusu çok daha önemlidir."
 CİHAN