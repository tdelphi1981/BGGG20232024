CHP'li Tamayligil'in mikrofon azizliği
Mersin'in Anamur İlçesine giderek partisi ilgili çalışmalar yürüten CHP Genel Sekreteri ve İstanbul Milletvekili Bihlun Tamaylıgil, konuşma yaparken mikrofonun azizliğine uğradı.
Teknik arıza nedeni ile tamir edilene kadar mikrofonsuz konuşan Tamaylıgil, kimsenin Cumhuriyetin temel ilkelerine el uzatamayacağını söyledi.

CHP Genel Sekreteri Bihlun Tamaylıgil, beraberinde CHP Mersin Milletvekili Ali Rıza Öztürk ve CHP İl Başkanı Faruk Akar ile birlikte Mut İlçesi üzerinden Anamur'a gitti. Partililer tarafından büyük bir ilgi ile karşılanan Tamaylıgil, CHP Milletvekili Ali Rıza Öztürk ve İlçe Başkanı Nevin Özel'in ardından mikrofonu alarak partililere hitap etti. Tamaylıgil ses sisteminde yaşanan teknik arıza nedeni ile zor anlar yaşadı. Konuşması sırasında sesi alçalıp yükselen Tamaylıgil, sonunda isyan ederek mikrofonu kürsünün üzerine attı. Tamaylıgil konuşmasına mikrofonsuz devam etti. Tamaylıgil partililere hitap ederken, "Bu ülkenin başbakanı çıktı, topraklarımızı NATO toprağı ilan etti. Belki onun zihniyetinde NATO toprağı olabilir, ama burası şehit kanlarıyla sulanmış, bağımsızlık mücadelesiyle elde edilmiş topraklardır" açıklamasını yaptı.

Bu sırada teknik bir görevli de Tamaylıgil'in kürsüye bıraktığı mikrofonun pillerini değiştirdi. Tamaylıgil, CHP Mersin Milletvekili Ali Rıza Öztürk'ün uyarısı ile mikrofonu tekrar alıp konuşmasını sürdürdü.

Son yıllarda Cumhuriyetin temel değerlerine karşı büyük bir saldırının olduğunu belirten Tamaylıgil, "Türkiye Cumhuriyeti'nin ilanı ile birlikte bir karşıt devrimci düşünce kimi zaman isyankar kimliği ile karşımıza çıktı. Kimi zaman kara ses olarak kendini gösterdi. Kimi zamanda yabancı egemen güçlerin düzen ortağı olarak ortaya çıktı. Ama şunu unutmaylayım, kim olursa olsun, hangi yerde olursa olsun, kurulmuş bu Cumhuriyete, Cumhuriyetin laik, demokratik, sosyal bir hukuk olan temel ilkelerine bir tek kişi el uzatamayacaktır. Biz Türk kadınları en çaresiz dönemimizde bu vatan için mücadele veren Kara Fatmaların, Nene Hatunların, Elif kızların torunlarıyız. O zaman nasıl mücadele vermişsek, bugün bu ülkeyi emperyalist güçlerin taşeronu olarak yönetenlere de karşı koyarız" dedi.

Türk kadınının, 10 yıldır yönetimde olan Ak Partinin korkusu ve endişe zulmü altında olduğunu ifade eden Tamaylıgil, "Biz bu milletin iradesi ile seçilmiş milletvekilleriyiz. Ancak milletvekillerimiz Silivri toplama kampında. Ne için bu düzene karşı muhalefet ettiği için. Mustafa Balbay'ın eşi daha babasını demir parmaklıklar ardından göremeyen çocuğunun üzüntüsü ile yaşıyor. Biz CHP olarak kadınımızla erkeğimizle bu düzene karşı el birliği ile omuz omuza mücadele edeceğiz" diye konuştu.