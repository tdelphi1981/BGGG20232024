'Arkadaşlarımız serbest bırakılsın'
Terör örgütü DHKPC'ye yönelik 7 ilde eş zamanlı olarak düzenlenen operasyonlarda Çağdaş Hukukçular Derneği ve Halkın Hukuk Bürosu İstanbul Şubesinin polislerce basılarak 16 avukatın gözaltına alınması yapılan eylemle protesto edildi.
 Eyleme BDP Milletvekili Sebahat Tuncel de destek verdi.
 Yapılan aramaların hukuksuz olduğunu söyleyen Çağdaş Hukukçular Derneği üyeleri, Taksim Meydanında protesto gösterisi düzenledi. Saat 18.00 sıralarında Çağdaş Hukukçular Derneği İstanbul Şubesinde toplanan yaklaşık 200 kişi Taksim Meydanına doğru yürüyüşe geçti. "1974'ten beri Susmadık Susmayacağız" yazılı bir pankart açan eylemciler sık sık "Baskılar bizi yıldıramaz", "ÇHD Susmadı susmayacak" şeklinde sloganlar attı. Eyleme BDP Milletvekili Sebahat Tuncel de destek verdi.
 ARKADAŞLARIMIZ SERBEST BIRAKILSIN
 Çağdaş Hukukçular Derneği (ÇHD) Genel Başkan Yardımcısı Münip Ermiş grup adına bir basın açıklaması yaptı.Ermiş "Dün sabahın erken saatlerinde yeni bir operasyon haberiyle uyandık. Birçok ilde eş zamanlı düzenlenen operasyonda, ortak özelliği Çağdaş Hukukçular Derneği üyeliği olan 16 avukat arkadaşımız hakkında da arama ve yakalama işlemleri düzenlenmiştir. Sabah saatlerinde evleri ve büroları hukuksuz bir biçimde basılan meslektaşlarımızdan 11'i hali hazırda İstanbul Emniyet Müdürlüğünde gözaltında tutulmaktadır. Bu arkadaşlarımızın serbest bırakılmasını istiyoruz" dedi.
 Eylemciler yapılan basın açıklamasının ardından olaysız şekilde dağıldı.
 DHA