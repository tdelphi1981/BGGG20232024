Zümrüt faciasından kurtulan Ateş: Yargılamalar bizi tatmin etmedi
Konya'da 9 yıl önce 92 kişinin hayatını kaybettiği, 30 kişinin de yaralı kurtulduğu Zümrüt Apartmanı faciasının yıl dönümünde acılar tazelendi. Apartmanda annesini, kız kardeşini ve yeğenini kaybeden Durmuş Ateş, yargılamaların Zümrützedeleri tatmin etmediğini dile getirdi.
Konya'da Merkez Selçuklu ilçesi Kerkük Caddesi'nde 2 Şubat 2004 yılında Kurban Bayramının ikinci günü saat 20.00 sularında Zümrüt Apartmanı yıkılmış, faciada 92 kişi hayatını kaybetmiş, 30 kişi de yaralanmıştı. Durmuş Ateş (54) binada annesini, kız kardeşini ve yeğenini kaybetmiş. Olay günü eşinin ailesiyle bayramlaşmak için Akşehire gittiği için faciadan kurtulduğunu söyleyen Ateş, Binada kaybettiğim komşularım da yakınlarım kadar beni üzdü. 92 kişinin hepsi benim ailem gibiydi, çok iyi komşuluk ilişkilerimiz vardı. dedi. Olaydan sonraki her gününün aynı acıyla geçtiğini söyleyen Ateş, anma günlerinde acılarının tazelendiğini ve o günkü gibi sıkıntı yaşadıklarını dile getirdi.

YARGILAMALAR TATMİN ETMEDİ

Bina yapımında birkaç sorumsuz kişinin ne kadar büyük bir felakete neden olabileceğine şahit olduklarını anlatan Ateş, bina yapımının hiçbir şekilde kişilerin inisiyatifine bırakılmaması gerektiğini ifade etti. Olay sonrasında bina müteahhitlerinin ve belediyedeki 3 memurun yargılandığını, ancak mahkeme kararının Zümrützedeleri tatmin etmediğini dile getiren Durmuş Ateş, 92 kişinin ölümüne neden olanlar içerisinde en fazla sorumlu bulunan müteahhit bile iki buçuk yıl hapis yattıktan sonra çıktı. diyerek sitem etti.

Yargılama sonrasında kendilerini ve kamuoyunu tatmin edici bir karar alınmadığını vurgulayan Ateş şunları söyledi: Mahkeme, müteahhitleri ve belediyeyi suçlu buldu. 92 kişiyi öldüren insanlar yargılanma süresi bittikten bir yıl geçmeden hapisten çıktılar. En fazla hapis yatan bile toplam 2 buçuk yıl gibi bir süre içeride kaldı. Bunu yapanların yanına kar kaldı. Resmi görevlilerden kusurlu olanlar hapse bile girmedi. Onlara idari soruşturma düzeyinde bir soruşturma açıldı. Dönemin Selçuklu Belediye Başkanı Adem Esende çok büyük sorumluluk vardı, ama İçişleri Bakanı hakkında soruşturma açılmasına izin vermedi. Belediye çalışanlarından 3 kişiye bir soruşturma açıldı. Hepsi görevinin başında kaldı. Olan hayatını kaybedenlere oldu, ateş düştüğü yeri yaktı.

"ARAZİSİNE HAYRAT YAPILSIN"

Zümrüt Apartmanında hayatını kaybedenlerin yakınları olarak binanın bulunduğu yere hayır işlevi olan bir yer yapılmasını belediyeden talep ettiklerini aktaran Ateş, Bunu belediyeye önerdik, kabul etmişlerdi ama bir türlü yapamadılar. Son birkaç aydır belediyeye gidip geliyoruz, ama bizi muhatap almıyorlar. dedi.

"BİNA BİR ANDA KAYBOLDU"

Zümrüt Apartmanının yanında bulunan Bulut Sitesi sakinlerinden Yüksel Erdoğan (70) binanın yıkılışına şahit olduğunu söyledi. Yıkılış anında büyük bir ses duyduklarını ve hemen pencereye koştuklarını ifade eden Edoğan, olay gününü şöyle anlattı: Yıkılış anında büyük bir gürültü ve sesle hemen karşıdaki pencereye koştuk. Tam karşımızdaydı bina zaten. Bir toz bulutu vardı. Hiçbir şey görünmüyordu. Zaman geçtikçe orada binanın kaybolup aşağı doğru yığıldığını, işte bağırışmalar, seslerle birlikte biz de hemen enkaza doğru koşarak, oradaki tanıdığım eş dostumuza yardımcı olmaya çalıştık. Yerin bir suçu yok. Suç tamamen görevlilerin, bizlerin. Oradaki hizmet almış kişilerin. Bu nedenle mezarlıkta ölenlerin karşısında dua okuyarak, Fatiha göndererek anmayı daha uygun bulduk.