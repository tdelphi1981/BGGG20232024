Emekli binbaşı ölü bulundu!
MALTEPE'de emekli binbaşı Gökhan Aytan, otomobilinin içinde başından silahla vurulmuş halde bulundu. Aytan'ın intihar ettiği üzerinde duruluyor.
Büyükbakkalköy Mahallesi Başıbüyük Yolu'nda sabah saat 09.00 sıralarında işe giden bir vatandaş yol kenarındaki bir otomobilin içinde başı kanlar içindeki bir kişiyi gördü. Vatandaşın ihbarı üzerine kısa sürede olay yerine gelen polis ekipleri otomobilin çevresine güvenlik şeridi çekerek sağlık ekiplerini çağırdı. Sağlık ekiplerinin yaptığı incelemede sürücü koltuğunda oturan ve elinde tabanca bulunan kişinin hayatını kaybettiği belirlendi. Yapılan araştırmada bu kişinin 51 yaşındaki emekli binbaşı Gökhan Aytan olduğu, başından giren kurşunun otomobilin arka camını kırarak dışarı çıktığı belirlendi.

Olay yeri inceleme ekiplerinin yaptığı incelemenin ardından emekli binbaşı Gökhan Aytan'ın cesedi morga kaldırıldı. Bir görgü tanığı , "Sabah işe gelirken otomobilde kanlar içindeki birini gördüm. Hemen polisi aradım" diye konuştu.

İntihar ihtimali üzerinde duran polis, olayla ilgili soruşturma başlattı.