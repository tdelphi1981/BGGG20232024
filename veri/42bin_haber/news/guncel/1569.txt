Teröriste rekor ceza talebi
Van Cumhuriyet Başsavcıvekilliği, Hakkari'nin Şemdinli ilçesindeki Gediktepe üs bölgesine 2010 yılında düzenlenen ve 9 askerin şehit olduğu saldırıya katılan terörist Rıdvan Yalçınkaya'ya, 10 kez ağırlaştırılmış müebbet ve 383 yıl hapis cezası istedi.
Terörist Yalçınkaya'nın ifadesinin de yer aldığı iddianamede, saldırı emrinin, terör örgütü PKK'nın üst düzey yöneticilerinden 'Abbas' kod adlı Duran Kalkan tarafından verildiğine işaret edildi.

Van Cumhuriyet Başsavcıvekilliği, 19 Haziran 2010'da 9 askerin şehit olduğu, 18 askerin de yaralandığı Gediktepe üs bölgesine ve 29 Mayıs 2008 tarihinde İlçe Jandarma Komutanı Mustafa Özdurhan ve ailesine yönelik saldırılara katıldığı belirlenen Rıdvan Yalçınkaya isimli terörist ile ilgili iddianameyi tamamladı.
Van 5. Ağır Ceza Mahkemesi'nce kabul edilen iddianamede, saldırıdan 2 yıl sonra güvenlik güçlerine teslim olan terörist Yalçınkaya'nın, 'Devletin birliğini ve ülke bütünlüğünü bozmak, kasten adam öldürmek, kasten adam öldürmeye teşebbüs etmek ve 6136 sayılı Ateşli Silahlar ve Bıçaklar ile diğer aletler kanununa muhalefet' suçlarını işlediği kaydedildi.

Terörist Yalçınkaya için iddianamede, Gediktepe saldırısında şehit olan askerler için 'Kasten adam öldürmek' ve 'Devletin birliğini ve ülke bütünlüğünü bozmak' suçlarından 10 kez ağırlaştırılmış müebbet, 'Kasten adam öldürmeye teşebbüs etmek, 6136 sayılı ateşli silahlar ve bıçaklar ile diğer aletler kanununa muhalefet' suçlarından da 383 yıl hapis cezasıyla yargılanması talep edildi.

Yalçınkaya'nın ifadesinin de yer aldığı iddianamede, saldırı emrinin, terör örgütü PKK'nın üst düzey yöneticilerinden 'Abbas' kod adlı Duran Kalkan tarafından verildiğine işaret edilerek, saldırının, 50 kişiden oluşan terörist grupla 5 koldan gerçekleştiği ve çatışmanın yaklaşık 25 dakika sürdüğü belirtildi.

İddianamede, terör örgütü içerisinde siyasi ve silahlı eğitim aldıktan sonra takım komutanlığı görevinde bulunduğu belirtilen Yalçınkaya'nın, terör örgütünün, Anayasa'da belirtilen cumhuriyetin niteliklerini, hukuki, sosyal, siyasi, laik ve ekonomik düzeni değiştirip, devletin ülkesi ve milletiyle bölünmez bütünlüğünü bozarak, Türk milletinin ve cumhuriyetin varlığını tehlikeye düşürmek amacını taşıdığı belirtildi.