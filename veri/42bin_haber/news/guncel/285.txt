Onbinlerce kişi Anıtkabir'e yağdı
Başkent'te sağanak yağmura rağmen onbinler Ata'nın anıt mezarına aktı. Cumhurbaşkanı Gül, Anıtkabir Defteri'ne 'Türkiye fikirlerinizden güç alarak yükseleşini sürdürmektedir' yazdı
 Ali Ekber ERTÜRK / ANKARA
 Atatürk'ün ölümünün 74'üncü yıldönümü nedeniyle Anıtkabir, önce resmi törene, ardından da on binlerin akınına sahne oldu. 
 BaŞkent'te yağmur altında gerçekleşen resmi törene Cumhurbaşkanı Abdullah Gül'ün yanısıra, TBMM Başkanı Cemil Çiçek, CHP Lideri Kemal Kılıçdaroğlu, Genelkurmay Başkanı Orgeneral Necdet Özel, MHP Lideri Devlet Bahçeli, yüksek yargı organlarının başkanları, kuvvet komutanlarıyla çok sayıda askeri ve mülki erkan katıldı.
 Brunei Sultanı Hasan El Bolkiah'ın davetlisi olan Başbakan Recep Tayyip Erdoğan'ı törende Başbakan Yardımcısı Bekir Bozdağ temsil etti. Aralarında Bülent Arınç'ın da olduğu çok sayıda bakan ve CHP'li milletvekili de resmi törende hazır bulundu.
 SAĞANAK YAĞMURA RAĞMEN
 Mozoleye çelenk konulup saygı duruşunda bulunulması ve İstiklal Marşı'nın okunmasından sonra Cumhurbaşkanı Gül, Anıtkabir Özel Defteri'ne, 'Türkiye, idealleriniz ve fikirlerinizden güç alarak yükselişini sürdürmektedir' yazdı.
 AnItkabİr'dekİ törenler ilginç bir görüntüye de sahne oldu. Bu yıl ilk kez, resmi tören sırasında halkın girişini engellemek için Anıtkabir'in çevresine barikatlar kuruldu. Barikatları aşmak isteyen vatandaşlarla güvenlik güçleri arasında tartışma yaşandı. Resmi törenin ardından protokolün ayrılmasıyla bariyerler açılarak vatandaşların geçişine izin verildi. Türkiye Gençlik Birliği'yle (TGB) ile Atatürkçü Düşünce Derneği'nin (ADD) öncülüğünde, yaklaşık 40 sivil toplum kuruluşunun destek verdiği organizasyon çerçevesinde onbinlerce vatandaş, dinmeyen sağanak yağışa rağmen Anıtkabir'e akın etti. 29 Ekim'de yapılan, 'Seferberlik Yürüyüşü'nü hatırlatan kalabalık, bu kez parti bayrakları yerine sadece Türk bayrağı taşıdı. Kalabalığın Anıtkabir'e geçişi saatler sürdü.