Dönüşüm meyve verdi
Kentsel dönüşüm çalışmalarının 2004 yılında 'üç koldan' başladığı Kağıthane'de projenin 4'te biri hayata geçti, ilk evler ortaya çıktı
 Belediye Başkanı Fazlı Kılıç ise deprem açısından sorunun çözüldüğünü, şehircilik adına sıkıntının devam ettiğini söyledi
 Ercan ÖZTÜRK
 İstanbul'da nüfus yoğunluğunun en fazla olduğu ilçelerden biri olan Kağıthane'de kentsel dönüşümün yüzde 23'ü tamamlandı. Dönüşümü uzun vadede değil kısa sürede tamamlayacaklarının altını çizen Belediye Başkanı Fazlı Kılıç, 'Biz vatandaşlarımıza ada bazlı dönüşümü öneriyoruz. Yeşil alan sıkıntımız var. Bunu da ada bazlı dönüşümle sağlarız' dedi. Başkan Kılıç, uyguladıkları sistemi AKŞAMist'e anlattı:
 'ÜÇ KOLDAN ÇALIŞTIK'
 - DÖNÜŞÜMÜ üç ayrı koldan başlattık. Bir tanesi gecekondu önleme bölgeleri oluşturduk. İBB Mesken Müdürlüğü ile konutlar ürettik ve gecekonduları kaldırdık. Şu anda 600 küsurluk bir inşaat başladı. Bin 200 küsurluk bir inşaat da başlayacak. Böylece gecekondu bölgelerini dönüştürdük. İkincisi bizim sanayi alanlarımız vardı. Bu alanların 1/1000'lik planları yoktu o planları yaptık. Sanayi alanları içerisinde özellikle Kağıthane merkez ve Cendere Vadi planlarımız var. Cendere Vadi planları çok konuşulan planlar Evyap'ın olduğu yerde konutlar başladı.
 - 2004'TE Kağıthane deresi üzerindeki tüm sanayicileri ziyaret ettim. Onlara Kağıthane deresi çevresinde sanayinin doğru olmadığıni söyledim. Onlar da kabul ettiler: Evyap, Eczacıbaşı gibi halen faal olanlar vardı. Kadir Bey ile birlikte toplantı yapıp dernek kurduk. Planlar da bitti hatta inşaat başladı. Sanayi alanlarını dönüştürürken bazı yerlerde yüzde 63'e varana kadar kamuya terkler alıyoruz. Kamuya terklerde yeşil alan, okul alanı, sağlık alanı yapacağız. Bu sayede 5 tane okul alanı ürettik. Bu çalışmalar içerisinde özel idareye verdik. Şimdi oraya okul yapacaklar. Kalan kısmı da imara açtık orada da  dönüşmeler başladı.
 ADA BAZLI DÖNÜŞÜM
 - ÜÇÜNCÜSÜ de mahalle içlerinde ada bazlı dönüşümü teşvik ediyoruz. Vatandaşa diyoruz ki bir araya gelirseniz sizin imarınızı yüzde 30 artırıyoruz. Parsel bazlı dönüşümde bina yıkılıp yerine yenisi yapılıyor. Bu deprem açısından sorunu çözüyor ama şehircilik açısından sorunu çözmüyor. Onun için birlikte yaparsanız otopark problemi yeşil alan problemi çözülüyor. 2004'den bu yana 200'ün üzerinde park yaptık. 200 metrekare alan bulsak onu bile yapıyoruz. 
 - ŞU anda ada bazlı için müracaatlar var. Bu adaları çözmek o kadar zor ki. Her adada 20 ile 100 kişi var. Onları bir noktaya getirmek çok zor. Müracaatlar var, ruhsat verdiklerimiz var, başlayanlar var. Ama rakamsal olarak baktığımızda 2004'ten bu yana bütün bu üç dönüşüm çalışmasını üst üste koyduğumuzda yapı stoğunun yüzde 23'ünü yeniledik.
 Kağıthane değer kazandı!
 - VATANDAŞI da dönüştürüyoruz. 6 bin 500 ton kömür dağıtıyorduk. Kaymakamlık alanı ile bu sene 2 bin 250 ton dağıttık. Yani üçte bir indi. Kağıthane değer kazandı. Gelir seviyesi üstlere çıktı. 2004'ten beri her yıl tüm ilkokullarda çevre temizliğine yönelik uygulamalar yapıyorduk. Bu sene kağıttan ağaç üretilmesi projesine başlıyoruz. Okullarımıza 8 dakikalık bir çizgi film yaptık. Toplumun dönüşmesine çocuktan başladık.
 Haftaya: Bakırköy Belediyesi