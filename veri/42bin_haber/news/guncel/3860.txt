Faciaya kıl payı!
İstanbul Fatih'te Galata Köprüsü çıkışında virajı alamayan sürücü önce kaldırıma daha sonra da çarptığı alt geçit duvarının üstünde kaldı. Şans eseri araç aşağıdaki yola düşmezken, asılı kalan araçta bulunan 4 kişi yaralandı.

Kaza, Fatih Galata Köprüsü çıkışında saat 03.30 sıralarında meydana geldi. 

Edinilen bilgiye göre, Fırat Talaşçı’nın (24) kullandığı 34 VB 0114 plakalı lüks otomobil, Karaköy’den Fatih istikametine giderken Galata Köprüsü çıkışında virajı alamayarak önce kaldırıma daha sonra da alt geçit duvarına vurdu. 

Şans eseri araç aşağı yola düşmezken, çarptığı duvarın üstünde kaldı. 

Sol iki tekerinden duvarda asılı kalan otomobil içindeki sürücü Fırat Talaşçı, Tuğçe Doğan, Uğurtan Şenol ve Akıncan Şenol yaralandı. Yaralılar vatandaşlar tarafından yol kenarına alınarak sağlık ekiplerine haber verildi. Kısa sürede olay yerine gelen sağlık ekipleri yaralıları ambulans ile çevre hastanelere kaldırarak tedavi altına aldı. 

Yaralıların hayati tehlikesinin bulunmadığı öğrenildi.

Duvarda asılı kaldı

Kaza nedeniyle aracın kopan tekerleğinin düştüğü alt geçitte o sırada araçların geçmemesi olası bir başka kazayı önledi. Duvarda asılı kalan lüks otomobil ise çekici ile çekildikten sonra trafik normale döndü. Polis olayla ilgili soruşturma başlattı.