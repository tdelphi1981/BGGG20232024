Yeniden yargılanan Sarp Kuray'a destek eylemi
16 Haziran Hareketi örgütünün kurucusu olduğu, birçok öldürme ve bombalama eyleminin talimatını verdiği gerekçesiyle aldığı ağırlaştırılmış müebbet hapis cezası Yargıtay tarafından bozulan Sarp Kuray'ın yargılanmasına bugün devam edilecek. Duruşma öncesi eşi sanatçı Nur Sürer'in de aralarında bulunduğu grup Kuray'a destek eylemi yaptı.
İstanbul Adalet Sarayı önünde yapılan basın açıklamasında Sürer, Kuray'ın tutukluluğunun kaldırılmasını istedi. Sürer, "Bu binayı yapanlar övünüyorlar Avrupa'nın en büyük adalet sarayı diye. İçinde adaletin kırıntısının olmadığı bir sarayın önündeyiz ve açıldığından beri burası bizim için neredeyse bir ziyaret yeri gibi oldu." dedi.
 
Bugün de kocasının davası için geldiklerini ifade eden Sürer, "Türkiye'ye girdikten sonra 16. yılda Yargıtay onadı mahkemesini. AİHM'yi kazandı, 24 Temmuz'da geldi AİHM'nin kararı. 24 Ekim'e kadar süresi vardı Adalet Bakanlığı'ndan bir itiraz olmadı. Bugün ilk mahkemesi ama AİHM'nin gönderdiği şeylerden bir tanesinde 'tutuksuz tekrar yargılanması' diyordu. Onu kaldırmadılar. Umarım burada böyle bir şey yapmazlar ve tutukluluğunu kaldırırlar." diye konuştu. 

Sürer'in kaleme aldığı basın metnini ise Hakan Karsak okudu. Karsak, "Sarp Kuray davası yakın tarihin en şaşkınlık veren hukuki serüvenlerindendir. Yargılama 15 sene sürerken beraatten başlayan kararlar ceza kanununun çeşitli maddeleri arasında yalpalayarak müebbet hapisle sonuçlanmıştır. Neticede Sarp Kuray, tek başına anayasal düzeni yıkma suçunu işlemekten mahkum edilmiştir. Yanında bu vahim suça ortak olacak bir asistanı bile yoktur." ifadelerini kullandı. 

EZANI BEKLERKEN, 'OF BU NE YA! BİTMEK BİLMİYOR'

Bu arada eylemciler, basın açıklamasına başlayacakları sırada öğle ezanı okunmaya başladı. Bu nedenle eylemciler ezanın bitmesini beklemeye karar verdi. Ezanın bittiğini zanneden Sürer konuşmasına başlayacağı sırada ezanın devam ettiğini görünce, "Of bu ne ya! bitmek bilmiyor." ifadelerini kullandı. 'Birkaç dakika bekleyelim' tavsiyesi üzerine eylemciler ezan tamamlandıktan sonra basın açıklamasına başladı.