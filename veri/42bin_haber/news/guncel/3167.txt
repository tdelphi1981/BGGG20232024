Tecavüz sanığı: Kadın sandım, erkek çıktı
ZONGULDAK'ın Çaycuma İlçesi'nde, zihinsel engelli 24 yaşındaki G.K. adlı gence tecavüz ettikleri iddiasıyla tutuklu yargılanan 54 yaşındaki Mustafa G. ve 48 yaşındaki Cemalettin Ö., hakim karşısına çıktı. G.K. ile telefonda tanıştığını ve kendisini kadın sandığını ileri süren sanık Mustafa G., "Buluştuğumuzda erkekle karşılaştım. Para karşılığında ilişkiye girdim" dedi. Sanıklar, suç vasfının değişme ihtimali nedeniyle tahliye edildi.
Geçen yıl ağustos ayında meydana gelen olayda Mustafa G., iddiaya göre daha önceden tanıdığı G.K.'ye bir arkadaşının evinde tecavüz etti. Aynı gün G.K., kendisini arayan Cemalettin Ö. tarafından ilçede bir otele götürüldü. Cemalettin Ö. de burada zihinsel engelli gence tecavüz etti. G.K., kendilerini başka isimle tanıtan Mustafa G. ve Cemalettin Ö.'den şikayetçi oldu.

'PARA KARŞILIĞINDA İLİŞKİYE GİRDİM'

Tutuklanan 2 sanık hakkında, 'Cinsel saldırı ve kişiyi hürriyetinden yoksun bırakmak' suçlamalarıyla dava açıldı. Zonguldak 1'inci Ağır Ceza Mahkemesi'nde hakim karşısına çıkan sanıklardan Mustafa G., savunmasında G.K. ile cep telefonuna mesaj göndermesiyle tanıştığını ve kendisini kadın sandığını ileri sürdü. Sanık Mustafa G., şöyle dedi:

"Mesaj gönderilen numarayı aradığımda telefonu açan kişi adının Aysun olduğunu söyledi. Kendisiyle 20 gün kadar konuştuk. Sesi de kadın sesine benziyordu. Sonra buluşmaya karar verdik. Buluşmaya gittiğimde bir erkekle karşılaştım. 'Sen kız değil miydin?' diye sorduğumda erkek olduğunu söyledi. Daha sonra para karşılığında ilişkiye girdim. Benden 50 lira istedi, 40 lira verdim. Gördüğüm kadarı ile akıl hastalığı belirtisi yoktu."

Diğer sanık Cemalettin Ö. ise kalacak yerinin olmadığını söylemesi üzerine G.K.'yi otele yerleştirdiğini, ancak ilişkiye girmediğini ileri sürdü.

'BENİ KANDIRDI'

G.K. ise sanıklardan Mustafa G.'nin Murat, Cemalettin Ö.'nün de Cemal olarak kendilerini tanıttıklarını ileri sürdü. Mustafa G.'nin, "Sana bakacağım, sahip çıkacağım" diyerek kendisini kandırdığını ileri süren G.K., "Tanımadığım birisinin evinde benimle ilişkiye girdi. Bana söz verdiği için kendisine güvenmiştim" dedi. G.K., Cemalettin Ö. ile otelde önce ilişkiye girdiğini, sonra ise girmediğini söyledi. 

G.K.'nin babası R.K. ise oğlunun zihinsel engelli olduğunu söyleyerek, "Sanıklardan şikayetçiyim" dedi.

Mahkeme heyeti, suç vasfının değişme ihtimali, delillerin toplanması ve tutuklamanın tedbir mahiyetinde olmasını gözönünde bulundurarak sanıkların tahliyesine karar verdi. Duruşma ertelendi.