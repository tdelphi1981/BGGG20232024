Dink ailesi kozmik odadaki bilgileri istedi
Hrant Dink'in ailesinin avukatları, İstanbul Cumhuriyet Başsavcılığı'na verdiği dilekçede, Seferberlik Tetkik Kurulu Ankara Bölge Başkanlığı'nda bulunduğu iddia edilen belgelerin incelenmesini talep etti.
Şişli'de vurularak öldürülen eski Agos Gazetesi Genel Yayın Yönetmeni Hrant Dink'in ailesi, avukatları aracılığı ile İstanbul Cumhuriyet Başsavcılığı'na dilekçe gönderdi. Dilekçede basında çıkan bazı iddialar hatırlatılarak, kozmik oda olarak adlandırılan Seferberlik Tetkik Kurulu Ankara Bölge Başkanlığı'nda bulunduğu iddia edilen bilgilerin istenmesine ilişkin karar verilmesini istedi.

17 Ocak 2013 tarihinde savcılığa bir dilekçe yazdıklarını hatırlatan avukatlar, savcılıktan söz konusu tarihte istedikleri bilgileri şöyle sıraladı: "Basın yayın organlarında, Milli İstihbarat Teşkilatı'nın 24 Aralık 2012 tarihinde TBMM Darbeleri ve Muhtıraları Araştırma Komisyonu'na, Seferberlik Tetkik Kurulu ve Özel Kuvvetler Komutanlığı Muhabere Arama Kurtarma ile ilgili belgeleri ve bu belgelerin yanı sıra Özel Kuvvetler'de görevli bir subayın dönemin MİT Müsteşarı Emre Taner'e hitaben kaleme aldığı belirtilen ihbar mektuplarını gönderdiği iddialarına yer verildiğini, ihbar mektuplarında, "...Hrant Dink cinayeti, Danıştay saldırısı, Papaz cinayetleri, Malatya Yayınevi baskını ve daha nice büyük küçük operasyonların ve olayların perde arkasında işlemi planlayan sevk ve idare eden TSK içinde bulunan birim Seferberlik Başkanlığı bulunmaktadır" denildiğinin iddia edildiğini belirtmiş ve dilekçede, başsavcılığınızca, TBMM Darbeleri ve Muhtıraları Araştırma Komisyonuna yazı yazılarak Milli İstihbarat Teşkilatı tarafından komisyona gönderilen evrakların bir suretinin istenmesini, Milli İstihbarat Teşkilatı'na yazı yazılarak Hrant Dink cinayetine dair ellerinde bulunan tüm bilgi ve evrakların istenmesini, yine başsavcılığınızca bu konu ile ilgili soruşturmanın derinleştirilmesini, konu ile ilgili bilgisi olan kişi yahut kişilerin tespit edilerek tanıklıklarına başvurulmasını talep etmiştik."

Dilekçede Başbakan Yardımcısı Bülent Arınç'a suikast iddialarına da yer veren avukatlar şöyle devam etti: "Bilindiği üzere, Bülent Arınç'a suikast düzenleneceği iddiaları üzerine, 19 Aralık 2009 tarihinde iki subay gözaltına alınmış ve 25 Aralık 2009 tarihinde de Hakim Kadir Kayan ve 5 cumhuriyet savcısı tarafından, 26 gün boyunca Seferberlik Tetkik Kurulu Ankara Bölge Başkanlığı'na ait adreste yani kozmik odada bulunan belgeler üzerinde incelemeler yapılmıştı. Bülent Arınç'a yönelik suikast iddiası ile başlayan soruşturmanın Ankara Cumhuriyet Başsavcılığı'nca 2009/628 soruşturma numarası ile savcı Mustafa Bilgili ve beraberindeki dört savcı tarafından yürütülmekte olduğu bilgisini edindik. Basın yayın organlarında, '2009 yılında Ankara Çukurambar semtinde Bülent Arınç'a yönelik suikast iddiaları üzerine Genelkurmay Seferberlik Tetkik Kurumu'nda (STK) yapılan aramalarda savcılığın MİT'in meclise gönderdiği ihbar mektubunda anlatılanlara benzer bilgilere ulaştığı öğrenildi' iddiaları dile getirilmiştir."

Dink ailesi adına avukat Hakan Bakırcıoğlu, Fethiye Çetin ve İsmail Cem Halavurt'un imzası olan dilekçede sonuç kısmında şunlar talep edildi: "Yukarıda anlatılan nedenlerle, Ankara Cumhuriyet Başsavcılığı'na yazı yazılarak, Seferberlik Tetkik Kurulu arşivlerinde yapılan incelemelerde ve yürütülen soruşturmada Hrant Dink cinayetine dair bilgi yahut bilgilere ulaşılmış olunması durumunda bu bilgi yahut bilgilerin istenilmesine karar verilmesini talep etmekteyiz."