Cizre'de askeri hareketlilik
ŞIRNAK'ın Cizre İlçesi'nin Suriye sınırından Türkiye'ye kaçak geçişler yapılacağı yönünde alınan istihbarat üzerine sınırda Kobra helikopterleri uçuş yaptı. Mardin yönünden gelen askeri konvoyla Şırnak 23'üncü Jandarma Sınır Komutanlığı'na asker ve malzeme sevkıyatı yapıldı.
Cizre ile Mardin'in Nusaybin İlçesi arasında Suriye'ye sınır olan Aşağı Çeşme, Bağlarbaşı Mevkii'nden Türkiye'ye kaçak geçiş yapılacağı istihbaratı alınması üzerine bölgede havadan ve karadan geniş önlemler alındı. İki Kobra helikopter sınır boyunca devriye uçuşları gerçekleştirirken, karadan da askerler bölgede devriyeyi artırdı.

Mardin yönünden gelen yaklaşık 60 aracın yer aldığı askeri konvoy, Cizre'den Şırnak'a geçiş yaparak 23'üncü Jandarma Sınır Tümen Komutanlığı'na gitti. Konvoya zırhlı araçlarla geniş güvenlik önlemleri alınırken, frekans karıştırıcı Jammer'li araçlarda eşlik etti.