Sürgü davası salona sığmadı
MALATYAnın Doğanşehir ilçesine bağlı Sürgü beldesinde geçen yıl Ramazan ayında, Alevi ailenin evinin önünde sahurda davul çalınması yüzünden çıkan olaylarla ilgili davaya devam edildi.
Doğanşehir Asliye Ceza Mahkemesindeki 57 sanıklı davanın dünkü duruşması, taraflar kalabalık olduğu için adliye yerine Belediye Düğün Salonunda yapıldı. Evli ailesinin 9 ferdi hakkında da terör örgütü adını kullanarak tehdit, tahrik, suç uydurma ve iftira suçlamasıyla 15 yıla kadar hapisleri istendi. Evli ailesinin avukatı Ali Hamamcı, ilk duruşmada sanıkların ifadelerinin silinmesiyle ilgili bilgi istediklerini ve Adalet Bakanlığı Bilgi İşlem Dairesi Başkanlığından gelen cevap yazısında ifadelerin silindiğinin tespit edildiğinin belirtildiğini kaydetti. Bu nedenle mahkeme heyeti ve zabıt katibi hakkında suç duyurusunda bulunduklarını söyleyen Hamamcı, mahkemenin tarafsızlığını yitirdiğini ifade ederek, reddi hâkim talebinde bulunduklarını kaydetti. Mahkeme, talebi değerlendirilmesi için Malatya Nöbetçi Ağır Ceza Mahkemesine gönderdi.        
  
 