Bakan Yıldız: Hiçbir şey olmamış gibi davranamayız
Geri dönüşümlü malzemeler kullanılarak, enerji verimliliği esaslarına göre geliştirilen Ekolojik Ev Projesi'nin ilk örneği Pendik'te tanıtıldı. Vefa Pendik Showroom da düzenlenen ‘Ekolojik Ev'in tanıtım toplantısına, Enerji ve Tabii Kaynaklar Bakanı Taner Yıldız katıldı. Tanıtım toplantısında, enerji verimliliği sağlamayı amaçlayan Ekolojik Ev projesini gerçekleştiren Vefa şirketi yetkilileri projesi hakkında bilgi verdi.
BAKAN YILDIZ

Şirket yetkililerin ardından Enerji ve Tabii Kaynaklar Bakanı Taner Yıldız bir konuşma yaptı. Proje çalışanlarını tebrik eden Bakan Yıldız, "Bu bizim amaçladığımız enerji tasarrufu ile ilgili önemli bir proje" dedi.

Gelişmiş ülkelerde enerjilerin yüzde 40'ı binalarda kullanıldığına dikkat çeken Bakan Yıldız, "Yalnızca kanun ile bu iş bitmiyor. Bu bir kültür, bu kültürü yaymamız lazım. Yapı ruhsat izinlerinin hem su hem de enerji ile ilgili tasarruf süzgecinden geçmek şartı ile olmalı. 60 milyar TL civarında elektrik faturası olduğunu düşünürseniz, 15 milyar TL'lik tasarruf edilebilecek alanlar var. Sokak lamlarından tutun, evlere kadar. 32 milyon adet abonemiz var. 75 milyon nüfusumuz içinde vatandaşlar için küçük adımlar olan ancak bize büyük miktar ile dönebilen enerji tasarrufu imkanları var" diye konuştu. Türkiye'nin yaşadığı zihni değişimi enerji tasarruf ile ilgili de kullanması gerektiğini belirten Bakan Yıldız, "Çok fazla ümitliyim" dedi.

BAKAN YILDIZ EKOLOJİK EVİN FİYATINI SORDU

Bakan Yıldız konuşmasının ardından Ekolojik Ev ile ilgili yetkililerden bilgi aldı. Bakan Yıldız bilgi alırken "Bu evin fiyatını ne kadar?" diye sordu. Firma yetkilileri ise 100 metrekaresinin 100 bin dolar civarında olduğunu belirtti. Bunun üzerine Bakan Yıldız, "Bu sistemi binalarda da uygulayacaksınız. O zaman daha maliyet düşecektir" diye konuştu. Daha sonra Yıldız, evin içini gezerek sistem hakkında da detaylı bilgi aldı.

İSRAİL – TÜRKİYE BORU HATTI PROJESİ

Çıkışta gazetecilerin sorularını yanıtlayan Bakan Yıldız, İsrail'in boru hattı yoluyla Türkiye'ye doğalgaz taşıması projesi önerdiği yolunda İsrail basınında çıkan haberlere ilişkin, "Biz bölgedeki projelere kayıtsız kalamayız. İsrail de bölgedeki ülkelerden birisi. Ancak gelişen siyasi olaylar karşısında da hiçbir şey olmamış gibi davranamayız. Başbakanımızın belirttiği siyası şartların yerine getirilmesi lazım. Projenin gerçekleşmesini istiyorsa İsrail'in atacağı adımlar olabilir" diye konuştu.

‘EKOLOJİK EV'İN ÖZELLİKLERİ

Programda tanıtılan Ekolojik Ev'in özellikleri ise şu şekilde belirtildi: Güneş enerjisinden maksimum seviyede yararlanılabiliyor. Ekolojik Ev geri dönüşümlü malzemeden üretiliyor. Evdeki karbon salınımı minimum seviyede. Binanın elektrik enerjisi ihtiyacını çatıya yerleştirilen 27 adet fotovoltaik panelle karşılanıyor. 4 adet kullanılan termal panelle hem sıcak su üretimi yapılıyor hem de yerden ısıtmaya destek sağlanıyor. Bina da yer alan hava kaynaklı ısı pompası ile ısıtma ve soğutma gerçekleştiriliyor. Evde yağmur suyu depolama sistemi bulunuyor. Su arıtma sistemi sayesinde lavabolardan toplanan suyu arıtılıyor ve bahçe sulamada kullanılıyor.