Kayıp genç inşaatta asılı bulundu
Üsküdar'da, 10 gündür kayıp olan Mehmet Akbaba (27), bir inşaatın bodrum katında elleri kemerle arkadan bağlı, iple asılmış şekilde bulundu. Akbaba'nın yaklaşık bir ay önce de çeşitli yerlerinden bıçaklandıktan sonra ölüme terk edildiği öğrenildi.
Yavuztürk Mahallesi Tarih Caddesi üzerindeki boş arazide oyun oynayan çocuklar tuvalet ihtiyacını gidermek üzere girdikleri, boş bir inşaatın bodrum katında iple demire asılı bir cesetle karşılaştılar. Çocukların ailelerine haber vermesinin ardından olay yerine polis, ambulans ve itfaiye ekibi sevk edildi.

Sağlık görevlileri, indikleri bodrum katında yaptıkları incelemede, inşaat demirine iple asılı bulunan kişinin günler öncesinden öldüğünü tespit etti. Sağlık görevlilerinin ardından olay yerinde incelemelerde bulunan polis ekipleri, yüzü tanınmaz halde bulunan cesedi, kollarındaki dövmelerden teşhis etti. Cesedin, 10 gün önce, İzmir'den gelecek olan kız arkadaşını karşılamak için evden çıktıktan sonra ortadan kaybolan konfeksiyon işçisi Mehmet Akbaba'ya ait olduğu belirlendi. Haberi duyarak inşaat alanına gelen Akbaba'nın yakınları sinir krizleri geçirdi.

KAYBOLDUĞU GÜN ÖLDÜRÜLMÜŞ

Olay yerinde yapılan incelemelerde, Mehmet Akbaba'nın cesedinin yaklaşık 10 günlük olduğu, öldürüldükten sonra iple asılmış olabileceği bildirildi. Akbaba'nın cesedi yapılan incelemelerin ardından Ümraniye Eğitim ve Araştırma Hastanesi morguna kaldırıldı. Olayla ilgili çok yönlü soruşturma başlatıldı.

Mehmet Akbaba'nın geçtiğimiz ay 7 yerinden bıçaklanarak yol kenarına ölüme terk edildiğini söyleyen dayısı Ali Akkurt, "Bıçaklayıp yolda ölüme terk etmişler. Bize bir şey anlatmadı. Motosiklet çarptığını söyledi" dedi.