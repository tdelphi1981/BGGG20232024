Ordu'nun büyükşehir olması kentte sevinçle karşılandı
Ordu'nun büyükşehir olmasını öngören kanun teklifinin TBMM'de kabul edilmesi, kentte sevinçle karşılandı.
Ordu Valisi Orhan Düzgün AA muhabirine yaptığı açıklamada, Ordu'nun büyükşehir belediyesi statüsü kazanması bir çok alanda mali imkanların artmasına neden olacağını söyledi.

Kırsal alana hizmetlerin İl Özel İdaresi tarafından götürüldüğünü anımsatan Düzgün, 'Yol, su, kanalizasyon gibi alt yapı hizmetleri bundan sonra büyükşehir belediyesi tarafından götürülecek. Büyükşehirin mali imkanları da bir ölçüde artmış olacak. İşte artan ödenekler çerçevesinde vatandaşlarımızın çok daha iyi hizmet almasını arzu ediyoruz. Ayrıca merkezde Altınordu ismiyle yeni bir ilçe kurulacak' diye konuştu.

-Belediye Başkanı Torun-

Ordu Belediye Başkanı Seyit Torun ise büyükşehirin neler getireceğini önümüzdeki günlerde daha rahat görme imkanları olacağını belirterek, 'Nüfus olarak büyükşehir belediye olmak güzel bir şey. İnşallah Ordu'nun sorunlarının çözümünde, daha yaşanabilir kent olmasında faydalı olur' dedi.

-OTSO Başkanı Şahin-

Ordu Ticaret ve Sanayi Odası (OTSO) Başkanı Servet Şahin, Ordu'nun büyükşehir belediyesi olmasını memnuniyetle karşıladıklarını dile getirdi.

Kanun teklifinin yasalaşmasında emeği geçenlere teşekkür eden Şahin, 'Büyükşehir zaten bir markadır. Artık yatırımlar tek elden yönetilecek. Bu da ilimize çok şey katacaktır. Çünkü önümüzde Samsun gibi bir örnek var. Artık ilimize daha fazla yatırım geleceğinden şüphemiz yok' şeklinde konuştu.

-ORİŞAD Başkanı Yılmaz-

Ordu İş Adamları Derneği (ORİŞAD) Başkanı Avni Yılmaz da büyükşehirin Ordu ekonomisine önemli katkılar yapacağına inandıklarını vurguladı.

Bundan sonraki süreçte önemli gelişmeler yaşanacağını belirten Yılmaz, 'İlimize önemli katkılar yapacaktır. Ödediğimiz vergilerin yüzde 5'i artık ilimize hizmet olarak geri dönecektir. Yeni iş alanları doğacaktır. Birbirini izleyen yenilikler olacaktır' ifadelerini kullandı.

-Orduspor Kulübü Başkanı Türkmen-

Orduspor Kulübü Başkanı Nedim Türkmen, Türkiye'nin 81 ilinde Ordu'nun 30'uncu büyükşehir olmasının önemli olduğunu dile getirerek, 'Ordu'nun sınıf atladığını düşünüyorum. Ama bu iş sadece büyükşehir olmakla bitmiyor. Yatırım, planlama gibi konularda çok ciddi çalışmalar yapmak gerekiyor. Genel bütçeden alınan gelirler artacak. Bunların iyi kanalize edilmesi gerekiyor'diye konuştu.

-Vatandaşların görüşleri-

Ordu'nun büyükşehir olmasını vatandaşlar da memuniyetle karşıladı.

İş kadını Fatma Meltem Naz, Ordu'nun geleceği adına atılmış önemli bir adım olduğunu söyledi.

'Büyükşehir demek, yatırım, istihdam demek' diyen Naz, 'Büyükşehirle birlikte ilimizde daha fazla yatırım olacaktır. Sanayi gelişecek, istihdam artacaktır. Bunun değerini bilmeliyiz'ifadelerini kullandı.

Esnaf Ersin Korkmaz, büyükşehirin her açıdan avantajları olacağını ve bunu en iyi şekilde değerlendirmek istediklerini kaydetti.

Kuaför Meryem Yürür ise Ordu'nun büyükşehir belediyesi olmasına çok sevindiklerini belirterek, 'İlimize daha fazla yatırım geleceği için çok mutluyuz' dedi.