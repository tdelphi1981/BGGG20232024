Eşi tarafından öldürülmek istenen kadını polis kurtardı!
Kartal'da eşi Engin Yolcu'dan şiddet gördüğü ve ölüm tehditleri aldığı iddia edilen Fatma Yolcu, 155 Polis İmdat hattını arayarak yardım istedi. Engin Yolcu, elindeki bıçakla eşine ve olay yerine gelen polis ekiplerine saldırdı.
Olay, 8 Mart Dünya Kadınları Günü öncesi dün saat 21.00 sıralarında Orhantepe Mahallesi Çınar Caddesi üzerinde meydana geldi. İddialara göre, güzellik salonunda çalışan Fatma Yolcu'yu eşi Engin Yolcu (29) arayarak ölümle tehdit etti. Fatma Yolcu'ya telefonla sürekli tehdit içerikli mesajlar gönderen Engin Yolcu elinde bıçakla kadını evinin önünde beklemeye başladı. Kapıda kocasını fark eden 4 çocuk annesi kadın, durumu polis ekiplerine bildirerek yardım istedi.

KARISINA VE POLİSE BIÇAKLA SALDIRDI

Eli bıçaklı Engin Yolcu, karısına ve olay yerine gelen Önleyici Hizmetler Şube Müdürlüğü'ne bağlı polislere saldırdı. Bıçakla polisin üzerine koşmaya devam eden saldırganı durdurmak için polis memuru havaya 1 el ateş etti. Tüm ihtarlara rağmen durmayan adamı, polis sağ bacağından vurarak etkisiz hale getirdi. Ekipler, olay yerine ambulans çağırdı, hafif şekilde yaralanan Yolcu, Kartal Lütfü Kırdar Eğitim ve Araştırma Hastanesi'ne kaldırılarak tedavi altına alındı. 42 yaşındaki Fatma Yolcu ise Kartal Emniyet Müdürlüğü Asayiş Büro Amirliği'ne giderek kendisini ölümle tehdit eden ve bıçakla saldıran kocasından şikayetçi oldu.

"DEVLET KORUDU BENİ"

Olayın şokunu atlatamadığını belirten Fatma Yolcu, "Devlet korudu beni. Bana bıçakla saldırdı. Polis memurları beni korumasaydı ben ölmüştüm şu an. Şoktayım. Daha önce de cezaevine girdi çıktıktan sonra da aynı şeyleri yapmaya başladı. Beni darp ediyordu. Rahat bırakmıyordu zaten. Bana 'Ya seni öldüreceğim, ya ben öleceğim ya da polislere kendimi öldürttüreceğim' şeklinde tehdit mesajları attı. Bu arada İstanbul Emniyet Müdürlüğü'ne beni korudukları için çok teşekkür ederim. İyi ki onlar var" diye konuştu.

EŞİNE ŞİDDETTEN 7 AY HAPİS YATMIŞ

Aile içi şiddet, yaralama ve uyuşturucu madde bulundurmaktan suç kaydı bulunan Engin Yolcu'nun 7 yıl önce 3 çocuk annesi Fatma Yolcu ile evlendiği, bu evlilikten de 1 kız çocuklarının olduğu öğrenildi. Talihsiz kadının 2'nci eşi olan Yolcu'dan sürekli şiddet gördüğü, 2 yıl önce de Engin Yolcu'nun karısını darp ettiği için 7 ay cezaevinde kaldığı belirtildi. Cezaevinden çıktıktan sonra ailelerin araya girmesiyle karısıyla barıştırılan Yolcu'nun evde arkadaşlarıyla sürekli uyuşturucu madde kullandığı, bu yüzden dolayı da 1 hafta önce eşiyle tartıştığı ve evden ayrıldığı öğrenildi.