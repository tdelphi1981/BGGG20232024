Evinde otururken Suriye'den gelen mermi ile yaralandı
Suriye'nin Haseki kentine bağlı Rasulayn İlçesi'nde, muhalifler ile PKK'nın bu ülkedeki kolu olan PYD güçleri arasındaki çatışmalar sırasında ateşlenen bir silahtan çıkan mermi, Şanlıurfa'nın Ceylanpınar ilçesinde inşaat işiyle uğraşan 32 yaşındaki Ahmet Özer'in kafasına isabet etti. Ağır yaralanan Özer, ambulansla Şanlıurfa'ya sevk edildi.
Rasulayn'da, muhalifler ile PYD güçleri arasında akşam saatlerinde devam eden çatışma sırasında ateşlenen silahtan çıkan mermi, Ceylanpınar'ın Aydınlık Mahallesi 196 Sokakta evinde oturan Ahmet Özer'in kafasına isabet etti. Kanlar içerisinde yere yığılan Özer, yakınları tarafından çağırılan ambulansla Ceylanpınar Devlet Hastanesi'ne götürüldü. Tedavisine başlanan Özer, hayati tehlikesi bulunduğu gerekçesiyle Balıklıgöl Devlet Hastanesi'ne sevk edildi. Hastanede tedavi altına alınan Özer'in sağlık durumunun ciddiyetini koruduğu öğrenildi.

Yaşanan olayın ardından güvenlik güçleri, sınır hattında önlemlerini artırırken, çevik kuvvet ekipleri de Balıklıgöl ve Ceylanpınar Devlet Hastanesi'nde güvenlik önlemi aldı. Ceylanpınar'da belediye hoparlörlerinden yapılan anonslarda vatandaşların dışarı çıkmamaları konusunda uyarılar yapıldı.