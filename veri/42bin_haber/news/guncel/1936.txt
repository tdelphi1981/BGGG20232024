Polis memuru köpeği için silahını kullandı
AYDIN'ın Çine İlçesi'nde, gezintiye çıkardığı 'Rüzgar' adlı köpeği ile bir sokak köpeğinin kavga etmesi sonucu polis memuru Aykut Güzey, silahını kullandı.
Sokak köpeğini 4 kurşunla öldüren Güzey, "Köpeğime zarar vermesini engellemek için ateş açmak zorunda kaldım. Çünkü Rüzgar eğitimli ve çok değerli bir köpek" derken, vatandaşlar olaya tepki gösterdi. 


Olay, dün saat 18.00 sıralarında, ilçeye bağlı Hamitabat Mahallesi Mehmet Yavaş Caddesi üzerinde meydana geldi. Çine Emniyet Müdürlüğü'nde görevli Polis Memuru Aykut Güzey, resmi elbiseli olarak, kendisine ait olan 'Rüzgar' adlı Alman Kurdu K9 cinsi köpeği gezintiye çıkardı. Cadde üzerinde yürüdükleri sırada sokak köpeği ile 'Rüzgar' adlı Alman Kurdu cinsi köpek arasında kavga çıktı. İki köpeği ayıramayan polis memuru, silahını çekti. Tabancadan çıkan 4 kurşun, sokak köpeğini telef etti. Silah sesi ise çevrede panik yarattı. Olay yerine gelen vatandaşlar telef olan köpeği görünce, polis memuruna tepki gösterdi. Kendi köpeğinin çok değerli olduğunu söyleyen Polis Memuru Aykut Güzey, "Ayırmaya çalıştım, ama başaramadım. Köpeğime zarar vermesini engellemek için ateş açmak zorunda kaldım. Çünkü Rüzgar eğitimli ve çok değerli bir köpek" dedi.