BDP heyeti İmralı'ya gitti
Abdullah Öcalan ile görüşecek Pervin Buldan, Sırrı Süreyya Önder ve Altan Tan'dan oluşan BDP heyeti, İmralı'ya hareket etti. İkinci İmralı heyeti yola çıktı. Sırrı Süreyya Önder, Altan Tan ve Pervin Buldan, İstanbul Ataköy'den İmralı'ya doğru hareket etti.

BDP'li milletvekilleri, 45 dakikalık gecikmenin ardından 09:15'te Ataköy Marina'ya geldi. 

Birinci İmralı görüşmesinde yer alan BDP'li Ahmet Türk'ün yaptığı açıklamalar Başbakanın tepkisine neden olmuştu.

İkinci görüşme için adaya giden ikinci heyet ise herhangi bir açıklama yapmadı, gazetecilerin sorularını yanıtsız bırakan, Sırrı Süreyya Önder "Açıklama yapmayacağız" dedi.

BDP heyeti, Kıyı Emniyeti Genel Müdürlüğü'ne ait bir botla İmralı'ya hareket etti. 

Milletvekillerinin Abdullah Öcalan ile görüşmesi kaç saat sürecek henüz belli değil ancak, vekillerin adadan döndükten sonra BDP Eşbaşkanları Selahhatin Demirtaş ve Gültan Kışanak'ı bilgilendireceği, BDP ve Halkların Demokratik Kongresi'nde görüş alışverişinde bulunacakları biliniyor.

Gündem: Yeni anayasa, KCK, silah bırakma

Görüşmede, TBMM Uzlaşma Komisyonu'nda görüşülen yeni anayasanın detaylarının, KCK tutuklularının durumunun ve silahların bırakılmasının ele alınacağı ifade ediliyor. Bu kapsamda PKK'nın "merdiven stratejisi" olarak adlandırılan yöntemle güvenli bir şekilde yurt dışına çıkması da görüşülecek. 

Komisyon raporu, yeni anayasa taslağı götürülüyor

Heyet beraberinde Öcalan'a, TBMM Darbeleri Araştırma Komisyonu'nun raporunu götürecek. Ekleriyle birlikte 5 bin sayfayı bulan bu raporun dışında, TBMM Uzlaşma Komisyonu'nda hazırlanan yeni anayasa taslağı da partilerin önerilerinin yer aldığı karşılaştırmalı bir şekilde Öcalan'a bir dosya halinde götürülecek. 

3 PKK yöneticisinin dosyaları

Heyet bunların dışında Abdullah Öcalan'a, PKK liderleri Murat Karayılan, Duran Kalkan ve Mustafa Karasu'nun sürece ilişkin görüşlerinin yer aldığı dosyaları da iletecek.

Öcalan 3 mektup verecek

Abdullah Öcalan'ın ise heyete 3 ayrı mektup vereceği ve bu mektuplardan birinin Kandil'e, bir diğerinin örgütün Avrupa kanadına, diğerinin ise kamuoyuna hitaben olacağı ifade ediliyor. 

Görüşmede BDP'liler dışında teknik destek verebilecek yetkililerin de yer alacağı ifade ediliyor.