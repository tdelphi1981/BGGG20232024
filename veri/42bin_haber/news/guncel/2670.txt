Türkiye'nin yeni sismik gemisi Çanakkale Boğazı'ndan geçti
TÜRKİYE'nin yeni satın aldığı 85 metre uzunluğundaki sismik gemi 'Polarcus Samur', Çanakkale Boğazı'ndan geçiş yapıp Marmara Denizi'ne doğru yol aldı.
Enerji ve Tabii Kaynaklar Bakanı Taner Yıldız'ın 130 milyon dolara satın aldıklarını ve 'Barbaros Hayrettin Paşa' adını vereceklerini açıkladığı 85 metre uzunluğundaki Bahama bayraklı 'Polarcus Samur' adlı sismik gemi, Çanakkale Boğazı'ndan geçiş yaptı. Saat 14.40'ta Ege Denizi'nden Çanakkale Boğazı'na giriş yapan gemi, 15.40'ta Çanakkale önlerine geldi. 17 metre genişliğindeki sismik gemi, sahildeki vatandaşların yoğun ilgisiyle karşılandı. Gemi, İstanbul'a gitmek üzere Marmara Denizi'ne doğru yol almaya başladı.


Sismik geminin, 2 ve 3 boyutlu sismik aramalarla ilgili uluslararası arenada başarısını kanıtlamış olduğunu daha önce dile getiren Enerji ve Tabii Kaynaklar Bakanı Taner Yıldız, geminin öncelikle Karadeniz'de, ardından da Akdeniz'deki sismik aramalar yapacağını açıkladı.