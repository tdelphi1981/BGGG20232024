O köy bizim köyümüz
Kartepe Ketenciler Köyü kadınları turizmci oldu. Köylülerin el emeği doğal yiyeceklerin sunulduğu ve köy hasreti çeken ziyaretçilerin doğayla bütünleşmelerinin amaçlandığı Ekoköy'de 10 köy evi de pansiyona dönüştürüldü.
Köy kadınlarını işletmeci olmaları yönünde teşvik eden Kartepe Belediyesi, Ketenciler Köyü'nde başlattığı projeyi hayata geçirdi. Doğal ortamda insanlara psikoterapi mekanı, huzur almaya gelen insanların vazgeçemedikleri bir yer olan Ketenciler, Ekoköy projesiyle 'Köyü Olmayanların Köyü' olacak. Köy kadınları tarafından işletilen 10 köy evinde konaklama imkanı sunulan misafirlere tamamen doğal ve köylülerin el emeğinden çıkan yiyecekler sunuluyor. Ekoköy projesi kapsamında Ketenciler köyünden evleri uygun olanlar pansiyon çalışmaları ile şehir hayatının stresinden uzak sakin, huzurlu ve oksijeni bol bir gün geçirmek isteyeler aileler ve çocukların hoşça birlikte vakit geçirebilecekleri yaşam merkezi haline geldi. Bu kapsamda ilk etapta 10 köy evi pansiyona dönüştürüldü. Ekolojik sağlıklı yaşam köyü Ketenciler projesi kapsamında ilk etapta köy halkıyla toplantılar yapılarak proje hakkında bilgilendirme yapıldı. Oluşturulan ekiple öncelikle yöresel yemekler üzerinde duruldu. Yöresel yemeklerin yapımı için köyde bir ev belirlenip bu evde yöresel yiyeceklerin üretimine başlandı. Projeye katılmak isteyen kadınların öncülğünde belirlenen 10 ev misafirler için pansiyona dönüştürüldü. 

Yumurta da doğal peynir de

Çeşitli oda tiplerine sahip köy evlerinin seçimi ise tamamen ziyaretçilere bırakılıyor. Yeme- içme hizmetleride verilen Ekoköy'de ürünlerin tamamı köy kadınlarının eski usullerle yaptığı katkısız ürünlerden oluşuyor. Tereyağı doğada özgür gezinen hayvanların sütünden, peynir sadece kendi suyundan mayalarak yapılmakta, yumurta ise doğal beslenen tavuklardan elde edilen köyde doğal içeceklerin dışında hiçbir içeceğin satışı yapılmıyor. Turizmde markalaşmayı hedefleyen Kartepe Belediye Başkanı Şükrü Karabalık, Kartepe'nin Samanlı Dağları eteklerinde muhteşem doğası ve coğrafik özelliklerinin getirdiği avantajlarla birlikte, doğa turizmi, yayla turizmi ve kırsal turizmın hayat bulduğu köy hayatını özleyenlerin hoşça vakit geçirebilecebilecekleri bir doğa harikası özelliği taşıdığını belirtti. 

Su kayağı da var

Proje ile köyü olmayanlara köy sağladıklarını söyleyen Şükrü Karabalık, projesiyle köy halkının kendi ihtiyacı için üretmekte olduğu yöresel peynir çeşitleri, domates, biber, salatalık, reçel, bal, salça, turşu ve ekmek gibi natürel gıdaların üretimini arttırdıklarını anlattı. Karabalık "Köy ekonomisine katkı sağlamanın yanı sıra kadınları sosyal hayata kazandırmak ve doğal beslenmeyi yaygınlaştırmayı amaçladık. Özellikle sağlıklı yaşam merkezi çalışmalarında pilot bölge olarak seçmiş olduğumuz köyde gürültülü ve bunaltıcı şehir hayatından uzaklaşmak, stresten uzak sakin ve huzurlu bir gün geçirmek isteyenlere uygun tasarlanmış bir projedir" dedi. Kartepe Ketenciler'de konaklayacak ziyaretçilere at binme, atv, su kayağı, golf, olta balıkçılığı, bisiklet, trekkıng gibi etkinliklere katılma imkanları da sunuluyor.