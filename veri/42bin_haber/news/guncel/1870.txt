'Hala o kazığı çıkarmaya çalışıyoruz!'
12 Eylül darbesini yapanların, Avrupa'nın Türkiye'ye vize uygulamasına göz yumduğunu söyleyen Avrupa Birliği Bakanı Egemen Bağış, 'O 80 darbesinin memlekete attığı kazığı hala çıkarmaya çalışıyoruz' dedi.
 Avrupa Birliği Bakanı ve Başmüzakereci Egemen Bağış, İsveç'te Türkiye-AB ilişkilerini değerlendirdi.
 İsveç'te vize muafiyeti sürecine ilişkin değerlendirmelerde bulunan Bağış, AB'nin şart koştuğu geri kabul anlaşmasının, vize muafiyeti için oluşturulacak yol haritası üzerinde uzlaşıldığı gün, uygulamaya sokulacağını ifade etti.
 'VİZE SORUNUNUN ASIL MÜSEBBİBİ 1980 DARBESİ'
 80 darbesini gerçekleştirenlerin Avrupa'ya vize uygulamasına göz yumduğunu söyleyen Bağış, 'Türkiye'nin yaşadığı vize sorununun asıl müsebbibi 80 darbesidir. Rahmetli İnönü'nün 1963'te imzaladığı Ankara Antlaşması'nın Türkiye'ye kazandırdığı en önemli kazanç Avrupa Birliği üyesi ülkelerin bizlere yeni vize uygulayamamasıydı. Ama maalesef 80 darbesini yapanlar, genç ve yaşlı vatandaşların Avrupa'ya sığınmacı olarak gitmesini engellemek için o haktan feragat ederek bize vize uygulamalarına adeta yeşil ışık yakmıştır. O 80 darbesinin memlekete attığı kazığı hala çıkarmaya çalışıyoruz' diye konuştu.
 'HEDEF ÜLKE TÜRKİYE'
 Avrupa Birliği Bakanı Egemen Bağış, geri kabul anlaşması konusunda, "AB'nin beklentilerine karşılık verirken, kendi ihtiyaçlarımız açısından atmamız gereken adımları atacağız" dedi.
 Türkiye'nin ekonomik olarak gelişmesiyle mülteciler için hedef ülke haline geldiğini dile getiren Bakan Bağış, 'Eskiden Türkiye'yi sadece bir transit ülke olarak görenler artık hedef ülke olarak görmeye başladılar. Eskiden Türkiye'de kalma gibi bir şey yoktu ama şu anda Türkiye artık hedef ülkelerden biri oldu. Yani İtalya'ya gitmektense, İspanya'ya gitmektense, Yunanistan'a gitmektense Türkiye'de kalmayı tercih edecek hale geldiler. Çünkü Türkiye'deki ekonomik şartlar, insan hakları şartları, eğitim ve sağlık şartları Avrupa'daki birçok ülkenin önüne geçti' şeklinde konuştu.
 'MAKUL BİR YÖNETİM GELİRSE SÜREÇ RAHATLAR'
 Avrupa Birliği Bakanı ve Başmüzakereci Egemen Bağış'ın gündeminde Kıbrıs da vardı.
 Güney Kıbrıs'ta Şubat ayında yapılacak seçimlerin Türkiye'nin AB'ye üyelik süreci ile yakından ilişkili olduğuna değinen Bağış, 'Makul bir yönetimin iş başına gelmesi, süreci rahatlacaktır' ifadesini kullandı.