Otomobil takla attı, aynı aileden 2 kişi öldü
Aksaray'da otomobil sürücüsünün direksiyon hakimiyetini kaybetmesi sonucu meydana gelen trafik kazasında, aynı aileden 2 kişi öldü, 3 kişi de ağır yaralandı.
Kaza, akşam saat 18.00 sıralarında Aksaray-Adana Karayolu 50'nci kilometresinde meydana geldi. Edinilen bilgiye göre, Adana'dan Aksaray istikametine seyreden Sinan Kocagöl (49) idaresindeki 68 FD 699 otomobil, sürücünün direksiyon hakimiyetini kaybetmesi sonucu, karşı şeride geçerek takla attı. Yaklaşık 40 metre sürüklenen otomobilde bulunan sürücü Sinan Kocagöl ve İsmail Kocagöl (70), olay yerinde hayatını kaybederken, otomobilde bulunan Sevim Kocagöl (50), Ramazan Kocagöl (16) ve Salih Kocagöl (60) ağır yaralandı.

Yaralılar, olay yerine gelen 112 Acil Yardım ekipleri tarafından ilk müdahaleleri olay yerinde yapıldıktan sonra Aksaray Devlet Hastanesi'ne kaldırıldı. Yaralıların durumlarının ağır olduğu öğrenildi. Polis ve jandarma ekipleri kazayla ilgili soruşturma başlattı.