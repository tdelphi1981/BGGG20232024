Konuk yazar - O muhteşem hayatınız!
Kanal D'de yayınlanmaya başlayan 'İntikam' isimli dizinin henüz ilk iki bölümünü izledik. Dizi aslen bir uyarlama; ama yansıttığı üst sınıflara dair hayat biçimi Türkiye televizyonlarında her türlü sermayenin sahiplerinin üst düzey yaşamlarını yansıtırken onları 'bireyler' olarak bize sunuyor.
 Bir yandan bize 'zenginlerin' biz 'halktan' farklı yaşadıkları ve 'farklı' ahlaki tutumları olduğunu gösterirken öte yandan zenginlerden 'intikam' alabilecek olanların sade ve sadece yine zenginler olabileceğini bize gösteriyor.
 Boğaz'ın dibindeki şık villalarında yaşayan o 'muhteşem' zenginlerin birbirlerinden havalı yaşamlarının arasına sinen 'günahlar' ve 'günahların organize bir şekilde işlenmesi' bana Stanley Kubrick'in efsanesi 'Gözleri Tamamen Kapalı' filmini hatırlatıyor. Orada da işlenen ikincil mesele egemenlerin 'büyük' günahları için kendine daima bir mecra bulmaları değil miydi? Üstelik orada her ne kadar haz ve günahı büyük 'seks' partileri simgelese de egemenler yine kendi ceza ve suç çerçevelerini kendileri çizmiyorlar mıydı?
 VAROLUŞ NEDENİMİZ 
 Bugüne dek Türkiye televizyonlarında izlediğimiz birkaçı hariç tüm yapımlar, hatta BaşbakanYardımcısı Arınç'ın eleştirdiği Behzat Ç. de dahil olmak üzere 'egemen sınıfın' sokağından geçmek zorunda ve o sokağa karşı halkın çaresizliğini yansıtmaktalar. Onur Ünlü'nün o harika filmi 'Celal Tan ve Ailesinin Aşırı Acıklı Hikayesi' de Kemalist üst orta sınıfın günahlarının alt sınıflarca nasıl temizlendiğini anlatıyordu.
 Bugün, biz, yurttaşlar olarak birilerinin kendi vicdanlarını temizlediği o tahtayız. Başka hiçbir işlev ya da varoluş nedenimiz olduğu onlarca kabullenilmiyor. Daha da kötüsü, çetelerin banka davalarının ve yolsuzluğun hüküm sürdüğü bir ülkede tüm 'vahşet' ve 'cinnet' haberlerinden halk olarak biz ve cehaletimiz sorumlu tutuluyor. Sistemin işleyişinde doğrudan etkisi olan sermaye sahipleri ve politikacılar ise kendi yüksek ahlaklarının peşinde koşup bize erdemli olmamız konusunda nutuklar atıyorlar. Oysa onların hesaplarını görmek için TV dizilerinden sokaklara bekleyen 'gariban kitleler' bu toplumun bütün günahlarını sırtlarında taşıyorlar. Mahkemelerde yalnızca bazılarını koruyan bir hukuk işliyor. Sokaklarda yalnızca bazılarının sokaklarının temiz olması gerektiğine dair bir inanç var.
 Rousseau toplumsal bir sözleşmeden bahsettiği için insanlık tarihinde önemli bir yer tutuyordu, oysa biz bu kocaman Türkiye halkı olarak boş mukaveleye 'feda' diyerek imza atmış olanlarız. Onlar, o muhteşem hayatlarını yaşarken biz 'feda' ediyoruz ve ne için 'feda' dediğimizin farkında bile değiliz. Karşınızda fedakar Türkiye halkı ve tam tepemizde asla feda etmeyenler. Bu filmden sıkılmadık mı?
 Sarphan UZUNOĞLU