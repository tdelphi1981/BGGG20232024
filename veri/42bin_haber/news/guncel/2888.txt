Küçük Ahmet'in organları 4 kişiye umut oldu
Ordu'da beyin ölümü gerçekleşen ve ailesinin organlarını bağışladığı 9 yaşındaki Ahmet Ali Karaevli'nin organları Samsun, İstanbul ve Trabzon'da nakil bekleyen hastalara umut oldu.
Edinilen bilgiye göre, Ordu'nun Korgan İlçesi'ne bağlı Yenipınar köyünde evinin bahçesinde oynarken boynuna ip dolanan ve kaldırıldığı Medical Park Ordu Hastanesi'nde 7 günlük yaşam mücadelesinin ardından beyin ölümü gerçekleşen 9 yaşındaki Ahmet Ali'nin organları, doktorların iknasıyla ailesi tarafından bağışlandı.

Hastanenin Organ Nakli ve Bağış Koordinatörü Mithat Yağlı, 9 yaşındaki Ahmet'in ailesinin büyük acı yaşadığını ancak duyarlı bir davranışla herkese örnek bir hareket sergilediklerini belirtti.

Küçük çocuğun ip ile boğulmasının sonucunda beyninin oksijensiz kaldığını anlatan Yağlı, 'Ahmet'in beyin ölümü dün akşam saat 19.00'da gerçekleşti' dedi.

Beyin ölümü sonrasında çocuğun babası Mustafa Karaevli ile görüştüklerini ifade eden Yağlı, şunları kaydetti:

'Ahmet'in babası gerçekten sağduyulu, anlayışlı ve herkesin yapması gereken bir görev üstlendi ve organların bağışlanması noktasında karar verdi. Biz de çok memnun olduk. Daha sonra annesiyle görüştük ve kendisi de bu durumu olgunlukla karşıladı. Bütün aile bu karara saygı gösterdi. Bu noktadan sonra Sağlık Bakanlığı Koordinasyon Merkezi ile iletişime geçtik. Doku ve kan örneklerini merkeze gönderdik. Böylelikle Türkiye'deki belirlenmiş ihtiyacı olan hastalara nakiller gerçekleştiriliyor.'

Mithat Yağcı, nakil ile birlikte kalbin İstanbul'daki Kartal Koşuyolu Yüksek İhtisas Eğitim ve Araştırma Hastanesi'ne, karaciğerin İstanbul Üniversitesi Cerrahpaşa Tıp Fakültesi'ne, böbreğin bir tanesinin Trabzon Karadeniz Teknik Üniversitesi Farabi Hastanesi'ne ve diğer böbreğin ise Samsun Ondokuz Mayıs Üniversiresi Tıp Fakültesi'ne gönderilerek 4 faklı kişiye hayat verileceğini kaydetti.

-Zamanla yarışıldı-

Ameliyatla organları alınan 9 yaşındaki Ahmet'in kalbi, adeta zamanla yarışılarak nakledilmeye çalışıldı. Sağlık görevlilerinin taşıdığı kalp, koşarak ambulansa konuldu. Polislerin de eşlik ettiği ambulans, hızlı bir şekilde Vali Kemal Yazıcıoğlu Tesisleri'ne getirildi. Burada bekleyen helikopter ambulansa konulan kalp ve karaciğer Samsun Çarşamba Havaalanı'na götürüldü. Buradan da kalp, havayolu ile İstanbul'a götürülecek. Diğer iki böbrek ise karayoluyla Trabzon ve Samsun'a gönderildi.