Kız isteme dönüşü kaza: 4 ölü
TRABZON'da kız istedikten sonra Çorum'a dönen aile fertlerini taşıyan otomobilin yoldan çıkarak yol kenarındaki menfeze çarpması sonucu 4 kişi öldü, 3 kişi de yaralandı.
Kaza, Samsun- Ordu karayolundaki Karacalı Köyü'nde bugün sabaha karşı saat 04.20 sıralarında meydana geldi. Trabzon'da kız istedikten sonra oturdukları Çorum'a dönen 39 yaşındaki Ömer Şahin yönetimindeki 19 EA 652 plakalı otomobil, sürücünün bilinmeyen nedenle direksiyon kontrolünü yitirmesi üzerine yoldan çıktı. Yolun sağındaki menfeze çarpan otomobilde bulunan damat adayı 37 yaşındaki Hamdi Şahin, annesi 64 yaşındaki Nezaket Şahin ve yengesi, 34 yaşındaki Şengül Şahin kaza yerinde, yeğeni 15 yaşındaki Şeyma Şahin ise, kaldırıldığı Çarşamba Devlet Hastanesi'nde öldü. Kazada otomobili kullanan ve damat adayı Hamdi Şahin'in ağabeyi olan sürücü Ömer Şahin ile çocukları Ahmet Şahin ile 2 yaşındaki Şüheyda Şahin, Çarşamba Devlet Hastanesi'nde tedavi altına alındı. Şüheyda Şahin, hayati tehlikesi bulunduğu gerekçesiyle Samsun Ondokuz Mayıs Üniversitesi Tıp Fakültesi Hastanesi'ne sevk edildi. Kazayla ilgili soruşturma başlatıldı.