Terör örgütü PKK'nın iç infazlarının listesi Meclis'te
Fransa'nın başkenti Paris'te Sakine Cansız, Fidan Doğan ve Leyla Söylemez'in öldürülmesi, terör örgütü PKK'nın iç infazlarını yeniden gündeme taşıdı. Terör örgütünün yaptığı iç infazlara ilişkin liste, Türkiye Büyük Millet Meclisi (TBMM) İnsan Hakları Komisyonu bünyesinde oluşturulan 'Terör ve Yaşam Hakkı İhlallerinin İncelenmesi Alt Komisyonu'nda da bulunuyor.
Kürt siyasetçi ve yazar İbrahim Güçlü tarafından komisyona sunulan infaz listesinde, terör örgütü PKK'nın infaz edilen kurucuları, merkez komitesi üyeleri ile üst düzey yöneticileri yer alıyor. Cihan Haber Ajansı (Cihan) muhabirinin ulaştığı terör örgütünün infaz listesinde yer alan belli başlı isimler şunlar: 

TERÖR ÖRGÜTÜNÜN İNFAZ LİSTESİ

Mehmet Turan: 27 Kasım 1978'de Diyarbakır'ın Lice ilçesine bağlı Fis köyünde, terör örgütü PKK'nın Kuruluş Kongresi'ne katılan kadrolardan ve ilk oluşum safhasında, terör örgütünün önde gelen eylem adamlarından biri. 1979 yılında teröristbaşı Abdullah Öcalan'ın emriyle ve 'ajan' olduğu gerekçesiyle Mardin'de öldürüldü.

Murat Bayraklı: Terör örgütü PKK, 1982 yılında gerçekleştirdiği 2. kongresinden sonra içinde 'temizlik' hareketi başlattı. Birçok PKK'lı militan sırtını Suriye devletine de dayamış olan teröristbaşı Öcalan'ın emriyle 'örgüte ihanet ve karşı-devrime hizmet' gerekçeleriyle ortadan kaldırıldı. Suriye kontrolünde olan Lübnan'daki eğitim kampında olduğu gibi Avrupa'da da birçok PKK'lı için ölüm emri verildi. Murat Bayraklı, 5 Haziran 1984 günü Batı Berlin'de bir çöp konteynerinde yakılarak öldürüldü. Onun da suçu terör örgütüne ihanetti.

PKK'NIN AVRUPA'DAKİ İNFAZ TİMLERİ TARAFINDAN ÖLDÜRÜLDÜLER

Süphi Karakuş (Şoreş): Teröristbaşı Öcalan'ın emriyle terörist Mahsum Korkmaz tarafından infaz edildi. 

Zülfi Gök: 7 Ağustos 1984 tarihinde Almanya'nın Rüsselsheim şehrinde, trafikte arabasında beklerken kurşunlanarak öldürüldü. Terör örgütü PKK, bu cinayete sahip çıkarak, "PKK'ya muhalif gruplarla (Enver Ata) işbirliği yaptığı için Abdullah Öcalan'ın emriyle görevlendirilen PKK'nın Avrupa'daki İnfaz Timleri'nce infaz edildi." diye açıklama yaptı.

Enver Ata: 20 Haziran 1984'de İsveç'in Uppsala şehrinde infaz edildi. 

İzzettin Evcil: 1977-79 yılları arasında terör örgütünün Batman sorumluluğunu yapmıştı. 1982-84 yılları arasında ise terör örgütü PKK'nın Botan Bölge Sorumlusu olarak görev yaptı. 1984 sonlarında 'PKK içerisinde muhalif çizgi oluşturmak, önderliğe başkaldırmak, silahlı propaganda yönetmenliğine ve örgüt talimatlarına uymamak' suçundan teröristbaşı Öcalan'ın emriyle infaz edildi.

Çetin Güngör (Semir): PKK merkez komitesi üyesi ve teröristbaşı Öcalan'a muhalefet yaptığı için 2 Kasım 1985 günü, İsveç'in Başkenti Stockholm'da yüzlerce Kürdün gözleri önünde infaz edildi ve katili olay yerinde yakalandı, teröristbaşı Öcalan'ın verdiği görevi yerine getirmiş olmaktan mutlu olduğunu mahkemede açıkladı. 

Çetin Güngör; 18 Mart 1984 tarihli açıklamasında, "artık PKK'lı değilim" PKK'nın uygulamış olduğu silahlı mücadelenin ve Kürt gruplarına karşı izlemiş olduğu davranışların yanlış ve çıkmaz yol olduğunu söylüyordu.

TERÖR ÖRGÜTÜ PKK İNFAZLARININ EN BÜYÜK YARDIMCISI SURİYE İSTİHBARATI
 
Abdullah Kumral: 1979 yılından 1980 yılının ortalarına kadar terör örgütü PKK'nın Gaziantep il sekreteri olan, 1980 sonrasında ise Şanlıurfa bölge sekreterliğine getirilen, terör örgütü PKK merkez komitesi üyesi olan Kumral, Öcalan'ın izlemiş olduğu politikalara karşı çıktığından dolayı, önce göz hapsine alındı. Hapis edildiği evden kaçmayı başardı, ama daha sonra Suriye istihbaratı tarafından yakalanarak tekrar terör örgütü PKK'ya teslim edildi. Öcalan'ın hamiliğini üstlenen Suriye istihbaratı tarafından yakalanarak, terör örgütü PKK'ya teslim edildikten sonra teröristbaşı Abdullah Öcalan'ın emriyle cellatları tarafından kulaklarına tüfek harbisi sokulmak suretiyle Bekaa'da öldürüldü.

Resul Altınok: 1980'lerin başında terör örgütü PKK merkez komitesi üyesi olan Altınok için teröristbaşı Öcalan'a karşı muhalefet yaptığı gerekçesiyle infaz kararı alındı. Terör örgütü PKK'nın önde gelen isimlerinden , teröristbaşı Öcalan'ın iki infaz adamı Ali Haydar Kaytan ve Rıza Altun Resul, Altınok'u, terör örgütü PKK kampında, önce kendisine bir çukur kazdırıp daha sonra kafasına kurşun sıkarak infaz ettiler. 

1987 YILINDA 67 KİŞİ İNFAZ EDİLDİ

Meclis'e sunulan terör örgütü PKK'nın infaz listesine göre, Lamia Baksi ve 67 kişi 1987 yılında infaz edildi. 

Dilaver Yıldırım: Apocuların ilk oluşum dönemlerinden beri PKK'ya dönüşen çizginin içerisinde yer aldı. 1977 yılı başlarında Kemal Pir'in Sinop Ulubey Hapishanesi'nden kaçırılışında yer alarak, ilk eylemini gerçekleştirmişti. Terör örgütünün en güvendiği isimlerden biri olan Yıldırım, Ankara'da örgüte silah ve malzeme almak için gerekli olan parayı bulabilmek amacıyla Güven Hastanesi soygununa katıldı ve bu soygun olayından sonra yakalanarak, 12 Eylül dönemini cezaevinde geçirdi. 

Suriye'de rehin olan teröristbaşı Öcalan, 1987 yılının sonlarına doğru Dilaver'i ziyaret etmek için Bulgaristan'a gitti ve gördü. teröristbaşı Öcalan'ın talimatıyla Bekaa kampına getirtilen Yıldırım'ın, bir sürü uygulamadan sonra bir gece nöbetinde intihar ettiği söylendi. 

Avukat Mahmut Bilgili: 12 Eylül 1980 sonrası Avukat Şerafettin Kaya'nın öncülük ettiği "Avukatlık Bürosu" yazıhanesinde işe başladı. Bu avukatlık bürosu başta terör örgütü PKK olmak üzere birçok Kürt örgütün davalarına bakıyordu. Mahmut Bilgili de terör örgütü PKK davasına girenlerden biriydi. Bu davalardan dolayı, terör örgütü PKK taraftarı olmaktan tutuklanarak beş yıl Diyarbakır zindanında yattı. Tahliye olduktan sonra Avrupa'ya çıkan Mahmut Bilgili, Avrupa'daki terör örgütü PKK temsilciliğinin almış olduğu infaz kararıyla 1987 yılının mart ayının başında Hollanda'da yemek masasında boğdurulup, cesedi satırla parçalanıp kanalizasyona atıldı. Cesedi, 26 Mart'ta Twente kanalında bulundu. O da terör örgütüne göre 'ihanet etmişti'. 

SEVGİLİSİNİN GÖZÜ ÖNÜNDE KURŞUNA DİZİLDİ

Mehmet Tunç: Bir dönem Avrupa'daki terör örgütü PKK yapılanmasında yer alan Mehmet Tunç, lideri teröristbaşı Öcalan tarafından çağrıldığı Lübnan'daki Mahsum Korkmaz Akademisi'nde gerilla eğitimi yapar. Burada eğitim yaparken Paris'te tanıştığı, yine kendisi gibi terör örgütü PKK'lı olan Ali Toprak'ın kız kardeşi olan Hevi (Şafak)'a aşık olmuştu. Sevgilisi Şafak, sevgilisi Mehmet Tunç'u ziyaret etmek üzere Lübnan'daki terör örgütü kampına geldi. İkisinin arasındaki bu duygusal ilişki, teröristbaşı Öcalan'ın ve örgüt mensuplarının tepkisini çekti. Mahmut Tunç, bu duygusal ilişkiden dolayı teröristbaşı Öcalan'ın yasalarını çiğnedi. İnfazına karar verildi ve sevgilisi de dahil orada bulunanların gözü önünde kurşuna dizildi. Bu vahşet videoya da çekildi ve her tarafa yollandı. Bu vahşeti belgeleyen video kasetinin Almanya'nın Düseldorf mahkemesinin dosyalarında bulunduğu belirtiliyor.

Mustafa Ömürcan ve dört arkadaşının infazı: Mustafa Ömürcan, terör örgütü PKK'nın 1980 öncesi kadrolarındandı. "Örgüt talimatlarına karşı gelmek ve önderliğe baş kaldırmak" suçlarından dört arkadaşı ile birlikte, Halil Kaya tarafından infaz edildi. "Kör Cemal" kod adlı Halil Kaya da teröristbaşı Öcalan sisteminin bir gereği olarak, bir yıl sonra teröristbaşı Öcalan'ın emriyle infaz edildi. 

Şahin Baliç: 1980'lerin başında henüz liseden yeni mezun olmuşken, terör örgütü PKK'ya katılan Metin kod adlı Şahin Bilgiç, Mardin bölgesinde birçok eyleme katıldı. Eylemlerdeki kararlılığı teröristbaşı Öcalan'ın dikkatini çekti. 1986 yılında bizzat teröristbaşı Öcalan'ın talimatıyla PKK-MK üyeliğine, daha sonra da ARGK (askeri konsey) üyeliğine getirildi. 1988 yılında girdiği bir çatışmada yaralanan Baliç, teröristbaşı Öcalan'ın özel çabalarıyla Suriye'ye getirildi. Bir dönem tedavi gördükten sonra teröristbaşı Öcalan'ın Şam'daki evine yerleşti ve lideriyle çok içli dışlı olan militanlardan biri oldu. Teröristbaşı Öcalan'ın yakın adamlarından biri olan, teröristbaşı Öcalan'ın ayak işlerine bakan hemşehrisi Hasan Bindal'ın 25 Ocak 1990 tarihinde bir kaza kurşunu sonucu ölmesiyle, bu ölüm olayından dolayı teröristbaşı Öcalan tarafından hakkında idam fermanı hazırlandı. Teröristbaşı Öcalan'ın talimatıyla terör örgütü PKK'nın infaz timi, kaza kurşunuyla ölen Hasan Bindal'ın ölümünden akademi komutanı olarak Bekaa'da görev yapan Şahin Baliç'i sorumlu tuttu ve infaz etti.

Şahin Dönmez: Terör örgütü PKK'nın kurucularından ve ilk merkez komitesi üyelerinden Şahin Dönmez, 1979 yılında yakalandı, çözüldü ve bildiği tüm arkadaşlarını ele verdi. 3 Nisan 1990 yılında İstanbul'da infaz edildi. Şahin Dönmez, yakalanmadan önce teröristbaşı Öcalan'ın göz bebeklerinden biriydi. 

ERUH BASKININDA YER ALDI, İNFAZ EDİLDİ

Mustafa Çimen: Mahsum Korkmaz'ın başını çektiği "14 Temmuz Silahlı Propaganda Takımı"nın bir üyesi ve Mahsum Korkmaz'ın hem siyasi hem de askeri yardımcısıydı. 15 Ağustos 1984 yılında yapılan Eruh baskınında yer aldı. Terörist Mustafa Çimen, Eruh ilçe merkezine asılan "Kahrolsun Faşist Türk Sömürgeciliği Yaşasın HRK", "Halk Düşmanı canilerden hesap Sorulacaktır! Yaşasın HRK!" yazılı pankartları hazırlayan ve asan militanlardan biri. Terörist Mustafa Çimen 1985'de yakalanınca itirafçı oldu. Urfa Hilvan doğumlu ve terör örgütü PKK içerisindeyken "Tevfik" kod adıyla tanınan Mustafa Çimen, 1990'ların başında cezaevinden çıktıktan sonra terör örgütü PKK infaz timleri tarafından öldürüldü.

Osman Tim: 1992 yılının aralık ayında terör örgütü PKK'nın cezaevi temsilcisiyken "polisle işbirliği" yaptığı gerekçesiyle Bayrampaşa Cezaevi'nde boğularak öldürüldü. Osman Tim'in boğularak öldürülmesine gösterilen gerekçe, "hiçbir tokat bile yemeden arkadaşlarını ihbar ettiği" gösterildi. 

Mehmet Çimen: Terör örgütünün, Avrupa örgütünün koordinatör yardımcısı olarak görev yaptı. 10 yıl cezaevi yattı. 1992 yılının ortalarında Avrupa'ya geldi. Teröristbaşı Öcalan'ın kadın sorunuyla ilgili koyduğu yasaları çiğnedi, sorgulandı ve 1993'te "buharlaştırılarak" yok edildi.

BABASI VE OĞLU TERÖR ÖRGÜTÜ PKK TARAFINDAN İNFAZ EDİLDİ

Yıldırım Merkit: 27 Kasım 1978 yılında yapılan Fis toplantısında, terör örgütü PKK'nın Dersim ve Erzincan bölge sorumlusu olarak atandı. Ama teröristbaşı Öcalan ile ayrılığa düştü ve teröristbaşı Öcalan'ın talimatlarına uymadı. Yıldırım Merkit, 1994 yılında Romanya'da öldürüldü. Keza, babası da terör örgütü PKK tarafından öldürüldü. Kendisi gibi terör örgütü PKK'lı olan kız kardeşi Cemile Merkit (Seher) hakkında ölüm kararı çıkartıldı. O, Avrupa'ya kaçarak canını kurtardı.

Mehmet Şener: 1 Kasım 1991 yılında Suriye'nin Kamışlı ilçesinde Suriye istihbaratının da katkısıyla infaz edildi. Kamışlı istihbarat sorumlusu Akid Ömer ile Ebu Adnan yanlarında iki terör örgütü PKK'lı olduğu halde, Mehmet Cahit Şener'in kaldığı eve giderek öldürüldü. 1 Kasım 1991 günü Şener'in yanında bulunan Fatma Temel (Dilan) adlı bayan da kurşunlara hedef oldu ve olay yerinde hayatını kaybetti. Kuşkusuz cinayetler, Şener'le sınırlı kalmadı. Şener'in sağ kolu olarak bilinen Mustafa Pusa (Şiyar) ise 7 Kasım 1991'de İstanbul Küçük Ayasofya'da infaz edildi. Eşi Ayşe Pusa da Bekaa vadisindeki Mahsum Korkmaz akademisinde öldürüldü.

Sîpan Rojhilat: 5 Ekim günü öğlen saatlerinde, Mahmur kampı yakınlarında, terör örgütü Kongre Gel mensuplarınca kaçırılan PWD üyesi Sipan Rojhilat (Şapur Badoşiva) 7 Ekim günü infaz edildi.

Kemal Şahin: 7 Şubat 2005 tarihinde terör örgütü PKK timlerince infaz edildi ve katilleri güney kürdistan bölge yönetimi güvenlik güçleri tarafından yakalandı.

HİKMET FİDAN'IN DİYARBAKIR'DA SUSTURUCUYLA ÖLDÜRÜLMESİ PKK'DA KIRILMAYA YOL AÇTI

Hikmet Fidan: Teröristbaşı Öcalan, Kenya'dan getirilirken dediği, "Türkiye'nin hizmetindeyim" sözü, terör örgütü tarihindeki ilk ciddi kırılmaydı. İkinci kırılmayı İmralı'dan gelen "Ateşkese son verin" talimatıyla yaşayan terör örgütü PKK, üçüncü ve en büyük kırılmayı, muhalif kanadın temsilcilerinden Hikmet Fidan'ın öldürülmesiyle yaşadı.

Diyarbakır'ın Bağlar semtinin dar sokaklarında 6 Temmuz 2005 sabahı, susturucu takılı tabancadan ensesine sıkılan tek kurşunla öldürüldü. Halkın Demokrasi Partisi (HADEP) eski genel başkan yardımcısıydı.

Kani Yılmaz: Güney Kürdistan'da araçlarına yerleştirilmiş bir bombanın patlaması sonucunda, PWD-K koordinasyon kurulu üyesi Faysal Dumlayıcı (Kani Yılmaz) ve aynı örgüt üyelerinden Serdar Kaya (Sabri Tori) 12 Temmuz 2005 günü, terör örgütü PKK timlerince infaz edildiler.

12 EYLÜL SONRASINDA TERÖR ÖRGÜTÜ PKK İNFAZLARI

Terör örgütü PKK, 12 Eylül 1980 darbesi sonrası da birçok infaza imza attı. Bingöllü Dawud (Resul Altıok): Terör örgütü PKK'nın kurucusu ve merkez komite üyesi. 12 Eylül'den sonra teröristbaşı Öcalan'a yaptığı muhalefetten dolayı gözaltına alındı. Yapılan işkencelerle öldürüldü. 

Dersimli Semir (Çetin Güngör): 12 Eylül sonrasında, terör örgütü PKK'ya karşı en sistemli, en ilkeli muhalefet yapan grubun liderleri arasındaydı. Teröristbaşı Öcalan'ın en çok korktuğu muhalefet lideriydi. O da Stockholm'da bin kişinin katıldığı Şivanci Hareket Pêşeng'in kuruluş toplantısında intihar eylemi sonucu katledildi.

Batmanlı Enver Ata: Terör örgütü PKK'nın, hapishaneden kaçan Batmanlı kadrolarından biriydi. İsveç'in Uppsala şehrinde kalıyor ve tedavi görüyordu. Uppsala şehrinin merkezinde ensesine sıkılan tek kurşunla katledildi. Katleden kişi yakalandı, halk adına Enver Ata'yı cezalandırdığına dair mahkemede açıklama yaptı.

Necla Baksi: Kürt yazar Mahmut Baksi ve Lütfi Baksi'nin (KADEP kurucusu ve meclis üyesi) kız kardeşi ve İsveç'te doktorluğu bitirmiş yetenekli bir Kürt kızı. Küçük burjuva değer yargılarından ve alışkanlıklarından vazgeçmediği için öldürüldü. Necla ile aynı gerekçe ile 67 militanın da katledildiği terör örgütü PKK'nın Serxwebûn gazetesinde açıklandı.

AVUKATI ÖLDÜRÜP, CESEDİNİ PARÇALAYIP, SU KANALINA ATTILAR

Eyüp Kemal Atsız: Şivancı Hareketi (DDKD) taraftarı, Danimarka'da katledildi. 

Mustafa Tangüner: Şivan Hareketi (DDKD) taraftarı, Danimarka'da öldürüldü. 

Viranşehirli Emin: Rizgarî'nin Hollanda'ya iltica eden Viranşehirli taraftarlarından biriydi. Terör örgütü PKK'ya muhalefet eden Merkez Komitesi üyesi Çetin Güngör'e (Semir'e) yardım ettiği, evinde barındırdığı için Hollanda'nın Amsterdam şehrinde infaz edildi. 

Avukat Mahmut Bilgili: Dersimli ve terör örgütü PKK taraftarı. Hollanda'da ilticacıydı. Terör örgütü PKK'ya muhalefet ettiğinden dolayı Amsterdam'da öldürüldü. Öldürüldüğü zaman da parça parça haline getirilip çuvala konup, Amsterdam su kanallarına bırakıldı.

Ramazan Adıgüzel: Özgürlük Yolu taraftarı. Fransa'da katledildi. 

Ali Aka Gündüz: Özgürlük Yolu taraftarı, Almanya'da infaz edildi.