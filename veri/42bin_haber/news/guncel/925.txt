Emniyet Müdürlüğü önünde ateş açtı!
Valiliğe yaptığı yardım talebine olumsuz yanıt verilince, emniyet müdürlüğü önünde kurusıkı tabanca ile havaya ateş eden Levent A. gözaltına alındı.
 Olay saat 11:00 sıralarında meydana geldi. Edinilen bilgiye göre, İstanbul Valiliği’ne gelerek yardım talebinde bulunan 32 yaşındaki Levent A.’ya olumsuz yanıt verildi. Bunun üzerine Levent A., valilikten ayrıldı ve bir süre sonra buraya silahla geldi. İstanbul Valiliği’nin yanında bulunan Fatih İlçe Emniyet Müdürlüğü’nün önüne yürüyen Levent A. elindeki kurusıkı tabancayla havaya bir el ateş etti. Ardından, Fatih İlçe Emniyet Müdürlüğü’ne bağlı polisler şüpheliyi etkisiz hale getirdi. Gözaltına alınan Levent A., Sirkeci Polis Merkezi’ne götürüldü. Bir vatandaş, “Zanlı yardım talebinde bulunmuş. Daha sonra kabul edilmeyince havaya ateş açmış. Sanırım intihar etmek istemiş. Zaten sonra polisler müdahale etmiş" dedi.
 Levent A.’nın polis merkezinde sorgusu sürüyor.