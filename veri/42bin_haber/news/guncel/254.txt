Şehit babası: Vatan sağolsun
Hakkari'nin Şemdinli ilçesi kırsalında, teröristlerle çıkan çatışmada şehit olan Uzman Çavuş Seyit Yalçın memleketi Yozgat'ın Boğazlıyan ilçesinde dualarla son yolculuğuna uğurlandı. Baba Bayram Yalçın, 'Oğlum mesleğini severek yapıyordu. Vatan sağolsun.' dedi.
Şehidin cenazesi helallik alınması için baba ocağına getirildi. Daha sonra şehit için Cumhuriyet Meydanı'nda cenaze töreni düzenlendi. Tören öncesi şehidin Kemaliye Mahallesi'ndeki evine giden Başbakan Yardımcısı Bekir Bozdağ ve Vali Abdulkadir Yazıcı, şehidin babası Bayram, annesi Şükran Yalçın, nişanlısı Ayda Öztürk (23) ve yakınlarına baş sağlığı diledi.

 İkindi namazı sonrası kılınan cenaze namazının ardından, şehidin naaşı ilçe mezarlığına götürüldü. Şehidin cenazesinin tören alanına gelmesiyle yakınları tabuta sarılarak gözyaşı döktü. Şehidin annesi Şükran Yalçın, 'Annesi kanser hastasıydı, o ölseydi' diye ağıt yaktı. Nişanlısı Ayda Öztürk ise çevresindekileri 'Ağlamayın ' diye uyardı. Ayda Öztürk, '2.5 ay önce nişanlandık. O gün görüştük. Göreve çağırdılar. Aşkım üzerine düşen görevi yaptı. Ona yakışanı yaptı. Gurur duyuyorum.' dedi. Şehidin silah arkadaşları da Yalçın ailesine başsağlığı diledi.

 Özel Kuvvetler Komutanı Tümgeneral Abdullah Barutcu, şehit babası Bayram Yalçın'ın elini öperek başsağlığı diledi. 

 Tören sırasında şehidin görev sırasında taktığı bordo beresi tabutun üstüne konuldu. Tören alanındaki vatandaşlar sık sık terör örgütü aleyhine sloganlar atarak terörü lanetledi.

 Törene, şehidin yakınları, AK Parti Yozgat Milletvekilleri Ertuğrul Soysal, Yusuf Başer ve MHP Genel Başkan Yardımcısı ve Yozgat Milletvekili Sadir Durmaz, Yozgat Belediye Başkanı Yusuf Başer, Yozgat İl Jandarma Komutanı Albay Recep Yalçınkaya, İl Emniyet Müdürü Hasan Yılmaz, Tuğgeneral Halil İbrahim Ergin, Bozok Üniversitesi Rektörü Prof. Dr. Tamer Uçar, askeri ve sivil erkan ile çok sayıda vatandaş katıldı.