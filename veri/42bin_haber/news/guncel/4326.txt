Halk Eğitim kurslarında Çocuk kreşi dönemi başlıyor
Anne babalar Halk Eğitim Merkezlerinde kurs görürken, çocukları da özel bakım ve oyun odası programında faaliyete katılabilecekler.

MİLLİ Eğitim Bakanlığı, her yıl yüz binlerce kişinin iş ve sosyal hayatına katkı sağlaması için kursa gittiği Halk Eğitim Merkezleri’ne olan ilgiyi arttırmak için yeni bir uygulamayı hayata geçiriyor. Avrupa Birliği (AB) tarafından finanse edilen ve UNICEF’in teknik destek sağladığı ‘Okul Öncesi Eğitimin Güçlendirilmesi Projesi’ kapsamında Halk Eğitim Merkezlerinde kurslara katılan annelere çocuk kreşi geliyor. Proje kapsamında anne babalar kurs görürken çocuklarının da ‘Çocuk Bakım ve Oyun Odası Programı’ içinde faaliyetlere katılması sağlanacak. Bu sayede hem anne ve babalar kursa katılmakta zorluk çekmeyerek sertifika sahibi olacak hem de çocukların bakım ve oyun odasında yapılan etkinliklerle zihinsel ve psikolojik gelişimleri daha iyi ortamlarda tamamlanacak. 
4 buçuk milyon kişi kursa gitti 
Öte yandan, vatandaşların Halk Eğitim Merkezlerine adeta akın ettiği ortaya çıktı. Milli Eğitim Bakanlığı verilerine göre 2010-2011 eğitim öğretim yılında 969 Halk Eğitimi Merkezinde açılan 38 bin 695 mesleki ve teknik kursta 810 bin 565 kişi, 56 bin 926 okuma yazma kursunda 968 bin 675 kişi, 136 bin 665 sosyal ve kültürel kursta ise 2 milyon 723 bin 33 kişi eğitim aldı. Toplamda ise Halk Eğitim Merkezlerinde açılan 232 bin 286 kurstan 4 milyon 502 bin 273 kişi yararlandı. 2008 yılında başlatılan Ana Kız Okuldayız Okuma Yazma Kampanyasıyla da tüm vatandaşların okuryazar yapılmasını hedefleyen Bakanlık, yüz binlerce kişiyi okuryazar yaptı. Bu kapsamda 2012 Eylül ayında tamamlanan kampanya kapsamında 174 bin 472 adet kurs açılırken, bu kurslara 2 milyon 590 bin 446 kişi katıldı. Bu kurslarda 1 milyon 832 bin 617 kişi okuryazarlık belgesi alırken, 307 bin 364 kişi ise ikinci kademe yetişkinler eğitimi başarı belgesi aldı.