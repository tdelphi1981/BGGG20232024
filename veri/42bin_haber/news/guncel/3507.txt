'VIP' fuhuş operasyonu
ANTALYA'da suç örgütü kurarak, özellikle zengin işadamlarına yönelik fuhuş yaptırdıkları iddia edilen 2'si kadın 8 kişi gözaltına alındı. Şüphelileri müşterileri arasında işadamları, bürokratlar ve devre arası kampı için Antalya'ya gelen futbolcuların bulunduğu öne sürüldü.
Antalya'da VIP fuhuş hizmeti veren çeteden haberdar olan Kaçakçılık ve Organize Suçlarla Mücadele Şube Müdürlüğü ekipleri, aylar önce teknik ve fiziki takip başlattı. Gerekli belge ve bilgilere ulaşan ekipler dün sabah Antalya, İstanbul, Alanya ve Eskişehir'de eş zamanlı operasyon düzenledi. Örgüt elebaşı O.K.Ş. ile birlikte çete üyeleri M.A., Ö.D., T.A., Ö.Ş. ve E.A. ile örgüte yurtdışından kadın temin ettiği belirtilen Moldova uyruklu A.A ve N.G. gözaltına alındı.

KADINLAR SINIRDIŞI

Örgüt üyesi E.A.'nın Antalya'daki özel bir dershanenin de sahibi olduğu belirtilirken, operasyonlarda gözaltına alınan 12 kişinin ise ifadesine başvurulduktan sonra polis merkezinden serbest bırakıldığı öğrenildi. Çetenin elinde zorla alıkonulduğu belirtilen 10 mağdur yabancı kadın ifadelerinin ardından sınırdışı edilmek üzere Yabancılar Şube Müdürlüğü'nün misafirhanesine teslim edildi.

VERGİ REKORTMENİ VAR

'VIP' olarak nitelendirilen işadamı, bürokrat ve futbolcularla temas halinde olduğu öne sürülen, örgütün devre arası kampı için Antalya'ya gelen bir spor kulübünün 3 futbolcusuyla da Faslı kadınlar aracılığıyla temas kurduğu belirlendi. Örgütün müşterileri arasında vergi rekortmeni ve oteller zinciri sahibi bir işadamının da bulunduğu ifade edildi. Örgütün zorla fuhuş yaptırdığı yabancı uyruklu kadınları ise Rusya'daki bir internet sitesi üzerinden bulduğu, 'bakıcılık' ve 'rehberlik' yaptırma vaadiyle Antalya'ya getirip fuhuşa zorladığı öğrenildi.

KADININ ADI 'ARABA'

Örgütlü fuhuşta kadının şifresinin 'araba' olduğu ve müşterilerle satıcılar arasındaki konuşmalarda 'Araba istiyor musun', 'Arabanız geliyor' şeklinde ifadeler yer aldığı belirtildi. Polisteki sorgusu tamamlanan 2'si kadın 8 şüpheli, 'Çıkar amaçlı suç örgütü kurmak ve örgüt faaliyetleri kapsamında fuhuş yaptırmak' suçlamasıyla bu sabah adliyeye sevk edildi.