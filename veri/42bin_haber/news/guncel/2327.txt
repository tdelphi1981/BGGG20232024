Mağarada öldürülen takım elbiseli ve uzili terörist
Başbakan Erdoğan'ın dikkat çektiği Mardin'deki terör örgütüne yönelik operasyonun ayrıntıları netleşti. Örgütün yeni bir suikast için hazırlandığı tespit edildi. Çatışmada ölü ele geçirilen teröristlerden birinin, şehiriçine uygun kıyafetler giydiği, çantasında suikast silahı olarak bilinen Glock ve Uzi ile birlikte elektronik ateşleme düzeneği olduğu tespit edildi. Örgütün, Nusaybin alan sorumlusu Cebe'nin intikamı için, suikast benzeri plan içinde olduğu belirtiliyor.
Mardin'de geçen hafta polis memuru Cengiz Engizek'i şehit eden PKK'lıları tespit etmeye yönelik çalışmalar sırasında vatandaşların ihbarı üzerine Midyat İlçesi kırsalında bir mağaraya operasyon düzenlendi. 6 teröristin etkisiz hale getirildiği operasyonda, bir teröristin durumu dikkat çekti. 
İsmi henüz tespit edilemeyen bir teröristin, üzerinde kırsal kıyafeti yerine şehir içi giyime uygun kıyafet olduğu görüldü. Top sakallı ve yeni traşlı görünen teröristin çantasından ise İsrail yapımı ve suikastlerde kullanılan Uzi ile suikast tabancası olarak bilinen Glock bulundu. 
Örgütün, Nusaybin alan sorumlusu Cebe'nin güvenlik kuvvetlerince öldürülmesinin intikamı için suikast benzeri bir saldırı istihbaratının alındığı ifade ediliyor. Mağarada ölü ele geçirilen teröristin bu eylem için görevlendirildiği değerlendiriliyor. 

KUTU
Mardin'de geçen hafta Çarşamba akşamı teröristler, Devlet Hastanesi önünde polis devriye aracına uzun namlulu silahlarla ateş açarak 32 yaşındaki polis memuru Cengiz Engizek'i şehit etmişti. Vatandaşların ihbarı üzerine Mardin Emniyet Müdürü Derviş Kaya'nın yönettiği hava destekli operasyonda bölge ablukaya alınmış, 2'si kadın 6 PKK'lı öldürülmüştü.