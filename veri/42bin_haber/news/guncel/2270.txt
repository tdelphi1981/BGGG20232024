Ankara'da trafik kazası: 1 ölü
Başkent'te bir servis minibüsü karşıdan karşıya geçmeye çalışan bir vatandaşa çarptı, yere düşen vatandaşa plakası alınamayan bir araç daha çarptı.
Başkent'te bir servis minibüsü karşıdan karşıya geçmeye çalışan bir vatandaşa çarptı, yere düşen vatandaşa plakası alınamayan bir araç daha çarptı. Kaza sonucu yaya, olay yerinde hayatını kaybederken kazaya karışan plakası alınamayan araç olay yerinden kaçtı.

Kaza akşam saatlerinde Protokol Yolu Pursaklar girişinde meydana geldi. Karşıdan karşıya geçmek isteyen 33 yaşındaki Muharrem Uyar'a Pursaklar istikametinden Ankara istikametine gitmekte olan Mustafa Köprülü yönetimindeki 06 C 2408 plakalı servis minibüsü çarptı. Çarpmanın etkisiyle yere düşen Uyar'a plakası alınamayan kırmızı bir araç daha çaptı. Çarpmanın etkisiyle yaklaşık 10 metre ileriye fırlayan Uyar olay yerinde hayatını kaybetti. Kaza yapan araçlardan plakası alınamayan kırmızı renkli araç olay yerinden kaçtı. Servis minibüsünün sürücüsü Köprülü gözaltına alınıp polis otosuna bindirildi. Kazanın olduğu yere polis olay yeri şeridi çekti.

Polis kazaya karışıp kaçan kırmızı renkli aracı yakalamak için çalışma başlatırken olayla ilgili soruşturma açıldı.