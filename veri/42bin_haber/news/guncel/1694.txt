Mutlu: 'Hamleleri, hareketleri yakından izleyeceğiz'
İstanbul Valisi Hüseyin Avni Mutlu, Fransa'da öldürülen 3 kadının cenazelerinin İstanbul'a getirilmesiyle ilgili, 'Emniyet güçlerimiz cenazelerin İstanbul'a geliş gidişlerini takip edecek. Yaşanabilecek, bu durumdan medet ummak isteyecek çok cılız, olayın farkına varamamış hamleleri, hareketleri yakından izleyeceğiz' dedi.
AA muhabirinin sorularını yanıtlayan Mutlu, Paris'te öldürülen 3 kadının cenazelerinin bugün İstanbul'a getirileceğini ve buradan Diyarbakır'a gönderileceğini hatırlattı.

Diyalog ve görüşmenin önemine işaret eden Mutlu, ülkenin huzuru, geleceğinin sağlıklı kurulumuyla ilgili atılan adımların ve yapılan görüşmelerin önemli olduğunu söyledi.

Bu süreci, hiç kimsenin dışarıdan müdahale etmesine fırsat vermeden yürütülmesi gerektiğini belirten Mutlu, 'Çıkması gereken ses kendi sesimiz olmalı. Elbette ki, silahın sesi olmamalı. Terörü her zaman olduğu gibi şiddetle kınıyoruz. Bu metotlarla da hiç bir şeye ulaşılamayacağını müteakip defalarca söyledik. Bunu terör örgütünün de anlaması gerekiyor. Bu süreci bozacak, baltalayacak her şeyden uzak kalınması gerekiyor' diye konuştu.

İstanbul Valisi Hüseyin Avni Mutlu, cenazelerin İstanbul üzerinden Diyarbakır'a gönderileceğini yineleyerek, şunları söyledi:

'Fransa'dan İstanbul'a geliş ve yapılması düşünülen cenaze merasimleri ilgili bir takım planlamalar var. Emniyetimiz ve emniyet güçlerimiz, bu süreci İstanbul'a geliş ve gidişleri takip edecek. Yaşanabilecek, bu durumdan medet ummak isteyecek çok cılız, olayın farkına varamamış hamleleri, hareketleri yakından izleyeceğiz. Ama şu ana kadar ifade etmiş olduğumuz sağduyulu duruş, 'Birileri bir şeyler yapmaya çalışıyor, kardeşliğimizi bozmaya çalışıyor' duruşu, İstanbul'da hissediliyor. Dolayısıyla bir sıkıntı yok. Üzerimize düşeni yapmaya çalışıyoruz. Burada herkesin bize yardımcı olması, kardeşliğimizi güçlendirmek için elinden geleni yapması gerekiyor.

Emniyet yetkilileri gereken tüm tedbirleri alacak. Zaten havalimanının içerisinde yapılacak olan bir transfer. Havalimanının içerisindeki tedbirler zaten belli. Aprona hiç kimsenin girmesi söz konusu değil. Bir uçaktan diğerine yapılacak transferle yürüyecek bir işlem, dolayısıyla bunun normal, makul seviyede alınacak tedbirlerle gerçekleşmesi söz konusu. Olağanüstü yapılacak herhangi bir şey yok.'