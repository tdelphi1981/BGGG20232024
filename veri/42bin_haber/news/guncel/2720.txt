Özel Harekatçı cinneti
İzmir'de bunalıma giren özel harekat polisi kentte büyük panik yarattı
 İzmir'in Çiğli İlçesi'nde, eşi ile aralarında sorunlar bulunan Özel Harekat polisi Sinan Ö., park halindeki bir polis otomobilinin camını kırdı, içine girdiği araçtaki telsizle meslektaşlarına seslendi. Eşinin yanına getirilmesini isteyen ve ateş ederek 3.5 saat kimseyi yanına yaklaştırmayan Sinan Ö. daha sonra meslektaşlarına teslim oldu.
 
 Evka- 2 Mahallesi 6809 sokakta saat 02.00 sıralarında tabancayla çevreye ateş açıldığı ihbarını alan polis ekibi bölgeye ulaştı. Havaya ateş açan sivil kıyafetli kişi, polisin uyarılarına rağmen ateş açmayı sürdürünce durum merkeze iletildi. Takviye gelen ekipler, ateş açan kişinin etrafını çevirmeye çalıştı. Silahlı kişi, park halindeki 35 A 346 plakalı polis ekip otomobilinin camını kırdı, ardından araca girip telsizi kullanarak ekiplere seslendi. Hakkari Özel Harekat Şube Müdürlüğü'nde görevli polis memuru Sinan Ö. olduğu söyleyen silahlı kişi, eşinin yanına getirilmesini istedi.
 
 Sinan Ö., polis telsizinden kendisiyle konuşan komisere de "Ben eşimle konuşmaya geldim. Sağ olsun sivil ekipten, 'Gel kardeşim konuşalım' dedi. Tamam dedim ve samimiyetine sizin gibi güvendim. Kendisiyle oturduk derdimi anlattım, içimi döktüm kardeş gibi. `Gel' dedi `savcılığa çıkalım' dedi. Komiserim ben 4 gündür buradayım ve 3 defa savcılığa çıktım. Bu saatten sonra kimse beni savcının karşısına çıkaramaz. Buraya eşim gelsin tamam mı komiserim. Daha çok kötü şeyler olacak. Ben hiçbir memur arkadaşı da görmek istemiyorum. Benim memur arkadaşlarla sorunum yok, onlar işini yapıyor. Anlıyor musun komiserim. Bu saatten sonra kimse benim yanıma yanaşmasın, komiserim. Hiçbir birimden hiçbir ekip yanaşmasın. Yanaşacaksa da özel harekattan kendi şubemden birisi gelsin yetkili birisi gelsin" dedi.
 
 Ardından havaya ateş açan Sinan Ö. ekip otomobilinden uzaklaştı, sokaklarda ateş açarak gezinmeye devam etti. İzmir Özel Harekat Şube Müdürlüğü'nde görevli uzman ekiplerin ikna çalışması sonucu 3.5 saat sonra Sinan Ö. teslim oldu.
 
 Evli ve 2 çocuk babası Sinan Ö.'nün 4 gün önce İzmir'e geldiği eşiyle sorunları olduğu belirtildi. Sinan Ö., Çiğli İlçe Emniyet Müdürlüğü'ne götürülerek soruşturma başlatıldı