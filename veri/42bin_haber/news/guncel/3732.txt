Kanser hastası yaşlı adam kendini inşaattan atmak istedi
Bursa'nın Osmangazi ilçesinde kanser hastası olduğu öğrenilen yaşlı bir adam, Büyükşehir Belediyesi tarafından yaptırılan belediye sarayı inşaatına çıktı. Kendisini atmak isteyen 65 yaşındaki Z.S., inşaatta çalışanlara ve polis ekiplerine zor anlar yaşattı.
Yaşlı adam, kendisine müdahale etmek isteyen inşaat işçilerine, eline aldığı bir kalasla saldırdı. Daha sonra polis ekiplerinin uzun süren ikna çabaları sonucu Z.S. aşağıya indirildi. İlk müdahalesi 112 Acil Sağlık cankurtaranında yapılan Z.S. hastaneye kaldırıldı. Polis, yaşlı adamın inşaat alanına nasıl girdiğini belirlemek için firma yetkililerinin ifadesine başvuracak.