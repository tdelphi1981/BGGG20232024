Sulama kanalındaki cesedin kimliği belli oldu
BURSA'da, Uludağ'dan gelen yağmur sularının aktığı tahliye kanalında geçen hafta cesedi bulunan kişinin Alzheimer hastası 65 yaşındaki Hamit Kurtulmuş olduğu ortaya çıktı.
Merkez Osmangazi ilçesi Çekirge Mahallesi'nde geçtiğimiz perşembe günü, Uludağ'dan gelen yağmur sularının tahliye kanalında bir erkek cesedi bulundu. Olay yerine gelen polis ekipleri, cesedi itfaiye ve sivil savunma ekiplerinin yardımı ile çıkarttı. Yapılan incelemede cesedin çürümeye yüz tuttuğu ve kimliğinin olmadığı ortaya çıktı. Kime ait olduğu ve ölüm nedeninin belirlenmesi için ceset Adli Tıp Kurumu Morgu'na kaldırıldı. 

Yapılan incelemede, cesedin, 100 gündür kendisinden haber alınamayan Alzheimer hastası Hamit Kurtulmuş'a ait olduğu belirlendi. Emniyet Müdürlüğü'ne başvuruda bulunan çocukları babalarını kıyafetlerinden tanıdı. Hamit Kurtulmuş'un ölümüyle ilgili soruşturmaya Bursa Cumhuriyet Savcılığı'nca başlandı.