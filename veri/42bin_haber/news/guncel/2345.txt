Kızını pazarlayan baba tutuklandı
Aydın'da, 14 yaşındaki öz kızına esrar içirip erkeklere pazarladığı ileri sürülen R.T. (43) ile küçük yaştaki kızla para karşılığı birlikte oldukları belirlenen iki kişi tutuklandı.
Velayeti annesinden boşanan babasında olan 14 yaşındaki S.T. önceki gün Aydın İl Emniyet Müdürlüğü'ne gidip, babası R.T.'nin kendisine esrar içirip, para karşılığı erkeklere pazarladığını söyleyip, şikayetçi oldu. S.T.'nin psikolog eşliğinde ifadesinin alınmasının ardından polis, bir çiçekçide çalışan baba R.T.'yi işyerinde gözaltına aldı. Baba, polisteki sorgusunda, kızına esrar içirip, para karşılığı arkadaşları Y.K. (37) ve M.K.'ye (30) pazarladığını itiraf etti. Kızla ilişkiye girdikleri belirlenen Y.K. ve M.K. de Kuşadası'nda yakalanıp, gözaltına alındı. Tecavüz, yaralama ve uyuşturucu bulundurmak suçlarından sabıkalı baba R.T. ile kızla birlikte olan Y.K. ve M.K., dün sevk edildikleri adliyede tutuklandı.

Koruma altına alınan S.T. ise Aile ve Sosyal Politikalar Aydın İl Müdürlüğü Çocuk Yuvası'na teslim edildi.