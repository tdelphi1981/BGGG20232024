'Sevgiliden oğula dayak' iddia
Adana'da annesinin sevgilisi tarafından dövüldüğü iddia edilen 11 yaşındaki A.G., hastanelik oldu. Oğlunun erkek arkadaşı tarafından dövüldüğünü kabul etmeyen anne T.Y., "Sevgilim filan yok. İnsan evladını dövemez mi; öfkelendim, ben dövdüm" diye iddiaya tepki gösterdi. Polis, şüpheliyi arıyor.
Olay, öğle saatlerinde merkez Seyhan İlçesi'nin Pınar Mahallesi Ali Bozdoğanoğlu Bulvarı üzerinde bulunan Adem Yıldırım Sitesi'nde meydana geldi. İddiaya göre, apartman sakinlerinin 'aile içi kavga' ihbarı üzerine, siteye giden polis ekipleri, ilkokul öğrencisi A.G.'yi yarı baygın halde buldu. Polisin çağırdığı ambulansla Çukurova Dr. Aşkım Tüfekçi Devlet Hastanesi'ne kaldırılan A.G., tedaviye alındı. Kafasından yaralı olan A.G.'nin, hastaneye gelen Çocuk Şube Müdürlüğü ekiplerine, "Annemin erkek arkadaşı Yılmaz adındaki şahıs, sık sık evimize geliyor, annemi de beni de dövüyor. Bugün de geldi, annemi dövmeye başladı. Ben araya girmek istedim. Yerden aldığı sandalyeyi kafama vurdu. Komşular sesimizi duyup geldi, yetişmeselerdi ikimizi de öldürecekti" dedi.

A.G.'yi dövdükten sonra olay yerinden kaçan şüphelinin yakalanması için polis çalışma başlatırken, oğlu ile birlikte hastaneye gelen anne T.Y. ise çocuğu kendisinin dövdüğünü ileri sürdü. Eşinden boşandığı belirtilen T.Y. sevgili iddiasını kabul etmeyip, "Benim ağabeylerim, ailem var. Ne sevgilisi, sevgilim filan yok. Oğlum yaramazlık yaptı, insan evladını dövemez mi? Ben de bir kaç tane vurdum. Bir şeyi yok, kontrol amacıyla hastaneye getirildi" diye konuştu.

Polis olayla ilgili soruşturmayı sürdürüyor.