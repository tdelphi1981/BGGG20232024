Suriye için bir ekmek, bir battaniye
Suriye'de yaşanan olaylardan etkilenen Suriyelilere yardım için Türkiye'deki sivil toplum kuruluşlarının başlattığı Kış geldi... Suriye için bir ekmek, bir battaniye kampanyası kapsamında, yurt içinden ve dışından birçok kurum ve kuruluş Suriye'ye yardım malzemesi yollamaya başladı.
300 kadar sivil toplum kuruluşu, Türk Kızılayı, Başbakanlık Afet ve Acil Durum Yönetimi Başkanlığı (AFAD) ve Türkiye Diyanet Vakfı'nın (TDV) Suriye'de yaşanan trajedinin mağduru olan, ekonomik zorluklar yaşayan ve mülteci konumunda bulunan halka yönelik düzenlediği Kış geldi... Suriye için bir ekmek, bir battaniye kampanyası çerçevesinde yardımlar yapılmaya devam ediyor. 
KARDEŞLİK ZAMANI 
Adana'da özel bir okulun öğrencileri, Kimse Yok Mu Derneği'nin Kardeşlik Zamanı sloganıyla başlattığı yardım kampanyası kapsamında, Suriye'ye battaniye, halı ve çeşitli giyim eşyası gönderdi.

SURİYE İÇİN BİR EKMEK BİR BATTANİYE KAMPANYASI / FOTO GALERİ 
Kimse Yok Mu Derneği Adana Şube Başkanı Kemal Elibal, Özel Burç Okulları'nın bahçesinde düzenlenen törende yaptığı konuşmada, Suriye'de 1 yıldan fazla süredir dram yaşandığını belirterek, Sınır komşumuz olan kardeşlerimizin acılarını bir nebze olsun dindirebilmek istiyoruz dedi. 
KİYAD'DAN BİR TIR DOLUSU YARDIM 
Kocaeli İnsani Yardım Derneği (KİYAD) tarafından toplanan kuru gıda ve giyecekler, bir tıra yüklenerek Suriye'ye gönderildi. 
Uluslararası Fuar Merkezi'nde gerçekleştirilen tören öncesinde gazetecilere açıklama yapan KİYAD Başkanı İsmail Yeşildal, bazı insanların ülkelerinde çadır bulmakta bile zorluk yaşadıklarını ifade ederek, kendilerinin 15 gün önce Suriye'ye yardım göndereceklerinin duyurusunu yaptıklarını dile getirerek, halkın duyarlılığı sayesinde malzemelerin kısa sürede toplandığını bildirdi. 
Tırda, kuru gıda, battaniye, un, kahvaltılık gıda ve kışlık giyecek eşyalarının bulunduğunu belirten Yeşildal, malzemeleri Suriye halkına ulaştıracakları için mutlu olduklarını anlattı. 
16 KAMYON UN 
Kampanya kapsamında, Kahramanmaraş Belediyesi'nce temin edilen bin 200 adet battaniye ve iş adamları tarafından sağlanan 16 kamyon un, Suriye'ye gönderildi. 
Belediye Başkanı Mustafa Poyraz, malzemelerin yola çıkması dolayısıyla İstasyon Meydanı'nda düzenlenen törende, hayırsever iş adamlarına teşekkür etti. 
SURİYE'YE 'DOST ELİ' 
Konya'da bulunan Dost Eli Derneği'nin organizesinde esnaftan toplanan yardım malzemeleri de dün Suriye'ye gönderildi. Dost Eli Derneği Yönetim Kurulu Başkanı Mehmet Seçer, gazetecilere yaptığı açıklamada, dernek olarak yaklaşık 8 aydır Suriyelilere yardıma devam ettiklerini söyledi. 
Konyalı hayırseverlerin desteğiyle bu yardımları hazırladıklarını ifade eden Seçer, yardımların bir kısmının Suriye'deki ihtiyaç sahibi insanlara, bir kısmının da Hatay Reyhanlı'daki Suriyelilere ulaştırılacağını bildirdi. 
Yardımlara destek veren Selçuklu, Meram ve Karatay belediyelerine teşekkür eden Seçer, yardım kolilerinde un, patates, bakliyat, battaniye, yatak, soba ve muhtelif gıda maddeleri bulunduğunu, önümüzdeki hafta da tekrar aynı şekilde organize edip belki 3-4 kamyon daha malzeme göndermeyi düşündüklerini kaydetti. 
İHH'DAN 33 TIRLIK YARDIM 
İHH İnsani Yardım Vakfı ise Kış geldi... Suriye için bir ekmek bir battaniye kampanyası kapsamında Suriyeli mültecilere ulaştırılmak üzere 850 ton unu, 33 tırlık bir konvoy ile yola çıkardı. 
İHH İnsani Yardım Vakfı'nın, kendi topraklarında mülteci konumuna düşen, bir ekmek, bir battaniyeye muhtaç Suriyeli sivil halk için, Büyükçekmece'de bir fabrikadan aldığı un, tırlara yüklendi. Hayırsever vatandaşların bağışlarıyla, fırın önlerinde, soğuk ve yağmur altında, ekmek kuyruğunda bekleyen Suriyeli siviller için tam 850 ton un alındı.