Arınç'tan Mehmet Ali Birand'ın sağlık durumuyla ilgili son açıklama
Kanal D Haber Grup Başkanı Mehmet Ali Birand'ın yoğun bakımda tutulduğu Amerikan Hastanesi önünde hareketlilik yaşanıyor. Çok sayıda ünlü isim, Birand'ın sağlık durumunu öğrenip ailesine geçmiş olsun demek için hastaneye geldi.
ARINÇ: YOĞUN BAKIMDA TEDAVİ ALTINDA

Başbakan Yardımcısı Bülent Arınç da hastaneye gelerek Birand'ın sağlık durumuyla ilgili bilgi aldı. Çıkışta gazetecilere açıklamada bulunan Arınç, "Kendisi hamdolsun ki hayatta. Tedavisi devam ediyor. Hayatıyla ilgili süpekülasyonların hiçbiri doğru değil" dedi. Başhekimle görüştüğünü ve Birand'ın sağlık durumu hakkında bilgi aldığını söyleyen Arınç, "Yoğun bakımda yanında bulunan oğluyla görüştüm. Onun da selam ve sevgileri var. Sayın Birand'ın sağlık durumu hepimizi ilgilendiriyor. Onun sağlık ve afiyette olması hepimizi ilgilendiriyor. Aramıza biran önce katılıp daha nice yıllar çok güzel çalışmalarla ondan yararlanmayı diliyoruz. Doktorların verdiği bilgiyle bir kaç gün içinde tedavisi devam ederken, durumunda bir ağırlaşma söz konusu. Yoğun bakımda tedavi altında. Bir şekilde bu sabah yayılan haberler doğru değil. Kendisi hamdolsun ki hayatta. Tedavisi devam ediyor. Hayatıyla ilgili süpekülasyonların hiçbiri doğru değil. Gerek oğlundan gerek sayın hekimlerden aldığım bilgi, kalple ilgili tedavisinin devam ettiği yönünde. Şüphesiz yoğun bakıma girmem kendisini görmem mümkün değildi. Herkesten dua bekliyorlar" diye konuştu.



SARILAR: DURUMU KRİTİK

Birand'ın sağlık durumuyla ilgili bir açıklama da Kanal D Haber Direktörü Süleyman Sarılar dan geldi. Birand'ın yoğun bakımda olduğunu ve kendisini gördüğünü söyleyen Sarılar, " Şuanda yoğun bakımda tedavisi devam ediyor. Beyin ölümü söz konusu bile değil. Tedavisi devam ediyor. Ama durumu kritik" diye konuştu. Bilgi kirliliğinin nedenini bilmediğini söyleyen Sarılar, sabah bizde aynı haberleri internet sitelerinden okuduk. Nerden çıktı bilmiyorum. Ne hastanenin böyle bir açıklaması var ne her dakika bilgi aldığımız Kanal D'nin böyle bir açıklaması var" dedi.

BİRGİT: DUA EDİYORUZ HEP BERABER

Gazeteci Orhan Birgit ise, "Birand yoğun bakımda biliyorsunuz. Hastane aile ile birlikte bir açıklama yapmış. Ben o açıklamayı görmedim ama Birand'ın sekreterinin bana dediği o açıklamada herşey anlatılıyormuş. Dua ediyoruz hep beraber. İnsanlar bizim inancımıza göre eğer yaşarken öldü diye haber çıkarsa çok şaşırırlar. O inanca sığınarak sevgili meslektaşımızın aramızdan ayrılmaması için dua ediyoruz. Yoğun bakımda olduğu için durumu hakkında bir şey söyleyemem" ifadesini kullandı.




KOÇ: İYİ OLACAK İNŞALLAH

Birand'ın sağlık durumunu öğrenmek için hastaneye gelen isimler arasında yer alan işadamı Rahmi Koç, Birand'ı gördüğünü söyledi. Koç, Birand'ın sağlık durumunu soran gazetecilere " İyi olacak inşallah " karşılığını verdi. Birand'ın sağlık durumunu yerinde öğrenmek için hastaneye gelen isimler arasında, Yıldırım Demirören, Ali Kırca, Mustafa Sarıgül, Galatasaray Kulübü Başkanı Ünal Aysal gibi isimler yer aldı...