Meclis'e 'muhteşem' teklif
Ak Parti Malatya Milletvekili Ömer Faruk Öz, eski Cumhuriyet Senatosu Toplantı Salonu olan ancak AK Parti Grup Salonu olarak kullanılan yerin isminin 'Kanuni Sultan Süleyman Toplantı Salonu' olarak değiştirilmesi ve Meclis'te Kanuni'nin için özel bir köşe, anıt veya kitabe ile temsil edilmesi için kanun teklifi verdi.
Öz, dünyada kanun yapıcılığında bir otorite olan Kanuni'nin isminin kanun yapıcı olan Meclis'te bir salona verilmesinden daha doğal birşey olmayacağını söyledi. Öz, Kanuni Sultan Süleyman'ın, kanunlara dayalı yönetim ve adalet anlayışı, kanun yapıcılığı ve yayınladığı kanunnamelerden dolayı 'Kanuni' unvanıyla anıldığını belirterek, Sultan Süleyman'ın, Batıda da büyük ve kudretli vasıflarını ortaya koyan 'Muhteşem ve Büyük' gibi unvanlarla anıldığını belirtti.   
Kanuninin Osmanlı Devletini en geniş sınırlara ulaştırması ve askeri başarıları kadar bu topraklarda adaletli yönetimin tesisi için de çalışmalar yaptığını vurgulayan Öz, Kanuni Sultan Süleymanın bu özelliğinin sadece Osmanlı Coğrafyasında değil dünyanın birçok yerinde takdir edildiğini belirtti. Öz, bunun en güzel örneklerinden birisinin de Washingtonda ABD Temsilciler Meclisi Binasında, en ünlü 23 kanun koyucunun rölyefleri arasında Kanuni Sultan Süleymana da yer verilmesi olduğunu ifade etti. 
Öz, tarihten ilham almak ve gelecek kuşaklara da en doğru biçimde aktarmanın öncelikli vazifelerinden olduğunu belirterek, "Maalesef bugünlerde yüce milletimizin tarihimize ve ecdadımıza olan ilgisi bazı ticari amaçlı yapım ve yayınlarla istismar edilmektedir. Ülkemizde olduğu kadar dünya çapında ismi kanunla müsemma olmuş Kanuni Sultan Süleymanın TBMM Yerleşkesi içerisinde özel bir köşe, anıt veya kitabe ile temsil edilmesi, TBMM Eski Cumhuriyet Senatosu Toplantı Salonu (İktidar Partisi Grup Toplantı Salonu) isminin Kanuni Sultan Süleyman Toplantı Salonu olarak değiştirilmesi hakkında kanun teklifi vermiş bulunmaktayım" dedi.
 