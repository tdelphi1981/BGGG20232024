'Gladyo'nun bürokrasi ayağına dokunulmadı'
Ergenekon davasında ifadesine başvurulan PKK'nın eski Marmara bölge sorumlusu gizli tanık Emek, Türkiye'deki gladyo yapılanmasının ordu ayağına dokunulduğunu ancak bürokrası ayağına dokunulmadığını söyledi. Emek, "Asıl el atılması gereken ancak kimsenin gücünün yetmeyeceği üst seviyedeki yapılanması bürokrasi ayağıdır." dedi.
 Ergenekon davasında ifadesine başvurulan PKK'nın eski Marmara bölge sorumlusu gizli tanık Emek, Türkiye'deki gladyo yapılanmasının ordu ayağına dokunulduğunu ancak bürokrası ayağına dokunulmadığını söyledi. Emek, "Asıl el atılması gereken ancak kimsenin gücünün yetmeyeceği üst seviyedeki yapılanması bürokrasi ayağıdır." dedi.
 Ergenekon davasında bugün, PKK'nın eski Marmara bölge sorumlusu gizli tanık Emek dinlendi. İstanbul 13. Ağır Ceza Mahkemesi'nde görülen duruşmaya Mustafa Balbay, Veli Küçük, İbrahim Şahin ve Tuncay Özkan'ın da aralarında bulunduğu 35 tutuklu sanık katıldı. Eski Genelkurmay Başkanı İlker Başbuğ, Mehmet Haberal, Hurşit Tolon, Levent Ersöz ve Danıştay saldırısı tetikçisi Alparslan Arslan'ın da aralarında bulunduğu 30 tutuklu sanık ise duruşmaya gelmedi.
 Sesi ve görüntüsü duruşma salonuna bozularak verilen gizli tanık Emek, Avrupa ülkelerinde olduğu gibi gladyo yapılanmasının Türkiye ayağının da bulunduğunu söyledi. Böyle bir yapılanmanın varlığından haberdar olduğunu belirten Emek, yetenekleri nedeniyle kendisinin de bu yapılanmanın içerisine çekilmeye çalışıldığını vurguladı.
 Bahsettiği yapının küçümsenecek bir yapı olmadığını anladığını belirten Emek, "Bu yapılanmanın ordu seviyesinden halka inen alt seviyesine kadar el atıldı ancak polis ve bürokrasi ayağına hiç el atılamadı. Asıl el atılması gereken ancak kimsenin gücünün yetmeyeceği üst seviyedeki yapılanma bürokrasi ayağıdır." ifadelerini kullandı.
 Mahkeme Başkanı'nın, "Siz örgütün Marmara sorumlusuymuşsunuz. Bazı kişiler hakkında beyanlarınız var. Onlardan bahseder misiniz?" şeklindeki sorusu üzerine gizli tanık, "Teknik olarak yanlış yaptınız. Benim kimliğime ilişkin açıklayıcı bilgiler verdiniz. Beni zor durumda bıraktınız." diyerek tepki gösterdi.
 CİHAN