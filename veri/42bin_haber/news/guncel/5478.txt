Beşiktaş'ı yenen Banvit liderliğe yükseldi
Beko Basketbol Ligi'nin 21. haftasının kapanış maçında Beşiktaş'ı 67-56 yenen Banvit, liderliği Fenerbahçe ülker'den devraldı.
Karşılıklı sayılarla başlayan mücadelenin ilk dakikalarında Beşiktaş, iyi savunma yapmasına karşın, hücumda basit top kayıpları ve isabetsiz atışlarla ön plana çıktı. Beşinci dakikası 6-6'lık eşitlikle geçilen karşılaşmanın 7. dakikasında ev sahibi takım, Christopher ile arka arkaya iki 3 sayılık basket buldu. Banvit ise bu dakikada Mejia ve İzzet'in sayılarıyla rakibine karşılık verdi ve farkın açılmasını engelledi: (12-10). Ancak bu dakikadan sonra Minard ve Vidmar'la skor üreten Beşiktaş, ilk çeyreği 16-10 önde tamamladı.

İkinci periyoda 5-1'lik seriyle başlayan siyah-beyazlı takım, Markota'nın 12. dakikadaki 3 sayılık basketiyle 10 sayılık (21-11) farka ulaştı. Bu dakikadan sonra Bajramovic ve Davis'in sayılarıyla farkı kapatan Banvit, 17. dakikada da Mejia ile 27-26 öne geçti. Beşiktaş, Mejia'nın basketine Falker ve Markota'nın sayılarıyla karşılık vererek 29-27 öne geçse de Banvit, Erkan'la ilk yarının son dakikasında skoru 29-29'a getirdi ve devreye de bu sonuçla girildi.

İkinci yarıya 8-0'lık seriyle başlayan ve skoru 37-29'a getiren Beşiktaş, rakibine çeyreğin ilk 4 dakikasında sayı şansı tanımadı. Bu dakikadan sonra Erkan, Davis ve Mejia ile basketler bularak farkı kapatan Banvit, ev sahibi takıma son 6 dakikada sadece 4 sayı attırdı. Bandırma temsilcisi, savunmada ve hücumdaki etkili oyunuyla 29. dakikada 41-41'lik beraberliği yakaladı ve periyot da böyle tamamlandı.

Son periyotta oyun ve skor üstünlüğünü eline geçiren Banvit, karşılıklı sayılarla devam eden mücadelenin 35. dakikasını 53-49 önde geçti. Konuk takım karşısında Serhat Çetin'in üçlükleriyle oyunda tutunmaya çalışan Beşiktaş, Simmons'un 38. dakikadaki üç sayılık basketiyle 6 sayı geriye düştü: (52-58). Maçın son bölümünde yakaladığı serbest atışlardan istediği gibi yararlanamayan siyah-beyazlı takım, Banvit ataklarını da durdurmakta zorlandı. Mücadelenin en skoreri olan Davis'in 20 sayı 5 ribaunt ile yıldızlaştığı mücadeleyi Banvit, 67-56 kazandı ve liderliği Fenerbahçe Ülker'den devraldı. Konuk takım, bu sonuçla galibiyet serisini 12'ye çıkarttı.

Karşılaşmada 12 sayı kaydeden Christopher ile 11 sayı bulan Serhat çetin, Beşiktaş'ın mağlubiyetine engel olamadı.

Salon: Abdi İpekçi

Hakemler: Mehmet Keseratar, Halil Baldemir, Ziya Özorhon

Beşiktaş: Can Akın 2, Minard 4, Christopher 12, Cevher Özer 4, Vidmar 8, Tutku Açık, Serhat Çetin 11, Markota 8, Barış Hersek, Falker 3, Muratcan Güler 4

Banvit: Şafak Edge, Mejia 14, Simmons 9, Davis 20, Stimac 1, İzzet Türkyılmaz 2, Lucas 2, Serkan Erdoğan 4, Bajramovic 5, Erkan Veyseloğlu 10

1. Periyot: 16-10

Devre: 29-29

3. periyot: 41-41