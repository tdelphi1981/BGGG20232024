Adana'da hırsızlık şebekesi çökertildi
ADANA'da, polisin 2 ay süren çalışması sonrasında 13 hırsızlık olayını gerçekleştirdiği iddia edilen 12 kişi gözaltına alındı.
Asayiş Şube Müdürlüğü ekipleri, M.Ö., Y.K. ve R.Ö. liderliğindeki grubun, hırsızlık çetesi kurduğu iddiasıyla çalışma başlattı. Ekipler, 2 ay süren teknik ve fiziki takibin ardından belirlenen adreslere şafak vakti operasyon yaptı. Operasyonda, hırsızlık suçundan çok sayıda kaydı bulunan Y.K., M.Ö. ve R.Ö.'nün de aralarında bulunduğu A.T., M.T., Y.B., A.A., H.İ.O., İ.K., M.K., B.K. ve E.O. gözaltına alındı.

Şüphelilerin ev ve işyerlerinde yapılan aramalarda çalıntı olduğu belirlenen 39 cep telefonu, 4 dijital fotoğraf makinesi, 82 ekran Plazma TV, kırmızı renkli gitar, 16 parça çatal bıçak takımı, 18 kol saati, oyun konsolu, 68 şişe içki, bin 550 paket çeşitli markalarda sigara ele geçirildi. 13 hırsızlık suçuna karıştığı belirlenen şüphelilerden yaşı küçük olan 5'i ifadelerinin ardından serbest bırakıldı. 7 şüpheli ise nöbetçi mahkemeye sevk edildi.

Emniyetteki sorgularının ardından adliyeye sevk edilen hırsızlık şüphelilerinden R.Ö., "Fuhuştan yakalandık. Ne çekiyorsunuz" diye tepki gösterdi.