Jandarma'dan 'su' açıklaması
Jandarma Genel Komutanlığı, Ergenekon davasını izlemek için Silivri Ceza İnfaz Kurumları Yerleşkesi önünde gelen gruba müdahalede vatandaşların zarar görmemesi için Jandarma personeli tarafından azami gayret sarf edildiğini ve TOMA'dan sıkılan suyun ırmaktan ya da dereden alındığı, suyun içinde çakıl taşı, kum bulunduğu iddialarının tamamen asılsız ve gerçek dışı olduğunu bildirdi.
Silivri'de, Ergenekon davasını izlemeye gelenlere Jandarma'nın müdahalesinin ardından sosyal medyada, yöntemler konusunda pekçok iddia yer aldı. Twitter'daki iddialardan biri de, jandarmanın müdahale ederken göstericilerin üzerine sıktığı tazyikli suyun içine çakıl taşı koyduğu yolunda idi. Emniyet yetkilileri iddia hakkında, "Tazyikli su püskürtülürken, suyun içine çakıl taşı koyulması teknik olarak mümkün değil. Çakıl taşı, suyu püskürten aleti tıkar ve bozar. Ancak göstericilere sıkılan suyun tazyiği 'çakıltaşı etkisi' yapmış olabilir" demişti. 
Jandarma Genel Komutanlığı da yaptığı açıklamayla iddianın gerçek dışı olduğunu bildirdi. 
JANDARMA BÖYLE MÜDAHALE ETMİŞTİ / Foto Galeri 
Jandarma Genel Komutanlığı'nın internet sitesinde yer alan açıklamada, 18 Şubat 2013 tarihinde Silivri Ceza İnfaz Kurumları Kampüs'ünde görülen duruşma esnasında, kampüs önünde meydana gelen olaylarda, Jandarma TOMA aracından sıkılan suyun ırmaktan ya da dereden alındığı, tazyikli suyun içinde çakıl taşları ya da kumun bulunduğu ve vatandaşların yaralanmasına neden olduğu yönünde iddiaların yer aldığı anımsatıldı. 
Konuya ilişkin yapılan incelemede, Silivri Cezaevinde meydana gelebilecek olaylara müdahale etmek maksadıyla 2 TOMA aracının görevlendirildiği ve araçların su tanklarının dolumunun Silivri Cezaevi Kampüs'ündeki Yangın Müdahale İstasyonunda bulunan şebeke suyundan yapıldığı belirtilen açıklamada, şunlar kaydedildi:
Toplumsal Olaylara Müdahale Araçlarında (TOMA), aracın su tankına çekilen suya yabancı maddelerin karışmasını önlemek maksadıyla filtre sistemi mevcut olup, iddialar üzerine yapılan kontrolde her iki aracın da filtre sisteminin faal olduğu tespit edilmiştir.
Ayrıca, Toplumsal Olaylara Müdahale Araçlarında su tankında bulunan suyun püskürtülmesini sağlayan su topunun; taş, çakıl gibi sıvı olmayan cisimleri püskürtmesi, pompa gövdesi ile pompa kanatçıkları arasındaki boşluğun milimetreden daha küçük mikron ölçülerinde olması nedeniyle, bu iddianın teknik olarak da doğru olması mümkün değildir.
Su içinde mikron ölçüsünden daha büyük cisimlerin bulunması; sistemin arızalanmasına ve büyük bakım onarım masraflarına neden olacağı için, zamanla suyun içerisinde oluşabilecek tortunun sisteme zarar vermesini önlemek maksadıyla, su tankının altında ayrıca çökertme haznesi de bulunmaktadır.
Vatandaşlarımızın bu tür olaylarda zarar görmemesi için Jandarma personeli tarafından azami gayret sarf edilmekte olup, söz konusu iddialar tamamen asılsız ve gerçek dışıdır. 
  SİLİVRİ'DE JANDARMA'DAN TAZYİKLİ SU İLE MÜDAHALE