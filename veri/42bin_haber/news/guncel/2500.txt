Yeşil sahalarda bir diplomat
Türkiye Futbol Federasyonu'nda üst klasman hakemi olarak görev yapan ve 21 yıldır yurt içi ve yurt dışında sayısız futbol karşılaşması yöneten 43 yaşındaki Kuddusi Müftüoğlu, Finlandiya'nın Alanya Fahri Konsolosluğu'na atandı.
Şehir planlamacılığı yaparken aynı zamanda 21 yıldır futbol maçlarında düdük de çalan Kuddusi Müftüoğlu'nun Finlandiya'nın Alanya Fahri Konsolosluğuna atandığı, Finlandiya'nın Ankara Büyükelçiliği'nin resmi web sitesinden duyuruldu. Atamayla ilgili resmi yazının kendisine ulaştığını belirten Müftüoğlu, 2 bin 500 dolayında Finlandiyalının yaşadığı Alanya'da konsolosluk ofisi açacağını söyledi.

Antalya'nın doğusundaki tüm ilçelerin sorumluluk alanında olacağını belirten Müftüoğlu, Finlandiya'nın Ankara Büyükelçisi Nina Vaskunlahti'nin de katılması beklenen törenle şubat ayında Fahri Konsolosluk ofisinin açılış töreni yapılacağını kaydetti.

Finlandiya'nın Ankara Büyükelçiliği'nin internet sitesinden yapılan duyuruda Alanya ve Antalya'ya iki yeni fahri konsolos atandığı belirtilerek, Alanya'nın fahri konsolosu Kuddusi Müftüoğlu ve Antalya'nın fahri konsolosu Koray Turan'ın görevlerine başladıkları kaydedildi. Duyuruda, Finlandiya'nın daha önce İstanbul, İzmir ve Bodrum'da fahri konsoloslarının bulunduğu hatırlatıldı.

Kuddusi Müftüoğlu, Alanya'da tanıştığı ve sonradan Müslüman olarak 'Tuba' adını alan eşi Finlandiyalı Pauliina ile 1990 yılında evlendi. Müftüoğlu çiftinin Verna, Meyra ve Hüseyin adlı 3 çocukları bulunuyor.