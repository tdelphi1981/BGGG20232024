Minik bebeğin talihsiz ölümü
Bolu'da gece, beşiğinde uyuduğu sırada boğazına ip dolanan 1 yaşındaki küçük kız hayatını kaybetti.
Edinilen bilgiye göre, olay, dün gece Borazanlar Mahallesi'nde meydana geldi. Abant İzzet Baysal Üniversitesi Tıp Fakültesi Uygulama ve Araştırma Hastanesi Kalp ve Damar Cerrahisi Bölümü Araştırma Görevlisi Dr. Ufuk Turan'ın küçük kızı Betül Rehan, beşikte uyuduğu sırada boğazına dolanan ip nedeniyle nefes alamadı. Kızını kontrol etmek için beşiğin yanına giden baba Ufuk Turan, minik yavrusunun boğazına dolanan ipi görünce ne yapacağını şaşırdı. Panik halinde 112 Acil ekiplerini arayan acılı baba, kızına ilk müdahaleyi kendisi yaptı. 

Ufuk Turan, gözyaşları içinde 112 sağlık ekiplerinin müdahalesini izledi. Tüm müdahalelere rağmen minik Betül hayata döndürülemedi. Talihsiz baba, evde sinir krizleri geçirdi. Polis ekipleri, olayla ilgili inceleme başlattı.