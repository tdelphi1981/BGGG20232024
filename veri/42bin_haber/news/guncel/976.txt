Binlerce Suriyeli Türkiye'ye sığındı
Hama’dan kaçan binlerce Suriyeli Türkiye'ye giriş yaptı.
 Suriye’de Esed’e bağlı askerlerin Hama’nın Halfaya kasabasında bir fırını bombalamasının ardından bölgeden kaçan binlerce kişi Cilvegözü Sınır Kapısı'ndan Türkiye’ye giriş yaptı.
 Sabah saatlerinden itibaren sınıra dayanan Suriyelilerin ülkeye girişi akşam olmasına karşın devam ediyor. Kamyonetler, otomobiller ve yaya olarak ülkeye giriş yapan çoğunluğunu çocuk ve kadınların oluşturduğu Suriyelilerin sayısı bin 500’ü geçmiş durumda. Gazetecilere konuşan Suriyeliler, bölgede artan çatışmalar nedeniyle kaçmak zorunda kaldıklarını, canlarını zor kurtardıklarını söyledi. Evlerinin yerle bir edildiğini aktaran Suriyeliler, çatışmalar artınca can güvenliklerinin kalmadığını belirterek, çareyi Türkiye’ye sığınmakta bulduklarını ifade etti.
 Çocuklarının sürekli ağladığını söyleyen Suriyeli bir anne ise “Bir anda büyük patlamalar olmaya başladı, eşimle birlikte çocuklarımızı yanımıza alarak kaçtık. Evimiz yıkıldı, hayvanlarımız telef oldu, kaçmaktan başka hiçbir çaremiz kalmadı.” diye konuştu.
 Sabah saatlerinden itibaren Cilvegözü'nden Suriye plakalı 750’ye yakın aracın da Türkiye'ye geçtiği öğrenildi.