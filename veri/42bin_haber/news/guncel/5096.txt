İşte Kandil'deki görüşmenin perde arkası
Terör örgütü PKK'nın Kandil'deki elebaşılarından Murat Karayılan, BDP heyeti, Öcalan'ın gönderdiği mektup ve ellerindeki rehineler hakkında açıklama yaptı.
REHİNELER BİR HAFTA İÇİNDE SERBEST KALACAK  
PKK'ya yakın bir internet sitesinde yer alan açıklamalarında Karayılan, rehin tuttukları kamu görevlilerinin bir hafta içinde serbest bırakılacağını açıkladı.  
HEYETİ SÜLEYMANİYE'DE BEKLETTİK  
BDP heyetinin mektubu götürdüğü gün TSK tarafından hava saldırısı düzenlendiğini belirten Karayılan, hava ve kara operasyonları nedeniyle heyeti Süleymaniye'de beklettiklerini, vekillerin gerekli yerlerle görüştüklerini, hava saldırılarının olmayacağını garanti ettiklerini ve görüşecekleri alanın güvenli olacağını söyledikleri için 'gelebilirsiniz' dediklerini iddia etti.  
Hava saldırısının olduğu gün BDP ve DTK heyetinin bekletildiği ve Kandil'e görüşmeye gidemedikleri iddia edilmişti. Genelkurmay da bir açıklama yaparak terörle mücadelenin aksamadan devam ettiğini ve gerekli olduğu takdirde operasyonların yapılacağını duyurmuştu.  
ÖCALAN MEKTUBU ULAŞTI, KANAAT OLUŞTU 
''İlk kez Eşbaşkanlar düzeyinde bir BDP heyeti alanımıza gelmiştir. Kendileriyle görüşme yapıldı. Öcalan'ın mektubunu ilettiler'' diyen Karayılan, Öcalan'ın mektubu konusunda önemli oranda bir kanaat oluştuğunu ancak halen üzerinde düşünmeleri gereken noktalar olduğunu öne sürdü ve "Karar almamız kolay değildir" dedi. 
KANDİL'İN CEVABI NEVRUZ'DAN ÖNCE ÖCALAN'A İLETİLECEK 
Öcalan ve Kandilde Murat Karayılan başkanlığındaki PKK yöneticileri ile görüşen heyette yer alan BDP Diyarbakır Milletvekili Altan Tan, Kandilin cevabını Nevruzdan önce Öcalana ileteceğini söyledi. Tan, "Dolayısıyla süreç şu ana kadar normal yolunda ilerliyor, bütün sıkıntılara rağmen. Onun için en azından şu ana kadar bu sürecin bozulmamasından dolayı sevinçliyiz, gelecekten de ümitliyiz" dedi.  
  
  
  

 