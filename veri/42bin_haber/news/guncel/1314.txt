Sivas'ta 55 köy yolu ulaşıma kapandı
Sivas'ta kar nedeniyle 55 köy yolunun ulaşıma kapalı olduğu bildirildi.
İl merkezi ve ilçelerde sabah saatlerinde başlayan kar yağışı, hayatı olumsuz etkiliyor. İl Özel İdaresi'nden alınan bilgiye göre, kar yağışı nedeniyle 55 köy yoluna ulaşım sağlanamıyor. Yetkililer, etkili kar yağışı ve tipi nedeniyle kapalı köy yolu sayısının artabileceğini belirtti.

Kapalı yolların ulaşıma açılması için ekiplerin çalışmalarını sürdürdüğü kaydedildi.

Öte yandan, tipi ve kar yağışının etkili olduğu Sivas-Erzincan Karayolu'nun Kızıldağ Geçidi'nde, Suşehri-Sivas Karayolu'nda bulunan 2010 rakımlı Geminbeli Geçidi'nde ve Ulaş-Kangal arasındaki Yağdonduran mevkisinde sürücüler araçlarına zincir takmaları konusunda uyarılıyor.