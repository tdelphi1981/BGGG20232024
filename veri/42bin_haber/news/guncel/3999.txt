Ölüm içkisini bakın kimler üretmiş
Bodrum'da 5 Rus rehberi ölüme götüren sahte içki imalathanesine baskın düzenlendi. Aralarında vergi denetmeni ile polis memurunun da bulunduğu 10 kişi gözaltına alındı.
İzmir polisi, kaçak içki imal ederek piyasaya süren ve daha önce 6 ayrı operasyon gerçekleştirilen çetenin liderini yakalamak için çalışma başlattı. Aylar süren teknik ve fiziki takip sonucunda şebekenin kullandığı depoların yanı sıra lideri ile elemanlarının kimlikleri de tek tek tespit edildi. 

Turistik tesislere satmışlar

Gerekli çalışmaların ardından dün sabah saatlerinde eş zamanlı yapılan baskınlarda, Bayraklı ilçesinde büfe işleten ve şebekenin lideri olduğu belirtilen M.A. ile birlikte karakolda görevli bir polis memuru ve bir vergi denetmeninin de aralarında bulunduğu 10 kişi gözaltına alındı. Zanlıların, 2011 yılı Mayıs ayında Muğla'nın Bodrum İlçesi'nde, 5 Rus turist rehberinin ölümüne neden olan 'Alexia' markalı votkaların da aralarında bulunduğu sahte içkileri ürettikleri belirlendi. Bu içkileri, eğlence mekanlarıyla turistik tesislere pazarladıkları ortaya çıkan zanlıların sorgularının devam ettiği, elde edilecek bilgiler doğrultusunda yeni gözaltıların da yaşanabileceği bildirildi.