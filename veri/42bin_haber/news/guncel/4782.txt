Denizli'nin horozları belgesel oldu!
DENİZLİ Valiliği ile TRT arasında imzalanan protokolle hayata geçirilen Denizli'yi doğal, kültürel özellikleriyle tanıtmayı amaçlayan 6 bölümlük "4 İklimin En Güzel Renkleri ve Hayatın En Canlı Yansımaları" adlı Denizli Belgeselleri'nin galası Pamukkale Üniversitesi (PAÜ) Kongre ve Kültür Merkezi'nde yapıldı.
Galada, belgeseller serisinin ilki olan Denizli'nin Horozları Bellidir'in gösterimi de yapıldı. TRT Genel Müdürü İbrahim Şahin, kurumun nitelikli belgesel programları hazırlamaya devam edeceğini dile getirdi.
Denizli'nin doğal, tarihi ve kültürel özellikleri TRT tarafından 32 ayrı dilde dünyaya taşınıyor. TRT Belgesel Kanalı ekiplerinin yaklaşık 1 yıl süren çekimleri 6 ayrı bölümden oluşan belgesel haline getirildi. Yüksek teknoloji ürünü kameralarla çekilen, "4 İklimin En Güzel Renkleri ve Hayatın En Canlı Yansımaları" adlı Denizli Belgeselleri'nin galası PAÜ Kongre ve Kültür Merkezi'nde yapıldı. Galaya, Yargıtay Cumhuriyet Başsavcısı Hasan Erbil, Denizli Valisi Abdulkadir Demir, TRT Genel Müdürü İbrahim Şahin, TRT Yönetim Kurulu üyesi Hikmet İnce, Denizli Belediye Başkanı AK Parti'li Osman Zolan, PAÜ Rektörü Prof. Dr. Hüseyin Bağcı, milletvekilleri ve davetliler katıldı.TRT'den canlı olarak yayınlanan gala öncesi verilen kokteyl alanında Denizli'nin yöresel ürünleri ve kıyafetleri de sergilendi. Yatağan bıçak ve palaları, Serinhisar leblebileri, Yeşilyuva ayakkabıları, Denizli camları, cam işlemeciliği ve Tavas'ın Medet Köyü'nde yaşatılmaya çalışılan terakota sanatının yanı sıra Denizli'nin yöresel kıyafetleri davetlilerin yoğun ilgisini çekti.Gala programında konuşan TRT Genel Müdürü İbrahim Şahin, kurumun nitelikli belgesel programları hazırlamaya devam edeceğini belirtip, "Bu belgeselleri yaparken Denizli'nin özellikle dünya turizmine daha iyi tanıtılması, dünya turizminden gereğince pay almasıyla ilgili çabamızın yanında böyle bir mirası başta Türk insanına sonra da dünya vatandaşlarına gösterelim istiyoruz.Çünkü gerçekten inanılmaz zenginlikte tarihi bir doku var.Biz TRT olarak üzerimize düşeni yapacağız" dedi.Denizli Valisi Abdülkadir Demir, "Denizli'nin her köşesi ayrı bir güzelliğe sahip. Bunların tanıtılması insanlarla paylaşılması çok önemli" diye konuştu.Galada belgeseller serisinin ilk bölümü olan"Denizli'nin Horozları Bellidir" adlı belgesel yayınlandı.Belgeselin yönetmenliğini yapan Fatma İffet Yöntem, Denizli'nin Horozları Bellidir türküsünden yola çıktıklarını dile getirdi.