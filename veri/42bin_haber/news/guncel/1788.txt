Akıllı kimlik kartları pasaport gibi kullanılacak
Bolu İl Nüfus ve Vatandaşlık Müdürü Orhan Aslan, akıllı kimlik kartları sayesinde vize istemeyen ülkelere pasaportsuz gidilebileceğini söyledi.
Aslan, AA muhabirine yaptığı açıklamada, akıllı kimlik kartı uygulamasının 2008 yılının eylül ayında Bolu'da başladığını, pilot uygulamanın TÜBİTAK tarafından yürütüldüğünü anlattı.

1 Kasım 2011'de tamamlanan pilot uygulamada il genelinde 220 bin akıllı kimlik kartı dağıtıldığını dile getiren Aslan, 'Bu kart ilimizde hastanelerde ve eczanelerde kısmen kullanıldı ve şuanda da hastanelerde ve kütüphanelerde kullanılıyor. 'Arkasında kimlik kartı olarak kullanılmaz' yazılmış olsa da ilimizde nüfus müdürlüğü tarafından verilmiş olduğu için sıkıntı yaratmıyor ve kullanılabiliyor' diye konuştu.

Akıllı kimlik kartlarının Türkiye'de 2013'ün 2. yarısında uygulanmaya başlanacağını kaydeden Aslan, uygulamanın çok sayıda avantajının bulunduğunu vurguladı.

Kartta bulunan 1 GB'lık çipe çok sayıda bilgi depolanabileceğine dikkati çeken Aslan, şöyle konuştu:

'Kartların üzerinde güvenlik duvarları var. İçinde bir çip var, güvenlik şifreleri mevcut. Vatandaşlarımız şuan bu kartın içinde banka hesap numaraları, ehliyet bilgileri, sağlık ve maaş bilgileri olacak sanıyor ama bunlar olmayacak. Bunlar yapılamaz olarak algılanmasın, tabii ki yapılabilir ama buna gerek yok. Üzerinde 1 GB'ye kadar veri depolayabilen çip var.

Bu da demek oluyor ki, A4 kağıdı boyutunda 900 bin sayfa bilgiyi depolayabilirsiniz ama bunun çeşitli sakıncaları olabilir. Tek kartta bu bilgileri taşımak vatandaşımıza kolaylık gibi gelebilir ama her kurumun her bilgiyi görmesine gerek yok.'

-Pasaport olarak kullanabileceğiz-

Akıllı kimlik kartlarının en büyük avantajlarından birinin bazı durumlarda pasaport ihtiyacını ortadan kaldıracak olmasını anlatan Aslan, 'Vize istemeyen ülkelere kimliğimizi göstererek geçebileceğiz, yani pasaport uygulamasına gerek kalmayacak. Akıllı kimlik kartları sayesinde vizesiz gidilen bir ülkeye geçmek istediğimiz zaman pasaport çıkartmak zorunda kalmayacağız' şeklinde konuştu.

Aslan, sözlerini şöyle tamamladı:

'Kimlik kartının verilmesi ile ilgili yani bu kartın üzerinde hangi bilgilerin olması gerektiğiyle ilgili yasa henüz çıkmadı. 26 maddelik yasa çıkarılacak, içeriği ve üzerinde hangi bilginin bulunması konusunda olacak bu yasalar. Genel müdürlüğümüzden aldığımız bilgiye göre uygulama 15 ilde başlatılacak ve buralarda test aşaması gibi devam edecek. Daha sonra diğer illere de hızlı şekilde dağıtımı sağlanacak.

Test çalışması yapılacak 15 il seçildi. Doğu Anadolu, Güneydoğu Anadolu'dan iller var. Ankara, İzmir, İstanbul gibi iller de var.'