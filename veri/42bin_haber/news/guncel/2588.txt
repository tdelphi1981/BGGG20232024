Uçağa lazer tutanlar 10 bin TL ceza alacak
Sivil Havacılık Genel Müdürlüğü'nün (SHGM) kurum, kuruluş ve uçakta sorun çıkartan yolculara uygulayacağı idari parası cezaları, Resmi Gazete'de yayınlandı. Uçaklara yerden lazer tutanlar, pilot ile radar merkezi arasındaki telsiz haberleşmesine müdahale edenlere de 10 bin TL ceza alacak.
1 Ocak 2014 günü yürürlüğe girecek 'İdari Para Cezaları Hakkında Yönetmelik' hükümleri, havacılık kurallarına aykırılık sergilenmesi halinde uygulanacak.

SHGM'nin belirlediği 93 ayrı kuraldan her birinin ihlali halinde bin ile 10 bin TL arasında değişen para cezaları verilecek.
Havacılıkla ilgili kurum ve kuruluşları sürekli denetim altında tutan Türk sivil havacılık otoritesi, uçuş güvenliğini tehdit eden sorunlu yolcuları da yakın takibe aldı. 

Buna göre; uçuş esnasında cep telefonu gibi kapatılması gereken elektronik cihazları açık tutan, emniyet kemeri bağlamayan, uçağın içerisinde ihtiyacı olmadığı halde dolaşan, baş üstü dolabını kapatmayan, diğer yolcu ve kabin ekibini huzursuz eden, uçağın tuvaletinde sigara içmeye kalkışan sorunlu kişilere bin TL'den başlayan ceza uygulanacak.

Havacılık kuruluşları ve havayolu şirketlerine ise belge kaydı tutmama, yanlış kayıt, yetersiz personel ve hizmet ihlalleri halinde her ihlal için 5 ile 10 bin TL arasında değişen cezalar kesilecek.