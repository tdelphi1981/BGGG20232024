Oramiral Güner'in istifası kabul edildi
GENELKURMAY Başkanlığı, Donanma Komutanı Oramiral Nusret Güner'in görevinden istifa ettiği yönündeki haberlerle ilgili yaptığı açıklamada, 'Son günlerde medya organlarında yer alan Donanma Komutanımızın emeklilik istemi kabul edilmiştir' dedi.
 Açıklamada, 'teşkilat ile ilgili konuların, medya aracılığıyla gündeme getirilmesinin uygun bulunmadığı' da vurgulandı. Açıklamada, Güner'in yerine kimin atandığı konusunda ise bilgi yer almadı. Genelkurmay internet sitesinde dün yer alan açıklama şöyle:
 'Devletimizin stratejik, yüce milletimizin en güvendiği, dünyada ve bölgesinde saygın bir kuruluş olma sorumluluğunun idraki içinde olan Türk Silahlı Kuvvetleri; teşkilatımız ile ilgili konuların tarafımızdan medya aracılığıyla gündeme getirilmesini uygun bulmamaktadır. Türk Silahlı Kuvvetleri'ni ilgilendiren her konu, yasal platformlarda ve ikili resm” görüşmelerde ilgili ve sorumlu makamlarla paylaşılmaktadır. Bu nedenle, sadece yüce milletimizi doğru bilgilendirmek amacıyla bazı açıklamalar yapılmaktadır.  Donanma Komutanımızın emeklilik istemi kabul edilmiştir. Silah arkadaşımıza; uzun yıllar başarı ve özveriyle yaptığı hizmetlerden dolayı teşekkür ediyoruz.' Öte yandan Gölcük Tersane Komutanı Tuğamiral Mehmet Şevki Şekerefeli ile Deniz Kuvvetleri Komutanlığı Değerleme ve Denetleme Başkanı Tuğamiral Gündüzalp Demirus'un da istifa ettiği öne sürüldü.