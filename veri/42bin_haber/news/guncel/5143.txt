'Şiddete Karşı Duvar Olalım'
İZMİR'de Konak Belediyesi, İzmir Kadın Kuruluşları Birliği ve İzmir Bisiklet Derneği iş birliğinde kadına karşı şiddete dikkat çekmek amacıyla 'Şiddete Karşı Duvar Olalım' ve 'Şiddete Karşı Pedal Basalım' etkinlikleri düzenledi.
Etkinliklere katılan CHP Grup Başkanvekili Emine Ülker Tarhan, kadınları şiddete karşı hep birlikte hareket etmeye çağırdı. Konak Belediyesi ev sahipliğinde İzmir Kadın Kuruluşları Birliği ve İzmir Bisiklet Derneği kadına şiddete karşı iki etkinlik birden düzenledi. Gündoğdu Meydanı'nda düzenlenen etkinliklere CHP Grup Başkanvekili Emine Ülker Tarhan, Konak Belediye Başkanı CHP'li Hakan Tartan, Kadın Haklarını Koruma Derneği Başkanı Engin Demir, İzmir Kadın Kuruluşlar Birliği Başkanı Emel Denizaslanı, CHP Konak Kadın Kolları Başkanı Nükhet Akyıldız, Eski İzmir milletvekili Güler Aslan, İzmir Bisiklet Derneği üyeleri, Parkur Bisiklet Derneği Spor Kulübü üyeleri ile çok sayıda kadın derneği başkanı ve üyeleri katıldı.


KADINA ŞİDDET ARTTI 


Kadınları hep birlikte dayanışmaya çağıran CHP Grup Başkanvekili Emine Ülker Tarhan, "Yeni eğitim sistemi çocuk köleliğinin önü açıldı. Çocuk yaştaki kızlarımıza tecavüzlere gereken cezaların verilememesi sebebiyle tecavüzler ciddi anlamda arttı. Kadına şiddet son dönemde yüzde 400 arttı. Kadınların işe katılma oranı ise yüzde 10 düştü. Kadınlar karşı devrimin bir aracı olarak kullanılmak istiyor. Bu yüzden hep birlikte hareket etmeliyiz. Nasıl ki Kurtuluş Savaşı'nda kağnıları sürdüysek bugünde hep birlikte pedal basalım" dedi.


Etkinliği düzenleyen Konak Belediye Başkanı CHP'li Hakan Tartan ise 8 Mart Dünya Kadınlar Günü'nün tüm toplumu ilgilendiren bir gün olduğunu söyleyerek "8 Mart aslında toplumun her kesimi için; ezilen, zorluk çeken, yeni bir güne merhaba demek isteyen her aydınlık yolcusu, çağdaş, demokrat, zihniyetli insan için çok önemli bir dayanışma günüdür. Kadınların başlattığı ama tüm toplumların aydınlık yarınları için başlattığı bir gün. 8 Mart'ı böyle algılamamız gerekiyor" diye konuştu. 


Başkan Tartan, tüm kadınlara Konak Belediyesi İsmetpaşa Semt Merkezi kursiyer kadınların keçeden hazırladığı mor yaka iğneleriyle karanfil dağıttı. 


Konuşmalar ardından 'Şiddete Karşı Duvar Olalım' etkinliği kapsamında CHP Grup Başkanvekili Emine Ülker Tarhan, Konak Belediye Başkanı Hakan Tartan ve katılımcı kadınlar Gündoğdu Meydanı'nda oluşturulan duvara dilek ve isteklerini yazdı. Temsili olarak oluşturulan yaklaşık 20 metrelik duvara CHP Grup Başkanvekili Tarhan, "Kadınlara karşı fiziksel şiddet görünüyor. Peki görünmeyen ve ruhlarımızı zehirleyen psikolojik şiddetin Türk Ceza Kanunu'nda yeri var mı" yazarken, Konak Belediye Başkanı Hakan Tartan ise duvara "En büyük şiddet sevgisizliktir" yazdı.


Etkinliğe katılan tüm kadınların dilek ve düşüncelerini duvara yazması ardından ikinci etkinlik olan 'Şiddet Karşı Pedal Basalım' etkinliğine geçildi. Konak Belediye Başkanı Hakan Tartan'ın katıldığı bisikletli kortej Gündoğdu Meydanı'ndan Cumhuriyet Meydanı'na kadar şiddete karşı pedal çevirdi.