Hükümetten İmralı açıklamaları
Başbakan Yardımcısı Bekir Bozdağ, Başbakan Yardımcısı Bülent Arınç ile AB Bakanı Egemen Bağış'tan İmralı görüşmeleri ile ilgili art arda açıklamalar geldi.(DHA) -- 

Başbakan Yardımcısı Bekir Bozdağ, "Bu süreçte sonuç alınmazsa gövdesini taşın altına koyan bedel öder. Bedel varsa ödeyecek iktidardır. Yapıcı bir durum olursa bundan herkes faydalanır" dedi.

Bozdağ, "Umuyorum ve diliyorum ki, Türkiye, olumlu yaklaşımlar içerisinde olumlu sonuçlar ortaya konacak bir neticeye varıp, eğer terör örgütünün silah bırakması hedefi temin edilebilirse bundan CHP de MHP de BDP de AK Parti de kazançlı çıkar" şeklinde konuştu.

Türkiye'de terörle mücadeleyle bugüne kadar denenmedik yöntemin neredeyse kalmadığını vurgulayan Bozdağ, şöyle devam etti:

"Pek çok iktidarlar gelip geçmiş, pek çok uygulamalar yapılmış ama netice ortada. Hala Türkiye terörle mücadele ediyor, sonlandırılmamış, bitmemiş. Öyleyse biz bunu sonlandıracak, bunu bitirecek çareler nedir, onu aramak, onu hayata koymak zorundayız. Biz bu çerçevede iktidarlarımız döneminde bir yandan terör örgütünün istismar ettiği zemini yok edici adımlar atarken, öte yandan da terörle, terörizmle ve teröristlerle güvenlik boyutuyla en etkin mücadeleyi sürdürdük. Bundan sonra da sürecektir. 

Terör örgütü silah bırakıncaya kadar bu devam edecektir ama bu, 'terör örgütü var ama siz sadece güvenlik boyutuyla mücadele edin, terörü sonlandıracak başka çarelere, başka yollara başvurmayın' demek değildir. Herkes biliyor, terörün sadece terör örgütünden var olmadığını. Bunun arkasında başka bir takım güçlerin, başka bir takım yapıların olduğunu da biliyoruz. Bunun başka boyutları olduğunu da biliyoruz."

Başbakan Yardımcısı Bülent Arınç ise, "Terörle mücadelede herşeyi yapacak durumdayız. Bugünlerde yapılanlarda her şeyi yapmak zorunda olduklarımızdan biri" diye konuştu.

Arınç sözlerine, ''Eminiz ki bu terörle mücadele başarıyla sonuçlanacak ve ülkede artık kardeşlik hakim olacak. Bunun için her şeyi yapmak zorundayız. Bugünlerde yapılanlar da bu her şeyi yapmak zorunda olduklarımızdan bir tanesidir. Ümitli olmalıyız, destek vermeliyiz. Yeter ki silahlar sussun, yeter ki ateş bitsin, yeter ki kanayan yaralar artık tedavi olmaya başlasın'' diye devam etti.

AB Bakanı Egemen Bağış da, CHP lideri Kılıçdaroğlu'nun açıklamalarını değerlendirdi, "Bütün muhalefet partilerinin bu sürece destek vermesi lazım" ifadesini kullandı.