Hafta sonuna kadar hava böyle olacak...
Ilık hava hafta sonuna kadar etkili olmaya devam edecek. Hava sıcaklığı hafta sonuna kadar mevsim normallerinin 5-9 derece üzerinde seyredecek. Meteoroloji Genel Müdürlüğü'nden yapılan açıklamada, ülkenin halen doğu bölgeleri üzerindeki yüksek basınç merkezi ile Orta Akdeniz üzerindeki alçak basınç merkezi nedeniyle güneybatılı hava akımlarının etkisinde bulunduğu belirtildi.

Tahminlere göre, yurt geçen hafta olduğu gibi bu hafta sonuna kadar da Orta Akdeniz üzerinden gelen ılık ve yağışlı havanın etkisinde kalacak.

Ülkenin büyük bölümünde aralıklarla görülecek yağışlar, Doğu Karadeniz'in iç kesimleriyle Doğu Anadolu'nun kuzey ve doğusunda karla karışık yağmur ve kar, diğer yerlerde genellikle yağmur ve sağanak şeklinde olacak.

Rüzgar, genel olarak güney ve batı yönlerden hafif ara sıra orta kuvvette, yurdun batı bölgelerinde de zaman zaman kuvvetli esecek. 

Hava sıcaklığı ise hafta sonuna kadar ülke genelinde mevsim normallerinin 5-9 derece üzerinde seyredecek.