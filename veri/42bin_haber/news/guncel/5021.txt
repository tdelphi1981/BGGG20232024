Kapsama alanı derdi tarihe karışacak
Mobil iletişimde kapsama alanı dışında kalma problemi tarihe karışacak. Akıllı telefonlarda kullanılacak bir aparat sayesinde cep telefonları uydu telefonuna dönüşecek.
Türk mühendislerin tasarladığı yeni cihaz, kapsama alanı dışında kalma sorununu ortadan kaldıracak. Akıllı telefonlarda kullanılan koruma kapağı şeklinde oluşturulacak aparat sayesinde cep telefonları uydu telefonu olarak kullanılabilecek. Globalstar Avrasya Yönetim Kurulu Başkanı Atilla Özçelik, mobil uydu haberleşmesinde Türkiye'de yer istasyonu olan tek operatör olduklarını belirtti. Uydu haberleşmesinin en çok kullanıldığı yerlerin, diğer operatörlerin hizmet sunamadığı alanlar olduğuna işaret eden Özçelik, ayrıca acil durumlar, doğal afetler ve askeri amaçlı kullanımlarda uydu haberleşmesi vazgeçilmez konumda olduğunu belirtti.
 
Sistem nasıl çalışıyor?
Her akıllı telefona uygun koruma kapağı şeklinde kitler oluşturacaklarını anlatan Özçelik, böylece cep telefonlarıyla uydu üzerinden görüşme yapılabileceğini söyledi. Cep telefonu, GSM kapsama alanı dışına çıktığında görüşmenin kesilmeyeceğini, kit sayesinde uydu aracılığıyla görüşmenin devam edeceğini ifade eden Özçelik, telefonun, GSM sinyalini yakaladığında otomatik olarak tekrar şebekeye döneceğini ve görüşmenin GSM şebekesi üzerinden devam edeceğini kaydetti. Özçelik, 'Bu durumda kapsama alanı dışında kalma gibi bir durum söz konusu olmayacak. İster dağ başında, ister ücra bir yerde, ister çölde olun hiçbir kesinti olmadan görüşme yapılabilecek. Dünyada bir ilk olacak cihazla birlikte, ikinci bir masraf yaparak uydu telefonu alınmasına gerek kalmayacak. Çok daha ekonomik fiyatlarla alınacak bir çeviriciyle, ihtiyaç duyulduğu anda cep telefonları uydu telefonu olacak' diye konuştu. Cep telefonlarını uydu telefonuna dönüştürecek cihaz projesini Ulaştırma, Denizcilik ve Haberleşme Bakanlığı'na sunduklarını dile getiren Özçelik, en geç 2 sene içerisinde farklı markalardaki akıllı cep telefonlarına uygun kitlerin oluşturulmasını hedeflediklerini bildirdi. AA