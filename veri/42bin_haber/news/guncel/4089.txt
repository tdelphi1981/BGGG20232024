Zabıtaya saldıran seyyar satıcılar hapis cezası yedi
Yargıdan, belediyelerin seyyar satıcılarla mücadelesi için örnek bir karar çıktı.
İzmir'de Karşıyaka 2. Asliye Ceza Mahkemesi, seyyar tezgahta sattığı mallarını almak isteyen zabıtalara karşı koyan Mehmet Arif T. ve kardeşi Abdurrahman T.'ye, görevli memura direnmek ve hakaretten hapis cezası verdi. 

Mahkeme, sabıkası bulunan Mehmet Arif T.nin cezasının hemen infazına, Abdurrahman T.ninse beş yıl denetime tâbi tutularak hükmün açıklanmasının geri bırakılmasına karar verdi.

Davaya konu olay, 2012 yılında minibüs duraklarının olduğu bölgede meydana gelmişti. Karşıyaka Belediyesi, emniyet güçleriyle birlikte seyyar satıcılara karşı çalışma yaparken iki kardeş direnip taşkınlık çıkarmıştı. Zabıta memurlarına saldırarak hakaret eden satıcılar, Zabıta Müdürü Murtaza Caniki de elinden yaralamıştı. 

Gözaltına alınan seyyar satıcılar, tutuksuz yargılanmak üzere serbest bırakılmıştı. Bir yıldır devam eden davada karar, geçen günlerde görülen ikinci duruşmada çıktı. İki seyyar satıcıya, memura görevinden dolayı hakaretten 1 yıl 5 ay 15er gün hapis cezası verildi. Sanıkların mahkemedeki iyi halleri gözönüne alınarak altıda bir oranında indirilen ceza, ayrı ayrı 1 yıl 2 ay 17 gün hapis oldu. 

Mahkeme ayrıca sanıkları, görevli memura görevinden dolayı direndikleri, eylemi birden fazla kişiyle yapmış olmaları, eylemi cam ve sopa gibi aletlerle işlemiş olmaları ve zincirleme suç nevinde gerçekleştirdikleri için 15er ay hapis cezasına çarptırdı. Bu ceza da iyi halden 12 ay 15er güne indirildi.