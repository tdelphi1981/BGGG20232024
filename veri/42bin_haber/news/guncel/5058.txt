Bakan Çelik, Kanatlı Deniz Atı'nı Türkiye'ye getiriyor
KÜLTÜR ve Turizm Bakanı Ömer Çelik, Kanatlı Deniz Atı Broşu'nu Türkiye'ye getiriyor.
Uluslararası Berlin Turizm Fuarı ITB çerçevesinde Berlin'de bulunan Kültür ve Turizm Bakanı Ömer Çelik, 2005 yılında ülkemizden kaçırılan Kanatlı Deniz Atı Broşu'nu Türkiye'ye iade edildiği müjdesini verdi. Müjdeyi ITB'de düzenlediği basın toplantısında duyuran Bakan Çelik, bu broşun 1960 yılında Uşak'ta yapılan kazılarla yurt dışına kaçırılan ve Karun Hazineleri olarak da adlandırılan hazinenin bir parçası olduğunu söyledi. Uzun zamandan bu yana bu broşun peşinde olduklarını belirten Çelik, şöyle dedi:
"Bakanlığımız bu broşu interpol aracılığıyla bütün dünyada arattırıyordu. Bu eseri ellerinde bulunduran kişiler, satamayacakların anlayınca broşu Hagen savcılığına teslim etti. Gönderdiğimiz uzmanlar eserin kaçak kazılarla 1960'lı yıllarda yurt dışına kaçırılan daha sonra bulunup Türkiye'ye getirilen ve 2005 yılında Uşak Müzesi'nden sahtesiyle yer değiştirilip tekrar yurt dışına kaçırılan Kanatlı Deniz Atı Broşu olduğunu tespit etti. Eser bakanlığımız tarafından incelendi, orijinal olduğu saptandı ve Türkiye'ye teslim edildi. Hükümetimiz kaçakçılıkla mücadele ve çalınan eserlerin iadesi hususundaki tutumunu sürdürüyor. Bu çerçevede bugün bu eser Türkiye'ye teslim edilmiştir. Eser gelecek yıl Uşak'ta tamamlayacağımız müzede sergilenecektir. Kanatlı Denizatı Broşu'na ait olduğun yere Anadolu'ya hoş geldin diyorum." Bakan Çelik, broşun Türkiye'ye kazandırılması konusunda emeği geçen başta eski Kültür ve Turizm Bakanı Ertuğrul Günaydın olmak üzere Alman yetkililere, Interpole, büyükelçiliğimize, Kültür ve Turizm Bakanlığı bütün çalışanlarına kültürel mirasımıza yaptıkları katkılardan dolayı teşekkür etti. Kanatlı Denizatı Broşunu Bakan Çelik ITB ziyareti sonrasında beraberinde Türkiye'ye getirecek.