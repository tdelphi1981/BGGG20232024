İzmir'de etkili olan yağış 1. Kordon'u nehre çevirdi
İzmir'de dün akşam saatlerinden itibaren başlayan ve zaman zaman etkisini arttıran gök gürültülü sağanak yağış kentte yaşamı olumsuz yönde etkiledi.
Birçok ev ve işyerinin sular altında kalmasına neden olan yağışlarda, İzmir'in 1. Kordon'unda bulunan yol yağmur ve rögarlardan taşan suyla doldu. Bazı işyerlerini de su bastı. İşyeri sahipleri, yerel yönetimlerin soruna çözüm üretmediğini ileri sürerek tepki gösterdi. 

Şehri etkisi altına alan sağanak yağış gecenin ilerleyen saatlerinde şiddetlindi. Yolları, cadde ve sokakları nehre çeviren yağmur nedeniyle belediye ekipleri caddelerde su tahliye çalışması yaptı. İzmir Büyükşehir Belediyesi ekipleri, son bir aydır zaman zaman etkili olan sağanağın zarar verdiği, aşınan asfalt zemini iş makinaları ile kazıdı. Yetkililer, yağmurun etkilediği asfalt zeminde araçların kayma tehlikesi ile karşı karşıya kaldığını, olumsuz bir hadisenin yaşanmaması için önlem amaçlı yolların kazıldığını, daha sonra tekrar asfaltlama çalışması yapacaklarını söylediler. 

Şiddetli yağış nedeniyle mazgal ve rögarlar taştı. 1. Kordon'da, asfalt zeminin altındaki topraktan ilerleyen deniz suyu da zemin katta bulunan işyerlerini su basmasına neden oldu. İşyerleri sahipleri, daha önce yaşadıkları su baskınlarından sonra yaptırdıkları su motorları ile deniz suyunu tahliye etmeye çalıştı. Her yağmurda aynı durum ile karşı karşıya kaldıklarını belirten işyeri sahipleri belediyeye tepki gösterdi.
 
İzmir Meteoroloji Bölge Müdürlüğü verilerine göre, İzmir şehir merkezine metrekareye 56 kilogram yağış düştü. Sağanak yağmurun bugün akşam saatlerine kadar belirli aralıklarla etkisini sürdüreceği belirtildi.