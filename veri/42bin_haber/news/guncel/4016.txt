Türk'üm diyenler düşüşte!
Kendini "Türk" olarak tanımlayanların sayısı azalıyor mu? Kadir Has Üniversitesi'nin 26 ilde bin kişi ile yaptırdığı araştırmaya göre, etnik kimliğini "Türk" olarak tanımlayanlar sadece yüzde 54.8. Bölünme tehlikesi hala en büyük tehdit olarak görülüyor. Silahlı Kuvvetler'in güvenilirliği de yüzde 56'nın üzerinde.(CNN TÜRK) -- Kadir Has Üniversitesi'nin beşinci kez yaptırdığı Türkiye Sosyal ve Siyasal Eğilimler araştırmasında, Türk kimliğinin yüzde 60'ın altına düşmesi en dikkat çekici veri.

Buna göre, kendisini "Türk" olarak tanımlayanlar yüzde 54.8, "Kürt" olarak tanımlayanlar ise yüzde 6.3 düzeyinde. Kalan yüzde 30'un üzerinde bir kesimin etnik kimlik tanımı yapmaması da araştırmanın bir başka çarpıcı boyutu.

Ülke için en büyük tehlikeyi  "bölünme riski" olarak tanımlayan katılımcılar arasında etnik kimliğini "Türk" olarak belirtenler daha belirgin. "Türk" olduğunu söyleyenlerin neredeyse yarısı bölünme tehdidi görüyor. 

"Terör sorununu çözmek için kimseyle görüşülmemeli" diyenler yüzde 55.5. "Terörü asker çözer" diyenlerin oranı da geçen yıla göre artarak yüzde 50.1 oldu. 

Ankette, siyaseten en başarılı parti AK Parti, en başarılı siyasetçi Başbakan Erdoğan çıktı. Katılımcıların yüzde 52'sinden fazlası yargının siyasallaştığını söylerken, başkanlık için de en büyük şans yüzde 30'larla Başbakan Erdoğan'a verildi.