66 köy yolunun kapandığı Doğu Anadolu'da en soğuk il Kars!
Doğu Anadolu Bölgesi'nde gece en düşük hava sıcaklığı sıfırın altında 14 dereceyle Kars'ta ölçüldü. Bölgede 66 köy yolu ulaşıma kapandı.
Meteoroloji Erzurum Bölge Müdürlüğü'nden alınan bilgiye göre, Orta Akdeniz üzerinden gelen alçak basınç sisteminin etkisi altına giren Doğu Anadolu Bölgesi'nde aralıklarla kar yağışı etkili oluyor.Bölgede gece ölçülen en düşük hava sıcaklığı, sıfırın altında olmak üzere Kars'ta 14,Ardahan'da 13, Ağrı'da 6, Erzurum'da 4, Erzincan'da 3; Iğdır'da ise 1 
derece olarak ölçüldü. Günün en yüksek hava sıcaklıklarının ise Kars'ta sıfırın altında 3, Ağrı ve Ardahan'da sıfırın altında 2, Erzurum'da 2, Erzincan'da 5, Iğdır'da 8 derece 
olması bekleniyor. Özellikle yüksek kesimlerde, yoğun kar yağışı ve tipi nedeniyle Erzurum'da 41, Kars'ta 3 ve Ağrı'da 22 olmak üzere toplam 66 köy yolu ulaşıma kapandı. İl Özel İdaresi'ne bağlı ekipler, köy yollarının ulaşıma açılması için karla mücadele çalışmalarını yoğun şekilde sürdürüyor.
Bu arada, son ölçümlere göre kar kalınlıkları Ağrı'da 58, Ardahan'da 27, Erzurum'da 25, Kars'ta 17, Palandöken Kayak Merkezi'nde 94, Konaklı Kayak Merkezi'nde 72 santimetre.
Meteoroloji yetkilileri, bölgede çığ tehlikesi, don ve buzlanmaya karşı dikkatli ve tedbirli olunması konusunda vatandaşlara uyarıda bulundu.