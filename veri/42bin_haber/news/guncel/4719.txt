Anneye esnek çalışma modeli 2 haftaya hazır
Bakan Şahin, kadın istihdamı ve doğurganlığı artırmak için esnek çalışma hazırlığının yakında tamamlanacağını söyledi.

Aile ve Sosyal Politikalar Bakanı Fatma Şahin, kadınlara yönelik esnek çalışma hazırlıklarıyla ilgili düzenlemenin 15 güne tamamlanacağını açıkladı. Bakan Şahin, kadın istihdamını ve doğurganlık oranını artırmak için, doğum izni, süt izni gibi modelleri içeren hazırlığın tamamlanacağı bilgisini veren Şahin, güvenceli esneklik modelini öngördüklerini belirtti. Kadın istihdamında, part time, evden çalışma, çağrı üzerine çalışma gibi modeller üzerinde durduklarını belirten Şahin, Avrupa’da bazı ülkelerde kadın istihdamının yüzde 40’lar düzeyinde bu şekilde gerçekleştiğini ifade etti. Bu modelle birlikte doğurganlık oranlarının da artacağını ifade eden Bakan Şahin, çocuk desteğiyle ilgili modelleri incelediklerini ve erken yaşa desteğin verimli olduğunu gördüklerini anlattı. Kadınlar için iş hayatı ile aile hayatının uygunlaştırılması eksenli çalıştıklarını belirten Şahin, bunun nüfus artış oranını etkileyeceğini söyledi. 
TÜRK ÇOCUĞA TÜRK KORUYUCU AİLE 
Özellikle Almanya’da Türk ailelerden alınan çocukların, Hıristiyanlaştırılması ve farklı cinsel tercihleri bulunan ailelerin yanına verilmesi konusunda ise Bakan Şahin, yeni bir projeden sözetti.  Türkiye’de büyük başarı elde eden Koruyucu Aile Kampanyası’nın aynısının yurt dışı Türklere de uygulanacağını anlatan Şahin, böylece ailelerinden alınan Türk çocukların yine Türk ailelere verilmesini sağlayacaklarını söyledi.