Otomobil kuyumcuya girdi
ORDU'da, kontrolü yitiren 28 yaşındaki kadın sürücü yönetimindeki otomobil, kuyumcu dükkanına girdi. Polis, kapısı ve camı kırılan kuyumcunun yağmalanmaması için geniş güvenlik önlemi aldı.
Olay, saat 03.30 sıralarında Yeni Mahalle Zübeyde Hanım Caddesi'nde meydana geldi. T.Ç. yönetimindeki 52 AD 988 plakalı otomobil, sürücünün direksiyon kontrolünü yitirmesi sonucu 40 yaşındaki Mustafa Genç'e ait kuyumcuya çarparak kapı ve camlarını kırdı. Sürücü, daha sonra da otomobiliyle kaçtı. Çarpmanın etkisiyle camı kırılan tezgahtaki altınlar etrafa saçıldı. Emniyet ekipleri, soygun girişimi ihtimali üzerinde durarak kentin giriş ve çıkışlarında uygulama yaptı. Görgü tanıklarının bir otomobilin kuyumcuya çarparak kaçtığını söylemesi üzerine polis, olay yerine gelerek yağmalamaya karşı önlem aldı. 


Kuyumcu sahibi Mustafa Genç, olay yerine gelerek dükkanında inceleme yaptı. Genç, "Ne olduğunu tam olarak ben de bilmiyorum. Cep telefonuma alarm sinyali geldi. Polislerin de bilgi vermesiyle hemen buraya geldim. Gözlemlediğimiz kadarıyla soygun girişimi yok. Bir otomobil çarparak kaçmış, olayın araştırması sürüyor" dedi.


Otomobilin sürücüsü T.Ç., olaydan 1 saat sonra mobese kameralarından belirlenerek yakalandı. Emniyet Müdürlüğü'ne bağlı olay yeri inceleme ekipleri ise olay yerinde inceleme yaparak parmak izi aldı. Polis daha sonra güvenlik önlemi alarak sabaha kadar kuyumcunun önünde nöbet tuttu. Sürücü T.Ç. ve otomobildeki arkadaşları H.Ç., Z.P. ve Z.P. gözaltına alındı. Olayla ilgili soruşturma sürüyor.