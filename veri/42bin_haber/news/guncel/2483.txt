Faturaları teknik direktörler öder
Spor Toto Süper Lig'de, 19. haftanın ardından iki teknik direktör daha görevlerinden ayrıldığını açıkladı. 
Trabzonspor Teknik Direktörü Şenol Güneş ve Bursaspor Teknik Direktörü Ertuğrul Sağlam, kaybettikleri maçların ardından görevlerinden istifa etti.

Bordo-mavililerin teknik direktörü Şenol Güneş, deplasmanda 3-1 kaybettikleri Sanica Boru Elazığspor karşılaşmasıyla birlikte görevinden ayrıldı.

Güneş, görevi sırasında takımına 2 kupa kazandırdı.

Trabzonspor, Şenol Güneş ile 1 Türkiye Kupası, 1 de Süper Kupa'yı müzesine götürdü. Bordo-mavililer, Türkiye Kupası finalinde Fenerbahçe'yi 3-1, Süper Kupa'da ise Bursaspor'u 3-0 yenerek, kupalara uzanmıştı. 

-Anadolu'nun sesi olmuştu-

Bursaspor Teknik Direktörü Ertuğrul Sağlam ise yeşil-beyazlı kulübe ilk şampiyonluğunu kazandıran teknik adam oldu.

Sağlam, Fenerbahçe ile girdiği şampiyonluk yarışını son maçta kazanmış ve mutlu sona ulaşmıştı. Bursaspor, Trabzonspor'un ardından Anadolu'da şampiyonluk yaşayan ikinci takım olmayı başardı.

-8 teknik direktör görevinden ayrıldı-

Spor Toto Süper Lig'de, sezon başından bu yana görevden ayrılan teknik direktör sayısı da 8'e yükseldi.

İstanbul Büyükşehir Belediyespor, Kardemir Karabükspor, Kayserispor, Kasımpaşa, Sanica Boru Elazığspor, Mersin İdmanyurdu takımları da ligin ilk yarısında teknik direktör değişikliği yaşamıştı.

Bu arada Fenerbahçe Teknik Direktörü Aykut Kocaman da ilk yarının son maçında, kendi sahalarında Kardemir Karabükspor'a 3-1 yenildikleri maçtan sonra istifa etmiş, ancak kulüp yönetimi istifasını kabul etmemişti.