Baharatçılara tohum satış yasağı!
BAHARATÇI ve aktarların açıkta tartarak sebze ve tarla bitkileri tohumu satışı yasaklandı. Fidan satışına da yeni kısıtlamalar getirildi.
Tarla bitkileri ve sebze tohumu satmak isteyenlere 5 bin 553 sayılı Tohumculuk Kanunu'nun 12'nci madesi uyarınca 'Tohumluk Bayi Belgesi' alma zorunluluğu getirildi. Cadde, sokak, pazaryeri ve açık alanlarda veya hareketli araçlarda fide, fidan ve tohum satışı yasaklandı. Yeni düzenlemeye göre, sebze ve tarla bitkileri tohumları, marka tescili yapılmış ve satış ruhsatı alınmış, sertifikalı olarak satılabilicek. Sertifikalı tohumları ise, 'Tohumluk Bayi Belgesi' olanlar satabilecek. Aktar, baharatçı ve semt pazarlarındaki satıcıların, gram ile açıktan tartı yaparak sebze ve tarla bitkisi tohumu satışı yapmasına izin verilmeyecek. Yasağa uymayanlara 10 bin lira idari para cezası uygulanacak. Açıktan satılan sertifikasız tohumlara da el konulacak.

Fidan satışları da denetlenecek

Düzenleme ile gelişigüzel fidan satışına da izin verilmeyecek. Fidan satış merkezleri Gıda Tarım ve Hayvancılık müdürlükleri tarafından denetlenecek. Denetimlerde fidanların sertifikalı olup- olmadığı kontrol edilecek. Pazarlarda seyyar araçların, kamyonetlerin üzerinden fidan satışı yapılması önlenecek. Perakende satılacak fidanların üzerinde sertifikayla ilgili mutlaka kurşun mühür bulunacak. Mühürsüz fidanlar toplatılabilecek. Fidan satıcılarının da yine tohum satıcıları gibi satış yetki belgelirinin olması istenecek.