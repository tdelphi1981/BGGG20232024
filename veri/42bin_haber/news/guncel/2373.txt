Tekirdağ'da fabrika yangını
Tekirdağ'ın Çorlu ilçesindeki tekstil fabrikasında çıkan yangın, 2 saatlik çalışma sonucu kontrol altına alındı.
Vakıflar köyünde faaliyet gösteren tekstil fabrikasının kazan dairesinde henüz belirlenemeyen bir nedenle yangın çıktı.

Alevleri fark eden işçilerin ihbarı üzerine bölgeye Tekirdağ, Çorlu, Çerkezköy, Muratlı ilçeleri ve çevre beldelerden çok sayıda itfaiye ekibi sevk edildi.

Bitişikteki karton fabrikasına da sıçrayan yangın, 2 saatlik çalışma sonucu kontrol altına alındı.

Yoğun dumandan etkilenen bazı işçilere 112 Acil Servis ekipleri müdahale etti.

Yangında tekstil fabrikası ile bitişiğindeki karton fabrikasında büyük çapta hasar oluştu.