Avustralya'ya iki uzay gözlem sistemi
ABD'nin, Avustralya'da iki uzay gözlem sistemi kuracağı bildirildi. 
Resmi ziyaret için Avustralya'da bulunan ABD Savunma Bakanı Leon Panetta ile Dışişleri Bakanı Hillary Clinton, Avustralyalı mevkidaşlarıyla birlikte iki ülke arasında savunma alanındaki bağları güçlendirmek amacıyla düzenlenen zirveye katıldı ve anlaşma imzaladı.

Anlaşmaya göre Avustralya, ülkenin kuzeybatısındaki Exmouth kenti yakınlarında kurulacak ABD Hava Kuvvetleri'ne ait, yerde konuşlandırılmış C-band radar sisteminin işletilmesini üstlenecek. 

Avustralya Savunma Bakanı Stephen Smith, ABD'nin New Mexico eyaletinde bulunan bir uzay gözlem teleskobunun Avustralya'nın batısında henüz tespit edilemeyen bir bölgeye taşınmasının planlandığını belirtti.

ABD Savunma Bakanı Panetta, teleskobun Avustralya'ya taşınmasını iki ülke arasındaki uzay işbirliğinde önemli bir adım olarak niteledi.

Radar sistemi ve teleskop, uzaydaki uydular ile artık kullanılmayan uzay araçlarının kalıntıları gibi objelerin konumlarını belirlemek ve tanımlamak için kullanılacak.

Radar sisteminin, 2014'te eskiden ABD Donanmasına ait bir iletişim üssüne teslim edileceği belirtildi.

Geçen yıl ABD Başkanı Barack Obama, Avustralya ziyareti esnasında Darwin üssünü de ziyaret etmiş ve Avustralya ile yapılan ve Asya-Pasifik'te ABD'nin askeri varlığını güçlendirmeye yönelik anlaşma çerçevesinde, ABD'nin 2016 yılına kadar ülkeye konuşlandıracağı asker sayısı 2500 olarak belirlenmişti.

Anlaşmanın, ABD'nin ülkede daimi askeri üs kurmasını içermediği, ancak Avustralya'nın Amerikan askerlerinin transit noktası olarak kullanılmasını öngördüğü bildirilmişti.

Ayrıca geçen yıl iki ülke savunma bakanları savunma anlaşmasının bir parçası olarak siber güvenlik alanında da işbirliği yapma kararı almıştı.

Avustralya'dan transit, Amerikan askerlerinin Güney Çin Denizi'ne ulaşımını, Japonya ve Güney Kore'deki mevcut üslerden ulaşımdan daha da kolaylaştıracak.

Çin ise ABD ile Avustralya arasındaki askeri işbirliğinin güçlendirilmesine tepki göstermişti.