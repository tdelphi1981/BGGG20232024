Galatasaray Üniversitesi'ne ne olacak?
Kültür ve Turizm Bakanı Ertuğrul Günay, dün akşam saatlerinde çıkan yangında büyük hasar gören Galatasaray Üniversitesi binasının, eski hali değiştirilmeden yeniden restore edileceğini söyledi. Günay, İstanbul genelinde kullanımda olan tarihi binaların gözden geçirilerek, çağdaş yangın önlemleri alınacağını belirtti.
Bakan Ertuğrul Günay, Topkapı Sarayı'nın müze mağazasında satışa sunulan Piri Reis Koleksiyonu'nun açılışına katıldı. Açılış öncesi İstanbul Valisi Hüseyin Avni Mutlu'dan Galatasaray Üniversitesi'nde çıkan yangın ile ilgili bilgi alan Bakan Günay, ardından basın mensuplarının sorularını cevapladı. 

İstanbul'un geçmiş yıllarda da bu yangınlardan çok zarar gördüğünü söyleyen Ertuğrul Günay, kullanımda olan yangına dayanıksız tarihi yapılar için ciddi yeni önlemler alınması gerektiğini ifade etti. 

İstanbul Valisi Hüseyin Avni Mutlu ile az önce bu konuda bir görüşme gerçekleştirdiklerini belirten Günay, "Tabii Haydarpaşa'da çatıda işi kurtarmıştık ama Milli Eğitim binasında çok daha istenmez boyutlara vardı. Galatasaray Üniversitesi'nde de aynı durumu görüyoruz. Tamamen 3. kat yanmış durumda. Bütün bu yapıları restore ederken, ya da restore edilmeyecekse bile yangın düzeni açısından mutlaka elden geçirmek gerekiyor. Bunu şimdi Vali Bey'den de rica ettim. İstanbul Büyükşehir Belediyesi İtfaiye Müdürlüğü, bizim koruma kurullarımız ve o binaları kullananlar, birlikte çağdaş yangın önlemleri açısından elden geçirmek gerekiyor." dedi. 

Bakan Günay, İstanbul gibi çok insanın yaşadığı ve tarihsel birikimin fazla olduğu bir şehirde bu önlemleri yeni baştan düşünmek gerektiğini vurguladı. 

'GALATASARAY ÜNİVERSİTESİ BİNASI ESKİ HALİYLE RESTORE EDİLECEK'

Basın mensuplarının, "Kamuoyunda bir merak var. Acaba Galatasaray Üniversitesi'nin yanan binasının yerine yıkılıp yeni bir bina mı yapılacak?" şeklindeki sorusu üzerine Bakan Günay, böyle bir şeyin söz konusu olamayacağını belirtti. Geçmişte bu şekilde kötü örnekler yaşandığını aktaran Günay, yeni koruma mevzuatının buna izin ve imkan vermediğini ifade etti. Günay, "Bir tarihi bina, bütün yapısal özellikleri bilinen bir bina ancak kendi biçimiyle yeniden yapılabilir. Onun yerine başka fonksiyonlu bir bina yapılamaz." dedi. 

Binada eğitimin devam edip etmeyeceğinin Galatasaray Üniversitesi'nin bileceği bir iş olduğunu aktaran Günay sözlerini şöyle tamamladı: "O bina aynen tamamlanacak. Yerine yıkılıp yeni bir beton bina yapılamaz. Ama tabi bu binaların bütünüyle elden geçirilip, bazılarının yeni baştan bütünüyle temelden çatıya kadar elden geçirilmesi ve daha yararlı fonksiyonlarla kullanılması, kültür ve kültür turizmi açısından değerlendirilebilir mi? Bu ayrı bir tartışma. Ama 'Biz burayı okul olarak kullanmak istiyoruz' derlerse elbette aynısı yapılarak okul olarak kullanılır."