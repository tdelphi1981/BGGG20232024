Türk kadınlar, dünya kadınları için yürüdü
8 Mart Dünya Kadınlar Günü dolayısıyla Türk Kadınlar Birliği'nin kadın buluşması etkinliğine katılmak üzere 45 ilden Tekirdağ'a gelen 500 kadın, dünya kadınları için yürüdü. Köprübaşı'ndan Valilik önüne kadar düzenlenen yürüyüşte kadınlar, sorunlarına dikkat çekti.
Türk Kadınlar Birliği tarafından bu yıl Tekirdağ'da düzenlenen 8 Mart Dünya Kadınlar Günü etkinliği kapsamında 45 ilden gelen 500 kadın, sorunlarına dikkat çekmek ve cinsiyet eşitsizliğine karşı olduklarını ifade etmek amacıyla yürüyüş düzenledi. 
 Kent merkezinde Köprübaşı mevkiinde başlayan yürüyüşe, birliğin genel başkanı, şube başkanları, üyeler ve Tekirdağlı kadınlar katıldı.
 Ellerinde geldikleri ilin isminin yazılı olduğu dövizleri taşıyan kadınlar, yürüyüş sırasında halkı selamladı.
 Valilik önünde son bulan yürüyüş programı, Atatürk Anıtı önünde saygı duruşunda bulunulmasıyla devam etti. 
 İstiklal Marşı'nın okunmasının ardından konuşan Türk Kadınlar Birliği Genel Başkanı Av. Sema Kendirci Uğurman 8 Mart'ın uluslararası dayanışma günü olduğunu söyledi.
 8 Mart Dünya Kadınlar Günü'nün cinsiyet eşitsizliğine ve ayrımcılığa karşı, kadınların sosyal ve ekonomik sorunlarını haykırdığı, çözüm için birleşmenin zorunluluğunu vurguladığı bir gün olduğunu ifade eden Kendirci, 8 Mart, eşitlik ve haklar için mücadele eden kadının, toplumsal konumunun değerlendirildiği sorunlarının tartışıldığı ve yeni çözümlerin belirlendiği uluslar arası bir dayanışma günüdür dedi.
 Tören, Türk Kadınlar Birliği ile Aile ve Sosyal Politikalar İl Müdürlüğü çelenginin Atatürk Anıtı'na sunulmasının ardından sona erdi.