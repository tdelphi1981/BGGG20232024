Masada okey taşları, duvarda kaleşnikoflar
BATMAN'ın Sason İlçesi'nde görev yapan yaklaşık 2 bin geçici köy korucusu, Kürt sorununun çözümü için İmralı'da başlatılan süreçten umutlu olduklarını belirtirken, boş zamanlarını kahvelerde okey oynayarak geçiriyor. Korucuların okey oynarken, kabanlarıyla birlikte Kalaşnikof tüfeklerini de askıya asmaları ilginç görüntü oluşturuyor.
İçişleri Bakanlığı'nın bu yıl 200 geçici köy korucusu kadrosu daha tahsis ettiği Batman'ın Sason İlçesi'nde bir meslek haline gelen koruculuk, 11 bin 800 nüfuslu ilçede geçim kaynağı oldu. Hükümet tarafından İmralı'da başlatılan süreç ile birlikte umutlanan ve rahatlayan korucular, boş vakitlerini kahvelerde okey oynayarak geçiriyor. Daha önce silahlarını ellerinden düşürmeyen korucular, kahvede okey oynarken artık kabanlarıyla birlikte Kalaşnikof tüfeklerini de askıya asıyor. 

'SİLAHLAR HEP DUVARDA KALSIN'

Sason Korucular Derneği yöneticileri, barış sürecini desteklediklerini belirtirken, korucularla oynayan vatandaşlar ise, "Biz de korucular da rahatladık. Eskiden korucular görev dönüşlerinde silahlarını bir an olsun yanlarından ayırmazlardı. Ama şimdi duvara asıp görev dönüşünde hem okey oynuyorlar, hem de çay muhabbeti yapıyorlar. Bu manzara hepimizi sevindiriyor. Silahlar hep duvarda kalsın istiyoruz" diye konuştular.