Cumhurbaşkanı Gül'den Dünya Kadınlar Günü mesajı
Cumhurbaşkanı Abdullah Gül, tüm ülkelerin öncelikleri arasında yer alan kadın hakları konusunda, sadece yasal düzenlemelerle istenilen seviyeye ulaşabilmenin mümkün olmadığını, önemli bir zihniyet değişikliğini, alışkanlık haline gelmiş tutum ve davranışların farklılaştırılmasını, bu konuda tüm toplumun bilinçlendirilmesini esas alan bir yaklaşım gerektiğini belirtti.
Cumhurbaşkanlığı Basın Merkezi'nden yapılan açıklamaya göre Gül, Dünya Kadınlar Günü dolayısıyla mesaj yayımladı.

'Kendilerine çok şey borçlu olduğumuz, huzurlu, mutlu ve sağlıklı bir toplumun temel taşları kadınlarımızın Dünya Kadınlar Günü'nü tebrik ediyorum' ifadesini kullanan Gül, modern, demokratik, ileri bir toplum ve güçlü bir ekonomi olma hedefinin, kadın erkek tüm bireylerin bu yolda ortak sorumluluk almasını, toplumun tüm unsurlarının gelişme sürecinde aktif rol oynamasını gerektiren zorlu bir hedef olduğunu belirtti.

Bu süreçte, kadının statüsünün güçlendirilmesi, dinamizmi ve üretici gücüyle iş hayatından siyasete her alanda engellerle karşılaşmadan daha fazla varlık gösterebilmesinin büyük önem taşıdığına vurgu yapan Gül, şunları kaydetti:

'Tüm ülkelerin öncelikleri arasında yer alan kadın hakları konusunda, sadece yasal düzenlemelerle istenilen seviyeye ulaşabilmek mümkün değildir. Toplumda önemli bir zihniyet değişikliğini, alışkanlık haline gelmiş tutum ve davranışların farklılaştırılmasını, bu konuda tüm toplumun bilinçlendirilmesini esas alan bir yaklaşım gerekmektedir.

Böyle bir yaklaşımın benimsenmesinde ise şüphesiz ki en etkili araç eğitimdir. Kadınlara sahip oldukları hakları öğreten, bu hakların demokratik yollarla talep edilmesini destekleyen, kadın erkek eşitliğini tartışılacak bir konu olmaktan çıkarıp, toplumsal hayatın vazgeçilmez unsuru durumuna getiren modern bir eğitim anlayışı sorunun çözümünün anahtarıdır.'

Kadınların haklarına sahip çıkarken, erkeklerin de toplumsal hayatın her alanında onlara destek olmasının, kadına yönelik şiddet, ayrımcılık ve tüm hak ihlalleri karşısında bir bütün olarak mücadele edilmesinin önemini hatırlatmakta yarar gördüğünü vurgulayan Gül, devletin, sivil toplum kuruluşlarının, gönüllü vatandaşların bugün başta şiddet ve istismar olmak üzere kadınlara yönelik olumsuzlukların ortadan kaldırılması için büyük gayret gösterdiklerini ifade etti. Gül, bu çabaların daima destekçisi olduğunu bir kez daha vurgulayarak, Türkiye'de kadın hakları konusunda çalışan ve katkıda bulunan herkese teşekkür ettiğini belirtti.

-'Hepimiz gurur duyuyoruz'-

'Bilim, siyaset, eğitim, kültür sanat, spor ve iş dünyasında büyük başarılara imza atmış, ülkemizde ve yurt dışında adından saygıyla söz edilen kadınlarımızla hepimiz gurur duyuyoruz' ifadesini kullanan Gül, bu gurur tablosunun, kadınların zorluklarla başa çıkabilme gücünün ve fırsat verildiğinde yapabileceklerinin en güzel örneği olduğunu belirtti.

Daha adil ve cinsiyet ayrımcılığının sona erdiği bir dünya temenni eden Gül, kız çocuklarından her yaştaki kadınlara sevgilerini ve en iyi dileklerini sundu.