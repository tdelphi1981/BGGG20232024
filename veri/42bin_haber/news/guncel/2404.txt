Mayına 20 sivil kurban
2003-2012 yılları arasında patlayıcı madde veya mayın patlamaları sonucunda 20 sivil vatandaş hayatını kaybetti, 67 kişi de yaralandı.
Eski İçişleri Bakanı İdris Naim Şahin, BDP Bingöl Milletvekili İdris Baluken'in yazılı soru önergesine verdiği yanıtta, 2003-2012 yılları arasında patlayıcı madde veya mayın patlamaları neticesinde ölen ve yaralanan sivil kişilere yönelik rakamları açıkladı.

Buna göre, bu yıllar arasında Hakkari, Şırnak, Van, Şanlıurfa, Ağrı, İzmir, Siirt, Bingöl, Edirne, Bitlis, Kahramanmaraş, Ardahan, Kars, Mardin, Diyarbakır, Gaziantep, Iğdır, Erzurum, Çanakkale, Sakarya ilerinde 20 sivil vatandaş arazide patlayıcı madde veya mayın patlamaları sonucu hayatını kaybetti, 67 kişi de yaralandı.

Şahin, yürütülen faaliyetlerde ve eğitimlerde kör giden mühimmat veya bölücü terör örgütü tarafından atılıp patlamayan, tuzaklanan mühimmat tespit edildiğinde yetkili personel tarafından imha edildiğini kaydetti.

Şahin, bölücü terör örgütü ile yürütülen mücadele kapsamında sınır güvenliğini takviye etmek, karakol ve üs bölgelerinin emniyetini sağlamak maksadıyla döşenmiş mayınların Ottowa Sözleşmesi kapsamında temizlenmesine devam edildiğini ifade etti.

-Göz yaşartıcı gazlar-

BDP Mersin Milletvekili Ertuğrul Kürkçü'nün yazılı soru önergesi de yanıtlayan Şahin, göz yaşartıcı gazların kullanımından kaynaklanan ölüm vakası bulunmadığını bildirdi.

Şahin, Adana'da terör örgütü yandaşlarının korsan gösterisinde polislerin attığı göz yaşartıcı bomba kartuşunun başına çarpması sonucu öldüğü öne sürülen 11 yaşındaki Mazlum Akay ile ilgili Adana Cumhuriyet Başsavcılığınca başlatılan soruşturma halen devam ettiğini kaydetti.

Şahin, bakanlık kayıtlarında, bugüne kadar göz yaşartıcı gazların kullanımından kaynaklanan ölüm vakası bulunmadığını açıkladı.