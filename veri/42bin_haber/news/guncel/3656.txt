Öcalan o talebinden vazgeçti
Terör örgütü elebaşı Abdullah Öcalan'ın avukatları aracılığıyla Anayasa Mahkemesi'ne yaptığı bireysel başvuruda, tazminattan isteminden vazgeçildi. Diğer eksiklikler olarak tespit edilen vekaletname ve mahkeme kararlarının asılları ise dosyaya konularak, Bireysel Başvuru Bürosu'na teslim edildi.
Öcalan ile görüşemediklerini ileri süren avukatları, bu nedenle Avrupa İnsan Hakları Mahkemesi'ndeki dosyalarında da tazminat talebinde bulunmamasından yola çıkarak, bu yöndeki talepten feragat ettiklerini belirtti.

Bireysel Başvuru Bürosu'na, Öcalan'ın avukatları Cengiz Yürekli, Mazlum Dinç, Rezan Sarıca tarafından başvuru yapılmış, dilekçede, başvurucunun gerek anayasa gerekse de Avrupa İnsan Hakları Sözleşmesi, Medeni ve Siyasi Haklar Sözleşmesi'nce güvence altına alınan bir dizi haklarının ihlal edildiği savunulmuştu.

Öcalan'ın 'Kürdistan Devrim Manifestosu, Kürt Sorunu ve Demokratik Ulus Çözümü (Kültürel Soykırım Kıskacında Kürtleri Savunma)' isimli çalışması basım aşamasındayken Terörle Mücadele Kanunu 10. maddesi ile görevli İstanbul 2 No'lu Hakimliği'nce 21 Eylül 2012'de el konulmasına karar verildiği belirtilen dilekçede, başvurucunun gördüğü maddi ve manevi zararların tazmini ile ücretler ve masrafların kamu tarafından ödenmesine karar verilmesi istenmişti.

Başvuruyu inceleyen Bireysel Başvuru Hukuk Bürosu, iç hukuk yollarının tüketildiğine dair mahkeme kararlarının asıllarının başvuru ekinde bulunmadığını tespit etmiş, istenen tazminat miktarının yazılmaması da eksiklik olarak kabul edilmişti.

Eksiklerin giderilmesi için 15 gün süre verilirken, avukatlar, tazminat talebinden vazgeçti ve diğer eksikleri tamamlayarak dosyayı Bireysel Başvuru Bürosu'na sundu. Dosya, Bireysel Başvuru Bürosu'nda, belgelerde herhangi bir eksiklik olup olmadığı yönünden yeniden incelenecek. Başvuruda eksiklik saptanmazsa, kabul edilebilirlik ve kabul edilemezlik kararını verecek komisyonlara gönderilecek.