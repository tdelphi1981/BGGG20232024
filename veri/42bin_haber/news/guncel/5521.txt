Cübbeli Ahmet Hoca adliyede
Yaklaşık 1 saat adliyede kalan Ahmet Mahmut Ünlü, gazetecilerin "Neden geldiniz?" sorusuna, "Bir kere de özgür gelelim de, şuraları görelim nasılmış dedik. Beğendim çok güzel.." diye yanıt verdi
Kamuoyunda Cübbeli Ahmet Hoca olarak bilenen Ahmet Mahmut Ünlü, bir ticari dava nedeniyle adliyeye geldi. Ünlü öğleden sonra Çağlayan'daki İstanbul Adalet Sarayı'na geldi. İstanbul 5. Asliye Ticaret Mahkemesi'ndeki işlemleri yaklaşık 1 saat süren Ünlü, daha sonra avukatı ile birlikte adliyeden ayrıldı.

ÖZGÜR GELELİM DE GÖRELİM DEDİK


Çıkışta gazetecilerin sorularını yanıtlayan Ünlü, ‘Neden geldiniz sorusuna' esprili yanıtlar verdi. Ünlü, "Bir kere de özgür gelelim de, şuraları görelim nasılmış dedik" diye konuştu. Gazetecilerin "Beğendiniz mi?" sorusuna Ünlü, gülümseyerek "Beğendim çok güzel" diye yanıt verdi.

NE LİDERİ YA. BENDEN ŞEY OLMAZ


Ünlü, gündeme ilişkin soruları ise yanıtlamak istemedi. Terör sorununa ilişkin çözüm süreci sorulan Ünlü, konu hakkında bir bilgisinin olmadığını belirtti. Bir gazetecinin, "Türkiye'deki terör sorununa ilişkin son gelişmeleri takip ediyor musunuz? Sonuçta siz de bir toplumun lidersiniz" demesi üzerine Ahmet Mahmut Ünlü, "Ne lideri ya. Benden şey olmaz" yanıtını verdi.

VATANDAŞ: FB'Lİ OLARAK HOCAM SİZİ ÇOK SEVİYORUZ


Ünlü, gazetecilerin sorularını yanıtladığı sırada çevredeki vatandaşların yoğun ilgisi ile karşılaştı. Bazı vatandaşlar Ünlü'nün eline öpmek istedi. Eline öptürmeyen Ünlü'ye bir vatandaş, "Hocam bir Fenerbahçeli olarak sizi çok seviyoruz" diye seslendi. Fenerbahçe'yi takip etmediğini belirten Ünlü, Aziz Yıldırım ile de görüşemediğini ifade etti.