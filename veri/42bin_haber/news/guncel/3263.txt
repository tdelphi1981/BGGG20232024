'Kitaplardaki cezai sorumluluk panelistin'
Ders kitaplarını inceleyecek panelistlere etik sözleşme... TTK Başkanı 'MEB, kendi yazdığı kitabı incelerse çıkar çatışması olur. Panelistlere etik sözleşme imzalatıyoruz' dedi
 Doruk ÇAKAR / ANKARA
 Talim ve Terbiye Kurulu Başkanı Emin Karip önceki gün Antalya'da Türkiye Özel Okullar Birliği Derneği'nin düzenlediği, '12'nci Geleneksel Eğitim Sempozyumu'nda konuştu. Geçtiğimiz yıl eylül ayında yürürlüğe giren ve ders kitaplarının oluşturulmasında Bakanlığı devre dışı bırakan ve kitap incelemelerini kurul bünyesindeki komisyonlardan alarak panelistlere veren düzenlemeye ilişkin açıklamalarda bulunan Karip şunları söyledi:
 - ÇIKAR ÇATIŞMASI OLUR: İlk kez Milli Eğitim Bakanlığı, kendi hazırladığı kitapları ve öğretim materyallerini, özel sektörün materyallerini incelediği yöntemle kontrol ediyor. Özel sektöre de 'temsilci gözlemci gönderin' çağrısında bulunuyoruz. Kendi ürettiğimiz kitaplar hakkında karar verici olmak istemiyoruz. Bu dünyanın neresine giderseniz gidin 'çıkar çatışması' olarak adlandırılır.
 - RAPORLAR GEREKÇELİ OLACAK: Bu sistemde kimse 'öğrencinin seviyesine uygun değil' şeklinde rapor yazamayacak. Gerekçeleriyle durumu anlatmak zorunda olacak. Şu ana kadar sisteme 25 bin 639 kişi giriş yaptı. Bunlar arasında akademisyenler, 10 yılını doldurmuş öğretmenler de var. Bunlar arasından kura ile panelistleri belirleyeceğiz.
 - ETİK SÖZLEŞME: Bu sistemde yazarlar panelistlerin, panelistler de yazarların kim olduğunu bilmiyor. Panelistlere de başlarken 'etik sözleşme' imzalatıyoruz. Bu sözleşmenin sonu, TCK'nın ilgili kanunları uyarınca, panelistin hakkında suç duyurusunda bulunulabileceğini kabul ettiği şeklinde biter. Yani panelistlere cezai sorumlulukları olduğunu da bildiriyoruz.