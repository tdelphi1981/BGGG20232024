'Anadolu basınını güçlendirmek için çalışmalar yapıyoruz'
Basın İlan Kurumu (BİK) Genel Müdürü Mehmet Atalay, 'Anadolu basınını güçlendirmek için çalışmalar yapıyoruz' dedi.
Atalay, İskenderun'da bir otelde düzenlenen toplantıda, ilçede görev yapan yerel ve ulusal basın temsilcileriyle bir araya geldi.İskenderun'un büyük ve geleceği bulunan bir şehir olduğunu belirten Atalay, 'Bizler sık sık Anadolu'yu gezerek basın mensuplarıyla bir araya geliyoruz. Düzenlediğimiz toplantılarda basını güçlendirmek için fikir 
alışverişinde bulunuyor, talep ve istekleri değerlendiriyoruz. Anadolu basınını güçlendirmek için ciddi çalışmalar yapıyoruz' diye konuştu. Atalay, 'basının sorunları, internet medyasıyla ilgili talepleri ve 
yerel televizyonların desteklenmesi' gibi konuları bir bütün olarak ele aldıklarını belirterek, bu konuda ilgili tüm kurumların çalışma yürüttüğünü söyledi.
Basının demokrasinin vazgeçilmez unsuru olduğunu anlatan Atalay, şöyle konuştu:'Bölgelerde olaylar, güzellikler sizin aracılığınızla kamuoyuna aktarılıyor. Bir denetleme mekanizması gibi görev yapıyor basın. O yüzden kaliteli, güvenilir, tarafsız, objektif bir yayın herkesin ortak talebi. Bu doğrultuda çalışan gazeteler her yönden başarıyı yakalar.'