Arkadaşını öyle bir sebepten dolayı öldürdü ki...
KAYSERİ'de kendisinden fazla yemek yediği iddiasıyla 26 yaşındaki Cengiz Alptekin'i öldüren 22 yaşındaki Metin Aşmaz, tutuklandı.
Merkez Melikgazi ilçesi Osmanlı Mahallesi Battalgazi Bulvarı Hasırcı Sokak'taki Tekel bayiinde Cengiz Alptekin ile arkadaşı Metin Aşmaz arasında tartışma çıktı. Metin Aşmaz'ın Cengiz Alptekin'e "Sen yemeği çok yedin. Artık yeme" dediği için başladığı öne sürülen tartışma sonunda Metin Aşmaz, işyerinden ayrılarak otomobilinde bulunan pompalı tüfekle Cengiz Alptekin'i Boydak Camii Parkı'na kovaladı. Burada havaya ateş eden Metin Aşmaz, daha sonra namluyu Cengiz Alptekin'e doğrultarak ateş etti. Sağ kol ve sağ göğsünden ağır yaralanan Cengiz Alptekin, çevredekilerin çağırdığı ambulansla Erciyes Üniversitesi Tıp Fakültesi Hastanesi'ne götürüldü. Ağır yaralanan Cengiz Alptekin öldü. Kaçan Metin Aşmaz, pompalı tüfeğiyle yakalandı. Gözaltına alınan Metin Aşmaz, sevk edildiği mahkeme tarafından tutuklandı.