Yaşlı adamı dövüp 20 lirasını aldılar
Gaziantep'te kimlikleri henüz belirlenemeyen 2 kişi, 83 yaşındaki Ökkeş Bilecen'i dövüp cebindeki 20 lirayı alarak kaçtı.
Turan Emeksiz Mahallesi 19 Nolu Sokak'ta dün akşam saatlerinde meydana gelen olayda, 2 çocuk babası Ökkeş Bilecen evlerinin yakınında bulunan eczaneye gitmek isterken 2 kişi tarafından yolu kesildi. Henüz kimliği saptanamayan saldırganlar, Bilecen'den para istedi. Saldırganlar, para vermemek için direnen Ökkeş Bilecen'i dövüp cebindeki 20 lirayı alarak kaçtı.

Çevredekilerin çağırdığı ambulansla Dr. Ersin Arslan Devlet Hastanesi'ne götürülen Bilecen'in şikayeti üzerine, polis, eşkalini belirlediği şüphelileri yakalamak için çalışma başlattı. Bu arada, Ökkeş Bilecen'in çekilen röntgeninde kalça kemiğinde kırık oluştuğu ve yüzünden yaralandığı belirlendi.

Olayla ilgili soruşturma sürüyor.