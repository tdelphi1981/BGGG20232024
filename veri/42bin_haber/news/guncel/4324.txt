İşte işkencenin ayrıntıları
Cumhuriyet savcısı Ekrem Aydıner tarafından hazırlanan iddianamede görüntülerde darp edildiği görülen Ahmet Koca müşteki olarak yer aldı. Olaya karıştığı belirtilen polislerden Adem Doğan, Muhammed Mustafa Gülcan, Atalay Erzurumlu, Mehmet Karakoyun, Seyit Ali Aktaş, Ali Yener, Can Ahmet Akgün, Ahmet Gülen, Fatih Kalabalık, Mustafa Altınok ve Ahmet Özdemir şüpheli olarak gösterildi.
Müştekinin anlatımıyla olay günü yaşananların yer aldığı iddianamede cep telefonu ile çekilen görüntülerin incelendiği kaydedildi. İnceleme sonucunda görüntülerde şikayetçinin 5 polis memurunun arasında kaldığı ve bazı polislerin yumruk, tekme ve cop ile vurduğunun tespit edildiği anlatıldı. Bir polis memurunun ise meslektaşlarını engellemeye çalıştığı ifade edilen iddianamede, Defalarca şikayetçiye vurduklarının, şahsın elleri arkadan bağlı iken de tekme ve cop darbeleri ile vurmaya devam ettikleri, daha sonra şahsın arabaya bindirilerek götürüldüğü görüntülerden anlaşılmıştır." denildi.

Düzenlenen iddianamede, 11 polis şüpheli, darp edildiği belirtilen Ahmet Koca ise şikayetçi sıfatıyla yer aldı. Ahmet Koca'nın ifadesinin anlatıldığı iddianamede, Koca'nın Aracımla saat 01.30 sıralarında seyir halindeyken karşı yönden gelen 80188 plakalı polis aracı selektör yaparak benden yol vermemi istedi. Aracımı geriye doğru çekerek polise yol verdim. Ancak polis buna rağmen benim önümde durdu. Ben de arabanın içerisinden polise, arabada hamile kadın olduğunu ve hemen hastaneye yetişmem gerektiğini söyledim. Polis memuru ise bana 'Bana ne lan hamileden. Arabadan aşağıya in şeklinde karşılık verdi. Polise ayrıca asker olduğumu ve vatani görevimi yaptığımı anlattım. Bu sırada polislerle ile aramda itişme kakışma yaşandı. Bu esnada yardım istemek için ağabeyimi arayarak Kürtçe konuştum. Polisler bu defada 'Sen terörist misin' şeklinde bağırarak yumruk ve tekmelerle beni darp etmeye başladılar. Sonra diğer polisler de darp etmeye başladı. Ellerimi kelepçelediler, copla vurmaya başladılar. Sonra kendimi kaybetmişim ayıldığımda nezarethanede idim şeklindeki beyanlarına yer verildi. 
NEZARETHANEDE TUVALET İHTİYACINI GİDERDİ 
Polis merkezinin kamera görüntülerinden Kocanın nezarethaneye elleri arkadan kelepçeli olarak konduğunun görüldüğü ifade edilen iddianamede, Burada bazı polis memurları şikayetçiye elleri arkadan bağlı olduğu için su içirmeye çalıştıkları halde bazılarının elindeki kelepçeyi çözmeyerek o şekilde nezarethanenin zeminine yatmasına neden olduklarının, hatta şikayetçinin nezarethanede büyük tuvalet ihtiyacını giderdiğinin görüldüğü." ifadeleri yer aldı. 
3 YILDAN 12 YILA KADAR HAPİS İSTEMİ 
Kamera kayıtları ve tanık ifadeleri ile müşteki Kocanın ifadelerinin birbiriyle uyumlu olduğu belirtilen iddianamede, şüphelilerin bir kişiye karşı insan onuru ile bağdaşmayan, bedensel ve ruhsal yönden acı çekmesine, aşağılanmasına yol açan davranışları gerçekleştirdiklerinin anlaşıldığı kaydedildi. TCKnın 94/1 maddesinde yer alan işkence suçunun tanımının yapıldığı iddianamede, şüphelilerin 11 polis hakkında işkence suçundan 3 yıldan 12 yıla kadar hapis cezası istendi.