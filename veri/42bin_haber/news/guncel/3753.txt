Emine Erdoğan'a çocuklardan sürpriz
Başbakan Recep Tayyip Erdoğan'ın eşi Emine Erdoğan, doğum gününü, kendisine sürpriz pasta hazırlayan Gülpembe Çocuk Evi'ndeki çocuklarla kutladı.
Beraberinde İçişleri Bakanı Muammer Güler'in eşi Neval Güler ile 13 Mart Mahallesi'ndeki Gülpembe Çocuk Evi'ni ziyaret eden Erdoğan, çocuklara çeşitli hediyeler verdi.

Çocuk Evi'nde kalan çocukların kendisi için üzerinde, 'Doğum gününüz kutlu olsun. Evimize hoş geldiniz' yazılı pasta hazırlayarak sürpriz bir doğum günü tertip ettiğini gören Erdoğan, çok mutlu olduğunu dile getirerek, 'Mardin'e gelirken de uçakta da pasta kestim. 10 gün sonra da Başbakan Erdoğan'ın doğum günü. Ben Kova, başbakan Balık burcu. Benim aslında doğum tarihim kimlikte farklı ama ağabeyim gerçek doğum tarihimi bir yere not etmiş' dedi.

Daha sonra çocuklar, birlikte pasta kestikleri Erdoğan'a fiyonk şeklinde siyah bir kolye hediye etti.

Çocuk evinde kalan çocuklar yaşadıkları mutlulukla gazetecilerin mikrofonunu alarak Erdoğan'ın ziyareti ile ilgili anons yaptılar.

Sürpriz doğum günü için çocuklara teşekkür ederek çocuk evinden ayrılan Erdoğan, daha sonra, Yalım beldesindeki Aile Destek Merkezi'ni ziyaret etti.

Merkezde eğitim alan kadınların yaptığı el emeği göz nuru ürünleri inceleyen Erdoğan, yetkililerden çalışmalarla ilgili bilgi aldı.

Merkezde kendisi için düzenlenen sürpriz doğum günü pastasını kesen Erdoğan, bu sürprizi hazırlayanlara teşekkür ederek merkezden ayrıldı.