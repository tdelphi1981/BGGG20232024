İçişleri Bakanı Güler: Saldırıyı 3 kişi gerçekleştirdi
İçişleri Bakanı Muammer Güler, Cilvegözü Sınır Kapısı'ndaki patlamanın bir terör eylemi olduğunu bildirdi.
Güler,Meclis'te gazetecilerin konuya ilişkin sorularını yanıtlayan Güler, Cilvegözü'nün insani yardım ve ticari mal alışverişinde yoğun kullanılan bir kapı olduğunu belirterek, burada fiziki sınırla siyasi sınır arasında Türkiye lehine 2 bin 400 metre bulunduğunu kaydetti. Güler, 'Yani siyasi sınırımız Cilvegözü sınır kapısından 2 bin 400 metre ileriye gidiyor. Yani o kapı 2 bin 400 metre ileride de olabilirdi. Ama burada Türkiye'nin hükümranlığında bir ara bölge var. 500 metrelik bir bölge de Suriye tarafında var. Daha sonra onların kapısı var. Aslında bizim orada 2 bin 300 metrede oluşturduğumuz bir kontrol noktası var' dedi.

-'Panelvan değil, gri araç'-

Birçok ihtimal bulunduğunu, her birinin üzerinde ayrı ayrı durulduğunu belirten Güler, patlama sonucunda 4'ü Türk 14 kişinin öldüğünü bildirdi. Güler, patlatılan aracın panelvan değil, gri renkli bir araç olduğunu bildirdi.

Bir gazetecinin, aracın sınırdan geçemeyeceğini anlayınca patlatıldığı yönündeki iddiaları hatırlatması üzerine Güler, 'Hayır' diyerek, görüntülerde öyle bir şey bulunmadığını, gri aracın park edildikten sonra tam 23 dakika içindeki şahıslarla beklediğini söyledi.

'Terör eylemi mi?' sorusuna da Güler, 'Tabii ki bir terör eylemi' yanıtını verdi.

Güler, patlamanın ardından yaşanan kargaşada 8 civarında yaralının da Suriye tarafına geçerek, oradaki sağlık kuruluşlarında tedavi gördüğü bilgisinin kendilerine de geldiğini, bunu teyit edeceklerini kaydetti.

Güler, araçtan inen 3 şüpheli bulunduğunu ifade ederek, 'Görüştükleri, aradıkları, onları yönlendirebilecekler... Hepsi araştırılıyor' şeklinde konuştu.

Hatay İl Emniyet Müdürlüğü ve Reyhanlı Cumhuriyet Başsavcılığı ile ayrıca emniyet ve istihbarat birimlerinin eldeki bilgileri değerlendirdiklerini belirten Güler, ancak adli yetkilinin Reyhanlı Cumhuriyet Başsavcılığı olduğunu, şu anda 2 Cumhuriyet savcısı ile bir başsavcının nezaretinde çalışıldığını söyledi.

Görüntülerde bir kişinin Türkiye'ye, 2 kişinin Suriye'ye gidip gitmediğinin sorulması üzerine Güler, 'Açık açık görüntülerde var. Onların, Türkiye'ye girenin kimlik tespitine çalışıyoruz' karşılığını verdi.