'Müdürlere gıcığım' dedi okulları soydu
RİZE'de okullardan elektronik eşya ve para çalan 24 yaşındaki R.T.M. ile 29 yaşındaki M.K. polisin takibi sonucu yakalandı.
Gözaltına alınan şüphelilerden R.T.M., öğrencilik yıllarında okul müdürü ile kavga ettiği gerekçesiyle okuldan atıldığını, müdürleri sevmediği için de okulları soyduğunu anlattı. "Okul müdürlerine gıcığım" diyen R.T.M., çaldığı eşyaların satışından elde ettiği geliri kimsesiz ve yoksul çocukların ihtiyaçları için harcadığını ileri sürdü.


Rize'de 9 okuldan bilgisayar, projeksiyon cihazı, dizüstü bilgisayar, fotoğraf makinesi ve kamera gibi elektronik eşyaların çalınması üzerine olaylarla ilgili inceleme başlatan polis, güvenlik kamerası görüntülerinden şüphelilerin eşkalini belirledi. Bir kafeteryada gözaltına alınan ve üzerlerinden sahte kimlik çıkan R.T.M. ile M.K.'nın Adapazarı ve Mersin'den hırsızlık amacıyla Rize'ye geldikleri ve okullardan soygun yaptıkları saptandı. Suçlarını itiraf eden şüphelilerin Rize'nin yanı sıra Sakarya, Adıyaman ve Antalya illerinde çeşitli hırsızlık olaylarına karıştıkları belirlendi. İki şüphelinin Rize Asayiş Şube Müdürlüğü'nde sorguları sürüyor.


'OKUL MÜDÜRLERİNE GICIĞIM'


Şüphelilerden R.T.M., polise verdiği ifadede, çocukluk yıllarında okul müdürü ile kavga ettiği için ortaokuldan atıldığını söyledi ve "Okul müdürlerine gıcığım" diyerek girdiği okullarda özellikle müdür odalarını soyduğunu anlattı. R.T.M., çaldığı elektronik eşyaların satışından elde ettiği geliri kimsesiz ve yoksul çocukların ihtiyaçları için harcadığını öne sürdü.