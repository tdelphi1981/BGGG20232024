Canlı bomba görünümlü hırsız
ŞANLIURFA'da, polis ekipleri durdurmak istedikleri hırsızlık şüphelisinin açtığı montunun içinde beline sarılı bomba süsü verilmiş düzenekle karşılaştı.
Polisi alarma geçiren 'canlı bomba' görünümlü hırsızlık şüphelisinin belinden çıkarılan düzeneğin bağlı olduğu kemer fünyeyle patlatıldı. Patlatılan düzeneğin bomba olmadığı anlaşılırken, güvenlik güçlerini alarma geçirip, vatandaşları tedirginliğe sevk eden şüpheli, "Bir arkadaşıma şaka yapacaktım" diyerek kendisini savundu.

Kentte canlı bomba paniği yaşanmasına yol açan olay dün gece Esentepe Mahallesi'nde meydana geldi. Asayiş Şube Müdürlüğü ekipleri, değişik suçlardan çok sayıda sabıkası bulunan ve son olarak geçen Kasım ayında hırsızlık yaparken suçüstü yakalandıktan sonra tutuklanıp 1 ay cezaevinde kaldıktan sonra serbest bırakılan 33 yaşındaki Mustafa Çardak'ın yeniden hırsızlık yapacağı bilgisine ulaştı. Bu bilgi üzerine Hırsızlık Büro Amirliği polisleri, aynı zamanda İstanbul'da işlediği gasp suçundan 25 yıl hapis cezasına çarptırıldığı için hakkında yakalama kararı bulunduğu saptanan Çardak'ı takip etmeye başladı. 

ÜZERİNDE BOMBA SÜSÜ VERİLMİŞ DÜZENEK ÇIKTI

Polisler, takip ettikleri Çardak'ı gece Esentepe Mahallesi Kooperatif Evleri Caddesi'ndeki bir siteye girmek üzereyken durdurmak istedi. Polislerin yanına yaklaştığı şüpheli, bir anda montunu açtı ve "üzerimde bomba var" diye bağırdı. Kemerde, koli bantlarıyla sarılı 3 paketin kablolar ile birbirine bağlandığını ve yanında bir cep telefonu bulunduğunu gören polis, şüphelinin elindeki cep telefonu ile düzeneği patlatacağını söylemesi üzerine cep telefonunu alıp, belindeki kemeri çıkararak sitenin bahçesine attı.


VATANDAŞLAR ANONSLARLA UZAKLAŞTIRILDI

Polis, şüphelinin patlatmasını engellediği bomba düzeneğini imha etmek için bölgeyi boşaltırken, meraklı vatandaşlar ise polis araçlarındaki megafonlar ile anons edilerek uzaklaştırıldı. Çevreye kimseyi yaklaştırmayan polislerin durumu telsiz ile merkeze bildirmesinin ardından olay yerine çok sayıda resmi ve sivil polis ekibi ile bomba imha uzmanı sevk edildi. Bomba düzeneği süsü verilmiş kemerin bulunduğu site bahçesinin çevresindeki apartmanlarda yaşayanlara dışarı çıkmamaları uyarısında bulunuldu, bölgeye yaya ve araç geçişine izin verilmedi.

DÜZENEK FÜNYEYLE PATLATILDI

Güvenlik güçlerini alarma geçiren hırsızlık şüphelisinin üzerinden çıkarılan düzeneğe bağlı cep telefonu, özel kıyafetini giyen bomba imha uzmanı tarafından fünyeyle patlatıldı. Mahallede korkuya yol açan patlamanın ardından düzeneğin bomba olmadığı anlaşıldı. Düzenekte bulunan cep telefonu parçalanırken, cam macunlarının koli bantlarına sarılarak patlayıcı süsü verildiği belirlendi. Herkesi rahatlatan bu gelişme sonrası polis, paniğe yol açan düzeneği incelemek üzere Emniyet Müdürlüğü'ne götürdü.

ŞÜPHELİ: ARKADAŞIMA ŞAKA YAPACAKTIM

Kentte canlı bomba paniği yaşanmasına yol açan ve gözaltına alınan şüpheli Mustafa Çardak ise savunması ile polisleri şaşırttı. Polislerin gözaltına aldığı şüphelinin, neden kendisine canlı bomba süsü verdiğine ilişkin yöneltilen soruya, "Bir arkadaşıma şaka yapacaktım" şeklinde cevap verdiği öğrenildi. Sorgulanmak üzere Asayiş Şube Müdürlüğü'ne götürülen Çardak'ın, 'Halkı korku ve paniğe sevk etmek' ve 'Hırsızlık' suçundan adliyeye sevk edileceği bildirildi.