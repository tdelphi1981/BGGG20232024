Görmez'den Morolu Müslümanlara övgü
Diyanet İşleri Başkanı Mehmet Görmez, Morolu Müslümanların İslamlaşma sürecinin çok önemli olduğunu belirterek, 'Morolu Müslümanlar, mücadelesini yürütürken İslam'ın ahlak ve hukuk çerçevesinden hiçbir zaman sapmadılar' dedi.
Görmez, makamında Moro İslami Kurtuluş Lideri Hacı Murat İbrahim'i ve beraberindeki heyeti kabul etti.

Görmez, 40 yıllık bir mücadelede sonucunda Filipinler ile imzalanan barış anlaşması sonrasında Hacı Murat İbrahim'in Türkiye'ye yaptığı ziyaretten dolayı büyük mutluluk duyduğunu söyledi.

Dünyanın pek çok yerinde herkesin, gönül dünyasını inciten pek çok hadisenin yaşandığını belirten Görmez, sevindirici hadiselerin de yaşandığını dile getirdi.

Görmez, özellikle Morolu Müslümanların 1500'lü yıllardan itibaren yaşadıkları olayların bütün dünya Müslümanları tarafından ibretle okunması ve takip edilmesi gereken bir süreç olduğuna dikkati çekti.

İmam hatip lisesinde öğrenciyken Morolu Müslümanların başlattıkları kurtuluş bağımsızlık mücadelelerini nispeten bilen ve takip eden biri olduğunu hatırlatan Görmez, şunları söyledi:

'Çok büyük acılar yaşandı. 40 yıl 120 bin insan öldü. Ancak Morolu Müslümanların tarihte yaptıkları mücadelenin çok önemli bir özelliği var. Çünkü Morolu Müslümanlar bu mücadeleyi yürütürken İslam'ın ahlak ve hukuk çerçevesinden hiçbir zaman sapmadılar. Modern zamanlarda olduğu gibi çocuklara, kadınlara, sivil insanlara zerre kadar bir zarar vermeden hukuk ve ahlak çerçevesinde kalarak bir mücadeleyi yürüttüler. Ve bu mücadelenin sonunda da bir barışa imza attılar.'

-'Dedelerimiz, İslam'ı kendi bölgemizde yaşatmışlar'-

Moro İslami Kurtuluş Lideri Hacı Murat İbrahim de 40 yıllık mücadelenin sonunda belli bir yere kadar gelmenin ve barış anlaşması yapmanın mutluluğunu yaşadıklarını ifade etti.

Kendilerinin Müslüman olma sürecinin Osmanlı İmparatorluğu ile başladığını vurgulayan İbrahim, şunları kaydetti:

'Bizim dedelerimiz o zamandan bu zamana kadar İslam'ı kendi bölgemizde yaşatmışlar ve koloniyel zamandan sonra da İslamlaşma sürecini dedelerimiz devam ettirmiştir. Bizim Türkiye ile olan ilişkimiz sadece modern zamanda başlayan bir süreç değil, koloniyel zamandan öncesi ve sonrasında devam eden süreçle başlayan bir ilişkimiz var. Allah'ın yardımıyla Türkiye'ye gelerek bu ilişkilerimizi yeniden gündeme getireceğiz. Ama Filipinlilerle yapacağımız anlaşma neticesinde biz inanıyoruz ki kendi toprağımıza ve haklarımıza kavuştuğumuzda bu ilişkiler daha sağlam hale gelecektir.'

Görmez, konuğuna Kur'an-ı Kerim hediye etti.