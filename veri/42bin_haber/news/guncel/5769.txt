Baltayla annesini öldüren babasından şikayetçi olmadı
Bursa'nın İznik ilçesinde, geçtiğimiz Aralık ayında, uyuyan eşini baltayla vurarak öldürdüğü iddia edilen sanığın yargılanmasına başlanıldı. Duruşmada söz alan genç ise annesini öldüren babasından şikayetçi olmadığını söyledi.
6 Aralık 2012'de Kaynarca köyünde meydana gelen olayda, çiftçilik yapan ve bir süre Bakırköy Ruh ve Sinir Hastalıkları Hastanesi'nde tedavi gören 2 çocuk babası Mehmet Menkeş (55), eşi Kadriye Menkeş'i(50) uyumasının ardından baltayla başına birkaç kez vurarak öldürdü. Mehmet Menkeş, oğlu Osman Menkeş ve gelini Havva Menkeş'in kapısını çalarak, "Kalkın, ben annenizi öldürdüm." dedi. Odaya girdiklerinde Kadriye Menkeş'in cesediyle karşılaşan Osman ve Havva Menkeş büyük şok yaşadı. Olay yerine gelen jandarma ekibi, ağlayan cinayet zanlısı Mehmet Menkeş'i gözaltına aldı. Zanlı çıkarıldığı mahkemece tutuklanarak cezaevine gönderildi. 

Bursa 1. Ağır Ceza Mahkemesi'nde hakkında açılan 'Kasten yakın akrabayı öldürmek' davasında yargılanan Mehmet Menkeş, Adli Tıp Kurumu 4. İhtisas Dairesi'nde gözlem altında tutulduğu için ilk duruşmaya katılmadı. Mahkeme heyeti, davanın müştekisi Osman Menkeş'i dinledi. Olay günü yaşanılanları anlatan Osman Menkeş, psikolojik tedavi gören babasından şikayetçi olmadığını söyledi. Duruşma ileri bir tarihe ertelendi.