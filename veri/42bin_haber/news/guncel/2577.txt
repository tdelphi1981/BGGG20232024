Şofben can aldı
BURSA'da, şofbenden sızan gazdan zehirlenen 37 yaşındaki Ali Yarar yaşamını yitirdi. Yarar'ın, 2 ay önce de eşi ve çocuğuyla birlikte evlerinde karbonmonoksit gazından zehirlenip hastaneye kaldırıldığı belirtildi.
Merkez Yıldırım İlçesi Eğitim Mahallesi'nde oturan Ali Yarar, yarıyıl tatili nedeniyle eşi ve 11 yaşındaki oğlunu İstanbul'daki yakınlarının yanına gönderdi. Pide salonunda usta olarak çalışan Yarar, evinin mutfağında bulunan şofbenden sızan gazdan zehirlenerek yaşamını yitirdi. Yarar'ın cesedi kendisinden haber alamayan kardeşi Aziz Yarar'ın eve gelmesiyle bulundu. Evde yapılan incelemede, şofbenin bacasının çıktığı, mutfakta bulunan menfezin ise poşetle kapatıldığı ortaya çıktı. 

Ali Yarar'ın, geçen ay da evlerinde kömür sobasından sızan karbonmonoksit gazından zehirlendikleri için Şevket Yılmaz Eğitim ve Araştırma Hastanesi'nde eşi ve çocuğu ile birlikte tedavi gördüğü ortaya çıktı.

Bursa Cumhuriyet Savcılğıı, dün Hamitler Mezarlığı'nda toprağa verilen Ali Yarar'ın ölümüyle ilgili soruşturma başlattı.