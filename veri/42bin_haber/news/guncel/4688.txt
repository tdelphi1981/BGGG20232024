Demirel'in sokağında protesto
BAŞKENT'te, Mazlumder üyesi bir grup dönemin Cumhurbaşkanı Süleyman Demirel'in evinin yakınında 28 Şubat'ı protesto etti.
Mazlumder üyeleri, Çankaya Güniz Sokak'ta bulunan 9. Cumhurbaşkanı Süleyman Demirel'in evinin önünde, 28 Şubat'ı protesto etmek istedi. Sokak girişine gelen grup üyeleri burada çevik kuvvet ekipleri tarafından durduruldu. '28 Şubat siyasi yargı kararları iptal edilsin' pankartı taşıyan grup adına bir basın açıklaması yapıldı. Grup adına konuşan Mazlumder Genel Başkanı Ahmet Faruk Ünsal, "28 Şubat'ın yıldönümü vesilesiyle her sene olduğu gibi yine Güniz sokaktayız. Süleyman Demirel'in yargılanması talebiyle bu eylemi yapıyoruz. Süleyman Bey'in rahatsız olduğunu duyduk, kendisine acil şifalar diliyoruz ve sağlıklı bir şekilde yargılanmak üzere sanık sandalyesine oturmasını istiyoruz" dedi.


28 Şubat protestosu sırasında gazeteci Emin Çölaşan'ın oradan geçmesi dikkat çekti. Bir süre eylemi izleyen Çölaşan daha sonra oradan uzaklaştı. Çölaşan'ın uzaklaştığını gören eylemci bir kadın ise koşarak Çölaşan'a elinde taşıdığı 28 Şubat'ı protesto eden dövizi verdi.