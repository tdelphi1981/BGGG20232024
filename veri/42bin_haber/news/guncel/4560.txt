Vahşeti vicdan azabı ortaya çıkardı
3 yıldır aranan üniversite öğrencisi Sinem Yurdanur'u sevgilisinin öldürüp uçurumdan attığı ortaya çıktı. 'Vicdan azabına dayanamıyorum' diyerek polise giden katilin arkadaşının gösterdiği yerde genç kızın battaniyeye sarılı kemiklerine ulaşıldı.
Uludağ Üniversitesi İnegöl Meslek Yüksekokulu Elektrik Bölümü 2'nci sınıf öğrencisi Sinem Yurdanur, 2010 yılı temmuz ayında sınava girmek için İstanbul Çatalca'dan geldiği İnegöl'de ortadan kayboldu. Sinem Yurdanur tüm aramalara rağmen bulunamadı. Genç kızın en son İnegöl'e geldiği gün, Kültürpark'ta bir çok suçtan kaydı bulunan sevgilisi Emrah Kaya ile görüldüğü ortaya çıktı. Olayla ilgili gözaltına alınan Emrah Kaya, Sinem'in kaybolmasıyla hiç bir ilgisinin bulunmadığını söyleyince serbest bırakıldı. Emrah Kaya, geçen yıl uyuşturucu operasyonu kapsamında düzenlenen operasyonda gözaltına alınacağı sırada, yanındaki tabanca ile göğsüne tek el ateş ederek yaşamına son verdi. 


Döverek boynunu kırmış


Sinem Yurdanur'un kaybolması olayını araştıran polis, genç kızın sevgilisi Emrah Kaya'nın yakın arkadaşı Rıfat A. ile cezaevinde görüştü. Polisin, "Bildiğin varsa söyle. Sinem'in annesi ve babası kan ağlıyor. Yardımcı ol" demesi karşısında "Tamam. Zaten Sinem rüyalarıma giriyor. Vicdan azabına dayanamıyorum' yanıtını veren Rıfat A. Sinem'i Emrah Kaya'nın öldürdüğünü itiraf etti. Olay günü İstanbul'dan gelen Sinem'i terminalde Emrah Kaya ile karşıladıklarını, ardından bir arkadaşının evine gittiklerini anlatan Rıfat A. "Emrah, 'sen başkalarıyla da geziyorsun' diyerek kıskançlık krizine girip Sinem'i döverken boynunu kırdı. Sinem öldü. Daha sonra cesedini çarşafa ve battaniyeye sarıp Çayyakan Köyü Boğazova Mevkisi'nde uçuruma attık. Cesedin burada olması gerekiyor" dedi.
Özel izinle cezaevinden çıkartılan Rıfat A. cesedi attıkları yeri de gösterdi. Çevrede yapılan aramada battaniyeye sarılı olan ve içersinde sadece saç ve kemiklerin bulunduğu cesede ulaşıldı.