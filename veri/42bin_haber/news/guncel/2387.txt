17 yıldır tek oda içinde yaşıyorlar!
Tekirdağ'da 17 yıldır çatısı olmayan tek odalı bir evde yaşayan 7 nüfuslu aile, devletten yardım bekliyor. Her yağmurda suyla dolan evde yaşayan Çekiç ailesinde, en küçükten en büyüğe herkes hastalıkla mücadele ediyor.
Tekirdağ'da yaşayan Gülsüm Çekiç, kızı, oğlu, gelini ve torunlarıyla birlikte 17 yıldır tek odalı bir evde yaşam mücadelesi veriyor.
 
Çınarlı mahallesi Ay sokak numara 1 adresinde bulunan derme çatma yapının çatısı yok. Sac ile kapatılan odanın üst tarafının sürekli aktığını anlatan 60 yaşındaki Gülsüm Çekiç, yıllardır yaşam mücadelesi verdikleri evde 'hastalık sahibi' olduklarını bildirdi.
 
Evinin kapısını ilk kez Star'a açan Gülsüm Çekiç, 17 yıl önce eşinden ayrıldığını ve 6 aylık kızıyla ortada kaldığını söyledi.
 
Kendisine merhamet gösteren bir dernek başkanına ait tek odalı eve yerleştiğini anlatan Çaresiz kadın, 17 yıllık hayatta kalma mücadelesini anlattı. 
 
Kalp hastası oğlunun rahatsızlığı nedeniyle çalışamadığını, gelininde de böbrek hastalığı başladığını belirten Çekiç, "7 Kişi tek çatı altında 5 kuruş gelirimiz olmadan yaşıyoruz. Yatağımız, yorganımız, kıyafetimiz, bastığımız zemin bile sürekli ıslak. Hepimiz hastalık sahibi olduk. Bende tansiyon ve şeker var. 16 Yaşındaki kızım sürekli grip, günlerdir yatıyor. Oğlum kalp hastası, gelinimde böbrek hastalığı başladı. 3 Torunum var 6 yaşındaki torunum otistik, 11 aylık torunumda ise tiroid hastalığı var. Hepimiz yeşil kartlıyız ancak tedaviden çok, kuru bir eve ihtiyacımız var." şeklinde konuştu. 
 
Tüm ihtiyaçlarının komşuları tarafından karşılandığını ve evde çorbadan başka birşey pişiremediklerini anlatan Çekiç, sözlerini şöyle sürdürdü: "TOKİ evleri için başvurdum. Valilikteki kadın görevli benimle çok ilgilendi ancak Ankara'daki işlemler sırasında bize ev çıkmadığı söylendi. Çaresiz geri döndüm. Vakıfa yardım almak için müracaat ettim. 1 ton kömür yardımı yaptılar fakat yarım çuval kömür kaldı."
 
Mahallelerinde oturan bir polis memurunun kendilerine zaman zaman erzak getirdiğini de anlatan Gülsüm Çekiç, komşularımız olmasa yaşayamayız" dedi.
 
17 Yıldır başını soktukları evin yıkılarak yerine apartman yapılacağını söyleyen çaresiz kadın, Mart ayında evi boşaltacaklarını belirtti.
 
Devletten ev isteyen Gülsüm Çekiç, "Sayın başbakanımıza sesleniyorum. Bizim sesimizi duysun. Çocuklarımı, torunlarımı yaşatsın. Bize 'kuru' bir ev versin geri kalan herşeye razıyım" şeklinde konuştu.