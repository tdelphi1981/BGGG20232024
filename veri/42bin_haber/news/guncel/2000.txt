İstanbul'un ortasında ava çıktı
Maltepe'de, Mehmet Özkemer, yarı otomatik av tüfeğiyle bıldırcın avına çıktı. Sahil Yolu'nda kuş avlarken polisin gözaltına aldığı Mehmet Özkemer'in aracında vurduğu kuşlardan bir tanesinin ölüsü bulundu. 
Yalı Mahallesi, Sahil Yolu'nda elinde uzun namlulu silahla kuş avlayan Mehmet Özkemer'i gören vatandaşlar hemen polisi aradı. Maltepe İlçe Emniyet Müdürlüğü Önleyici Hizmetler Büro Amirliği'ne bağlı ekipler kısa sürede olay yerine geldi.   Olay yerinde bir adet boş kovan bulan polis, Mehmet Özkemer'i elindeki yarı otomatik av tüfeğiyle birlikte gözaltına aldı. 
Mehmet Özkemer ekip otosuna bindirilip ifadesi alınmak üzere polis merkezine götürüldü. Olay yerindeki ekipler yaptıkları incelemede, Mehmet Özkemer'in park halindeki aracında vurduğu bir bıldırcın olduğunu gördü. Mehmet Özkemer polis merkezindeki işlemlerinin ardından adliyeye sevk edildi.