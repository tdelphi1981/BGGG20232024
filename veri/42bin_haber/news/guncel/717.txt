Yangından komşuları kurtardı
Ümraniye ve Kadıköy'deki iki ayrı bekar evinde gece yarısı çıkan yangınlarda faciadan kılpayı dönüldü. Ümraniye'de, iş yerinde kalan çalışanların, ısınmak için yaktıkları fırından çıkan yangında, 5 işçiyi komşuları kurtardı. Kadıköy'de de 4 kişinin kaldığı evde elektrik kontağından yangın çıktı. Yangın çıkan fırında işçilerin kaldığını bilen komşuları Zerdal Aydın, fırının camlarını kırarak içeride bulunan 5 kişiyi alevlerin arasından kurtardı. 

Ümraniye Namık Kemal Mahallesi 3008 Sokak üzerinde bulunan bir fırında saat 24.00 sıralarında yangın çıktı. Edinilen bilgiye göre,  lavaş üretimi yapılan fırında çalışan 3 kişi ve 2 arkadaşları, dükkanın arkasında bulunan ve yatakhane olarak kullanılan bölümde uyumaya gitmeden önce, ısınmak amacıyla fırına odun attı. Daha sonra 5 kişi uykudayken, fırından sıçrayan kıvılcımlar dükkanın içinde bulunan diğer odunları tutuşturdu. 

Son anda 5 kişiyi kurtardı

Şans eseri o sırada fırının yakındaki işyerinde bulunan Zerdal Aydın ve arkadaşı alevleri gördü. Dükkanda işçilerin kaldığını bilen Aydın, fırının camlarını kırarak içeri girdi. Aydın ve arkadaşı içerde bulunan 5 kişiyi uyandırıp dışarı çıkarmayı başardı. Tüm dükkanı saran alevler ihbar üzerine olay yerine gelen itfaiye ekipleri tarafından kısa sürede söndürüldü. 

Fırından çıkarken, cam kırıkları elini kesen bir kişi olay yerine gelen ambulansta tedavi edildi. Zerdal itfaiyeyi aradıklarını belirterek, "İçeride uyuyanlar vardı, camları kırdık, onları çıkarttık"dedi. Yangından son anda kurtulan 5 kişinin durumlarının iyi olduğu öğrenilirken, polis yangınla ilgili inceleme başlattı. 

Bir diğer yangın da Kadıköy'deydi. Kadıköy 19 Mayıs Mahallesi Şemsettin Günaltay Caddesi Şahin Sokak üzerinde bulunan 4 katlı binanın son katında saat 02.00 sıralarında yangın çıktı. Çeşitli işlerde çalışan 4 bekar arkadaşın kaldığı evde elektrik kontağından çıktığı belirtilen yangın çevrede paniğe neden oldu. Elektrik panosundaki patlamaları duyan apartman sakinleri hemen dışarı çıktı. 

Yangın sırasında evde bulunan 4 arkadaş patlamaları duyar duymaz kendilerini dışarı attı. İhbar üzerine olay yerine gelen itfaiye ekipleri yangını kısa sürede söndürmeyi başarırken, apartmanda kalan 2 kişi dumandan etkilendi. Dumandan etkilenen vatandaşların tedavisi olay yerine gelen ambulanslarda yapıldı. Ahmet Morca ve 3 arkadaşının kaldığı evde maddi hasar meydana gelirken Morca; "Odada oturuyorduk, bir arkadaş yangın çıktı deyince dışarı çıktık" dedi. 

Odada bulunan cep telefonunun yangın nedeniyle patladığını söyleyen Morca, "Yangının neden çıktığını bilmiyorum, yattığımız odaydı" diye konuştu.