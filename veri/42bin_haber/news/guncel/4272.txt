Görevi başındaki doktorlara sözlü hakarete hapis cezası
Mardin'in Midyat Devlet Hastanesi'nde doktorlara sözlü hakarette bulunan iki kişiye 'kamu görevlisine görevi başında hakaret' suçundan Midyat Sulh Ceza Mahkemesi'nce hapis cezası verildi.
Olayın ilki geçtiğimiz yıl haziran ayında Midyat Devlet Hastanesi Acil Servisi'nde yaşandı. Görevli Dr. Abdulkadir A., bir vatandaşı muayene ederken karşılaştığı 'sözlü hakareti' yargıya taşıdı. S.B (31) isimli vatandaş hakim karşısına çıktı. S.B., 'Kamu görevlisine, görevinden dolayı hakaret' suçundan 11 ay 20 gün hapse mahkum edildi.

İkinci olay ise 7 ay önce yaşandı. Aynı hastanede Dr. Ahmet Ç. ile Dr. Cihan A. acil serviste hastaları muayene ettiği sırada, A.D. (39) isimli vatandaş, hastasıyla ilgilenilmediği gerekçesiyle doktorlara sözlü sataşmada bulundu. Olayın yargıya taşınması sonrası A.D., 'kamu görevlisine görevi başında hakaret'ten 1 yıl 5 ay 15 gün hapis cezasına çarptırıldı.

İki kişinin hapis cezaları, Türk Ceza Kanunu'nun 51. Madesi gereğince 5 yıl bir suça karışmamaları şartıyla ertelendi.

"SAĞLIK PERSONELİNİN YANINDAYIZ"

Yaşanan süreçte sağlık çalışanlarına yönelik saldırılara karşı olduklarını vurgulayan Mardin Kamu Hastaneleri Birliği Genel Sekreteri Şehmsettin Döğücü, "365 gün 24 saat sağlık personelimiz, tüm vatandaşlarımızın sağlık hizmeti alması için çaba sarfetmektedir. Her ne kadar bu hizmet sunumunda fiili ve sözlü şiddet olaylarına karşı sıfır töleransa sahip olsak da oluşabilecek fiili veya sözlü şiddet olaylarında sağlık personelinin yanındayız." dedi. Genel sekreterlik olarak bu tarz olayların takipçisi olduklarına işaret eden Döğücü, "Vatandaşlarımızdan sağlık hizmeti alımı süresince hekim, hemşire ve diğer sağlık personeline yardımcı olmaları ve herhangi bir şekilde şiddete tevessül etmemelerini bekliyoruz." şeklinde konuştu.

Yaşanan olayları tasvip etmediklerini belirten Midyat Devlet Hastanesi Başhekimi ve Yöneticisi Opr. Dr. Bilal Arıkan da "Hoş olmayan olaylar, ama bunların karşılıksız kalmaması bizi sevindiriyor. Sebebi ne olursa olsun özveriyle çalışıyor acil hekimlerimiz. Bunlar zaten sayı olarak da yetersiz çalışan insanlar. O şekilde saldırılar olmasını hiç istemiyoruz. İnşallah hiç olmaz, hiç kimse de bu saldırlardan dolayı ceza almaz." şeklinde konuştu.