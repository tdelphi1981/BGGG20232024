BUDO, 20 günde 10 bin yolcuya ulaştı
Bursa Büyükşehir Belediyesi tarafından İstanbul-Bursa arasında konforlu ve ucuz ulaşım sağlamak amacıyla başlatılan BUDO seferleri, 20 günde 10 bin yolcuya ulaştı.
BUDO'nun 10 bininci yolcusunu Büyükşehir Belediye Başkanı Recep Altepe Mudanya İskelesi'nde çiçeklerle karşıladı.

Bursa Büyükşehir Belediyesi tarafından Bursa - İstanbul arasında konforlu ulaşımın sağlanması amacıyla başlatılan BUDO seferlerine ilgi her geçen gün artarken, 10 bininci yolcu olarak İstanbul'dan gelen Esra Sevilay Su, Başkan Altepe tarafından iskelede çiçekle karşılandı. Büyükşehir Belediye Başkanı Recep Altepe, 'halkın projesi' olarak hayata geçirdikleri BUDO'ya Bursalı ve İstanbulluların sahip çıktığını belirterek, "Talepler doğrultusunda ek seferlerimizi devreye alıyoruz" dedi.

Bursa Büyükşehir Belediyesi'nin Burulaş bünyesinde kurduğu Bursa Deniz Otobüsleri İşletmesi (BUDO) ile vatandaşlar Bursa ve İstanbul arasında konforlu, kaliteli ve ekonomik ulaşım imkanı bulurken, 24 Ocak'ta seferlere başlayan BUDO kısa zamanda geniş kitlelere hizmet vermeye başladı. Mudanya ve İstanbul'dan karşılıklı 2 sefer ile başlayan BUDO, kısa sürede doluluk oranını yüzde 80'lere çıkarırken, yolcu sayısında da 10 bini aştı. BUDO'nun 10 bininci yolcusu olarak İstanbul Kabataş'tan Conkbayırı gemisine binen Esra Sevilay Su, Mudanya İskelesi'ne geldiğinde büyük bir sürprizle karşılaştı. BUDO'nun 10 bininci yolcusu iskelede çiçekle karşılayan Başkan Altepe, Esra Sevilay Su'ya deniz ulaşımında BUDO'yu tercih ettiği için çiçek ve istediği zaman kullanabileceği 10 adet BUDO bileti hediye etti. İstanbul ve Bursa'ya ulaşım için ilk günden beri BUDO'yu tercih ettiğini belirten Su, "Hem yolculuk hem de gemi içindeki hizmetler kusursuz. 10 bininci yolcu olmam da benim için şans ve sürpriz oldu. Çok teşekkür ediyorum" dedi.

Halk kendi projesine sahip çıktı

Büyükşehir Belediye Başkanı Recep Altepe, BUDO'nun halkın projesi olarak doğduğunu vatandaşlardan gelen yoğun talepler üzerine bu seferleri başlattıklarını belirterek, yolcu sayısının her geçen gün arttığını, halkın kendi projesine ve kendi gemilerine sahip çıkmasının mutluluk verici olduğunu söyledi. Geride kalan 10 günde 10 bin yolcuya ulaştıklarını ve sayının her geçen gün arttığını ifade eden Başkan Altepe, "Büyükşehir Belediyesi ve Burulaş olarak yolculuk esnasında gemi içinde ve yolculuk sonrası vatandaşlarımızın kent merkezine ulaşımı konusunda her türlü servis hizmetini veriyoruz. Kar amacı gütmediğimiz için gemi içindeki büfelerdeki fiyatlar piyasa fiyatları ile aynı tutulurken, Mudanya'ya gelen yolcularımızın kent merkezine yine konforlu bir şekilde ulaşmaları için özürlü rampası ve bagaj bölmeleri bulunan otobüslerimizi devreye soktuk. Talepler doğrultusunda ek seferlerimizi de devreye almaya başladık. Bursa ve İstanbullulara bu projeye verdikleri destek ve gösterdikleri ilgi için teşekkür ediyorum" dedi.

Sefer sayıları arttı

Özellikle hafta sonu ve günleri yaşanan yoğunluk nedeniyle BUDO'nun ek seferleri de devreye alındı. Yeni düzenlemeye göre Mudanya'dan Pazartesi, Salı, Çarşamba ve Perşembe günleri, 07.00 ve 15.30'da iki sefer yapılacak. Haftanın ilk 4 günü Kabataş'tan da saat 10.00 ve 18.00 olmak üzere iki sefer yapılacak. 8 Şubat Cuma günü karşılıklı olarak 4 sefer yapılırken, gemi Mudanya'dan saat 07.00, 09.00, 15.30 ve 17.00'da kalkacak. Aynı gün Kabataş'tan hareket saatleri ise 10.00, 12.00, 18.00 ve 19.30 olarak belirlendi. 9 Şubat Cumartesi günü karşılıklı 3 sefer yapılacak ve gemiler Mudanya'dan saat 09.00, 17.00 ve 18.00'da, Kabataş'tan ise 11.30, 19.30 ve 20.30'da hareket edecek. 10 Şubat Pazar günü ise yoğunluk nedeniyle karşılıklı 4 sefer yapılacak. Gemiler Mudanya'dan saat 09.00, 11.30, 15.00 ve 18.00'da Kabataş'tan ise 12.00, 15.00, 18.00 ve 20.30'da hareket edecek.

BUDO'ya sorunsuz ulaşım

Kabataş'tan gelen yolcuların bavullarının taşınmasına da olanak sağlayan bagajları bulunan 55 kişi oturma kapasiteli modern otobüsler, deniz otobüsü saatlerine entegre olarak seferlere devam ediyor.

Mudanya'ya gidiş; Teleferik - Namazgah - Setbaşı - İnönü Cd. - Haşim İşcan Cd. - Altıparmak Cd. - Çekirge Cd. - Zübeydehanım Cd. - Acemler - Sanayi Cd. - Mudanya Cd. ve Mudanya İskelesi. Dönüş ise; Mudanya İskelesi - Mudanya Cd. - Sanayi Cd. - Acemler - Zübeydehanım Cd. - Çekirge Cd. - Altıparmak Cd. - Atatürk Cd. - Setbaşı - Namazgah ve Teleferik güzergahında çalışan F3 hattında Bukart geçerli tam 3,00 TL, manyetik bilet ise 3,50 TL'ye ulaşım hizmeti veriyor. F3 hattı ile konforlu bir şekilde Mudanya'ya ulaşan vatandaşlar yaklaşık 1 saat 50 dakikalık bir yolculuğundan ardından Kabataş'a, oradan da tramvayla İstanbul merkezine sorunsuz bir şekilde ulaşma imkanı buluyorlar.