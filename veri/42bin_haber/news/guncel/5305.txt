4 günlük bebek terk edildi
OSMANİYE'de 4 günlük erkek bebek, bir evin kapısının önüne bırakıldı. Hastanede tedavisi yapılan bebeğe Süleyman adı verildi.
Dün akşam saat 19.30 sıralarında Esenevler Mahallesi'ndeki 11 numaralı evin kapısına bir bebek bırakıldığını fark eden vatandaşlar durumu polise bildirdi. Olay yerine gelen sağlık ekipleriyle birlikte polis, bebeği Osmaniye Kadın Doğum ve Çocuk Hastanesi'ne götürdü. Burada sağlık kontrolünden geçirilen bebeğin erkek ve yaklaşık 4 günlük olduğu bildirildi. Mama ile beslenen bebeğe hemşireler Süleyman adını verdi. Polis, terk edilen bebeğin anne ve babasının bulunması için çalışma başlatırken, tedavisi tamamlanan bebeğin Aile ve Sosyal Politikalar Müdürlüğü Yüksel Özden Çocuk Yuvası'na teslim edileceği bildirildi.