Hangi ünlü ressam hastaneye kaldırıldı!
ANTALYA'da oturan 87 yaşındaki ünlü ressam ve gazeteci-yazar Fikret Otyam, boğazındaki kanama ve üst solunum yolu enfeksiyonu rahatsızlığı nedeniyle özel bir hastanede tedaviye alındı.
Kış aylarını Konyaaltı Caddesi'ndeki evinde, yaz aylarını ise Geyikbayırı Köyü'nde geçiren ressam ve gazeteci- yazar Fikret Otyam, boğazındaki kanama nedeniyle önceki gün Özel Olimpos Hastanesi'ne götürüldü. Hastanede yapılan endoskopide Otyam'ın dil arkasında damarsal lezyon nedeniyle kanama odağı belirlendi. Üst solunum yolunda da enfeksiyon gözlemlenen Otyam, hastanede gözetime alındı.
Dokuma sanatçısı eşi Filiz Otyam'ın refakat ettiği Fikret Otyam, kendisini iyi hissettiğini söyledi. Dilindeki rahatsızlık nedeniyle konuşmakta güçlük çeken Otyam, "Buna en çok Başbakan sevinecek" diye espri yaparak ziyaretçilerini de güldürdü.
Kulak Burun Boğaz Uzmanı Dr. Şurzan Kandemir, Otyam'ın dil arkasındaki kanamasının durdurulduğunu ancak gribal enfeksiyon nedeniyle halsiz kaldığını söyledi. Kandemir, genel sağlık durumu iyi olan Otyam'ın dil arkasındaki kanamanın kontrolü ve gribal enfeksiyonun geçmesi için tedavisine devam edileceğini söyledi.
Aynı zamanda böbrek yetmezliği nedeniyle haftada 3 gün 4'er saat diyalize giren Otyam'ın hastanede hafta sonuna kadar gözetim altında tutulacağı, bu sırada diyalize de girmeyi sürdüreceği kaydedildi.