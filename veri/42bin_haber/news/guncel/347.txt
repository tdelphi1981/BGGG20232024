Savcı: Açlık grevindekilerin durumu çok iyi
İnebolu M Tipi Kapalı Ceza İnfaz Kurumu'nda açlık grevi başlatan terör örgütü mensubu 21 hükümlü ve tutuklunun sağlık durumlarının iyi olduğu belirtildi.
İnebolu Cumhuriyet Başsavcısı Ümit Özkan, AA muhabirine yaptığı açıklamada, cezaevinde bulunan terör örgütü mensubu 21 kişiden, 3'ünün 15 Ekim, 18'inin de 5 Kasım'dan bu yana açlık grevini sürdürdüklerini söyledi.

Açlık grevi başlatan hükümlü ve tutukluların herhangi bir sağlık sorunu bulunmadığını aktaran Özkan, 'açlık grevindeki 21 hükümlü ve tutuklumuzun sağlık durumu iyi. Kantinden yiyecek içecek alıyorlar. Cezaevimizde sürekli olarak bir doktor ve sağlık ekibi hazır bekletiliyor. Her ihtimale karşı sağlıkla ilgili tedbirlerimizi almış bulunuyoruz' dedi.

Açlık grevindeki hükümlü ve tutukluların cezaevi kantininden meyve suyu, bisküvi gibi içecek ve yiyecekler aldıkları belirtildi.