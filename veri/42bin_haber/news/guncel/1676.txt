Pişkin hırsızlar
Adanada özel bir sanat merkezinin kapısını kırıp 3 bağlama, 3 gitar, org ve televizyon çalıp, otomobille kaçan 3 şüpheli polisin takibiyle yakalandı. Gözaltına alınan şüphelilerden biri adliyeye götürülürken gazetecilere dönüp gülerek, "Saz çalmak suç mu?" demesi dikkat çekti.
Merkez Çukurova İlçesi'nde önceki gece meydana gelen olayda, özel sanat merkezinin bulunduğu apartmanda oturanlar, aşırı gürültüyü duyunca polise ihbarda bulundu. Verilen adrese gelen polis ekibi, sanat merkezini kontrol ettiklerinde kapının zorlanarak açıldığını ve müzik aletlerinin çalındığını saptadı. Bu sırada Türkmenbaşı Bulvarında hareket halindeki otomobilden şüphelenen polisler, aracı durdurmak istedi. Ancak 'dur' uyarısına aldırmayan otomobildeki şüpheliler, Alparslan Türkeş Bulvarına girip, kent merkezine doğru kaçmaya başladı. Şüphelilerin içinde bulunduğu otomobil, Nuri Sabuncu Bulvarında kıstırıldı. Şüpheliler 19 yaşındaki İzzet Ç., 21 yaşındaki Şahin A. ve 22 yaşındaki Masum Ö. gözaltına alındı. Otomobilde yapılan aramada 3 bağlama, 3 gitar, org ve televizyon ele geçirildi.

Emniyet Müdürlüğüne götürülen şüpheliler, sorgularında suçlamayı itiraf edip, çaldıkları müzik aletlerini ve televizyonu Bit Pazarında satmayı planladıklarını söyledi. 

Sorgulaması tamamlanan şüpheliler polisler eşliğinde adliyeye sevk edildi. Şüphelilerden İzzet Ç., bu sırada gazetecilere dönerek, "Saz çalmak suç mu? Düğününüzde çalmak için almıştım" diye kendini savundu.  
Diğer şüpheli Şahin A. ise "Profilden de çek yakışıklı olsun" deyip poz verdi.