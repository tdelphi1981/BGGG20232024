Sahte şeyh'e 40 yıl hapis
BALIKESİR'de kurduğu sahte dergahta ayinler düzenleyip, şifa dağıttığı ileri sürüp, vatandaşların dini duygularını istismar edip, kaçak elektrik kullandığı, şantaj, tehdit, cinsel istismar suçlarına karıştığı iddasıyla yargılanan 51 yaşındaki Recep Küçük, 40 yıl hapis cezasına çarptırıldı.
Balıkesir'e bağlı Gökköy yakınlarındaki sahte dergah kurup, şifa aramaya gelenlerin dini duygularının istismar edildiği ihbarını alan jandarma, 2009 yılı Şubat ayında operasyon düzenledi. Operasyonda sahte şeyh Recep Küçük ve eşinin de aralarında bulunduğu 10 kişi gözaltına alındı. Sahte şeyhin evinde yapılan aramada 6'sı porno, diğerleri dini içerikli ve değişik konulu toplam 571 CD ve kaset, ayinlerde kullanılan keman, tef, flüt, zil, ses yayın cihazı, sarık ve cübbe ele geçirildi. Ele geçirilen bazı CD ve kasetlerde zanlıların dergahta kaydettiği klarnetli, kemanlı, darbukalı alem görüntüleri ortaya çıktı. Adliyeye sevk edilen şüphelilerden Recep Küçük eşi 46 yaşındaki Sabriye Küçük ve müridi Kenan Tatar tutuklandı. Diğer, 7 kişi ise tutuksuz yargılanmak üzere serbest bırakıldı.

10 kişi hakkında, Balıkesir 2'nci Ağır Ceza Mahkemesi'nde, dava açıldı. Tutuklu sanıklardan, daha önceki duruşmalarda tahliye edildi. Bugün görülen karar duruşmasına tutuksuz sanıklar Recep Küçük, Sabriye Küçük ve Kenan Tatar ile avukatları katıldı. Diğer şüpheliler ise duruşmaya gelmedi. Mahkeme sanıklardan sahte şeyh Recep Küçük'e 677 sayılı Tekke ve Zaviyelerle Türbelerin Seddine ve Türbedarlıklar ile Bir Takım Unvanların Men ve İlgasına Dair Yasaya muhalefet, Mera Kanunu'na muhlafet, tehdit, şantaj, kaçak elektrik kullanmak ve çocuklara cinsel istismar suçlamasıyla toplam 40 yıl hapis cezasına çarptırdı. Recep Küçük, tutuklanarak Kepsut Cezaevi'ne gönderildi.