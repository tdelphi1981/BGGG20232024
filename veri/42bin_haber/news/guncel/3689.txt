Domuz gribinden ölüm şüphesi!
ERZİNCAN'da, domuz gribi şüphesiyle tedavi görürken durumu ağırlaşınca Elazığ Fırat Üniversitesi Tıp Fakültesi Hastanesi'ne sevk edilmek istenen 57 yaşındaki Dursun Kahraman, yolda fenalaşınca kaldırıldığı Tunceli Devlet Hastanesi'nde yaşamını yitirdi. Kahraman'ın kesin ölüm nedeni, yapılacak otopsiden sonra belirlenecek.
Erzincan'da rahatsızlanınca tedavi altına alındığı Devlet Hastanesi'nde vücudunda 'domuz gribi' virüsüne rastlanan Dursun Kahraman, daha donanımlı bir hastanede tedavi görmesi kararlaştırılınca ambulansla Elazığ Fırat Üniversitesi Tıp Fakültesi Hastanesi'ne sevk edilmek istendi. Ambulansla yola çıkartılan Kahraman, güzergah üzerindeki Tunceli'de fenalaşınca hemen Tunceli Devlet Hastanesi Acil Servis'e götürüldü. Kahraman'ın getirilmesi nedeniyle Acil Servis'teki diğer tüm hastalar başka servislere gönderilip, hasta kabulu yapılmadı ve sivillerin girişine izin verilmedi. Acil Servis personeline özel kıyafetler dağılıp, Kahraman'a müdahale edildi. Ancak, Kahraman yapılan tüm müdahaleye rağmen yaşamını yitirdi.


Kahraman'ın cenazesi, gerekli işlemlerin yapılması için tekrar ambulansla Erzincan Devlet Hastanesi'ne geri gönderildi. Kahraman'ın kesin ölüm nedeni, burada yapılacak otopsiden sonra belirlenecek.