Çıldıran koç bir kişiyi öldürdü, bir diğerini ağır yaraladı
Denizli'nin Çal ilçesine bağlı Bayıralan Köyü'nde 2.5 yaşında ve yaklaşık 90 kilogram ağırlığındaki koç, 75 yaşındaki Ömer Deda'yı başıyla vurarak ağır yaraladı, aynı yaştaki Fatma Çıtak'ı ise öldürdü. Ömer Deda da kaldırıldığı hastanede hayatını kaybetti. Olay, Çal ilçesi Bayıralan Köyü'nde Deda Deri'nin sahibi işadamı Abdullah Deda'nın babası Ömer Deda'nın evinin bahçesinde dün (Salı) saat 15.00 sıralarında meydana geldi. Ömer Deda ile yanlarında bakıcılık yapan akrabası 75 yaşındaki Fatma Çıtak, koyunları otlatmak için ahırdan dışarı çıkardı. Bu sırada 15 koyunun arasında bulunan 2.5 yaşında ve yaklaşık 90 kilogram ağırlığındaki Sakız melezi cinsi koç, birden sahibi Ömer Deda ile Fatma Çıtak'a saldırdı. Koçun kafa darbeleriyle yere düşen Deda ve Çıtak, bağırarak yardım istedi. Bahçede bulunan römorkun önüne düşen Deda ve Çıtak'a, koç defalarca başıyla vurdu.

Kalbi durdu, yeniden çalıştırıldı

Yardım çığlıklarını duyan Gülhan Başkaya (55) diğer komşulardan yardım istedi. Ömer Deda'nın eşi Necla Deda ve Gülhan Başkaya, koçu, sopayla vurarak uzaklaştırıp, ahıra soktu. Ağır yaralanan Ömer Deda ve Fatma Çıtak, köye çağrılan ambulansla hastaneye kaldırıldı. Denizli Devlet Hastanesi'ne kaldırılan Fatma Çıtak, başına aldığı darbeler sonucu gece hayatını kaybetti. Servergazi Devlet Hastanesi'nde ağır yaralı olarak tedaviye alınan Ömer Deda da ertesi gün yaşamını yitirdi. 

Cumhuriyet Savcılığı olayla ilgili soruşturma başlattı. Soruşturma kapsamında köye gelen jandarma olay yeri inceleme ekibi, başı kanlı olan koçu inceledi. Jandarma, köylülerin tuttuğu koçun başındaki ve bacaklarındaki kan izlerinden örnek aldı. Bu arada, Ömer Deda'nın fenalaşan eşi Necla Deda da hastaneye kaldırıldı. 

Güçlükle ahıra sokmuşlar

Olayın tanığı Gülhan Başkaya, komşularını kanlar içinde gördüğünü belirtip, "Bazı koyunlar bizim evin önüne kadar gelince merak edip, baktım. Koç ikisini de yere yatırmış, hareket ettikçe tos vuruyordu. Ben de korktum, yalnız giremedim, bana da tos vurur diye, yardım istedim. Komşuyla beraber koçu sopayla kovalayıp, güçlükle ahıra soktuk" dedi.

Katil koç kesilsin

Hastanede tedavisi süren Necla Deda'nın yakınlarına, "Katil koçu hemen kesin, görmek istemiyorum" dediği ancak Cumhuriyet Savcısı'nın soruşturma bitene kadar kesimine izin vermediği öğrenildi. Katil koçun 10 gün önce de Ömer Deda'ya saldırdığı ve bacağından yaraladığı ortaya çıktı.