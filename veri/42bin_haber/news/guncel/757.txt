'Alparslan Arslan deli numarası yapıyor'
Danıştay saldırısının faili Alparslan Arslan, akli dengesinin yerinde olup olmadığının tespitini istedi.
 Ergenekon davasında, Danıştay saldırısının faili Alparslan Arslan'ın avukatı Oğuz Kayıran, akli dengesinin yerinde olup olmadığının tespiti için Arslan'ın Adli Tıp Kurumu Başkanlığı'na sevk edilmesini talep etti. Tutuklu sanık Kenan Özay ise "O, kameralar önünde deli taklidi yapıyor, gülüyor. Duruşma salonu dışında gayet normal. Deli filan değil yani." iddiasında bulundu.
 İstanbul 13. Ağır Ceza Mahkemesi'nde görülen Ergenekon davasının duruşmasında taleplerin alınmasına devam edildi. Alparslan Arslan'ın avukatı Oğuz Kayıran, akli dengesinin yerinde olup olmadığının tespit edilmesi için müvekkilinin Adli Tıp Kurumu'na sevkini talep etti. Bu sırada tutuklu sanık Kenan Özay  "O, kameralar önünde deli taklidi yapıyor, gülüyor. Duruşma salonu dışında gayet normal. Deli filan değil yani." dedi. Bu sırada savcı Mehmet Ali Pekgüzel sanığa mikrofon verip bu söylediklerinin kayda geçmesini istedi. Bu talep doğrultusunda sanık sözlerini bir kez de mikrofon vasıtasıyla tekrarladı.
 İşçi Partili bazı sanıkların avukatlığını yürüten Nurperi Sancak da Alparslan Arslan'ın duruşmada tutarsız davranışlarına, kendisine yöneltilen sorularla davaya dahil edildiğine ve izleyici bölümündeki anne ve babasına sövdüğüne şahit olduğunu söyledi. Avukat Sancak, bu nedenle Arslan'ın adli Tıp Kurumu'na sevk edilmesi gerektiğini söyledi.
 Avukatların konuşmalarının ardından tutuklu sanıklardan konuşmak isteyenlere söz verildi. Danıştay davasının Ergenekon davasından ayrılmasını isteyen sanık Mehmet Bedri Gültekin, "O zaman iddialar da çöker." dedi. Gültekin, ayrıca eski Bakan Abdüllatif Şener, eski MİT Müsteşarı Şenkal Atasagun'un da aralarında bulunduğu bazı kişilerin tanık olarak dinlenmesini istediklerini söyledi.
 Mahkeme Başkanı Hasan Hüseyin Özese, saat 17.00'de tutuklu sanıkların tutukluluk durumları ile ilgili değerlendirme yapacaklarını belirterek bu konuda savcılık makamından görüşünü bildirmesini istedi.
 Savcı Mehmet Ali Pekgüzel ise sanıklar hakkındaki kuvvetli suç şüphelerinin devam ettiğini, kaçma ve delilleri karartma ihtimallerinin bulunduğunu belirterek ilgili yasa gereği tüm sanıkların tutukluluk hallerinin devamına karar verilmesini istedi. Daha sonra da Başkan Özese, değerlendirme yapmak için duruşmaya ara verdiklerini açıkladı.
 Ancak yarım saat sonra başlayan duruşmada Başkan Özese, bütün sanıkların talep konuşmalarının tamamlanmasının ardından tutukluluk durumları konusunda değerlendirme yapacaklarını belirterek duruşmayı 17 Aralık 2012 tarihine ertelediklerini söyledi.
 CİHAN
  