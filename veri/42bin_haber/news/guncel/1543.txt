Konya'daki vahşi cinayette tüyler ürpeten ayrıntılar
Konya'da oğlu tarafından boğazı bıçakla kesilerek öldürüldüğü öne sürülen kadının vücudunda 60 bıçak darbesi tespit edildi.
Konya Emniyet Müdürlüğü Asayiş Şube Müdürlüğü Cinayet Büro Amirliği'nde, şüpheli Mustafa D'nin işlemleri devam ediyor.

Daha önce şizofreni tedavisi görmesine karşın bir süredir ilaçlarını kullanmadığı öne sürülen şüphelinin üzerinden, annesinin olduğu tahmin edilen 10 bin lira para çıktığı belirtildi.

Vücudunda 60 bıçak darbesi tespit edilen kadının, katil zanlısı olarak gözaltına alınan oğlu Mustafa D'nin, olayı gerçekleştirdikten sonra annesinin cesedini banyoya götürdüğü, üzerindeki kanlı elbiselerini de değiştirdiği ileri sürüldü.

Şüphelinin daha sonra markete giderek sigara aldıktan sonra eve döndüğü, suç aleti bıçağı da evdeki çöp kutusuna attığı öğrenildi.

Dün, merkez Meram ilçesi Abdülaziz Mahallesi Yıldırım Sokak'taki bir apartmanın 3. katındaki evden çığlık sesleri geldiği ihbarı alan polis, söz konusu adrese gittiğinde çilingir yardımıyla eve girmişti. Evin banyosunda hareketsiz yatan 56 yaşındaki Havva D'nin, bıçakla boğazının kesilerek öldürüldüğü belirlenmişti.

Evde bulunan kadının oğlu Mustafa D. (35) gözaltına alınmıştı.