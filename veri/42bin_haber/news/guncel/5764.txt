Pansiyonda çıkan yangında 15 öğrenci zehirlendi
Adana'da 130 erkek öğrencinin kaldığı pansiyonda elektrik kontağından yangın çıktı. Yangında 15 öğrenci dumandan zehirlendi. 
Olay Merkez Seyhan İlçesi Abidinpaşa Caddesi'ndeki Mithat Bey İşhanı'ndaki Taşköprü Pansiyonda saat 01.30 sıralarında meydana geldi. 
 İddiaya göre, üniversiteye hazırlanan yaklaşık 130 erkek öğrencinin kaldığı pansiyonunun 3'üncü katındaki bir odada elektrik kontağından yangın çıktı. Öğrencilerin durumu itfaiye ekiplerine bildirmesiyle olay yerine çok sayıda itfaiye, polis, CANKUR ve 112 Acil Servis ekibi sevk edildi. Bazı öğrenciler çıplak ayaklarla aşağı inerken, bazıları da pencerelerde mahsur kalarak yardımın gelmesini bekledi. 
İtfaiye ekipleri, yaklaşık 1 saat süren çalışma sonucunda yangını kontrol altına aldı. Öğrencilerin bir kısmının tedavisi ayakta yapılırken, dumandan zehirlenen 15 öğrenci ise çevredeki hastanelere gönderildi. Hastaneye gönderilen öğrencilerin sağlık durumunun iyi olduğu öğrenildi. 
Yangının ardından sokakta kalan öğrenciler, polis araçlarıyla kentteki çeşitli yurtlara sevk edildi. yangınla ilgili soruşturma başlatıldığı bildirildi.