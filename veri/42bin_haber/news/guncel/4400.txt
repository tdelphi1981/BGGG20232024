Tek taş yerine tek böbreğini verecek!
BALIKESİR'in Savaştepe İlçesi'nde oturan emekli maden işçisi 53 yaşındaki Nurettin Işık, diyaliz makinesine bağlı yaşayan eşi 51 yaşındaki Suna Işık'a böbreğini verecek. Nurettin Işık, "Sevgililer Günü'nde eşime tek taş pırlanta yüzük yerine böreğimi vermek istiyordum ama doktorların programı uymadı. 27 Şubat'ta inşallah nakil olacak, eşim sağlığına kavuşacak" dedi.
2 çocuk annesi ev kadını Suna Işık'a, 2.5 yıl önce halsizlik şikayeti ile gittiği hastanede böbrek yetmezliği tanısı konuldu. Işık, dört ay önce İlke Diyaliz Merkezi'nde diyaliz makinesine bağlanmaya başladı. Emekli maden işçisi Nurettin Işık, lise yıllarından sıra arkadaşı da olan 30 yıllık hayat arkadaşının bu durumuna üzülüp, böbreğinin birini vermeyi teklif etti. Eşinin bu fedakarlığı karşısında duygulanan Suna Işık, teklifi kabul etti. Geçen Şubat ayı başında Bursa Acıbadem Hastanesi'nde doku testleri yapıldı. Testler sonucu dokuların tuttuğu belirlendi. 
Nurettin Işık, 14 Şubat Sevgililer Günü'nde böbreklerinden birini iki çocuğunun annesine vermeyi düşündü. Ancak, doktorların, yoğun ameliyatlar nedeniyle programı uymadı. Nakil için 27 Şubat'a gün verildi.
Maden mühendisi olan oğulları 28 yaşındaki Samet Işık ve 25 yaşındaki Serhat Işık ile naklin gerçekleşeceği günü sabırsızlıkla beklediğini belirten Nurettin Işık, "14 Şubat Sevgililer Günü'nde böbrek naklinin olmasını bekliyordum. Çünkü o gün ona tek taş pırlanta yerine tek böbreğimi verecektim. Ama kısmet olmadı. İnşallah, 27 Şubat'ta nakil işlemi gerçekleşecek ve eşim sağlığına kavuşacak" dedi.