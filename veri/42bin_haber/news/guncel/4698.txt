150 bin doları barlarda yedi
İstanbul Kapalıçarşı'da bir döviz bürosunun sahibi E.T. polise başvurarak yanında iki aydır çalışan 22 yaşındaki Halit K. tarafından dolandırıldığını iddia etti.
İşadamı E.T. "Devamlı çalıştığımız, para alıp verdiğimiz bir gümüşçüye gitmiş. Benim istediğimi söyleyerek 150 bin dolar almış. İki üç gün işe gelmeyince, şüphelenip araştırdığımda dolandırıcılığı anladım" diyerek şikayetçi oldu. Polis, şikayet üzerine başlattığı soruşturmada Halit K'nın Aksaray'daki barlarda harcama yaptığını tespit etti. Takip sonucu Beylikdüzü'nde bir rezidans daire kiraladığı öğrenilen Halit K'yı yakalamak için polis operasyon düzenledi. Kiraladığı daireden çıkan Halit K. gözaltına alındı. Polisteki sorgusunda parayı harcadığını anlatan Halit K.çıkarıldığı mahkemede tutuklanarak cezaevine gönderildi.