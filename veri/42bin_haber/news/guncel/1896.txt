Bu soruyu çözene 1 Milyon TL verecek!
Samsunlu matematikçi Aydın Cerit, kamuoyuyla paylaştığı matematik sorusunu çözene 1 milyon lira vereceğini açıkladı
 Asal sayılar ve denklemler üzerine hazırladığı sorularını çözene büyük ödüller vaad eden Samsunlu matematikçi Aydın Cerit, 650 bin TL değerinde son model Mercedes otomobil ödüllü sorusunu kamuoyu ile paylaştı. Cerit, ödülünü 1 milyon TL'ye çıkardı. İnternette paylaştığı sorusunun çözümü için 1 ay süre tanıyan 56 yaşındaki matematikçi, "Bill Gates'in de ciddi anlamda rakibiyim. Mevcut bilgisayar ve hesap makinesi teknolojilerini çöp sepetine atabilecek çalışmalarım var. İmkan verilirse bunların daha gelişmişini yapabilirim." dedi.

1 MİLYON LİRA VERECEK
Bilgisayar teknolojisinin altyapısı olan asal sayılar üzerine 16 yıldır çalışma yürüten, 2 çocuk babası matematik öğretmeni Aydın Cerit, haber1919.com internet sitesinde yayınladığı 1 milyon TL ödüllü sorusunun çözülmesini bekliyor. Sorusunu çözen kişinin çıkmayacağını düşünen Cerit, daha önce de 1 ay ücretsiz yemek, emekli maaşı, 10 bin TL, dükkan, daire, yat ve 2012 model sıfır km Mercedes otomobil ödüllü sorular sormuştu. Sorularını çözenin çıkmadığını söyleyen Cerit, sorusunu doğru yanıtlayana 1 milyon TL vereceğini belirtiyor.

"ÇÖZEN ÇIKACAĞINI SANMIYORUM"
Ondokuz Mayıs Üniversitesi Fen Edebiyat Fakültesi Matematik Bölümü mezunu Aydın Cerit, 1 milyon TL ödüllü sorusunun büyük yankı uyandırdığını belirterek, sürenin 15 şubatta sona ereceğini bildirdi. Sorunun çözümünde katrilyon çarpı katrilyon büyüklüğünde bir sayı ortaya çıkacağını belirten Cerit, "Çözen çıkmayacağını düşünüyorum. Çünkü buna benzer sorular da yapmış ve çözebilen çıkmamıştı. Çözmeye çalışanlar var. Takipçisi de giderek artıyor. Çözen çıkarsa taahhüdümü yerine getireceğim. Bu ödül şimdiye kadar verilmiş en büyük ödül. Sorum, matematik açısından sağlam ve pürüzü yok. Kendine göre bir hesaplama yöntemi yapabilenler soruyu çözebilirler." dedi.

BİLL GATES'E MEYDAN OKUDU
Microsoft'un patronu Bill Gates'e meydan okuyan matematikçi Cerit, "Bill Gates ve ekibine de İstanbul'daki temsilcisi vasıtasıyla bir soru gönderdim. Soru yerine ulaşmış. Ben 6 saatte çözdüm ama onlara 6 ay süre verdim. Bin rakamlı sayıyı asal çarpanlarına ayırabilecek misiniz dedim. Aradan 1 ay geçti. Cevap geleceğini de sanmıyorum. Bill Gates'in de bu anlamda ciddi rakibiyim. Çalışmalarımı, sayılarımı teknolojiye aktarabilirsem bilgisayarlar etkisiz kalacak. Bilgisayar teknolojilerini geliştirip, mevcutlarını çöp sepetine atabilirim." ifadelerini kullandı.
Sayıların gücünü hesap makinesi ve bilgisayara bağlı tüm sistemlere taşımayı hedefleyen Cerit, bununla ilgili ekip kuracağını da sözlerine ekledi.

Cerit'in 1 milyon TL ödüllü matematik sorusu ise şöyle;

(7+30 üssü n) dizisi veriliyor. Buna göre,

a) İlk 169 asal tam sayıdan kaç tanesi bu dizinin terimlerini tam böler?

b) Bu asallar hangileridir?

c) Bölen bu asalların dizinin diğer hangi terimlerini tam 
böldüğünü gösteren kuralları çıkarınız.

d) Dizinin ilk 11 terimini asal çarpanlarına ayırınız

e) 1789379615459'a tam bölünen dizinin terimi var mı, varsa bu sayıya tam bölünen dizinin baştan 2. teriminde 'n' kaçtır?