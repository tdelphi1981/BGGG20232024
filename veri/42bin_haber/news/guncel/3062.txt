TETAŞ Genel Müdürü Gökkaya hayatını kaybetti
Türkiye Elektrik Ticaret Anonim Şirketi (TETAŞ) Genel Müdürü Hacı Duran Gökkaya, geçirdiği kalp krizi sonucu hayatını kaybetti.
AA muhabirinin edindiği bilgiye göre, akşam saatlerinde fenalaşarak Bayındır Hastanesi acil servisine kaldırılan Gökkaya, tüm müdahalelere rağmen kurtarılamadı.

Kahramanmaraş'ın Göksun ilçesinin Büyükkızılcık beldesinde 1955 yılında doğan Gökkaya, 1980 yılında Ankara İktisadi Ticari İlimler Akademisi'nde lisans, 1992 yılında Gazi Üniversitesi'nde kamu yönetimi lisans üstü, 2006 yılında da Azerbaycan Devlet İktisat Üniversitesi'nde iktisat doktorasını tamamlamıştı.

Gökkaya, sırasıyla Devlet İstatistik Enstitüsü, Sanayi ve Teknoloji Bakanlığı, KOSGEB, Türkiye Şeker Fabrikaları A.Ş.'de çalışmıştı. 12 Mayıs 2003 tarihinde TETAŞ'a Genel Müdür ve Yönetim Kurulu Başkanı olarak atanan Gökkaya, bu görevini yürütmekteydi. Gökkaya, evli ve 4 çocuk babası idi.