Silah ruhsatına eş onayı alınsın
BİREYSEL silahlanmaya karşı mücadelesini sürdüren Umut Vakfı'ndan liderlere mektup...
 ANKARA
 Başbakan Recep Tayyip Erdoğan ve ABD Başkanı Barack Obama'ya gönderilen mektupta, son dönemde işlenen cinayetler hatırlatıldı, bireysel silahlanmanın zorlaştırılması istendi. Umut Vakfı'nın Yönetim Kurulu Üyesi Ayhan Akcan, liderlere gönderilen mektubu ve taleplerini AKŞAM'a anlattı:
 ÇÖZÜM ÜRETİLMELİ
 - SON dönemde sıklıkla karşılaştığımız cinayet vakaları aslında sürekli yaşanıyor. Silahın kolay ulaşılabilir olması bu tür vakaları artırmakta. Sayın Obama ile Erdoğan'a gönderdiğimiz mektupta, 'Silaha ulaşımın zorlaştırılması, bireysel silahlanmaya karşı politikalar yürütülmesi' gibi taleplerde bulunduk. Özellikle Başbakan Erdoğan'dan artık bu konuya çözüm üretmesini istiyoruz. Silaha ulaşılabilirliğin kesinlikle engellenmesi lazım.
 EĞİTİM VERİLSİN
 - ÖNERİLERİMİZLE düzenlenen ve şu an Meclis'te bekleyen bir yasa tasarısı var. O tasarı bir an önce görüşülmeli. Silah sahibi olma yaş sınırı yukarı çekilmeli. Silah ruhsatı almadan önce eğitim zorunluluğu getirilmeli. Hatta silah sahibi olacak koca, karısından izin almalı. Ruhsat alımında bekleme süreleri yeniden düzenlenmeli, silah tanıtımları ve reklamaları yasaklanmalı. Kişilerin silah sahibi olmaları sosyal problem. 'Hediye silah' gibi davranışların sergilenmemesi taraftarıyım. Bu tür davranışlar sadece silahlanmaya değil, cinayetlere de teşvik eder.
 
 ABD, 10 gün önce yaşadığı katliamla sarsılmıştı. Connecticut eyaletindeki bir ilkokulu basan saldırgan 20'si çocuk 26 kişiyi öldürmüştü.
  