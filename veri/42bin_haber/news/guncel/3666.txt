Filmleri aratmayan kovalamaca kaza ile bitti
Aksaray'da polisin dur ihtarına uymayan şüpheliler, içerisinde 50 kilogram esrar maddesi bulunan iki valizi araçlarından atarak kaçmaya çalıştı. 2 şüpheli, polis ekipleri ile girdiği film sahnelerini aratmayan kovalama sonunda takla atınca yakalandı.
Aksaray İl Emniyet Müdürlüğü Kaçakçılık ve Organize Suçlarla Mücadele (KOM) Şubesi ekipleri, Aksaray-Adana kara yolu üzerinde yol kontrolü yaptıkları esnada Adana'dan gelen Ö.T. (29) idaresindeki 16 MAC 35 plakalı otomobile "dur" ihtarında bulundu. Polisin dur ihtarına uymayan sürücü kaçmaya başladı. Bunun üzerine polis ekipleri harekete geçti. Polis ekiplerinin takip ettiği otomobil, Aksaray'dan Nevşehir istikametine doğru yöneldi. KOM ekipleri de, Aksaray'dan Nevşehir istikametine doğru ilerleyen aracın peşine düştü. 

Nevşehir kara yolundaki kovalamaca esnasında sürücü Ö.T. ve yanında bulunan G.S. (31) otomobilden içerisinde 25'er kilogram esrar maddesi bulunan 2 valizi yola attı. Kaçmaya devam eden şüphelilerin içerisinde bulunduğu araç, sürücü Ö.T.'nin direksiyon hakimiyetini kaybetmesi üzerine Nevşehir merkez Boğaz köyü kavşağında yoldan çıktı. Karşı şeride geçen araç takla attı. 

Şahıslardan G.S. kazayı yaralanmadan hafif sıyrıklarla atlatırken, sürücü Ö.T. kalça kısmından yaralandı. Yaralılar, olay yerine gelen 112 acil servis ambulansları ile Nevşehir İ. Şevki Atasagun Devlet Hastanesi'ne kaldırıldı. Aksaray'da otomobilden yola atılan valizlerde ise yaklaşık 50 kilogram esrar maddesi ele geçirildi. Olayla ilgili soruşturma sürüyor.