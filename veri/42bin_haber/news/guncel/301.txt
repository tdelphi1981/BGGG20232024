İtalya'da kurtarma paketi öfkesi
Avrupa genelinde etkisini sürdüren ekonomik kriz ve bu krize karşı hükümetler tarafından devreye sokulan tasarruf paketleri, bugün kıta genelinde yapılan gösterilerle protesto edilirken, İtalya'nın pek çok kentinde gösteriler olaylı geçti. İtalya'da başkent Roma başta olmak üzere, Torino, Milano, ve Napoli gibi pek çok kentte olaylar çıktı. Olayların büyük bölümünde öğrenciler ve polis karşı karşıya geldi ve arbede yaşandı.

Başkent Roma, bugün üç ayrı korteje sahne oldu. Kentte, sendikaların sabah saatlerinde düzenlediği yürüyüşler, barışçıl bir şekilde geçerken, öğrencilerin oluşturduğu kortejin öğleden sonra başbakanlık sarayı Chigi'ye yürümek istemesi ve güvenlik güçlerinin buna izin vermeyeceğini açıklaması üzerine olaylar çıktı.

Öğrencilerin kortejinde bir grup, Tevere nehrinin Sisto köprüsü kısmına ulaştıktan sonra polise şişe, taş, ses bombası ve meşale atarak olayları başlattı.

Protestocu gruba güvenlik güçleri hemen müdahale etti. Güvenlik güçleri, taşkınlık çıkaran gruba cop, biber gazı ve göz yaşartıcı bomba ile karşılık verdi. Olaylar esnasında, ortalık savaş alanına dönerken, bazı protestocuların yollardaki kaldırım taşlarını ve trafik levhalarını söktükleri görüldü. Polisle öğrenciler arasında yaşanan ve yaklaşık bir saat süren çatışma, Tevere nehrinin kıyı şeridinde 3 kilometrelik bir alana yayıldı.

Olaylar, taşkınlık çıkaran grubun güvenlik güçleri tarafından kuşatılmasıyla son bulurken, polis, çok sayıda göstericiyi göz altına aldı. Çevredeki araçlar ve çöp kutularının da zarar gördüğü olaylarda 16 polisin yaralandığı kaydedildi.

Bu arada, protestocu grubun önünden geçtikleri sırada Roma Sinagogu'na yoğun tepki göstermesi de dikkati çekti.

Diğer kentlerde de olaylar çıktı

Ülke genelinde sadece başkent Roma'da değil, Milano, Torino ve Napoli gibi kentlerden de gösterilerin olaylı geçtiğine dair haberler geldi.

Milano'daki gösterilerde yüzlerini gizleyen bazı genç protestocuların bankalara zarar verdikleri, çıkan arbedede 5 polisin yaralandığı bildirildi. Torino'da çıkan olaylarda ise bir güvenlik görevlisinin yaralandığı ve durumunun ciddi olduğu bildirildi.

Napoli'de merkez tren istasyonunun, Pisa kentinde ise eğikliğiyle ünlü Pisa Kulesi'nin yaklaşık 1 saat boyunca öğrenciler tarafından işgal edildiği gelen haberler arasında yer aldı.

Brescia kentindeki olaylarda ise 3 gencin gözaltına alındığı kaydedildi.