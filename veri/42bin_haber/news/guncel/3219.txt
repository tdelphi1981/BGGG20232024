Terörde gözlerini kaybetti, Türkiye şampiyonu oldu
Terörde gözlerini kaybeden gazi, satrançta Türkiye şampiyonu oldu.
Van'ın Gevaş ilçesi kırsalında, 15 yıl önceki terörist saldırıda gözlerini kaybeden Jandarma uzman çavuş İbrahim Dal, 'Görme Engelliler Satranç Şampiyonası'nda Türkiye birincisi oldu. Dal, dünyada zihinden oynayan görme engelli ikinci kişi olarak da satranç tarihine geçti. Vali Hüseyin Avni Coş, gazi Dal'ı şampiyonluktan dolayı tebrik ederek, "Gazilerimizle gurur duyuyoruz, daha büyük başarılara imza atacağına inanıyorum." dedi. 

Dal, 1998 yılında görev yaptığı Van'ın Gevaş ilçesi kırsalında terörist saldırıda patlayan el bombası sonucu gözlerini, kısmi olarak da işitme duyularını kaybetti. Saldırıda bir bileği kopan, elinin parmakları da zarar gören Dal, uzun süre hastanelerde tedavi gördü. GATA'da tedavi gördüğü sırada öğrendiği satranç Dal'ın adeta hayatını değiştirdi. O tarihten bu yana değişik turnuvalara katılan İbrahim Dal, Antalya'nın Kemer ilçesinde düzenlenen Görme Engelliler Satranç Şampiyonası'nda ise her zaman arzuladığı birincilik koltuğuna oturdu. Dünyada görme engelli zihinden satranç oynayan profesyonel 2. kişi olduğunu hatırlatan Dal, "Yıllardır arzu ediyordum, sonunda başardım. Genel kategoride 7 turun 6'sını galibiyet, birini beraberlikle tamamladım ve averajla birinci oldum." dedi. 

Birinciliği kazanmasının kolay olmadığını anlatan Dal, yaklaşık 4 yıllık çalışmasının neticesini bu yıl aldığını belirtti. 
Dal şöyle devam etti: "Turnuvada görme engellilerin arasında zihinden oynayan tek kişiydim. Diğer görme engelli arkadaşların kendilerine ait tahtaları var. Ellerini de kullanabildikleri için tahtayı kullanabiliyorlar. Bu benim için zor birşeydi. Ben de kendimi zihnimden oynayarak geliştirdim. Ve sonuçta başarıya ulaştım. Kısmetse şimdi milli takımda İspanya'da ağustos ayında yapılacak dünya şampiyonasına katılmaya hak kazandım. Başarımızın devamı inşallah gelir. Satrancı zihinden oynayan görme engelli Rus ustalardan Sergei Krylov var. Görenlerin ustaları da bunu körleme olarak yapabiliyor." 

Ceyhan Kaymakamı Gürbüz Karakuş'un kendisine büyük destek verdiğini anlatan gazi İbrahim Dal, satranç eğitiminin mali külfeti olduğuna da dikkat çekti. Dal, başarısını sürdürebilmek için eğitimlere devam etmesinin gerektiğini anlattı. Dal, çocukları Hakan ve Görsem Fatih ile eşi Derya Dal'ın başarısındaki katkılarını önemsediğini de bildirdi. 

Vali Hüseyin Avni Coş, görme engelliler satranç şampiyonasında birinci olan Gazi Dal, eşi Derya ve oğlu Görsem Fatih ile Türkiye Harp Malulü Gaziler Şehit Dul ve Yetimleri Derneği Adana Şube Başkanı Ersin Güluçar'ı makamında kabul etti. Gazi Dal'ı başarısından dolayı kutlayan Vali Coş, "Sizin gibi bir gazimizin engelleri aşıp önemli bir başarı kazanması bizi memnun etti, gururlandırdı. Allah başarılarınızı artırsın sizlerin her zaman yanınızdayız." dedi. Vali Coş, Türkiye birincisi Dal ile satranç da oynadı, Dal'ın hamlelerini oğlu Görsem Fatih yaptı.

Gazi Dal'ın eşi Derya Dal, eşinin hem gazi, hem de satranç da Türkiye birincisi olmasından dolayı iki gururu birlikte yaşadığını söyledi. Dal, destek veren herkese de teşekkür etti. Oğlu 13 yaşındaki Görsem Fatih ise babasını örnek alacağını dile getirdi. 
Türkiye Harp Malulü Gaziler Şehit Dul ve Yetimleri Derneği Adana Şube Başkanı Ersin Güluçar, gazi Dal'ın Türkiye birinciliğinin gururları olduğunu söyledi. Dal'ı yürekten desteklediklerini anlatan Güluçar, "Milli takımda da dereceler alacağına inanıyoruz. Dal, bize gazi olduktan sonra da neler yapılabileceğini gösterdi." diye konuştu.