İlaçlı kahve ile tecavüze gözaltı
SAMSUN'da 27 yaşındaki garson Süleyman G., aynı yaştaki B.K.'ya, kahvesine uyku ilacı katıp uyuttuktan sonra, tecavüz ettiği iddiasıyla gözaltına alındı.
Zonguldak'ta oturan B.K., 10 gün önce Samsun'da yaşayan ablasını ziyarete geldi. B.K., 5 gün önce İlkadım İlçesi İstiklal Caddesi üzerinde gezerken, karnı acıkınca bir lokantaya girerek yemek siparişi verdi. Bu sırada, B.K., lokantada garson olarak çalışan Süleyman G. ile tanıştı ve birbirlerine cep telefonu numaralarını verdiler. Süleyman G., sık sık telefonda görüştüğü kızı, kahve içmek üzere İlkadım İlçesi Çatalarmut Mahallesi'ndeki bir eve götürdü. Şüpheli burada kahvesine uyku ilacı katıp uyuttuğu kıza tecavüz etti. Bir süre sonra uyanan B.K., tecavüze uğradığını anlayıp evden ayrıldı.

Şüpheliyi cep telefonundan 2 gün boyunca arayan ancak ulaşamayan B.K., polise giderek şikayette bulundu. B.K., "Zonguldak'ta oturuyorum, ablamı ziyaret için Samsun'a geldim. Lokantada garson olarak çalışan Süleyman G. ile tanışıp arkadaş olduk. Olay günü beni kahve içmeye davet etti. Eve gittiğimizde kahveyi içtikten sonra kendimden geçmişim. Kendime geldiğimde tecavüze uğradığımı fark ettim. Şikayetçiyim" dedi.

Şikayetin ardından polis, kıza, şüpheliyi cep telefonundan aramasını ve randevu ayarlamasını istedi. B.K.'nın teklifini kabul edip dün buluşma noktasına gelen Süleyman G., polis tarafından gözaltına alındı.

Şüphelinin suçlamayı kabul etmediği olayla ilgili polisin soruşturması sürüyor.