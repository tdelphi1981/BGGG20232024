PTT soyguncusunu güvenlik kameraları ele verdi!
Adana'da, yüzünü atkı ile kapatıp PTT şubesindeki kadın veznedarları bıçakla etkisiz hale getirdikten sonra 1100 lirayı alıp kaçan şahıs yakalandı.
Polis, kaçtığı yönü güvenlik kamerasından tespit ettiği 34 yaşındaki Alper G.'yi şehri izleyen Mobese kameralarından adım adım takip edip metroda gözaltına aldı. Şahsın, ayrıldığı eşine "nafaka" ödemek için suçu işlediği ileri sürülüyor. Olay, merkez Seyhan ilçesi Mavi Bulvar üzeri Yurt mahallesindeki PTT şubesinde 14 Şubat Perşembe günü akşam saatlerinde yaşandı. Güvenlik kamerasına yansıyan görüntülerde, yüzünü atkı ile kapatan kişi, şubeye girdikten sonra elindeki bıçakla bankonun üzerinden atlayıp veznedar Cennet S. ile Sevgi Ü.'yü tehdit ediyor. İki kadın veznedarın o sırada oldukça korktukları ve gaspçıya kasayı gösterdikleri dikkat çekiyor. Kasayı açıp içinden 1100 lirayı alan Alper G. soygunu 13 saniyede gerçekleştiriyor. Ardından ise sırra kadem basıyor. Emniyet Müdürlüğü Asayiş Şubesi Gasp Bürosu ekipleri, soygunu gerçekleştirdikten sonra taksiyle kaçtığı belirlenen ve daha sonra metroya binerek izini kaybettiren Alper G.'nin izini 80'e yakın Mobese ve güvenlik kamerası görüntülerinden faydalanarak belirledi. Polis, adım adım kaçmasını kameralardan izlediği şüphelinin izine Obalar caddesindeki bir işyerinde rastladı. Kasap olduğu belirlenen gaspçının, 1 çocuğunun olduğu, bir süre önce ayrıldığı eşine de her ay 250 lira nafaka ödediği ortaya çıktı. İşyerinden evine gideceği sırada metroda gözaltına alınan Alper G.'nin, "nafaka" yı ödemek için soygun yaptığını söylediği öğrenildi. Emniyet Müdürlüğü'nde ifadesi alınan Alper G., adli mercilere sevkedildi.