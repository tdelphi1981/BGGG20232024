Bir babanın en zor seçimi
Konya'da iki çocuğu da böbrek hastası olan baba, zor bir seçim yaparak böbreğini, rahatsızlığı ilerleyen oğluna naklettirdi.Üç çocuğu olan Mustafa (51) ile Havva Öztürk (47) çiftinin iki yıl önce, şimdi 27 yaşında olan oğulları Mehmet'e karın ağrısı ve halsizlik şikayetiyle gittiği hastanede böbrek yetmezliği teşhisi konuldu.
Hastalığı ilerlediği için ilaç tedavisine yanıt vermeyeceği belirlenen Mehmet Öztürk, periton diyalize bağlanmaya başladı.
Öztürk'ün, rahatsızlığından iki ay sonra aynı şikayetlerle hastaneye giden 21 yaşındaki kız kardeşi Ayşe'nin de böbrek hastası olduğu ortaya çıktı.
Böbrekleri işlevini yitiren Öztürk kardeşler günde 4 kez 6 saat arayla periton diyalize bağlanarak yaşamlarını sürdürmek zorunda kaldı.
Baba Mustafa Öztürk, evlatlarının durumuna daha fazla dayanamayarak böbreğini vermeye karar verdi. Yapılan tahlillerde babanın böbreğinin iki çocuğuna da uyum sağladığı tespit edildi.
İki evladı arasında tercih yapmak zorunda kalan Öztürk, hastalığı ilerleyen oğlu Mehmet'e böbreğini vermeye karar verdi. Babadan alınan böbrek, Necmettin Erbakan Üniversitesi Meram Tıp Fakültesi Hastanesi'nde yapılan operasyonla oğluna nakledildi.

Elimden gelse iki böbreğimi de veririm

Mustafa Öztürk, yaptığı açıklamada, böbrek yetmezliği teşhisi konulan çocuklarını gördükçe çok üzüldüğünü söyledi.
Sürekli yorgun ve halsiz olan evlatlarının gözünün önünde günden güne erimesine dayanamadığı için böbreğini vermeye karar verdiğini belirten Öztürk, yaptırdığı tahlillerde böbreği her iki evladına da uyunca kendisi için zor bir sürecin başladığını aktardı.
Evlatlarının ikisini de yaşatmak için tüm fedakarlığı yapmaya hazır olduğu bir dönemde zor bir karar verdiğini dile getiren Öztürk, şunları kaydetti:
Hastalığı ilerleyen oğlumdan yana tercih yapmak zorunda kaldım. Böbreğim, oğluma nakledildi. Mümkün olsa da böbreklerimin birini oğluma diğerini de kızıma verebilseydim. Kendim diyalize bağlanmaya razıyım. Elimden gelse iki böbreğimi de veririm. Bir baba için evlatları arasında seçim yapmak zorunda kaldığım için çok üzüldüm. Oğlumu tekrar hayata bağlamanın mutluluğunu yaşıyorum. Ancak şimdi aklımda hep kızım var. İnsanların böbrek nakli konusunda daha duyarlı olması gerekiyor. Hiç kimse, böbrek nakli beklerken yaşamını yitirmesin.
Öztürk, eşinin de kızına böbreğini vermek istediğini ancak rahatsızlığı nedeniyle naklin gerçekleşmediğini sözlerine ekledi.