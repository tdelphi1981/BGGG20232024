Cezaevinden çıktı, toplum sağlığı merkezini soymaya kalktı!
Tekirdağ'da Denetimli Serbestlik Yasası kapsamında cezavinden çıkan M.Ç, Toplum Sağlığı Merkezi'nin bilgisayarını çalmak isterken farkedilince kaçtı. Polisin güvenlik kamerası görüntülerinden teşhis ettiği zanlı, kısa sürede yakalandı.
Tekirdağ'ın Malkara ilçesinde, bir süre önce cezaevinden Denetimli Serbestlik Yasası kapsamında şartlı çıkan 22 yaşındaki M.Ç, hırsızlığa teşebbüs edince kısa sürede yakalandı.
 
İlçedeki Toplum Sağlığı Merkezi'ne giden ve kuruma ait bilgisayarı çalarak kaçmak isteyen M.Ç, yetkililerin kendisini fark etmesine üzerine olay yerinden kaçtı.
 
Sağlık merkezine gelen polis ekipleri, incelediği güvenlik kamerası görüntülerinden, zanlının denetimli serbestliğe tabi tutulan M.Ç. olduğunu tespit etti.
 
Polisin kısa sürede yakaladığı zanlı ifadesi alınmak üzere ilçe emniyet müdürlüğüne götürüldü. 
 
Olayla ilgili soruşturma başlatıldı.