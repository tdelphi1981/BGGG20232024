Türkiyenin en büyük meyve bahçesi kiraya verildi
Yozgat'ın Kadışehri ilçesinde 250 köylüye ait 600 tarlanın birleştirilmesiyle 10 bin dekar alanda hazırlanan Deveci Havzası Meyvecilik Entegrasyon Projesi kiraya verildi.
İlçeyi ülkenin önde gelen meyvecilik merkezlerinden birisi haline getirmek amacıyla 10 bin dekar alanın meyve bahçesine dönüştürülmesi projesi kapsamında ilk etapta 5 bin 640 dekar alanda oluşturulan meyve bahçesi 3 yıl önce kurulmuştu. Projenin kiraya verilmesi için ilanla ihale edilmişti. Kira sözleşmesi, Yozgat Valiliği toplantı salonunda Vali Abdulkadir Yazıcı ve ilgili birim amirlerinin huzurunda Bozok Tarım Ürünleri Üretim Paketleme ve Ticaret AŞ adına Kadışehri Kaymakamı Lütfullah Ün ve Hakmar Tarım Ürünleri San. ve Tic.Ltd. Şti. adına Fahrettin Aksakal arasında imzalandı.

 Vali Abdulkadir Yazıcı, imza töreni sonrası yaptığı açıklamada, Kadışehri Deveci Havzası Meyvecilik Entegrasyon Projesi'nin Türkiye'de örmek bir proje olduğunu, bölge ve ülke ekonomisine ciddi katkıları olacağını söyledi. Vali Yazıcı, "Bilindiği üzere Kabalı Projesi'ne başta Sayın Başbakan Yardımcımız Bekir Bozdağ'ın gayretleriyle 15 milyon TL'ye yakın para harcandı. Bu proje Kabalı köyü ve çevresi için büyük bir fırsat ve iltifattır. Arazi sahipleri garantili gelir sağladığı gibi, o yörede yaşayan vatandaşlarımız için de yeni ve cazip bir iş imkanı anlamına gelmektedir. Gelinen süreçten sonra bizlerin bu projeyi ayakta tutup, yürütmesi gerekiyordu. Çok önemli bir aşamayı da geride bıraktık. İnşallah bundan sonra ilimiz meyvecilik alanında en fazla tercih edilen bölge haline gelecek." diye konuştu.