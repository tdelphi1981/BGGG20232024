Göktürk 2'den ilk sinyal alındı
TÜBİTAK Uzay Teknolojileri Araştırma Enstitüsü Müdür Vekili Tamer Beşer, uzaya gönderilen Türkiye'nin yüksek çözünürlüklü ilk gözlem uydusu Göktürk-2'den ilk sinyalin saat 19.39'da Norveç Trömso'dan alındığını bildirdi.
Beşer, AA muhabirine yaptığı açıklamada, Göktürk-2 uydusunun bugün saat 18.25'te yörüngeye yerleşmesinin ardından, 19.39'da uydunun ilk sinyalinin de başarılı şekilde alındığını ve uydu ile Yer arasındaki iletişimin sağlıklı şekilde kurulduğunu ifade etti.

Uydunun çalıştığına dair testlerin de başarıyla kontrol edildiğini anlatan Beşer, bundan sonra uydunun panellerinin de yarın sabah açılacağını ve normal işlevlerine başlayacağını söyledi.

Testler tamamlandıktan sonra yarın Göktürk-2'nin uzaydan yollayacağı ilk görüntüleri almayı hedeflediklerini bildiren Beşer, 'Bu tümüyle ekibin tercihi olacak. Görüntü alımından önce belki biraz daha testlere devam edebiliriz. Ancak Göktürk-2'den görüntü alabilecek durumdayız' diye konuştu.

İlk görüntünün alınmasının önemine işaret eden Beşer, böylece uydunun görevini yerine getirmeye başlayacağını kaydetti. Beşer, uydunun ilk görüntülerini henüz karar vermemelerine rağmen Türkiye'den almasını planladıklarını belirtti.

Uydunun fırlatma işleminin Çin'de yapıldığını anımsatan Beşer, 'Fırlatma, başından sonuna kadar Türk ekip tarafından planlandı. Bu çok önemli' ifadelerini kullandı.