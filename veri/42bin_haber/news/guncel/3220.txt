Ocakta unutulan yemek yangın çıkardı
ŞANLIURFA'da, ocakta unutulan yemek yangına neden oldu. İtfaiyenin müdahalesi sonucu yangın büyümeden söndürüldü.
Olay, dün akşam saatlerinde Karaköprü Şen Evler Mahallesi'nde meydana geldi. İddiaya göre, 38 yaşındaki Necati Ateş, eşi ve çocuklarıyla komşularına misafirliğe gitti. Bir süre sonra pişirilmek üzere ocağa konularak unutulan tencereden dumanlar çıkmaya başladı. Evin penceresinden yükselen dumanları fark eden apartman sakinleri, çaldıkları kapıyı açan olmayınca itfaiye ekiplerine haber verdi. Kısa sürede olay yerine gelen itfaiye ekipleri, yangına mutfak penceresinden müdahale etti. Mahallede paniğe neden olan yangında mutfakta küçük çapta maddi hasar oluşurken, bina sakinleri ise rahat nefes aldı. İtfaiye ekipleri yangına neden olan tencereyi mutfaktan alırken, doğalgaz ve elektriği tedbir amacıyla kısa bir süreliğine kesti. Olayla ilgili soruşturma sürdürülüyor.