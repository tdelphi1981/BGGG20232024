Yaşar Büyükanıt'tan 'e-muhtıra' açıklaması
Büyükanıt 27 Nisan bildirisiyle ilgili "Bu bir e-muhtıra değil. Bu laiklik hassasiyetini ortaya koyan bir metin." dedi. Büyükanıt, Başbakan Erdoğan'ın '27 Nisan muhtıra değildir' sözlerine katıldığını, cumhurbaşkanlığı seçimlerine müdahale olduğunu düşünmediğini söyledi.
Genelkurmay Eski Başkanı emekli orgeneral Yaşar Büyükanıt, TBMM Darbeleri Araştırma Komisyonuna ifade vermek için Dolmabahçe Sarayı'na geldi. Gazetecilerin beklediği ön kapı yerine arka kapıdan giriş yapan Büyükanıt, saat tam 11:00'de Komisyon'un karşısına çıktı. 

Toplantının başında basın mensuplarının kısa süre görüntü almasına izin verilirken, masanın oturma düzeninde, Komisyon Başkanı Nimet Baş'ın, emekli Orgeneral Yaşar Büyükanıt'ın karşısında yer aldığı görüldü.


ERDOĞAN NE DEMİŞTİ?

Erdoğan 27 Nisan'la ilgili olarak şunları söylemişti;

27 Nisanı ben bir muhtıra olarak değerlendirmeyi düşünmüyorum. O kadar güçlü bulmuyorum. Çünkü onun hiçbir fiili yanı yok, yaptırımı yok. Sadece bir açıklama yapmışlardır bir bildiri okumuşlardır ama ertesi gün hükümet gerekli olan değerlendirmeyi yapmış asıl muhtırasını hükümet vermiştir.