Mesaj cinayetine ömürboyu hapis istemi
AYDIN'ın Karacasu İlçesi'nde üç ay önce, stadyumda bekçilik yapan 27 yaşındaki Yücel Gümüş'ü eşiyle ilişkisi olduğu iddiasıyla bıçaklayarak öldürmek suçundan tutuklanan 23 yaşındaki Seyit T. ile kendisine yardımcı olduğu iddia edilen kuzeni 34 yaşındaki Osman T. hakkında, 'Haksız tahrik altında iştirak halinde kasten insan öldürme' suçundan ömürboyu hapis cezası istemiyle Nazilli Ağır Ceza Mahkemesi'nde dava açıldı.
Sanık Seyit T. savcılığa verdiği ifadesinde, eşine aşk dolu sözcüklerden oluşan mesajları görünce çılgına döndüğünü, alkolün de etkisiyle bıçakladığını söyledi. 

Olay, geçen 19 Eylül'de saat 02.30 sıralarında Karacasu Spor Salonu yakınındaki cimnastik aletleri bulunan parkta meydana geldi. Polisi ve 112 Acil Servis'i arayan bir kişi, parkta yaralı olduğunu söyledi. Olay yerine giden ekipler, Karacasu Gençlik Hizmetleri ve İlçe Spor Müdürlüğü'nde bekçi olarak çalışan evli 2 çocuk babası Yücel Gümüş'ü kanlar içinde buldu. Yaralının Yanında da Seyit T. ile kuzeni Osman T.'nin olduğunu gördü. Hastaneye kaldırılan ve 15 yerinden bıçaklandığı belirlenen Yücel Gümüş kurtarılamadı. Polis üzeri kanlı Seyit T. ile kuzeni Osman T.'yi gözaltına alıp, sorguladı. Seyit T., Yücel Gümüş'ü kendisinin bıçakladığını itiraf etti. Adliyeye sevk edilen iki kişi tutuklandı.

'AŞK MESAJLARI ÇILGINA ÇEVİRDİ'

Seyit T. savcılık ve hakim önünde verdiği ifadesinde, eşi G.T.'nin (24) son günlerde cep telefonunu elinden düşürmemesi üzerine şüphelendiğini belirterek şunları anlattı: "Yücel'i eşim ile aynı işyerinde çalıştığından dolayı tanıyorum. Olay gecesi eşimin cep telefonuna 'Yücel ağbi' ismiyle kayıtlı numaradan çağrı geldi. Eşimi, Yücel ile çok samimi olduğu için dikkat etmesi konusunda daha önce de uyarmıştım. Eşime, Yücel'in kendisini bu saate neden aradığını sordum. Bana 'Yarın Nazili'ye gidecekler onu haber vermek için aramıştır' diye cevap verdi. Eşimin yatak odasına gidip başka telefonla mesaj attığını gördüm. Telefonu elinden alıp mesajlara baktım. Eşimin telefonunda 'kocam geldi', 'kapatıyorum artık öptüm seni', 'iyi uykular bitanem, hayatım, bebeğim seni ne kadar çok sevdiğimi bilmelisin' yazıyordu. Bunları konuşmak için Yücel'e telefon edip olay yerine çağırdım."

'BENİ TAHRİK ETTİ'

Yücel'e eşiyle ilişkisinin olup olmadığını ve neden bu tür mesajlar attığını sorduğunu belirten SeyitT., Yücel bana 'Senin eşin çok açık saçık giyiniyor, onu çok imhal ediyorsun, eşine sahip çık. Sana sadece mesajlardan mı bahsetti, başka zevklerden bahsetmedi mi' diye cevap verdi. Bu sözler üzerine çılgına döndüm. Aşırı derecede alkol almıştım. Yücel'in telefonunda eşimin ismi 'Gürkan' diye kayıtlıydı. Yücel'e neden bu isimle kaydettiğini sordum. Bana 'eşim telefonda kadın ismi görünce kızıyor, ben de bu isimle kaydettim' dedi. Bana hakaret etmeye başladı. Ben de kendisine yumruk attım. Yücel, cebinden bıçak çıkardı. Aramızda boğuşma başladı. Bıçağı elinden alıp, rastgele sapadım. Kuzenim bizden uzaktaydı. Ona yardım istemesini söyledim. Böyle olmasını ben de istemezdim. Namusumu temizledim."

Diğer sanık Osman T. ise olaya karışmadığını söyledi.

ÖMÜRBOYU HAPİS İSTEMİ

Olayı soruşturan Cumhuriyet Savcısı Bülent Cem Koçak, toplanan delliler, sanığın samimi itirafı, telefon inceleme tespit tutanağı, otopsi raporu ve tanıkların ifadelerine göre sanıklar Seyit T. ve Osman T. hakkında, 'Haksız tahrik altında iştirak halinde kasten insan öldürme' suçundan ömürboyu hapis cezası istemiyle Nazilli Ağır Ceza Mahkemesi'nde dava açtı. İki sanık gelecek ay hakim önüne çıkacak.