2 komşusunu öldürüp intihar etti
ADANA'da apartman yöneticisi Yahya Kaya, gürültü yaptıklarını öne sürdüğü komşusu Nurcan Özdamar ile olaya müdahale eden ve aynı katta oturan polis memuru Hüseyin Şensoy'u öldürdükten sonra aynı silahla intihar etti.
Olay, bugün öğle saatlerinde merkez Çukurova İlçesi Toros Mahallesi 77 bin 135 Sokak'ta meydana geldi. Yağmur Apartmanı'nın yöneticisi Yahya Kaya, binanın 9'uncu katında oturan komşusu Nurcan Özdamar'ı evinde gürültü yapıldığı gerekçesiyle uyarmaya gitti. Devlet Su İşleri (DSİ) Adana 6'ncı Bölge Müdürlüğü'nden emekli olan Kaya ile aynı yerden emekli olan Özdamar arasında 'gürültü' yapma nedeniyle tartışma çıktı. 

Tartışmanın alevlenmesi üzerine aynı katta oturan ve izinli olduğu belirtilen Adana Emniyet Müdürlüğü Hassas Bölgeleri Koruma Şube Müdürlüğü'nde görevli polis memuru Hüseyin Şensoy, tartışmaya müdahale ederek tarafları aralamak istedi. Ancak öfkelenen yönetici Yahya Kaya, üzerinde taşıdığı tabancasını çekerek komşularına ateş ettikten sonra aynı silahla kendi başına ateş etti. İhbar üzerine olay yerine gelen sağlık ekiplerinin müdahale ettiği Nurcan Özdamar, Hüseyin Şensoy ve Yahya Kaya'nın öldüğü belirlendi. Olayla ilgili soruşturma başlatıldı.