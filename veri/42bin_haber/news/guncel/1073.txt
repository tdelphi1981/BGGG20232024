'Bilim adamları Türkiye'ye dönmeli'
Cumhurbaşkanı Gül: Bilim adamı transferindeki engeller kaldırılmalı.
 Cumhurbaşkanı Abdullah Gül, yabancı bilim adamlarının Türkiye'ye gelmesinin önündeki engellerin kaldırıması için yasal çalışmaların yapılmasını istedi. Gül, artık Türkiye'nin yurt dışındaki Türk bilim adamları için cazip bir ülke haline geldiğini ifade etti.
 Çankaya Köşkü'nde yapılan TÜBİTAK Bilim, Özel, Hizmet ve Teşvik Ödülleri Töreni'nde konuşan Cumhurbaşkanı Gül, ilk töreni yaptıkları zamandan bugüne Türkiye'de çok şeyin değiştiğine dikkat çekti. Gül, artık Türkiye'nin yurt dışındaki Türk bilim adamları için cazip bir ülke haline geldiğini kaydetti. Spor kulüplerinin yabancı sporcuları transfer ettiklerini, onların da Türk kulüpleri için ter döktüğünü hatırlatan Gül, bunun, bilim insanları için de geçerli olması gerektiğini söyledi.
 Yabancı üstün beyinlerin, Türkiye'ye getirilmesinin önünde engeller bulunduğunu vurgulayan Gül, bununla ilgili yasal ve idari durumun gözden geçirilmesinin zorunluluk olduğunu ifade etti. Türkiye'nin genç nüfusunun çokluğunun övünülecek bir durum olduğunu belirten Gül, bunların nitelikli hale getirilmemesi halinde yük olacaklarına vurgu yaptı. Gül, gençlerin bilim ve teknolojiye yönlendirilmesi gerektiğini söyledi.
 TÜBİTAK'ın savunma, enerji ve çevre konularındaki projelerini yakından takip ettiğini belirten Gül, son olarak geçen hafta uzaya gönderilen Göktürk 2 uydusunun övünç kaynağı olduğunu kaydetti. Gül, bunların çoğaltılması gerektiğini bildirdi. Türkiye'nin, sanatçı ve sporcularının örnek alındığını hatırlatan Gül, bunun bilim adamları için de geçerli olmasını temenni etti.
 Törende konuşan Bilim Sanayi ve Teknoloji Bakanı Nihat Ergün ise Türkiye'nin 2023 yılında dünya ekonomileri arasında ilk 10'a girme gibi bir hedefi bulunduğunu hatırlatarak, bunun bilim ve teknoloji ile mümkün olacağını dile getirdi. Geçen 10 yılda Türkiye'yi düşük düzeyli ekonomi ve teknolojiden orta düzeyli duruma taşıdıklarını hatırlatan Ergün, 2023'e kadar da yüksek düzeye çıkarmak için çalışmalarının süreceğini kaydetti.
 TÜBİTAK Başkanı Prof. Dr. Yücel Altunbaşak ise bilim insanlarının o ana kadar bilinmeyeni ortaya çıkardıklarını belirterek, bilim insanlarının insanlığın ortak miraslarını ortaya koyduklarını vurguladı. Altunbaşak, bilim alanındaki desteklerinin süreceğini kaydetti.
 Konuşmaların ardından, Cumhurbaşkanı Gül, TÜBİTAK tarafından Bilim, Özel, Hizmet ve Teşvik Ödülleri'ne layık görülen bilim insanlarına ödüllerini verdi. Ödül törenine; Başbakan Yardımcısı Bülent Arınç, Enerji ve Tabii Kaynaklar Bakanı Taner Yıldız, AB Bakanı ve Başmüzakereci Egemen Bağış, Bilim Sanayi ve Teknoloji Bakanı Nihat Ergün ile Orman ve Su İşleri Bakanı Veysel Eroğlu ve çok sayıda davetli katıldı.
  