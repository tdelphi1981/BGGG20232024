Kamyonet gölete uçtu: 2 ölü
ÇORUM'da dün akşam 50 yaşındaki Ali Ekber Dizman ile 64 yaşındaki Kemal Sezer'in tarladan topladıkları lahanaları yükledikleri kamyonet, yol kenarındaki gölete uçtu. Bugün kamyonetin vatandaşlar tarafından fark edilmesiyle başlatılan çalışmalarda Dizman ve Sezer'in araçtan cesetleri çıkarıldı.
Kaza, dün akşam saatlerinde Çorum'un merkeze bağlı Karagöz Köyü Karagöl mevkisinde meydana geldi. 3 çocuk babası Ali Ekber Dizman arkadaşı 3 çocuk babası Kemal Sezer ile birlikte Cemilbey yolu üzerinde bulunan Karagöl mevkisindeki tarlaya giderek gün boyu lahana topladı. Daha sonra lahanaları 19 KT 247 plakalı kamyonete yükleyen ikili, dönüşe geçti. Dizman'ın yönetimindeki kamyonet, yol kenarındaki gölete uçtu. 

GÖLETTEKİ KAMYONETİ GÖRDÜLER

Bugün yoldan geçen vatandaşlar gölet içerisinde bir kamyonet görünce durumu jandarmaya bildirildi. Bölgeye jandarma ile birlikte Sivil Savunma Arama ve Kurtarma Birliği ekipleri de sevk edildi. Dalgıçlar gölete girip araç içerisinde boğularak hayatlarını kaybeden Dizman ve Kemal Sezer'in cansız bedenlerini çıkardı. Çıkarılan cesetler otopsi için Hitit Üniversitesi Çorum Eğitim ve Araştırma Hastanesi morguna kaldırılırken, gölete uçan araç ise vinç yardımıyla sudan çıkarıldı.

Hastane morguna gelen Kemal Sezer ve Ali Ekber Dizman'ın yakınları ölüm haberini alınca sinir krizi geçirdi. Jandarmanın olayla ilgili soruşturmasının sürdüğü bildirildi.