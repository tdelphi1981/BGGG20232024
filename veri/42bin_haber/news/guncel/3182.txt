8 yaşındaki kızı kuduz köpek ısırdı
GİRESUN'un Tirebolu İlçesi'nde evine girmeye çalışan 8 yaşındaki Seda Durkaya'yı ısıran köpek ertesi sabah ölü bulundu. Köpeğin kuduz olduğu belirlendi, küçük kız tedaviye alındı.
Olay, Demirci Mahallesi'nde geçen 1 Şubat'ta meydana geldi. Seda Durkaya, akşam saatlerinde evine girerken kurt köpeğinin saldırısına uğradı. Seda'nın kolunu ısıran sahipsiz köpek, çevredekilerin müdahalesi sonrasında kaçtı. Kolundan yaralanan Seda, getirildiği Tirebolu Devlet Hastanesi'nde tedaviye alındı ve kuduz aşısı yapıldı.

Ertesi sabah köpeği evlerinin yanında ölü bulan Seda'nın babası Hami Durkaya'nın haber vermesi üzerine Tarım Müdürlüğü'nden gelen veteriner, kuduz olma ihtimalini düşünerek hayvanı Samsun Veteriner Kontrol ve Araştırma Enstitüsü'ne gönderdi. Yapılan inceleme sonrasında da Seda'dan sonra iki kişiyi daha ısırdığı ileri sürülen köpeğin kuduz olduğu ortaya çıktı.

Bunun üzerine Seda'nın tedavisi için Sağlık Müdürlüğü'nce intaniye uzmanı görevlendirildi. Giresun Prof. Dr. İlhan Özdemir Devlet Hastanesi'ne kaldırılan Seda Durkaya'nın tedavisine burada devam ediliyor.

Kızının sağlığına kavuşması için dua eden baba Hami Durkaya, "Kızıma serum verildi, ardından da bir iğne daha yapıldı" dedi. Köpeğin iki kişiye daha saldırdığını söyleyen Hami Durkaya, olayın meydana geldiği yerde okul bulunduğunu, yetkililerin sahipsiz köpekleri toplatmasını istedi.