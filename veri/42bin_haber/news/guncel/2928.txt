Antalya'da korkunç cinayet
Antalya'da dün akşam eve gitmemesi üzerine ailesi tarafından aranan kişi, dere içinde başına sert bir cisimle vurularak öldürülmüş ve yüzü yanmış halde bulundu.
Konyaaltı Uluç Mahallesi'ndeki bir apartmanda kapıcı olarak çalışan Üzeyir Kaya'nın (38) dün akşam eve gelmemesi üzerine ailesi aramaya başladı.

Aynı mahalledeki bir derede Üzeyir Kaya'yı çalılıklara takılı halde ölü bulan ağabeyi Mehmet Kaya, durumu polislere bildirdi. Olay yerine gelen deniz polisi tarafından dereden çıkarılan Kaya'nın cesedinde yapılan incelemede, başına sert bir cisimle vurularak öldürüldüğü ve yüzünün yandığı belirlendi.

Üzeyir Kaya'nın cesedi, daha sonra otopsi yapılmak üzere Antalya Adli Tıp Kurumu morguna kaldırıldı.

Evli ve 2 çocuk babası Kaya'nın ölümüyle ilgili soruşturma başlatıldı.