Oyuncağı için boğuldu
Çorum'da bir inşaat alanının arkasında bulunan su çukuruna düşen oyuncağını almak isteyen 4 yaşındaki çocuk, boğuldu.
AA muhabirinin aldığı bilgiye göre, Çorum-Ankara karayolunun 35'inci kilometresindeki bir dinlenme tesisi inşaatında bekçilik yapan Metin Eryılmaz'ın 4 yaşındaki oğlu Hüseyin Eryılmaz, inşaat alanının arkasındaki su dolu çukurun kenarında oynadığı sırada elindeki oyuncak arabasını yaklaşık 2 metre derinliğindeki su çukuruna düşürdü.

Oğlunu inşaat alanının çevresinde göremeyen baba Metin Eryılmaz, su birikintisinin olduğu alana yöneldi. Oğlunun elindeki oyuncak arabasını suyun üzerinde gören Eryılmaz, durumu güvenlik güçlerine bildirdi.

Jandarma ekipleriyle beraber olay yerine gelen İl Afet ve Acil Durum Müdürlüğü (AFAD) ve Çorum Belediyesi İtfaiye Müdürlüğü dalgıç ekipleri, 10 metre genişliğindeki su birikintisine girerek bir müddet küçük çocuğu aradı. Ekipler, kısa süre içerisinde ulaştığı çocuğun cansız bedenini sudan çıkardı.

Anne Hülya Eryılmaz ve yakınları olay yerinde fenalık geçirdi. Ambulansa alınan küçük Hüseyin'i yaklaşık yarım saat yaşama döndürmeye çalışan sağlık ekiplerinin çabası sonuçsuz kaldı. Uzun süre oğlunun cansız bedeninin bulunduğu ambulansın başında feryat eden anne Hülya Eryılmaz'ı, yakınları sakinleştirme çalıştı.

Ekiplerin müdahalesinin ardından küçük çocuğun cansız bedeni, ambulansla Hitit Üniversitesi Çorum Eğitim ve Araştırma Hastanesi morguna kaldırıldı.