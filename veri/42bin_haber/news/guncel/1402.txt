Bir bu eksikti
Ülkeye yasadışı yolla soktukları çaylara sunta talaşı da ekleyip paketleyerek piyasaya sürdükleri ileri sürülen 2 kişi yakalandı.
 Piyasaya sürmeye hazırlanırken ele geçirilen "talaşlı çay" miktarı 10 ton. Şüphelilerin talaşı çay paketlerini hacimlendirmek için kullandıkları belirlendi.
 Yurda kaçak olarak sokulan kalitesiz çaylara sunta tozu katılıp piyasaya sürüldüğü ihbarını alan Güvenlik Şube Müdürlüğüne bağlı ekipleri hemen harekete geçti. Yapılan ihbarda İran'dan yurda sokulan kalitesiz çayların Van üzerinden İstanbul'a getirildiğini tespit eden polis Sultanbeyli ve Çekmeköy'de iki ayrı adres tespit etti. Tespit edilen adreslere yapılan operasyonda iki ayrı depoda iki kişi gözaltına alındı.
 ÇAY PAKETLERİNE TALAŞ EKLEYEREK HACİM KAZANDIRDILAR
 Depolara giren polis içeride çuvallara istif edilmiş tonlarca kaçak çay ve sunta parçaları gördü. Suntaların çaylarla birlikte istiflenmesinin sırrı polisin yaptığı incelemeden sonra ortaya çıktı. Şüphelilerin suntaları makinede toz haline getirip kalitesiz çaya karıştırıp harmanladıkları ve bu şekilde piyasaya sürmeye hazırlandıkları tespit edildi. Baskın yapılan iki katlı deponun üst katındaki harmanlamadan sonra alt katta paketleme işleminin yapıldığı ortaya çıktı.
 NE KADARI ÇAY ? LABORATUVAR İNCELEMESİ ORTAYA ÇIKARACAK
 Polis depolarda ele geçirilen çayları detaylı inceleme için laboratuvarlara gönderecek ve paketlerin içinde talaştan başka yabancı madde olup olmadığı bu incleme sonunda anlaşılacak.