Kapının kırılan camı göğsüne saplandı
SAMSUN'da kardeşiyle oynarken oda kapısının kırılan camı göğsüne saplanan 10 yaşındaki Batuhan Yılmaz ağır yaralandı. Kalbe giden damarların kesilmesi nedeniyle küçük Batuhan hemen ameliyata alınırken, durumunun ciddiyetini koruduğu kaydedildi.
İlkadım İlçesi Çatalarmut Mahallesi'nde dün akşam meydana gelen olayda, balıkçılık yapan 42 yaşındaki Ahmet Yılmaz ile 37 yaşındaki Emine Yılmaz'ın iki çocuğundan biri olan Batuhan Yılmaz, evde 7 yaşındaki kardeşi Tunahan Yılmaz ile oynarken görünmez bir kaza yaşandı. Evin içinde koşuşturken kapıya çarpan küçük Batuhan'ın üzerine, kırılan kapı camından büyük bir parça düştü. Göğsüne saplanan cam ile kanlar içerisinde kalan ilköğretim okulu 4'üncü sınıf öğrencisi Batuhan , ailesi tarafından Eğitim ve Araştırma Hastanesi'ne kaldırıldı. Burada yapılan ilk müdahalenin ardından ameliyata alınan Batuhan daha sonra Yoğun Bakım Ünitesi'nde tedavi amaçlı uyutulmaya başladı.

CAM, KALBE GİDEN DAMARLARA ZARAR VERDİ

Eğitim ve Araştırma Hastanesi yetkilileri, Batuhan Yılmaz'ın göğsüne saplanan camın kalbe giden damarlara zarar verdiğini belirterek, yapılan ameliyatla damarların onarıldığını, daha sonra da solunum cihazına bağlanan çocuğun toparlanması için uyutulduğunu söyledi. Bugün beyin cerrahı, nöroloji, ortopedi ve çocuk cerrah tarafından tekrar muayene edilerek uyandırılacağı ifade edilen Batuhan Yılmaz'ın sağlık durumunun ciddiyetini koruduğu bildirildi.