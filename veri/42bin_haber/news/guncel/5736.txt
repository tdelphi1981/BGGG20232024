Sevilay öğretmenin son anları kamerada!
İzmir'in Karabağlar ilçesinde, öğrencisi H.K. tarafından derste bıçaklanarak öldürülen Fen Bilgisi öğretmeni Rabia Sevilay Durukan'ın son anlarını gösteren kamera görüntüleri ortaya çıktı.
Dava dosyasına giren okulun güvenlik kamerası görüntülerinde, yaralı öğretmenin meslektaşının kucağında hastaneye götürülmesi ve okulda yaşanan telaş yer alıyor.

Nazire Merzeci İlköğretim Okulu öğretmenlerinden Durukan, 25 Eylül 2012 tarihinde 15 yaşındaki öğrenci H.K. tarafından bıçaklandı. Ağır yaralanan Durukan, kaldırıldığı hastanede hayatını kaybetti. Olayın ardından cinayet zanlısı H.K. yakalanarak yargılandı ve 20 yıl hapis cezasına çarptırıldı.

Dava dosyasına giren okulun güvenlik kamerası kayıtları, davanın bitmesinden sonra ortaya çıktı. Görüntülerde H.K.'nin, kapıları tek tek açarak öğretmeni araması ve bıçakladıktan sonra okuldan koşarak kaçması, ayrıca bıçaklamanın ardından yaşanan telaş yer alıyor. Ağır yaralanan Sevilay öğretmen, bir meslektaşı tarafından kucağa alınarak otomobille hastaneye götürülüyor.