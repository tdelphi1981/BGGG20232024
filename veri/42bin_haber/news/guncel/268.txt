Havayolu şirketlerini dolandıran şebekeye 13 tutuklama
İzmir başta olmak üzere 6 ilde düzenlenen operasyonda, sahte kredi kartlarıyla uçak bileti alıp havayolu şirketlerini milyonlarca lira zarara uğrattığı iddia edilen şebeke üyelerinin 13'ü tutuklandı.
 Şebekenin, 3'ü kadın 18 üyesi adliyeye sevk edildi. Zanlıların, Faslı hackerlardan aldıkları, özellikle Fransız turistlere ait kredi kartı bilgileriyle 1 milyon liralık vurgun yaptığı belirtilmişti.
 Bilişim Suçlarıyla Mücadele Şube Müdürlüğü ekipleri, geçen nisan ayında havayolu şirketlerinden sahte kredi kartıyla uçak bileti alınması ve şirketlerin yüksek miktarda zarara uğraması sebebiyle satışları durdurmaları üzerine harekete geçti. İncelemelerde, şebeke üyelerinin, yabancı uyruklu hackerlardan elde ettikleri kredi kartı bilgileriyle çeşitli havayolu firmalarından, bin 146 kişi adına yaklaşık 600 bin lira değerinde uçak bileti aldığı, internetten 170 bin liralık alışveriş yaptıkları ve turistik otellerde yaklaşık 200 bin lira harcadıkları tespit edildi. Sekiz aylık teknik takibin ardından düğmeye basan ekipler, elebaşılığını O.B. (28) ve H.C.'nin (40) yaptığı iddia edilen şebeke üyelerine operasyon düzenledi.
 İzmir başta olmak üzere Bursa, Ankara, Antalya, İstanbul ve Diyarbakır'daki operasyonda, 3'ü kadın 18 kişi gözaltına alındı. Aramalarda ise 2 adet tabanca ve 6 adet fişek ele geçirildi. Soruşturma kapsamında gözaltına alınan 18 zanlı, emniyetteki işlemlerinin ardından adliyeye sevk edildi. Sabaha kadar süren mahkeme sonucu 13 kişi tutuklandı, diğerleri ise tutuksuz yargılanmak üzere serbest bırakıldı.
 CİHAN
  