'Bayramı acıya dönüştürmeyin'
Kurban Bayramı için tüm birimlerle seferber olduklarını belirten Bakan Yıldırım, ''Bayramı acıya dönüştürmeyin'' uyarısında bulundu.
 Ulaştırma, Denizcilik ve Haberleşme Bakanı Binali Yıldırım, AA muhabirine yaptığı açıklamada, bayramlarda insanların sevdiklerine ulaşmak için telaşlı davrandıklarını hatırlatarak, küçük ihlal ve ihmallerin telafisi olmayan acı sonuçlar doğurduğunu bildirdi.
 ''Bu nedenle vatandaşlarımızdan trafikte dikkat, sabır ve kurallara uygun hareket etmelerini bekliyoruz'' ifadelerini kullanan Bakan Yıldırım, ''Trafik kazalarının neredeyse tamamına yakını aşırı hız, alkollü yola çıkmak veya diğer trafik kurallarına uymamaktan kaynaklanıyor'' şeklinde konuştu.
 Kurban Bayramı'nın acı ve çileye dönüşmemesi için tüm birimlerle seferber olduklarını belirten Yıldırım, bayramda yaşanacak yoğunluk nedeniyle kara, demir ve hava yollarında ek seferler konulduğunu söyledi.
  