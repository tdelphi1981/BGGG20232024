Sınır kapısına mobil X-Ray cihazı
Gümrük ve Ticaret Bakanı Hayati Yazıcı, Cilvegözü Sınır Kapısı'na mobil x-ray cihazı konulacağını açıkladı.
 Gümrük ve Ticaret Bakanı Hayati Yazıcı, Cilvegözü Sınır Kapısı'ndaki patlamaya ilişkin, ''Güvenlik önlemleri daha fazla artırılacak. Belki Türkiye'ye hemen girişte Gümrük ve Ticaret Bakanlığı'nın sadece sahip olduğu bir tane mobil x-ray cihazımızı da talimat verdim, inşallah bu kapıya konuşlandıracağız'' dedi. 
 
 Bakan Yazıcı, Hatay Havaalanı'nda Adalet Bakanı Sadullah Ergin, İçişleri Bakanı Muammer Güler ve Hatay Valisi Mehmet Celalettin Lekesiz ile düzenlenen basın toplantısında konuştu. 
 
 13 kişinin vefat ettiği bir olayın hemen akabinde gümrük kapıları ve ticaretle ilgili bir değerlendirme yapmanın çok anlamlı ve doğru olmadığını ifade eden Yazıcı, ''Ama bir beklenti var. Bu kapı önemli kapılarımızdan bir tanesi. Gümrüklü sahanın 20 metre dışında ara bölgede cereyan eden bir eylem. Tabii eylem dolayısıyla 2007 yılında modernize edip faaliyete geçirdiğimiz ve yap işlet devret modeli kapsamında Türkiye Odalar Borsalar Birliği'nin (TOBB) Gümrük Turizm İşletmeleri AŞ vasıtasıyla faaliyetini sürdürdüğü bu modern kapıda teknolojik donanımlar büyük ölçüde zarar görmüştür. Bunların işlevsel durumu devam ediyor mu, etmiyor mu? Bunu bilecek durumda değiliz. Çünkü sahada adli kovuşturma çerçevesinde alınmış önlem dolayısıyla giriş çıkış yasak. Bu süreç devam ediyor. Bu süreç bitince elbette ki bizim teknik ekibimiz ve TOBB'un teknik ekibi hazır bekliyor, değerlendirme yapacaklar'' dedi. 
 
 Sınırdaki ara bölgede, günde yaklaşık 150 TIR ticareti cereyanını sağlayacaklarını vurgulayan Yazıcı, ''Tabii güvenlik önlemleri daha fazla artırılacak. Belki Türkiye'ye hemen girişte Gümrük ve Ticaret Bakanlığı'nın sadece sahip olduğu bir tane mobil x-ray cihazımızı da talimat verdim, inşallah bu kapıya konuşlandıracağız'' diye konuştu. 
 
 Bir gazetecinin insani yardımın sağlandığı kapının yine aynı işlevine devam edip etmeyeceği yönündeki sorusuna Yazıcı, ''Savcılık elemanları ve emniyet tamamen kanıtları derleyip toparlayıp çekildikten sonra saha tamamen gümrük elemanlarına teslim edildiği andan itibaren hizmetler, elektronik aygıtlar çalışmıyorsa manuel olarak yapılacak, hiç duraksama olmayacak. Bir taraftan da elektronik aygıtları çalışır hale getireceğiz. Bu uzun zaman almaz. Birkaç gün içerisinde oradaki ticari aktivite devam edecek, kontrolleri daha fazla sıklaştıracağız. Bundan ötürü de hiç kimsenin kaygı duymasına gerek yok'' cevabını verdi