Kızını dilendiren anneye zabıta tepkisi
Taksim ve civarında küçük yaştaki kızını dilendiren anne, zabıtanın operasyonuyla yakalandı. Kadının, küçük kızın topladığı paraları belli zamanlarda gelip aldığı da görüntülere yansıdı. Zabıta ekipleri, okulda olması gereken çocuğu dilendirdiği için anneye tepki gösterdi.
Taksim Meydanı ve çevresinde dilencilik yapan küçük yaştaki kız çocuğunun annesi tarafından dilendirildiğini tespit eden zabıta ekipleri, kadını yakalamak için çalışma başlattı. Kız çocuğunun topladığı parayı annesine teslim ettiği sırada devreye giren zabıta ekipleri, anne ve küçük kızı zabıta müdürlüğüne götürerek, kadın hakkında Kabahatler Kanunu'na muhalefetten işlem yaptı. Zabıta müdürünün kadına gösterdiği tepki dikkat çekti. Zabıta müdürü, "Bu çocuğun okuması gerekir, dilenmesi değil." diye kadına bağırdı. 

Bu arada, küçük kızın dilenmesi, topladığı parayı annesine teslim etmesi ve annenin kızına talimat vermesi kameralarca kaydedildi.