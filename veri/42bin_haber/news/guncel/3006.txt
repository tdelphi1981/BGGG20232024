Kaçak akaryakıt deposunda yangın
MARDİN'in Nusaybin İlçesi'nde kaçak akaryakıt satılan depoda çıkan yangında işyeri sahibi İzzettin Sevgili ağır yaralarken, kızı 13 yaşındaki Seher Sevgili öldü.
Nusaybin'in Devrim Mahallesi'ndeki Yurt Sokak üzerinde açıktan benzin satan 46 yaşındaki İzzettin Sevgili'ye ait akaryakıt deposunda, bu akşam saatlerinde henüz belirlenemeyen bir nedenle yangın çıktı. İzzettin Sevgili son anda kendini dışarı atarak yaralı olarak kurtulurken, kızı Seher Sevgili alevlerin arasında kalıp can verdi. Yangın sırasında deponun önünde bulunan 47 NK 683 plakalı bir araç da alev aldı. Adı öğrenilemeyen sürücü, aracını uzaklaştırmaya çalışsa da 1 kilometre sonra, alevlerin büyümesi üzerine aracı terketmek zorunda kaldı. İtfaiye ekipleri, aynı anda iki ihbar yapılması üzerine, akaryakıt deposundaki yangını güçlükle söndürebildi.


Ağır yaralı İzettin Sevgili, Nusaybin Devlet Hastanesi'ne kaldırılarak burada yapılan ilk müdahalenin ardından Diyarbakır Dicle Üniversitesi Tıp Fakültesi Hastanesi'ne sevkedildi. Seher Sevgili'nin cesedi ise, otopsi yapılmak üzere Nusaybin Devlet Hastanesi morguna kaldırıldı. Yangın ve ölüm haberi üzerine hastaneye koşan Sevgili ailesinin fertleri sinir krizleri geçirdi. 


Güvenlik görevlilerinin olayla ilgili başlattığı soruşturma devam ediyor.