Sis nedeniyle uçuşlar iptal edildi
Siirt'te ve Şanlıurfa'da yoğun sis nedeniyle Ankara ve İstanbul'a yapılan uçak seferleri karşılıklı iptal edildi. AA muhabirinin Siirt Havaalanı yetkililerinden aldığı bilgiye göre, kentte etkili olan sis nedeniyle Bora Jet'in Ankara-Siirt uçak seferi karşılıklı yapılamadı.

Yetkililer, sisli hava dolayısıyla Bora Jet'in Ankara-Siirt, Siirt-Ankara uçuş seferlerinin iptal edildiğini belirtti.

Uçak seferlerinin iptal edilmesi nedeniyle Siirt'teki yolcular çevre illerden gerçekleştirilecek uçak seferlerine yönlendirildi.

Şanlıurfa'da da uçuşlar iptal

Şanlıurfa'da da GAP Havaalanı çevresinde etkili sis dolayısıyla Türk Hava Yolları'nın (THY), İstanbul-Şanlıurfa ve Ankara-Şanlıurfa seferleri karşılıklı yapılamadı. Bu arada, THY'nin Ankara'dan 09.49'da havalanan uçağı, sis nedeniyle Şanlıurfa'ya inemediği için Gaziantep'e yönlendirildi.