UNESCO heyeti Suriyeli sığınmacılar ile ilgili çalışmalarını tamamladı
UNESCO Türkiye Milli Komisyonu heyeti, Türkiye'ye sığınan Suriyelilerle ilgili Gaziantep'te iki gün süren çalışmalarını tamamladı.
UNESCO Türkiye Milli Komisyonu Most İhtisas Komisyonu Başkan Vekili Doç. Dr. Akif Kireçci, Şehitkamil Kültür Merkezi'nde düzenlenen değerlendirme toplantısında, çalışma kapsamında 4 kampı ziyaret ettiklerini ve Türkiye'nin verdiği hizmetleri, büyük bir özveriyle, başarılı bir organizasyonla, insanüstü gayretle hayata geçirdiğini gördüklerini söyledi.

Suriye'den gelenlerin yaşadığı kampları 'dünyada örneği olmayan bir kamp ortamı' diye niteleyen Kireçci, 'Bu kamplar, dünyada standart tespit edilmesi için referans olacaktır diye ümit ediyorum' dedi.

Yapılanları ve yapılamayanları dünya kamuoyuna aktarmak için ziyareti gerçekleştirdiklerini ifade eden Kireçci, 'UNESCO'nun bakış açısıyla konuşacak olursak, en büyük sorun göç. Korkunç bir göç yaşanıyor. İnsanlar, evlerinden yurtlarından sökülmüşler, atılmışlar. Bunun temel sebebi de yaşam hakkını zedeleyen savaş. Böyle anlamsız bir savaşla bu insanlar yurtlarından edilmişler, buraya geliyorlar. Barış bir insan hakkıysa, bunun insanların elinden alındığını görüyoruz' diye konuştu.

Türkiye'nin hiç mecbur olmadığı halde, ülkesine gelen geçici sığınmacılara her türlü imkanı sağladığını vurgulayan Kireçci, şöyle devam etti:

'Bunları görünce çok memnun olduk. Birçok insana burada sağlık hizmeti veriliyor. Bu önemli bir konu. Hatta o kadar ki, burada gerekli olmadığı halde tedavi olmak isteyen insanların hikayelerini duyduk. Tüp bebek isteyen çiftler taleplerini dile getirdiler, onları duyduk. Yetişkinler için eğitim ortamlarının sağlandığını gördük. Kadınlara, özellikle genç kızlara değişik platformlarda eğitimler veriliyor. Çocuklara eğitim verildiğini gördük. Dezavantajlı gruplara bile burada bir takım insani yardımlar yapıldığını, örneğin tekerlekli sandalyeler verildiğini, bunların dağıtıldığını tespit ettik. Bunların hepsi UNESCO'nun temel değerleriyle, prensipleriyle örtüşen uygulamalar.'

Türkiye'nin tek başına böyle bir yükün altına girdiğine dikkati çeken Kireçci, yapacakları çalışmalarla bu uluslararası krizi çözmek için uluslararası kamuoyunun dikkatini bölgeye çekmeye çalışacaklarını vurguladı.

-'Olağanüstü bir gayret gösteriliyor'-

UNESCO Türkiye Milli Komisyonu Toplumsal Cinsiyet Eşitliği İhtisas Komisyonu Üyesi Prof. Dr. Aylin Görgün Baran da, kampları dolaşınca, özverili bir çalışmanın sonucu olarak eğitim, sağlık ve sosyal alanlarda müthiş yardımların yapıldığını gördüklerini söyledi.

Suriyelilere sunulan hizmetlerin, imkanlar ölçüsünde bakıldığında son derece gelişkin olduğunu dile getiren Baran, şöyle konuştu:

'Türkiye bu anlamda bir insanlık görevini yerine getiriyor. Bunu da kendi imkanlarıyla yapmaya çalışıyor. İki günde 4 kamp gezdik ve hepsinde de hizmet akışı bir şekilde sağlanıyor. Bu sadece eğitim, sağlık açısından değil, gıda bağlamında, iaşe bağlamında da 3 öğün yemek veriliyor. Kolay bir iş değil. Dolayısıyla bunlar bir şekilde yerine getirilmeye çalışılıyor. Umarım en kısa zamanda savaş biter ve misafirlerimiz de kendi ülkelerine dönerler.'

UNESCO Türkiye Milli Komisyonu Most İhtisas Komisyonu Üyesi Cengiz Bucak ise kısa bir zamanda yoğun bir göç dalgasının yaşandığı bir durumda, 'insan üstü, olağanüstü bir gayretle', güzel eserler ortaya koyanlara teşekkür etti.

Gaziantep Vali Yardımcısı Bayezit Bestami Alkan da UNESCO heyetinin iyi izlenimlerinin kendilerini gururlandırdığını ifade etti.