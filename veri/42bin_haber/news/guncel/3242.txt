Go-Kart'ta başı kopan Tuğba'nın ölüm nedeni belli oldu
ADAPAZARI'nda bir alışveriş merkezinin otoparkında bulunan go- kart pistindeki kazada kafası koparak can veren üniversite öğrencisi 24 yaşındaki Tuğba Erdoğan'ın cenazesi, ailesi tarafından İstanbul Adli Tıp Kurumu Morgu'nda alınarak, toprağa verilmek üzere Kütahya'nın Gediz İlçesi'ne götürüldü.
Kazayla ilgili soruşturma sürerken, 'taksirle ölüme sebebiyet vermek' suçlamasıyla gözaltına alınan go- kart pistinin işletmecisi Ömer Malkoç, 'adli kontrol' kararıyla tutuksuz yargılanmak üzere serbest bırakıldı. Dehşet anını anlatan Tuğba'nın sözlüsü Muhammet Enes Özkan ve arkadaşları, "Her şey bir anda oldu. Başını yerde yuvarlanırken gördük, donduk kaldık" dedi. 


Olay dün saat 13.30 sıralarında, Adapazarı'nda Şeker Mahallesi'nde çevreyolu kenarında bulunan bir alışveriş merkezinin otoparkı yanında oluşturulan go-kart pistinde meydana geldi. Sakarya Üniversitesi Mühendislik Fakültesi Çevre Mühendisliği Bölümü öğrencisi Tuğba Erdoğan, aynı bölümden mezun sözlüsü Muhammet Enes Özkan, kardeşi Ahmet Özkan ve üniversiteden kız arkadaşı Seba G. ile birlikte go- karta binmek üzere piste gelip kiraladıkları araçlara bindiler. Zorunlu olmasına rağmen kaskı takılmayan ve boynundaki atkıyı da çıkarmayan Tuğba Erdoğan, iddiaya göre emniyet kemerini göğüsten geçecek şekilde değil de boyun bölgesinden geçirerek bağlayıp go- kartla pistte tur atmaya başladı.


ATKISI MOTORA DOLANDI


Çevre Mühendisliği Bölümü öğrencisi olmasının yanı sıra TEMA'nın çevreci faaliyetlerine de aktif olarak katılan Tuğba Erdoğan, arkadaşlarıyla şakalaşarak neşe içinde pistte tur atarken korkunç olay meydana geldi. Tuğba Erdoğan'ın boynundaki yeşil atkı, henüz bilinmeyen nedenle sarkarak, go- kartın motoruna dolandı. 


Arkadaşları ne olduğunu anlamadan Tuğba Erdoğan'ın kopan kafası, piste fırladı. Üniversiteli Tuğba, hızla emniyet bariyerine çarparak duran go- kartta can verdi. Neşe içinde geldikleri pistte arkadaşları Tuğba'yı feci kazada kaybeden arkadaşları sinir krizleri geçirdi. Tuğba Erdoğan'ın cesedi, savcının incelemesinin ardından otopsi için İstanbul Adli Tıp Kurumu'na gönderildi.


"BAŞI YERDE YUVARLANIRKEN GÖRDÜK"


Sakarya Emniyet Müdürlüğü ekipleri, pistte inceleme yaptı. Yerde bulunan kanlı kaşkoldaki düğüm ve kandan ilk tespitlere göre, kaşkolunun go- kart motoruna dolanarak Tuğba'nın başının kopmasına neden olduğu değerlendirmesi yapıldı, ancak emniyet kemerinin yanlış bağlanmasının sorun olabileceği ihtimali de dikkate alındı.


Poliste ifade veren genç kızın sözlüsü Muhammet Enes Özkan, "Piste go- kartla tur atıyordu. Ne olduğunu anlayamadık. Her şey bir anda oldu" dedi. Diğer arkadaşları da "Her şey bir anda oldu, başını yerde yuvarlanırken gördük. Hepimiz donduk kaldık" dedi.


İŞLETMECİ GÖZALTINDA


Tuğba Erdoğan'ın ölümüne ilişkin soruşturma kapsamında, gözaltına alınan go- kart pistinin işletmecisi Ömer Malkoç, Emniyet Müdürlüğü'ndeki işlemlerinin ardından adliyeye sevk edildi. 


Sakarya 3. Sulh Ceza Mahkemesi'nce 'taksirle ölüme sebebiyet vermek' suçlamasıyla hakim önüne çıkan Malkoç, adli kontrol kararı alınarak, tutuksuz yargılanmak üzere serbest bırakıldı. Ömer Malkoç, pazartesi, çarşamba ve cuma günleri karakola giderek imza atacak. Ömer Malkoç, Adliye çıkışında gazetecilerin olayla ilgili olarak sorularını cevapsız bırakılırken, fotoğraf ve görüntü alınmasına da tepki gösterdi.


Go- kart pistinin, Adapazarı Belediyesi'nden 2012 yılının Haziran ayında ruhsat alındıktan sonra faaliyete geçtiği öğrenildi.


'KASK TAKIN' UYARISI VAR


İnanılmaz kazanın meydana geldiği go- kart pisti bugün açılmadı. Yüzlerce Adapazarlı da sabah saatlerinden itibaren bölgeye gelerek korkunç kazanın meydana geldiği pisti merakla inceledi. Birçok gazeteci ve televizyon kameramanlarının da görüntü almak için geldiği go- kart pistinde kazanın izleri hala dururken, tesiste asılı bulunan güvenlik uyarılarının yer aldığı tabeladaki 'Kask ve emniyet kemeri takın' uyarısı dikkatlerden kaçmadı. 


Uyarı tabelasının bulunduğu go- kart pistinde can veren Tuğba'nın kaskını takmadan araca bindiği belirlendi. Genç kızın kaskın takıp, kaşkolunu da çıkarması halinde talihsiz kazanın meydana gelmeyebileceği belirtildi.


YEŞİL KAŞKOLA EL KONULDU, GO- KART YEDİEMİNDE


Polisin yaptığı ilk tespitte, Tuğba Erdoğan'ın ölümüne neden olduğu belirlenen yeşil kaşkola da el konuldu. 


İddialara göre genç kızın go- karta kaşkolunu boynuna iki kez dolayarak bindiği ve hızla giderken kaşkolunun bir ucunun aracın aksına dolanması sonrasında boyunda sıkışan atkının kafasını koparttığı tespit edildi.


GO- KART YEDİEMİNE TESLİM EDİLDİ


Tuğba'nın içinde can verdiği go- kart ise Cumhuriyet Savcısı'nın talimatı üzerine yediemine teslim edildi. Soruşturma kapsamında yapılacak inceleme sonrasında aracın tesis işletmecisine geri teslim edileceği belirtildi.