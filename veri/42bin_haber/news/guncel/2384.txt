İstanbul'a kar geliyor
Trakya'da gün içerisinde etkili olacak kar yağışı, İstanbul'da da etkisini sürdürecek. Meteoroloji Genel Müdürlüğü'nün internet sitesinde yer alan açıklamaya göre, Trakya'da gün içerisinde etkili olacak yağmur ve karla karışık yağmur, yüksek kesimlerde kar şeklinde görülecek.

Rüzgarın kuzey yönlerden kuvvetlenmesi ve hissedilir derecede sıcaklık düşüşü nedeniyle akşam saatlerinden itibaren Edirne ve Kırklareli çevrelerinde kar yağışı bekleniyor.

Gece saatleri ile yarın (pazar) kar yağışı Edirne, Kırklareli, Tekirdağ, İstanbul'un Silivri ve Çatalca çevrelerinde etkisini aralıklarla sürdürecek.

Trakya'da kar yağışı ve ani sıcaklık düşüşü nedeniyle yaşanabilecek olumsuz şartlara karşı tedbirli olunması istendi.