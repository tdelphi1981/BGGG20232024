Hatay'da Alman askerlerine saldırı
HATAY'ın İskenderun İlçesi'nde İşçi Partisi'nin gençlik yapılanması olan Türkiye Gençlik Birliği (TGB) üyeleri, Patriot hava savunma sistemlerin sevkıyatında görevli olan ve sivil olarak caddeye yürüyen Alman askerlerin başına çuval geçirme girişiminde bulundu.
Tartaklanan askerler kuyumcuya girerek kurtulurken, 30 gösterici gelen polisler tarafından gözaltına alındı.

Olay saat 17.00 sıralarında Şehit Pamir Caddesi'nde meydana geldi. Türkiye'nin NATO'dan talep ettiği Patriot hava savunma sistemlerin getirildiği Hatay'ın İskenderun İlçesi'nde malzemelerin sevkinde görev yapan Alman askerler, sivil olarak Şehit Pamir Caddesi'nde yürüyüş yaparken saldırıya uğradı. TGB üyeleri, 1'i kadın 6 askerin başına çuval geçirmek istedi. Askerlerle eylemciler arasında arbede yaşandı. Askerler, hemen cadde üzerindeki kuyumcuya sığınarak kurtulurken eylemcilere de polis müdahale etti. Kısa sürede caddeye gelen çok sayıda çevik kuvvet polisi gösterilerini çembere aldı.


İlçe Emniyet Müdürü Cengiz Başar de olay yerine geldi. Askerler, bir araçla hızla olay yerinden uzaklaştırırken 30 kişi de gözaltına alındı. Olayla ilgili soruşturma başlatıldı.