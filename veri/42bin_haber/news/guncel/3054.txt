Banka inşaatı kazısında 2 bin yıllık şehir kalıntısı çıktı
İzmit'te yeni Merkez Bankası binasının inşa edileceği alanda tarihi eserlere rastlandı. Müze Müdürlüğü yetkilileri daha kazma vurulur vurulmaz ortaya çıkan mermerlerin taban kalıntısı olduğunu, Roma döneminde burada büyük bir şehir olduğu bilindiğinden çalışmaları hemen durdurduklarını söyledi.
İzmit'te kent merkezinde bulunan mevcut Merkez Bankası binasının yerine bugünkü Öğretmenevi'nin yanındaki arazide yeni bina yapılması için çalışma başlatıldı. Kazı yapılan inşaat alanında mermer zemine rastlandı. Durum hemen Müze Müdürlüğü'ne bildirildi.

Bölgeye gelerek inceleme yapan Müze Müdürü İlksen Özbay ve arkeologlar, yaklaşık 2 bin yıl önce bugünkü Sekapark alanından itibaren doğuya doğru büyük bir Roma kentinin bulunduğu bilindiğine belirterek çalışmaları hemen durdurdu. Özbay, bölgenin hemen emniyete alındığını ve yarın sabah saat 09.00'dan itibaren burada kazı çalışmalarına başlayacaklarını söyledi.

Özbay, mermer zeminin altından ne çıkacağını şimdilik kestirmenin zor olduğunu, ancak çıkan mermerin Roma dönemine ait kalıntıların taban mermeri olduğunun kesin olduğunu söyledi. 

İzmit'in bulunduğu alanda, büyük bir Roma kenti de bulunuyordu. Bugünkü İzmit, 3'üncü Yüzyılda, Roma İmparatorluğu'na da başkentlik yapmıştı. Kentte mevcut yerleşim biriminde yapılan inşaat veya benzeri kazılarda sık sık tarihi eserler çıkıyor ve bunlar Müze Müdürlüğünde sergileniyor.