Çocuk yuvasında dayak skandalı
SAMSUN Aile ve Sosyal Politikalar İl Müdürlüğü'ne bağlı Süleyman Yançatoral Çocuk Yuvası'nda kalan 11 yaşındaki F.Y., yuvada görevli öğretmen M.S.'nin kendisini dövüp tehdit ettiğini iddia etti. Bunun üzerine M.S. hakkında inceleme başlatıldı.
Aile ve Sosyal Politikalar İl Müdürlüğü'ne bağlı Süleyman Yançatoral Çocuk Yuvası'nda görevli öğretmen M.S., ididaya göre 5 yıldır yuvada kalan 11 yaşındaki F.Y.'yi dövüp, olayı anlatmaması için de tehdit etti. F.Y. durumu kendisi gibi devlet korumasında olan ablası 16 yaşındaki K.Y.'ye anlattı. K.Y. de geçen pazartesi günü Aile ve Sosyal Politikalar İl Müdürülğü'ne giderek kardeşini darp ettiğini iddia ettiği öğretmen hakkında şikayette bulundu. Bunun üzerine kurum tarafından iddiayla ilgili inceleme başlatıldı.


ÖĞRETMENİN GÖREV YERİ DEĞİŞTİRİLDİ


Aile ve Sosyal Politikalar İl Müdürü Adnan İpekdal, şikayet dilekçesinin 3 Aralık'ta kendilerine ulaştığını belirterek, "Bize dilekçe verilmesinin ardından hemen olayı incelemeye aldık. Süreç devam ediyor. İlk aşamada hakkındaki iddialar nedeniyle öğretmenin görev yerini değiştirdik. Kesin sonuç araştırmanın ardından belli olacak" dedi.


TOKAT ATIP KULAĞINI ÇEKMİŞ


Vali Yardımcısı Haluk Şimşek de iddiayı ve süreci kendisinin de takip ettiğini dile getirerek, "Bana gelen bilgi, öğretmenin çocuğa tokat atıp kulağını çektiğini yönünde. Çocuğun iddiası bu şekilde. Tabi ki idddia araştırılıyor. İnceleme sonucunda gereken yapılacak" diye konuştu.


F.Y.'nin annesinin 2007 yılında öldüğü, babasının da çocuklarına bakacak durumda olmadığı için 4 kardeşiyle birlikte devlet korumasına alındığı belirtildi.