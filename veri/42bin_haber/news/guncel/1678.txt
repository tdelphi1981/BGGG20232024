Büyükçekmece Gölü'ne düşen Suriyeli genç kayboldu
Büyükçekmece'de TEM otoyolu Karasu Viyadüğü'nden babasıyla birlikte karşıya geçen Suriyeli genç, refüjdeki boşluktan Büyükçekmece Gölü'ne düştü. Bağırarak babasından yardım isteyen genç, bir süre sonra kayıplara karıştı.
Olay, saat 05.00 sıralarında meydana geldi. Bulgaristan'a giden Hasan Abu Hassoun, oğlu Adrian Abu Hassoun ve iki kişinin bulunduğu aracın yakıtı Karasu viyadüğüne geldiklerinde bitti. Polisi arayarak durumlarını bildiren Suriyelilere Karayolları ekipleri yardımcı oldu. Suriyelileri alan ekipler, ilerideki benzin istasyonuna götürerek yakıt almalarını sağladı. İddiaya göre ekipler, Suriyelileri viyadüğe getirerek ters istikamette bıraktı. Ellerindeki yakıt bidonuyla yolun karşı tarafına geçmek isteyen Suriyelilerden 19 yaşındaki Adrian Abu Hassoun, orta refüjdeki karanlıkta farkedemediği boşluktan Büyükçekmece Gölü'ne düştü. Bir süre babasından yardım isteyen genç daha sonra kayboldu. İki viyadük arasındaki demir ızgaraların hırsızlar tarafından çalındığı öğrenildi. 

Yaşanan olayı anlatan baba Hasan Abu Hassoun, "Yakıtımız bittiği için yardım istedik. Bizi alıp ilerideki istasyondan yakıt aldırdılar. Dönüşte yolun karşı tarafına bıraktılar. Aracımıza yöneldik, ben aradan geçtim ama oğlum göle düştü. Yarım saat 'Baba beni kurtar' diye bağırdı. Ama yardım etmek için gelen olmadı. Şimdi bağırma sesleri de gelmiyor" dedi. 

Olay yerine çok sayıda itfaiye ve polis ekibi sevk edildi. İtfaiye ekipleri gölde ve çevresinde Suriyeli genci bulmak için yoğun bir çalışma başlattı. Uzun bir zaman geçmesine rağmen Suriye uyruklu gençten haber alınamadı. Arama çalışmaları devam ediyor.