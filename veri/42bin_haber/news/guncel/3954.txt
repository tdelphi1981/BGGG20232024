Kar Doğu Anadolu'da yolları kapattı
Doğu Anadolu Bölgesi'nde etkili olan kar yağışı ve tipi nedeniyle 132 köy yolu ulaşıma kapandı. Bölgede gece en düşük hava sıcaklığı sıfırın altında 15 dereceyle Kars'ta ölçüldü.
Meteoroloji Erzurum Bölge Müdürlüğü'nden alınan bilgiye göre, Orta Akdeniz üzerinden gelen alçak basınç sisteminin etkisi altına giren Doğu Anadolu Bölgesi'nde kar yağışı aralıklarla etkisini sürdürüyor.Gece en düşük hava sıcaklıkları sıfırın altında olmak üzere Kars'ta 15, 
Erzurum'da 12, Ardahan'da 9, Ağrı'da 6, Erzincan'da 3, Iğdır'da ise 2 derece olarak ölçüldü. Günün en yüksek hava sıcaklıklarının da Ardahan'da sıfırın altında 2, Kars'ta sıfırın altında 1, Ağrı'da 1, Erzurum'da 3, Erzincan'da 5 ve Iğdır'da 8 derece olması tahmin ediliyor. Soğuk hava nedeniyle ev, iş yeri ve araçların camlarında buzlanma meydana geldi, çatılarda uzun buz sarkıtları oluştu. Sürücülerin, yakıt depoları donan araçlarını çalıştırmakta güçlük çektiği gözlendi. Bölgede aralıklarla etkili olan kar yağışı, ulaşımda da aksamalara neden oldu. Erzurum'da 121, Ağrı'da 9 ve Kars'ta 2 olmak üzere toplam 132 köy yolu, kar 
yağış ve tipi nedeniyle ulaşıma kapandı. İl Özel İdare Müdürlüğü'ne bağlı ekipler, kapalı köy yollarının yeniden 
ulaşıma açılması için çalışmalarını yoğun şekilde sürdürüyor. Kent merkezlerinde son ölçümlere göre kar kalınlıkları Ağrı'da 62, Ardahan'da 30, Erzurum'da 25, Kars'ta 18 ve Erzincan'da 1 santimetre.Meteoroloji yetkilileri, bölge genelinde buzlanma ve don olayının 
görüldüğünü belirterek, vatandaşların çığ tehlikesine karşı dikkatli ve tedbirli olmaları konusunda uyarıda bulundu.