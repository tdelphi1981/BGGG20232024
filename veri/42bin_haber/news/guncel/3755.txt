6 milyon avroluk kaçak eşya operasyonu
Tekirdağ'ın Çorlu ilçesinde düzenlenen operasyonda 6 milyon avro değerinde kaçak eşya ele geçirildi.
Çorlu Emniyet Müdürlüğü Kaçakçılık ve Organize Suçlarla Mücadele Grup Amirliği ekipleri, tır ile Misinli beldesindeki bir fabrikaya kaçak eşya geleceği ve bu malzemelerin Türkiye'nin çeşitli yerlerine satılacağı bilgisi üzerine fabrikaya operasyon düzenledi.

59 EU 2401 plakalı tır çekicisi ve 34 LC 195 plakalı dorseden iki kamyona kaçak eşyaların taşındığı sırada baskın yapan ekipler, şüphelileri suç üstü yakaladı.

Tır ve kamyonlarda yapılan aramalarda, toplam 6 milyon avro değerinde olduğu belirtilen 1 milyon 100 bin uyarıcı hap, 335 bin uyarıcı boş hap kutusu, 29 bin kol saati, bin saat kutusu, 250 saat kordonu, 5 bin 750 telefon kılıfı ve 14 bin adet elektronik sigara ele geçirildi.

Olaya ilişkin B.T, U.Y, S.G, E.A, F.A, O.T. ve A.T gözaltına alındı.