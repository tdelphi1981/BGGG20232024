Cumhurbaşkanı Gül'den bayram mesajı
Cumhurbaşkanı Abdullah Gül, Türkiye'nin kazanımları, ekonomik performansı, genç ve nitelikli nüfusu ile siyasi, iktisadi ve beşeri alanda yükselen standartları sayesinde parlak bir geleceğe doğru umut dolu yürüyüşünü sürdürdüğünü belirtti.
 Gül, Kurban Bayramı dolayısıyla yayımladığı mesajında, Türkiye'nin acıdan, kederden, sıkıntıdan uzak ve huzur içinde bir bayram geçirmesi temennisinde bulunarak, ''Bayramın önemini hatırlattığı güzel değerlerin, birarada yaşama şuurumuzu güçlendiren hasletlerin, sadece bayram günleriyle sınırlı kalmamasını, tüm toplumumuzu kuşatmasını diliyorum. Bu duygularla bütün vatandaşlarımın Kurban Bayramı'nı kutluyorum'' ifadelerini kullandı.
 Bayramların, kucaklaşma ve kenetlenme ve ihtiyacı olanlara, yokluk içinde bulunanlara sahip çıkma, yardım eli uzatma günleri olduğuna dikkat çeken Gül, vatandaşların bu şuurla, bayram günlerini maneviyatına uygun şekilde değerlendireceğine gönülden inandığını aktardı.
 Gül, bir taraftan bayram sevincini yaşarken, diğer taraftan da Türkiye'nin geldiği seviyeyle iftihar edildiğini ifade ederek, Türkiye'nin kazanımları, ekonomik performansı, genç ve nitelikli nüfusu ile siyasi, iktisadi ve beşeri alanda yükselen standartları sayesinde parlak bir geleceğe doğru umut dolu yürüyüşünü sürdürdüğünü vurguladı.
 Gül, mesajında şunları kaydetti:
  
 ''Çevremizdeki ülkelerle kıyasladığımızda, hakikaten dünyanın en güzel ve huzurlu memleketlerinden birinde yaşıyoruz. Sorunlarla ve risklerle dolu bir coğrafyada Türkiye, adeta bir yıldız gibi parlamakta, yükselen bir güç ve bölgesel bir aktör olarak çevresine ilham vermektedir. Her şeyden önce bunun kıymetini bilmemiz, memleketimizi sevmemiz ve sahip çıkmamız gerekmektedir. Ülkemizdeki sevgi, saygı ve hoşgörü ortamını korumamız gerekmektedir. Bu memleket, nerede yaşarsak yaşayalım, bütün renkleri ve çeşitlilikleriyle hepimizindir.
 Sorunlarımıza, kaygı ve vehimlere kapılarak değil; onları büyütmeden, konuşup tartışarak, birbirimizi anlayıp dinleyerek ve hep birlikte çözüm üretileceğiz. Sıkıntılarımızı birlik ve dayanışma içinde aşacağız. Tarih boyunca itinayla koruduğumuz birlik ve beraberliğimiz, kardeşliğimiz, milletimizi hep güçlü kılacaktır. Milletimizin birlik ve dirliğini bozmak isteyenler hiçbir zaman amaçlarını gerçekleştiremeyeceklerdir.''
   
 Gül, mesajında vatandaşların trafikte daha dikkatli olmaları ve kurallara uymalarını da hatırlatarak, hac görevini yerine getirenlerin de Türkiye'ye sağ salim dönmeleri temennisinde bulundu.