Polis Müdürü'nden, Kışanak'a: Bunlar size de saldırır
BDP'nin, Abdullah Öcalan'ın yakalanmasının yıldönümü düzenlediği yürüyüşe katılmak için öğle saatlerinde bazı kişiler Bağlar İlçesi 5 Nisan Mahallesi'nde toplandı.
Polis geniş güvenlik önlemi aldı, grubu engellemek için yolu zırhlı araç ve çevik kuvvet ekipleriyle kapattı. Bunun üzerine grubun içinde bulunan BDP Genel Başkan Yardımcısı Gültan Kışanak, Diyarbakır Milletvekili Nursel Aydoğan ve İl Başkanı Zübeyde Zümrüt, polis müdürleriyle bir süre görüştü.

Yürüyüşün yapılması için BDP Genel Başkan Yardımcısı Gültan Kışanak ve Güvenlik Şube Müdürü Süleyman Hançerli arasında uzun süre görüşmeler yaptı. Görüşmeler sırasında Emniyet Müdürü Hançerli, Kışanak'a şunları söyledi:

"Ayın 1'inden 15'ine kadar süren eylemler var. Kepenkler kapalı, taşlı sopalı saldırılar var. Onlarca molotof atılıyor. Polise de yazık, atan gençlere de yazık. Ben üzülüyorum, Diyarbakırlıya yazık. Güvenlik almak demek o gençlere de engel olmak demek. Bunca kepengi kim kapattırdı? Madem bir süreç var herkes bu sürece olumlu katkı sağlamalı. Sizden daha çok sağduyuya biz sahibiz."

Polis Müdürüne cevap veren Kışanak ise, "Siz müdahale etmeyin biz yürüyüp basın açıklaması yapacağız. Sizin engellemeniz olmazsa çıkacak her şeyin sorumluluğunu ben alıyorum. Sükunet içinde yürüyeceğiz" dedi. 

Polis Müdürü Hançerli'nin, "Emin olun ki bizim sağduyumuz sizden fazladır" sözleri üzerine sinirlenen Kışanak, "Sağduyunuz fazlaysa o polis aracının halkın içinde ne işi var?" dedi.

Polis Müdürü Hançerli ise Kışanak'a, "Siz burada ne yapıyorsunuz, sizin ne işiniz var? Bakın burada kanunsuz eylem yapılıyor, sizin ne işiniz var burada? Genel başkansınız, kanunsuz eyleme engel olun. Yüzü kapalı gruplar örgüt propagandası yapıyorsa biz burada devletin dik duruşunu gösteririz. Burada bir grup var ve niyetlerini bilemiyoruz. Siz söz veriyor musunuz, başka yerlerdeki molotoflu gruplar Diyarbakır'a zarar vermeyecek? Bakın arkada molotoflu gruplar var. Bakın genel başkanım bunlar size de saldırır. Bunlar kimseyi dinlemez" dedi.

"BİZE APO'NUN POSTERLERİ AÇILABİLİR DİYE TALİMAT VERİLMEDİ"

Emniyet Müdürü Süleyman Hançerli görüşmeler sırasında Kışanak'a, "Arkanızda Apo'nun posterleri açılıyor, ERNK bayrakları var" dedi. Bunun üzerine Kışanak, "Apo ile devlet görüşüyor" cevabı verince Hançerli, "Bakın hanımefendi, bize öyle bir talimat verilmedi, Apo'nun posterleri açılır diye. Terör propagandası yapılabilir diye birşey yok" dedi.

Bunun üzerine Kışanak, "Bu ülkenin en üst düzey yöneticileri, Adalet Bakanı, MİT Müsteşarı gidiyorlar ve Sayın Öcalan ile görüşüyorlar" dedi. 

Hançerli ise, "Biz de sorunun çözümü için katkı sağlıyoruz. Bakın arkanızda dönün bakın bayraklar var. Arkanıza dönerseniz göreceksiniz. Bunu yapmayın. Azıcık bekleyin. Sayın genel başkan biz tüm kalbimizle barışın huzurun gelmesini istiyoruz. Ben size dedim ki, o bayrakları indirin. Eli yüzü kapalı gruplar var. Şu an Bağlar'ın her yerinde molotoflu saldırılar var. Biz buna müsaade etmeyeceğiz. Bu bir kanunsuz eyleme döndü. Böyle müzakere ve konuşma olmaz. Siz bir vekilsiniz, Genel Başkansınız. Ben sizin yanınızda önümü ilikliyorum, saygı duyuyorum. Bakın patlamalar, örgüt propagandası yapılıyor" dedi.

Yapılan görüşmelerin ardından kalabalığın 500 metre yürüyüp Koşuyolu Parkı'na basın açıklaması yapmasına izin verildi. Parkta gruba hitap eden Gültan Kışanak, "Sayın Öcalan ile görüşmeler başladığında Paris'te çok büyük bir katliam işlendi. Paris'teki katliam ve cinayet Türkiye'den bağımsız değildir. Eğer gerçek bir barış aranıyorsa, bu komploya karşı net tutum alınmalıdır" dedi.

Diyarbakır'da geçen pazar günkü gösteride yaşamını yitiren Şahin'i panzerin ezdiğini söyleyen Kışanak, "Bu cinayeti işleyenler bunun hesabını verecek. Bundan sonra hiçbir provokatif girişim bizi durduramaz. Biz yolumuzda yürürüz. Bu işi konuşarak çözmeye karar verdiyseniz, artık bedel ödetmekten vazgeçin. Aksi taktirde en büyük bedeli Türkiye öder" dedi.

Gültan Kışanak, Öcalan'la başlatılan müzakere sürecini desteklediklerini belirterek, "İmralı sisteminden vazgeçin. Kürt halkı Sayın Öcalan ile diyalog kursun. Öcalan halkıyla, Türkiye demokratik kamuoyuyla, örgütüyle diyalog kursun. En fazla katkı sunacak kişi Sayın Öcalan'ın kendisidir" diye konuştu.

OLAYLAR ÇIKTI

Basın açıklamasının yapıldığı sırada ara sokaklardan çıkan bazı gruplar yolda giden zırhlı polis araçlarına taş ve molotof kokteyliyle saldırdı. Bunun üzerine polis saldırgan gruplara tazyikli su ve gaz atarak müdahale etti. Kısa süren olaylar sırasında saldırganlardan bazıları gözaltına alındı.