Laçiner: Bu cinayetleri MİT işlemez
Çanakkale Onsekiz Mart Üniversitesi (COMÜ) Rektörü Prof. Dr. Sedat Laçiner, Paris'te 3 kadının öldürülmesiyle ilgili, 'Durum ya PKK içi bir hesaplaşmadır ya da başka bir devletin Türkiye ile MİT ile örgüt arasındaki görüşme arayışını, barış arayışını sabote etme çabasıdır' dedi.
Laçiner, rektörlük makamında düzenlediği toplantıda, 'bazı şeylerin tesadüf olabileceğini, ancak 3 kadının aynı anda katledilmiş olmasının insanların zihinlerinde çok farklı algılar oluşturabildiğini' söyledi.

İmralı ile görüşmelerdeki sürecin sabote edilmesinde de durumun çok güzel bir malzeme oluşturabildiğini belirten Laçiner, 'Nitekim PKK içerisinde de, PKK sempazitanı çevreler içerisinde de olaya tepki oldu. Ama sabotaj beklentisi olduğu için herkes duruma bir kredi açtı. 'Durum bir sabote etme çabasıdır' denildi. Almanya'da, Belçika'da, Türkiye'de ya da şurada burada yine bu infazlar devam ederse bu PKK'yı rayından çıkarır, çok farklı bir yere taşır. PKK'yı çok kanlı bir örgüt haline getirir. PKK İmralı'yı tamamen silebilir. Abdullah Öcalan ile görüşmeyi falan artık önemsemiyoruz, hiç bir görüşme yapmayacağız diyerek son derece kanlı ve yok etmeye dönük bir istikamete yönelebilirler. Bu PKK'yı rayından çıkarmak için çok iyi bir araçtır' diye konuştu.

Bazı çevrelerde Türkiye'ye dönük şüphelerin seslendirildiğini ancak bunun çok doğru olmadığını, çünkü Türkiye'nin böyle bir geleneği bulunmadığını anlatan Prof. Dr. Laçiner, 'Bugüne kadar Türkiye'nin yurt dışında bir terör örgütü mensubunu veya başka milletten bir insanı, başka bir devlette infaz ettiğini görmüyoruz. Ermeni teröründe bile bunu görmüyoruz. Yani Türkiye'nin geleneğinde böyle bir infaz şekli yok. Bu saatten sonra başladı dememiz içinde bir emare yok. Hele hele görüşmeleri gerçekleştiren MİT'ken. Milli İstihbarat Servisi, İmralı ile görüşme yaparken bu servisin başka bir ayağı gidip hem de Fransa'da böyle bir eylemi gerçekleştiremez' ifadelerini kullandı.

Bu konunun başka çevrelerce de 'derin devlet'in yapabileceği yönündeki açıklamaların da bulunduğunu bildiren Laçiner, şunları kaydetti:

'Türkiye'de derin devlet, son dönemde, Ergenekon ve Balyoz davalarından sonra, Türkiye'de bile işledikleri cinayetleri eline yüzüne bulaştırıyor. 'Hrant Dink' ve 'Danıştay' gibi cinayetlere baktığınızda eskiden olduğu gibi rahat cinayet işleyemediklerini görüyoruz. Dolayısıyla Paris'in ortasında, binlerce kameranın gözetimi altında, zaten Fransız polisinin ve istihbarat servislerinin takip ettiği PKK'nın önde gelen 3 tane ismini infaz etmek derin devletin boyunu aşar. Durum ya PKK içi bir hesaplaşmadır, ya da başka bir devletin Türkiye ile MİT ile örgüt arasındaki görüşme arayışını, barış arayışını sabote etme çabasıdır. Bu birçok devlet olabilir. Çünkü burada bir iki devlet ismi sayabilmek için yeterli done yok. Ama Türkiye PKK sorununu hallerse Orta Doğu'da çok büyük bir rahatlama yaşanacaktır.'