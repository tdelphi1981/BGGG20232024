Ankara'da 680 ekmek teknesi kül oldu
Ankara'nın merkez Altındağ ilçesinde 680 dükkanın bulunduğu bir çarşıda çıkan yangın söndürüldü. Yangında dükkanlar ile içindeki ürünler kullanılamaz hale geldi. Yangının boyutu ise gündüz saatlerinde ortaya çıktı; bütün dükkanlar yanmıştı.
Altındağ Belediyesi Yunus Emre Halk Çarşısı'nda henüz bilinmeyen bir nedenden dolayı çıkan yangın, itfaiye ekiplerinin yaklaşık 5 saat süren çalışması sonucu söndürüldü. Ankara Büyükşehir Belediyesi İtfaiye Daire Başkanlığı Nöbetçi Müdürü Mustafa Irmak, Yangına 52 araç ve 126 personelle müdahale ettik. Yangın söndürüldü ancak çarşı kullanılamaz durumda dedi. Bu arada, yangını söndürmeye çalışırken yaralanan 2 itfaiyeci hastaneye kaldırıldı. 
ANKARA'DAKİ YANGININ FOTOĞRAFLARI

SABOTAJ İHTİMALİ 
Yunus Emre Halk Çarşısı bekçisi Davut Yılmaz, Patlama sesi duydum. Yandaki benzinlik patladı sandım, baktım bizim burası yanıyor. İtfaiyeye haber verdik. Kendi imkanlarımızla söndürmeye çalıştık ama başaramadık dedi.  Altındağ Belediyesi Yunus Emre Halk Çarşısı Dernek Başkanı Özal Balkalı da çarşıda 680 dükkan olduğunu, yangının sabotaj olabileceğini öne sürdü. 
Çarşının yakınında bulunan birer benzin ve LPG istasyonlarındaki çalışanlar tahliye edildi, olası bir yangına karşı ticari faaliyeti durdurulan iki istasyona itfaiye ekipleri tarafından köpük sıkıldı. Mahallenin elektrikleri önlem amacıyla kesilirken, bazı oteller de boşaltıldı. Olayla ilgili soruşturma başlatıldı. 
GÜRSEL TEKİN İNCELEMELERDE BULUNDU 
CHP Genel Başkan Yardımcısı Gursel Tekin, Ankaranın Altındağ İlçesinde Yunus Emre Kapalı Çarşısında meydana gelen yangını yerinde inceleyerek vatandaşlardan ve esnaftan bilgi aldı. Ankara Milletvekilleri Sinan Aygün, Levent Gök ve İzzet Çetinle birlikte Çarşıda meydana gelen yangın sonrası çalışmaları izleyen Tekin, "Yetkililerden tam olarak neler yaşandığına dair bilgi alamadık. Çalışmalar sürdürülüyor. Çok üzgünüz. Esnaf bu felaket sonrasında haklı olarak yardım ve destek bekliyor. Yetkililerin bir an önce duruma ilişkin çalışmalarını tamamlayarak esnaf vatandaşlarımızın mağduriyetini gidermek için çaba göstermelidir. Çok çok geçmiş olsun" dedi. 
  

 