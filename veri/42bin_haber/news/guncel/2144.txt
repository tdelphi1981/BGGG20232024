ODTÜ'den Çin'e jean çıkarması
ODTÜ'de büyük heyecan. ABD'nin düzenlediği 'akıllı ev tasarım' yarışmasına ilk kez Türkiye'den bir ekip katılıyor. Kotla kaplayacakları ev projesi için bin kota ihtiyaçları var. İlk destek Say'dan
 EYLÜL AKDENİZ / İZMİR
 ODTÜ'lü dahi çocuklardan çağrı... ABD Enerji Bakanlığı'nın düzenlediği 'akıllı ev tasarım yarışması'  'Solar Decathlon'a ilk kez Türkiye'den bir ekip katılıyor. 100 takım arasından en elemeşi geçerek 20 takım arasında giren Türk ekibi, 100 ODTÜ'lü gençten oluşuyor.
 KOT DOĞAL VE ÇEVRECİ 
 ODTÜ Solar Decathlon Türkiye takımı adına konuşan ODTÜ Jeoloji Mühendisliği 3. sınıf öğrencisi Mustafa Nazmi Çelebi, tasarladıkları akıllı evin ısı yalıtımı için, 'kot' kumaşı kullanacaklarını söyledi. Çelebi, 'Yarışmanın önceliklerinden biri de, takımların tasarlayacakları evlerde yenilikçi ve sürdürülebilir çözümlerden ne kadar yararlandıklarıydı. Kotun yalıtım malzemesi olarak başarılı sonuçlar doğurduğunu öğrendik. Kot, geri dönüştürülebilir ve doğal bir materyal olması açısından da tam olarak yarışmanın konseptine ve bizim misyonumuza uygun çevreci bir çözüm oluşturuyor' diye konuştu. 
 ÇELEBİ, çevreci çözümleri halkın da öğrenmesi için onları da projeye dahil ettiklerini belirtirken, sözlerini şöyle sürdürdü: İhtiyacımız olan kotları toplamak için 'Kotunuzu Evimize Giydirelim' adlı bir kampanya başlattık. Kampanyamız insanları projeye dahil etmemizi sağlamakla beraber Türkiye takımına destek verme olanağını da sunuyor.
 İLK DESTEK FAZIL SAY'DAN 
 Kampanyaya ilk destek piyanist Fazıl Say'dan geldi. İhtiyaçları olan 100 kotu topladıklarını şu an 1000 kota daha gerek duyduklarını söyleyen Nazmi Çelebi şöyle dedi: Evin inşası için sponsor arayışımız sürüyor. Mayıs ayında ODTÜ Kampusu içerisinde tamamlanacak olan ev, daha sonra sökülüp TIR'lara yüklenerek Çin'e gönderilecek. Çin'de yeniden monte edilecek.
 SON TARİH 15 ŞUBAT
 Kampanyaya destek vermek isteyenler kotlarını 15 Şubat'a kadar Solar Decathlon Türkiye Takımı adına ODTÜ Kütüphanesi, Faika Demiray Yurdu Kantini ve İkinci Yurt Kantini adreslerine gönderebilirler. Solar Decathlon'nın ön elemesi 10 kategoride yapılıyor. Yarışmanın amacı, enerjisini tümüyle güneşten alan, bir akıllı ev tasarlamak.