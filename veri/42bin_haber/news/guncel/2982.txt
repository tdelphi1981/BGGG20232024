Genç imamın sır ölümü
Saimbeyli'de bir köy imamı kaldığı lojmanda tavana asılı bulundu.
Adana'nın Saimbeyli ilçesine bağlı Cumhurlu köyü Merkez Camii'nde görev yapan imam Abdurrahman Güneri(20), yatsı namazından sonra kaldığı cami lojmanına gitti. Sabah namazına gelmeyen imam Güneri'ye ailesi de telefonla ulaşamadı. Muhtar Adem Ölmez ile birlikte lojmanın kapısını kıran jandarma ekipleri, genç imamın tavana asılı cesedi ile karşılaştı. İmam Güner'in cenazesi, incelenmek üzere Adana Adli Tıp kurumuna sevk edildi. Abdurrahman Güneri'nin cenazesi Kozan Mezarlığı'nda toprağa verildi. Henüz 45 günlük imam olan Güner'in babasının da Kozan'a bağlı Şerifli köyünde imamlık yaptığı öğrenildi.

 Genç imamın kendine ait Facebook sayfasında cuma günleri, 'Her nefis ölümü tadacaktır' ayetini paylaşarak herkesten helallik dilediği belirtildi. Okul arkadaşlarına göndermiş olduğu telefon mesajında ise "Selamünaleyküm, yaşlılar sıra sıra, gençler ara sıra ve bir gün mutlaka 'Küllü Nefsin Zaigatü'l-mevt' (Her nefis ölümü tadacaktır). Hakkınızı helal edin. Bir gün bizler de öleceğiz. Benim hakkım varsa helal olsun. Hayırlı Cumalar" şeklinde mesaj gönderdiği ortaya çıktı.