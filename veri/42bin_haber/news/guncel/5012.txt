Traktör kasası aynı ailenin 4 ferdine musalla taşı oldu
TRABZON'da kız istedikten sonra Çorum'a dönen aile fertlerini taşıyan otomobilin yol kenarındaki menfeze çarpması sonucu ölen 4 kişinin cenazeleri, Hitit Üniversitesi Çorum Eğitim ve Araştırma Hastanesi morgundan alınarak Mecitözü ilçesi Sırçalı köyünde gözyaşları arasında toprağa verildi.
samsun'un Çarşamba İlçesi'nde dün sabaha karşı meydana gelen trafik kazasında, Trabzon'da kız istedikten sonra oturdukları Çorum'a dönen 39 yaşındaki Ömer Şahin yönetimindeki 19 EA 652 plakalı otomobil, sürücünün direksiyon kontrolünü yitirmesi üzerine yoldan çıkarak takla attı.Yolun sağındaki menfeze çarpan otomobilde bulunan 37 yaşındaki Hamdi Şahin, annesi 64 yaşındaki Nezaket Şahin ve 34 yaşındaki Şengül Şahin kaza yerinde, 15 yaşındaki Şeyma Şahin ise, kaldırıldığı Çarşamba Devlet Hastanesi'nde öldü. Kazada Ömer Şahin ile çocukları Ahmet Şahin ile 2 yaşındaki Şüheyda Şahin, Çarşamba Devlet Hastanesi'nde tedavi altına alındı.Ölen dört kişinin cenazeleri Çorum'daki Hitit Üniversitesi Eğitim ve Araştırma Hastanesi morgundan alınarak Mecitözü ilçesi Sırçalı Köyü'ne getirildi. Burada yüzlerce kişinin katılımıyla cenazeler köy mezarlığına götürüldü ve traktör kasasında kılınan cenaze namazı ardından gözyaşları arasında toprağa verildi.
Samsun Ondokuz Mayıs Üniversitesi Tıp Fakültesi Çocuk Cerrahisi servisinde tedavisi devam eden 2 yaşındaki Şüheyda Şahin'in sağlık durumunun ise iyi olduğu belirtildi. Kazada annesi Şengül ile ablası Şeyma ve amcası Hamdi Şahin'i kaybeden Şüheyda Şahin'e yakınları refakat ediyor. Sağlık durumunun iyi olduğu ve bir kaç gün daha hastanede tedavisinin devam edeceği belirtildi.