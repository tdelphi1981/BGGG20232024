Yurttaki öğrenci internete ücretsiz ulaşacak
Yüksek Öğrenim Kredi ve Yurtlar Kurumu (YURTKUR) Genel Müdürü Hasan Albayrak, 'İnşallah kısa zamanda YURTKUR gençliğine bedava internet erişimi sağlanacak' dedi.
Albayrak, Ordu'da yapımı devam eden YURTKUR Ordu Lebibe-Engin Karlıbel Yurdu'nda yaptığı incelemeler sonrasında AA muhabirinin sorularını yanıtladı.

YURTKUR'a bağlı yurtlarda kalan öğrencilerin ücretsiz internet kullanımına ilişkin, Gençlik ve Spor Bakanı Suat Kılıç ile Ulaştırma, Denizcilik ve Haberleşme Bakanı Binali Yıldırım'ın protokol imzaladığını anımsatan Albayrak, şöyle devam etti:

'Bu protokol ile Türkiye'deki bütün yurtlarımızda ve bundan sonra açılacak yurtlarımızda öğrencilerimiz ücretsiz internet kullanabilecek. Ulaştırma, Denizcilik ve Haberleşme Bakanlığı'nın ilk yıl 100 milyonluk yatırımıyla internet bağlantı işlemi başlamıştır. Bu anlamda her türlü işlem başlamıştır. Mart ayının sonuna kadar mutlaka her ildeki bir yurdumuzda ücretsiz internet sistemini sağlayacağız. Ancak önümüzdeki yıl tüm yurtlarımızda internet bağlantısı yapılmış olacak.'

Ücretsiz internet kullanımının öğrenciler için çok önemli olduğunu vurgulayan Albayrak, 'İnşallah kısa zamanda YURTKUR gençliğine bedava internet erişimi sağlanacak' diye konuştu.

-Öğrencilere maddi destek-

Genel Müdür Albayrak, kurumlarının, tarihinde görülmemiş işler yaptığını anlatarak, şunları kaydetti:

'Bir öğrenci YURTKUR'da kalıyorsa ve burs ile öğrenim kredisi alıyorsa kimseye muhtaç olmadan ve rahatça eğitimini devam ettirir. Aynı zamanda sağlıklı bir öğrenci olarak üniversitesini bitirir. Ama kesinlikle 5 veya 6 çift ayakkabısı olmayacak, iki çift ayakkabısı olacak. Böyle bir durum 2003 yılından önce yoktu. Şimdi sabah kahvaltısına 2 lira 25 kuruş ve akşam yemeğine ise 4 lira 75 kuruş katkı veriyoruz. Bunlar üst üste konulduğunda ayda 210 lira öğrenciye beslenme ücreti veriliyor.'