Tüketiciler Birliği'nden 'çocuklara içki ikramı' na tepki
İstanbul'da bir alışveriş merkezinde çocuklara içki ikram edilmesine tepkiler büyüyor. Tüketiciler Birliği de yazılı bir açıklamayla tepkisini dile getirdi. Açıklamada, "Dünya alkol ile mücadele ederken, bunun tersine hareket edenler kanunda belirtilen cezayı almalıdır. Bu işte sessiz kalan Valilik de görevini yerine getirmelidir." denildi.
 İstanbul'da bir alışveriş merkezinde, alkollü içki firmalarının  tanıtım amacıyla açtığı stantlarda müşterilere içki ikram edimiş, aralarında çocukların da bulunduğu çok sayıda vatandaş bedava içkiden içmişti. Konunun medyaya yansımasından sonra, hem alışveriş merkezine hem de firmalara büyük tepki geldi. Tüketiciler Birliği de yaptığı yazılı açıklamayla olayı eleştirdi.
 Tüketiciler Birliği Genel Başkanı Vekili Saadet Kalyoncu imzalı açıklamada şu ifadelere yer verildi: " İstanbul'da bir Alışveriş Merkezi'nin yürüttüğü Şarap Tadım Günleri etkinlikleri kapsa¬mında Alışveriş Merkezinin herkese açık olan bir katında değişik şarap firmalarının ürün tanıtımı yapılmış, 290 şarap çeşidi ziyaretçilere ücretsiz olarak ikram edilmiştir.
 Tanıtımın yanı sıra şarap satışının da yapıldığı Şarap Tadım Günü'nde 18 yaşının altındaki ziyaretçilerin alkollü içeceklerden aldığı tüm basına yansımış, Alışveriş Merkezi yetkilileri ise konuyla ilgili olarak, önce ailelerin inisiyatifinde olduğunu söyleyerek işin sorum¬luluğundan sıyrılmaya çalışmışlardır.
 Etkinlik için hazırlanan Facebook sayfası ve ilgili web sitesinde "Sorumlulukla tüketiniz" ibaresi koyduklarını ifade eden alışveriş merkezi yetkililerine biz de, hazır internet başındayken, bilmek ve uymakla zorunlu oldukları 4250 sayılı kanunun 19 maddesine bakmalarını hatırlatıyoruz.
 Tüm alkollü içecek üreten firmaların bildikleri 4250 sayılı İspirto Ve İspirtolu İçkiler İnhisarı Kanunu'nun 19. Maddesinde on sekiz yaşından küçüklere alkollü içecek satılmasının veya sunulmasının yasak olduğu açık bir şekilde yer almaktadır. Buna rağmen bu yasağı çiğneyen Arcadia, Baküs, Barbare, Büyülübağ, Chateau Nuzun, Diren, Doluca, Gali, Gülor, Kavaklıdere, Kayra, Kocabağ, Kutman, Küp, L.A, Pamukkale, Sevilen, Suvla, Umurbey, Urla, Vinkara ve Yazgan firmaları ile bu işin ev sahipliğini yapan Kanyon Alışveriş Merkezi hakkında suç duyurusunda bulunuyoruz.
 Tüm bu yaşanan kötü örneklikten sonra firmaların pardon diyerek, yaptıklarının yanına kâr kalmasına kanunlarımız müsaade etmeyecek, gerekli maddi ve idari cezayı vereceklerdir. Kanunun 28. Maddesinde para cezası dışında, bu fiili işleyenlere ait iş yerlerinin bir aydan üç aya kadar kapatılmasına hükmolunacağı da belirtilmiştir.
 Tüm bunlara ilaveten, aleni olarak kanuna aykırı hareket edilmiş olmasına rağmen, henüz İstanbul Valiliği'nin soruşturma açtığına dair bir bilgi kamuoyuna yansımamıştır. Tüketiciler Birliği olarak, İstanbul Valiliği'nin soruşturma açmasını da takip ediyor olacağız.
 CİHAN
  