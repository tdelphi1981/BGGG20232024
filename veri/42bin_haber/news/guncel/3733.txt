28 Şubat'ta tutuklu sayısı 72 oldu
Ankara Cumhuriyet Başsavcılığı'nın yürüttüğü 28 Şubat Soruşturması'nda tutuklu sayısı 72'ye ulaştı.
Tutuklananlar arasında dönemin Genelkurmay 2. Başkanı emekli Orgeneral Çevik Bir, emekli Orgeneral Çetin Doğan, eski YÖK Başkanı Prof. Dr. Kemal Gürüz, emekli Orgeneral Teoman Koman da bulunuyor.

'Postmodern darbe' olarak da adlandırılan 28 Şubat'a ilişkin soruşturma, Ankara Barosu'na kayıtlı avukat Yunus Akyol'un suç duyurusunun ardından başlatıldı.

Akyol, Nisan 2011'de Başsavcılığa verdiği şikayet dilekçesinde, 1995 genel seçimlerinde birinci parti olan Refah Partisi ile ikinci olan Doğru Yol Partisi'nin koalisyon yaparak kurdukları 54 Hükümet'in '28 Şubat 1997'de yapılan darbeyle görevden uzaklaştırıldığı' ifade edilerek, bunun 'Türk Ceza Kanunu'nun 312. maddesinde düzenlenen 'Türkiye Cumhuriyeti Hükümetini ortadan kaldırma ve görevlerini engelleme' suçunu oluşturduğu' kaydedildi ve dönemin Genelkurmay Başkanı emekli Orgeneral İsmail Hakkı Karadayı ve kuvvet komutanlarının da arasında bulunduğu kişiler hakkında soruşturma açılması istendi.

İlerleyen süreçte, Türkiye'deki değişik Cumhuriyet başsavcılıklarına bulunulan suç duyuruları dilekçeleri de Ankara Cumhuriyet Başsavcılığı'ndaki soruşturmayla birleştirildi.

-72 şüpheli tutuklu-

Halen Terörle Mücadele Kanunu'nun (TMK) 10. maddesiyle görevli Ankara Cumhuriyet Savcıları Mustafa Bilgili ve Kemal Çetin'in sürdürdüğü soruşturma dosyası kapsamında ilk gözaltılar, 12 Nisan 2012'de gerçekleştirildi. Daha sonra 19 Nisan, 25 Nisan, 8 Mayıs, 28 Mayıs ve 22 Haziran 2012'de, 3 Ocak 2013, 13-14 Ocak 2012'de yapılan operasyonlarda tutuklanan 72 zanlının isimleri şöyle:

'Emekli Tuğgeneral İdris Koralp, emekli Tuğgeneral Abdullah Kılıçaslan, emekli Kurmay Albay Hüsnü Dağ, emekli Kurmay Albay Sezai Kürşat Ökte, emekli Binbaşı Salih Eryiğit, emekli Yüzbaşı Orhan Nalcıoğlu, emekli Yüzbaşı Mustafa Babacan, emekli Albay İsrafil Aydın, emekli Albay Abdurrahman Yavuz Gürcüoğlu, emekli Orgeneral Çevik Bir, emekli Tuğgeneral Ünal Akbulut, emekli Kıdemli Albay Serdar Çelebi, emekli Albay Yüksel Sönmez, emekli Albay Yahya Cem Özarslan, emekli Albay Ruşen Bozkurt, emekli Albay Oğuz Kalelioğlu, emekli Albay Cengiz Çetinkaya, emekli Albay Alican Türk, emekli Tümgeneral Erol Özkasnak, emekli Albay Osman Bülbül, emekli Hava K. Albay Seyfullah Sönmez, emekli Hava Albay Veli Seyit, Albay Mustafa Hakan Bural, Albay Ahmet Dağcı, Albay Bahaddin Çelik, Albay Mustafa İhsan Tavazar, emekli Orgeneral Fevzi Türkeri, emekli Korgeneral Yıldırım Türker, emekli Albay Osman Atilla Kurtay, Tuğgeneral Lokman Ekinci, Tuğgeneral İsmail Hakkı Önder, Astsubay Adem Demir, Albay Mustafa Köseoğlu, Albay Yahya Kemal Yakışan, Emekli Albay Ziya Batur, Korgeneral Tevfik Özkılınç, Tümgeneral Berkay Turgut, Tümgeneral Mehmet Faruk Alpaydın, Tuğgeneral Celalettin Bacanlı, Tuğgeneral Mehmet Ali Yıldırım, Tuğgeneral Metin Keşap, emekli Korgeneral Mustafa Bıyık, emekli Korgeneral Hakkı Kılınç, emekli Tümgeneral Erdal Şenel, emekli Tümgeneral Çetin Dizdar, emekli Tümgeneral Çetin Saner, emekli Orgeneral İlhan Kılıç, emekli Orgeneral Hikmet Köksal, emekli Orgeneral Ahmet Çörekçi, emekli Orgeneral Çetin Doğan, emekli Korgeneral Vural Avar,emekli Korgeneral Metin Yavuz Yalçın, emekli Albay Mustafa Kemal Savcı, emekli Binbaşı Ahmet Aka, emekli Kıdemli Albay İbrahim Selman Yazıcı, emekli Kurmay Albay Ahmet Nazmi Solmaz, emekli Orgeneral Teoman Koman, emekli Korgeneral Kamuran Orhon, Korgeneral Engin Alan, eski YÖK Başkanı Prof. Dr. Kemal Gürüz, emekli Tümgeneral Kenan Deniz. Emekli Orgeneral Orhan Yöney, emekli Oramiral Hayri Bülent Alpkaya, emekli Korgeneral Köksal Karabay, emekli Koramiral Altaç Atılan, emekli Tümgeneral Ayhan Cansevgisi, emekli Tuğgeneral Refik Zeytinci, emekli Tuğgeneral Metin Yaşar Yükselen ve emekli Albay Cengiz Koşal, emekli Koramiral Aydan Erol, emekli Tümgeneral Şevket Turan ve emekli Tuğamiral İsmail Ruhsar Sümer'

Tutuklanan Albay Mehmet Haşimoğlu tedavi gördüğü GATA'da hayatını kaybetti.

-4 şüpheliye henüz ulaşılamadı-

Soruşturma kapsamında ifadeye çağrılan emekli Tümgeneral Sedat Arıtürk, savcılık sorgusunun ardından tutuklama talebiyle mahkemeye sevk edildi. Ancak adli kontrol şartıyla serbest bırakıldı, soruşturma savcıları ise bu karara itiraz etti. Bunun üzerine Arıtürk, hakkında tutuklama kararı çıkarıldı ama şu ana kendisine ulaşılamadı.

Arıtürk'ün yanı sıra emekli Korgeneral Erdoğan Öznal ve emekli Tümgeneral Cevat Temel Özkaynak ile emekli albay Eser Şahan'a da bugüne kadar ulaşılamadı.

-Tutukluluğa itirazlara ret-

Tutuklu muvazzaf askerlerden Tuğgeneral Lokman Ekinci, Korgeneral Tevfik Özkılıç, Tümgeneral Berkay Turgut ve Tuğgeneral Mehmet Ali Yıldırım, Ağustos 2012'deki Yüksek Askeri Şura'da emekli oldu, bunun ardından tutuklu bulundukları Mamak Askeri Cezaevi'nden Sincan F Tipi Cezaevi'ne nakledildi.

Bu arada, 28 Şubat Soruşturması kapsamında tutuklu bulunanların avukatlarının, '3. Yargı Paketi' olarak adlandırılan düzenlemenin ardından ve çeşitli dönemlerde yaptıkları rutin tutukluluğa itirazları TMK'nın 10. maddesiyle görevlendirilen hakimlikçe reddedildi.

-Çiller, 'mağdur-tanık' sıfatıyla ifade verdi-

Savcılık, şu ana kadar aralarında TBMM Başkanvekili Meral Akşener, eski bakanlardan Hasan Celal Güzel ve Emniyet Genel Müdürlüğü İstihbarat Dairesi eski Başkanı Bülent Orakoğlu, Deniz Kuvvetleri'nde askerliğini yaparken bazı gizli belgeleri sızdırdığı gerekçesiyle hakkında açılan davadan beraat eden Kadir Sarmusak, feshedilen HAS Parti'nin bazı yöneticileri ile YAŞ kararıyla Türk Silahlı Kuvvetleri'nden uzaklaştırılanlarında bulunduğu çok sayıda kişinin 'mağdur ya da tanık' sıfatıyla ifadesine başvurdu.

Bu arada, Fazilet Partisi'nden 1999'da milletvekili seçilen ancak TBMM'de yemin edemeyen Merve Kavakçı da 28 Şubat'ın sorumluları hakkında suç duyurusunda bulundu ve soruşturma kapsamında 'mağdur-tanık' sıfatıyla ifade verdi.

Soruşturma kapsamında eski Başbakanlardan ve dönemin Başbakan Yardımcısı Tansu Çiller de 'mağdur-tanık' sıfatıyla ifade verdi.

Dönemin Adalet Bakanı Şevket Kazan da 'mağdur-tanık' sıfatıyla ifade verdi ve yazdığı 'Refah Gerçeği' adlı kitabını soruşturma dosyasına delil olarak sundu.

-Karadayı da ifadeye çağrıldı-

Savcılık, dönemin Genelkurmay Başkanı emekli Orgeneral İsmail Hakkı Karadayı'yı 3 Ocak 2013 tarihinde ifadeye çağırdı. Savcılık sorgusunun ardından tutuklama talebiyle nöbetçi hakimliğe sevk edilen Karadayı, adli kontrol şartıyla serbest bırakıldı. Savcılık, Karadayı'nın serbest bırakılmasına itiraz etmedi.

Soruşturmada, dün ise emekli Orgeneral Ergin Celasin, emekli Koramiral Aydan Erol, emekli Korgeneral Ahmet Atalay Efeer, emekli Tümgeneral Şevket Turan, emekli Tümamiral Mustafa Özbey, emekli Tuğamiral İsmail Ruhsar Sümer, emekli Tuğgeneral İzzettin Gürdal ifadeye çağrıldı.

Emekli Orgeneral Celasin, savcılık sorgusunun ardından serbest bırakılırken, diğer emekli askerler tutuklama talebiyle mahkemeye sevk edildi.

TMK'nın 10. maddesiyle görevli Ankara Nöbetçi 3 No'lu Hakimliği'nde sorgulanan 6 emekli askerden, emekli Koramiral Aydan Erol, emekli Tümgeneral Şevket Turan ve emekli Tuğamiral İsmail Ruhsar Sümer tutuklanırken, emekli Korgeneral Ahmet Atalay Efeer, emekli Tümamiral Mustafa Özbey ve emekli Tuğgeneral İzzettin Gürdal adli kontrol şartıyla salıverildi.