AK Parti'li vekilden telefon dinlemenin "şifreleri"
AK Parti Bolu Milletvekili Ali Ercoşkun, telefon dinlemenin şifrelerini anlattı. Telefon açıksa, kişinin nerede olduğunun metre metre görülebileceğini belirten Ercoşkun, telefon kapalı iken, aranarak açılmadan ortamdaki konuşmaların dinlenebileceğini kaydetti.
Milletvekili olmadan önce bilişim 500 sıralamasında ilk 400 arasında olan bir şirketin Genel Müdürlüğünü yapan bilgisayar programcısı ve yöneticisi Ercoşkun, yasadışı dinlemeler ve dinlemenin nasıl yapıldığı konusunda AA muhabirinin sorularını yanıtladı. 
Ercoşkun, Yasa dışı dinlemelerle ilgili araştırma önergesi haftaya görüşülecek ve muhtemelen Araştırma Komisyonu kurulacak. Telefon ve ortam dinlemeleri nasıl oluyor, bununla ilgili teknik bilgi verebilir misiniz? sorusu üzerine, dinlemenin, geçmiş süreçte Türkiye'nin çok fazla gündeminde olan, bir dönemde de suistimal edilmiş olan bir konu olduğunu söyledi. 
Bununla ilgili yalan yanlış şeylerin de konuşulduğunu belirten Ercoşkun, telefon dinlemenin teknik anlamda bir çok yolunun olduğunu kaydetti. 
Ercoşkun, şöyle konuştu: 
En başta, kullandığımız cep telefonları bir araç. Bu telefonlarla, operatörler vasıtasıyla telefonumuz açıksa, 24 saat, metre metre nerede olduğumuzun görülmesi mümkün. Cep telefonu operatörleri, konum bilgisini her saniye mevcut sinyallerle, operatörün kendi bilgisayar sistemleri üzerinde bunları kaydediyorlar. Diğer taraftan cep telefonu ya da sabit telefonla yaptığımız konuşmaları da kaydediyorlar.
Peki bir görüşme yokken nasıl dinlenilir? Bu, yazılımla, bilgisayar programları vasıtasıyla sağlanabilir. Artık mevcut telefonlarımızın birçoğu akıllı telefon. Gerçi akıllı olmayan telefonlarda da bu yapılabilir. Akıllı telefonlar üzerine yüklenecek küçük bir programla ki 300-400 TL'lik programlardan tutun, 2-3 bin TL'ye kadar programlar var; bu programlar karşı tarafın telefonuna yüklendiği takdirde, bu bir SMS'le veya direkt kablo vasıtasıyla gerçekleştirilebilir. Bu programlar sayesinde, o anda bulunduğunuz ortamdaki konuşmalar diğer tarafa, bilgisayar sistemine veya telefona aktarılabilir. Hatta sms'ler de e-mailler de aktarılabilir. Bütün bunları bu yazılımla yapmak mümkün. Bu yazılım, telefonu arayıp o anda açıldığını göstermeden, yani ekran kapalıyken, sinyal vermeden, titreşim içinde olmadan da telefonu açıp, sizin o anda o ortamdaki konuşmalarınızı karşı tarafa aktarabiliyor. 
Ercoşkun, Peki bataryası çıkarılsa ne olur? sorusuna, Bataryası çıkarılsa bile çok kısa sürelerde bu yapılabilir. Çünkü içerisinde, mevcut sistemi akü dışında besleyen gene bir enerji vardır. O enerji ne kadar enerji sağlıyorsa o kadar sürede o yapılabilir yanıtını verdi. 
"SESİ AYIRT EDEREK KAYDEDİYOR"
Frekanslar yakalanarak, antenler sayesinde ortam dinlemesi yapılabileceğini ifade eden Ercoşkun, Ortam dinlemeleri... Basında duyduğumuz minübüsler, araçlar bu amaçla kullanılıyor. O da o frekansı yakalayarak, o frekans üzerinden bu bilgileri alabiliyor. Telefon sonuçta operatörle bir iletişim kuruyor, arada bir sinyal alıp verme var. Bu sinyali yakaladığı anda, sizin o sinyal üzerinden bulunduğunuz ortamdaki görüşmeleri aktarabiliyor dedi. 
Ercoşkun, Bulunduğumuz ortamda biz konuşuyoruz ancak bizim dışımızda başka konuşanlar da var. Bizim konuşmamızı nasıl ayırt ediyor peki? sorusu üzerine, dinleme yapılacağı zaman ortamdaki konuşmaların hepsinin kaydedildiğini söyledi. Sesleri ayrıt eden programlar olduğunu ifade eden Ercoşkun, Kişinin sesini bir kez kaydettiğiniz zaman, daha sonra o programlar vasıtasıyla o ortamdan sesi ayırt ederek alabiliyor. Hatta bilgisayar programları sayesinde, bu sesi bir kez kaydedip, sonra o sesten farklı konuşmalar bile yaptırılabilir diye konuştu. 
Bakanlara dağıtılan özel telefonlarla dinleme yapılıp yapılamayacağının sorulması üzerine Ercoşkun, o telefonlarda sesin şifrelenerek yollandığını kaydetti. 
O telefonlardan karşı tarafa veri iletilirken, sesin kripto denilen bir işleme tabi tutulduğunu ifade eden Ercoşkun, Yazılım sayesinde ses şifrelenerek yollanıyor. Dolayısıyla dinlense de bir şey anlaşılmıyor. Kaydedilse bile o şifreyi kırmadan, çözmeden anlamlı bir hale gelmez. O yüzden o telefonlar güvenli diye konuştu.

ALINAN ÖNLEMLER
Ercoşkun, yasa dışı dinlemeler ve özel hayatın gizliliğinin ihlali konusunda kurulması düşünülen Meclis araştırma komisyonunun nasıl bir çalışma yapabileceği yönündeki soruya, şu yanıtı verdi: 
Ülkedeki demokratik gelişmeler sonucunda geçmişte suistimale uğrayan birçok konu ortadan kalkmış durumda. Artık öyle her önüne gelen gidip de ahmeti, mehmeti dinleyemiyor, bunun için mahkeme kararı gerekiyor. Ancak buna rağmen bazı suistimallerin olduğunu da görüyoruz. Biz bu konu hakkında yapılabilecek, eğer kanuni düzenlemeler varsa bunlar, bunun yanında mevcut yapılar içerisinde gene genelgelerle düzenlenebilecek konular varsa bunları tespit etmek istiyoruz. Kamuoyunun zihninde bulunan geçmişe dair kötü izler ortadan kalkacak, şu anki durum net bir şekilde aydınlanmış olacak. Bundan sonra da yapılması ve atılması gereken adımlar varsa bunlar tespit edilmiş olacak. 
Ercoşkun, Polis ve jandarmanın dışında bazı kişilerde de dinleme cihazı olduğu söyleniyor sözleri üzerine, Geçmişte öyle veya böyle bunlar bazı organlar tarafından kabul edilebiliyorken, şimdi bunların tamamı suç. Eğer bunu yasa dışı yapan örgütler veya kurumlar varsa, şu anda suç işliyorlar demektir dedi.