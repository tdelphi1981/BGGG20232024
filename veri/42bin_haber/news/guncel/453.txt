Ece'yi öldüren sanığa linç girişimi
İzmir'de geçen Mart ayında ilköğretim okulu öğrencisi 7 yaşındaki Ece Uslu'yu yastıkla boğup öldürdüğü suçlamasıyla tutuklanan bakıcısı Zeliha A.'nın emekli öğretmen eşi Salih A.'nın, yargılanmasına başlandı. Duruşma sonunda, küçük kızın babası sanık Salih A.'ya saldırdı. Bugün 1'inci Ağır Ceza Mahkemesi'nde ilk kez görülen davaya tutuklu yargılanan Salih A., ölen Ece Uslu'nun annesi Yasemin Uslu, babası Emin Uslu ile tarafların avukatları katıldı.

Salih A., ifadesinde, "Böyle bir olaydan dolayı yargılandığım için üzgünüm. 18 yıl önce emekli oldum. Meslek hayatımda hiç suç işlemedim. Yaşadığım olaylar nedeniyle depresyon ilaçları kullanıyordum. Pskolojik tedavi gördüm. Olay anında ilaç kullanıyordum. Belli bir süreden beri eşim ile ayrı odada yatıyorum. Ece'yi neden öldürdüm hatırlamıyorum. Cinsel sapıklığım söz konusu değildir. O andaki ruh halimin ne olduğunu bilemiyorum" dedi.

Baba Emin Uslu ise "Olay günü işte çalışıyordum. Okullar açılmadan önce Eylül ayında kızımız Ece'yi sanığın eşi Zeliha Ak'a bakması için verdik. Sanık ile aynı sitede oturuyoruz. Sanık sitenin yöneticisidir. Yıllardır öğretmenlik yapmıştır. Psikolojik sorunları olduğunu bilmiyorduk. Sanığın savunmasını kabul etmiyoruz. Sanığın aklı yerindedir. Zeliha, kocasının psikolojik sorunlarının olduğunu bildiği halde neden çocuğumuzu bakıcı olarak almıştır. Kendisi de bu olaydan sorumludur" dedi.

Tanık olarak dinlenen aynı apartmandan Gönül Karakaş, "Sanık borçlarından dolayı içine kapanıktı. Hiçbir rahatsızlığını görmedim. Olay günü Zeliha beni telefonla acil çağırdı. Zeliha, beni Salih'in olduğu odaya götürdü. Salih A. 'Ben yaptım, elimi ağzına burnuna götürdüm' dedi. Ben şoke oldum" dedi.

Zeliha A. da "Eşim kredi çektikten sonra durumu kötüleşti. Kredi almadan önce bir rahatsızlığı yoktu. Hastaneye gidip depresyon ilaçları verdiler. Onları kullanmaya başladı. İçine dönük, sıkıntılı bir durumu vardı. Aslında Ece'yi çok seviyordu. Ece'yi yatırdım. Kahvaltı yapması için bir süre sonra kaldırmaya gittim. Odada yatak üzerinde sırt üstü yatıyordu. Hareket etmediğini gördüm. Bağırıp yardım istedim. Eşimin yanına gittiğimde bana 'Çocuk ne oldu?' dedi. Bir anda 'Öldü' diyemedim. Eşim Salih, elini ağzına götürürek 'Ben yaptım, ben yaptım' dedi. O anda ikinci bir şoku yaşadım" dedi.

Mahkeme heyeti, sanığın tutukluluk halinin devamına karar verip, sanığın psikiyatriste gidip gitmediğinin tespiti için hastaneye yazı yazılmasına, tutuklu bulunduğu cezaevinde iki kez intihara teşebbüs etme girişiminde bulunduğu için F-2 nolu cezaevine gönderilmesine, sanıkla ilgili belgeler geldiğinde, Adli Tıp uzmanının, çağırılıp pisikolik sorunların olup olmadığının tespit edilmesine karar verip, duruşmayı erteledi.

Baba sanığa saldırdı

Duruşmanın bitmesinin ardından, polis ve jandarma tarafından korunan sanık Salih A.'ya ölen Ece Uslu'nun babası Emin Uslu, saldırdı.

Duruşma salonunda bulunan diğer izleyiciler de sanığa saldırmak istedi.

Sanık ve yakınları duruşma salonundan çıkartıldı.

Ece Uslu'nun babası Emin Uslu ve yakınları sanığın ve yakınlarının götürüldüğü bölüme koştu. Polis, grubu güçlükle sakinleştirdi. Arbede sırasında bazı polis memurları hafif şekilde yaralandı. 10 dakika süren olaylar polis, tarafından güçlükle yatıştırıldı.

Olay nasıl olmuştu?

Olay, geçtiğimiz Mart ayında Manavkuyu Mahallesi 274/5 Sokak'ta meydana geldi.

Hemşire Yasemin Uslu ile makine operatörü Emin Uslu, geçen yıl Eylül ayında okula başlayan 7 yaşındaki kızları Ece Uslu için, yan apartmanlarında oturan Zeliha A.'yı bakıcı olarak tuttu.

Yasemin Uslu, kızı Ece'yi de bakıcısının evine bırakıp Açık Öğretim sınavına gitti. Ancak Ece Uslu bir süre sonra evdeki yatakta hareketsiz halde bulundu.

Polis ekiplerinin ilk incelemesinde Ece'nin boğularak öldürüldüğünden şüphelenilmesi üzerine evde bulunan Zeliha A.'nın eşi Salih A. gözaltına alındı.

Psikolojik sorunları nedeniyle ilaç kullanan Salih A. suçunu itiraf etti, çıkarıldığı mahkemece de tutuklandı. Olayı soruşturan Cumhuriyet Savcısı Salih A. hakkında ağırlaştırılmış ömür boyu hapis cezası istemiyle dava açtı.