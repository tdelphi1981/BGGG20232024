21 ay sonra evine döndü, Türk Bayrağı'nı öptü
DİYARBAKIR'ın Lice İlçesi'nde yol kesen PKK'lıların kaçırdığı 36 yaşındaki Piyade Uzman Çavuş Zihni Koç, serbest bırakılmasının ardından babasının evine döndü. Annesi Gülsüm Koç'un kalp krizinden öldüğünü yeni öğrenen Koç, oğlu Alican Koç'un balkona astığı Türk Bayrağı'nı öptü.
Diyarbakır'ın Lice İlçesi'ne bağlı Fis Köyü yakınlarında 9 Temmuz 2011 tarihinde yol kesen PKK'lı teröristler, tarafından kaçırılan askerlerden Piyade Uzman Çavuş Zihni Koç'un, Amasya'nın merkeze bağlı Karaali Köyü'nde oturan annesi Gülsüm Koç, geçen yıl Şubat ayında geçirdiği kalp krizi sonucu yaşamını yitirdi. Uzman Çavuş'un eşi 34 yaşındaki Mihrican Koç ise, çocukları 13 yaşındaki Alican ve 5 yaşındaki Hasan Hüseyin Koç ile birlikte kayınpederinin evine yerleşti.

PKK tarafından Kuzey Irak'ta 7 görevli ile birlikte serbest bırakılan, bu sırada PKK'lı grubun lideri 'Baver Dersim' kod adlı Süleyman Şahin'in uzattığı eli sıkmayarak havada bırakan Piyade Uzman Çavuş Zihni Koç'u, Habur'da babası 55 yaşındaki Veysel Koç ve oğlu 5 yaşındaki Hasan Hüseyin Koç karşıladı. Habur Sınır Kapısı'ndan Silopi İlçesi'ne götürülen Koç, babası ve oğlu helikopterle Diyarbakır'a buradan da Ankara'ya gitti. Piyade Uzman Çavuş Zihni Koç, karayolu ile bu sabaha karşı Amasya'nın merkeze bağlı Karaali Köyü‘ndeki babasının evine geldi. 

ANNESİNİN ÖLÜM HABERİNİ ALDI

Annesi Gülsüm Koç'un ölüm haberini Habur Sınır Kapısı'nda babasından öğrenendiği belirtilen Zihni Koç, oğlu 13 yaşındaki Alican Koç'un balkona astığı Türk Bayrağı'nı öptü. Oğlu ile birlikte eve dönen baba Veysel Koç, şöyle dedi: "Oğlumun sağlıklı ve sıhhatli gelmesinden memnunum. Sürece destek veren tüm yetkililerden Allah razı olsun. Sayın başbakanımız ve sivil toplum örgütlerinin yürütmüş olduğu barış görüşmelerini sonuna kadar destekliyoruz. Evet acı yaşadım. Şu anda yaşadığım acı kadar da mutluyum."

Piyade Uzman Çavuş olarak 11 yıl görev yapan Zihni Koç'un babasının döneceğini haber alan yakınları ve arkadaşları da eve akın etti. Anne annesi 75 yaşındaki Ayşe Koç, torununun gelişiyle yeniden doğmuş gibi olduğunu belirterek, "Onun için en sevdiği yemekleri yaptım. 10 gün önce yaşadığını öğrendik. Onun için daha tosun keseceğim" dedi. Babaanne 85 yaşındaki Narin Koç ise, "Zihni'me kavuşamam' diyordum. Çok şükür kavuştum. Allah bizi kavuşturanların cümlesini de kavuştursun" diye konuştu.

Gazetecilerle konuşmayan Piyade Uzman Çavuş Zihni Koç, daha sonra eve çekilerek yakınlarıyla hasret giderdi.