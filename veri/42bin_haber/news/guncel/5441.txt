Kumar meraklılarının yeni gözdesi Batum !
RİZE Ticaret ve Sanayi Odası (RTSO) Başkanı Ömer Faruk Ofluoğlu, Türkiye sınırındaki Gürcistan'ın Batum kentinde kumarhanelerin serbest olduğunu hatırlattı. Ofluoğlu, "Kumarhanelere gidenlere bakıldığında yüzde 99'u bizim vatandaşımız. Geçişlerin 15 liraya çıkması bu durumu belki biraz dizginler" dedi.
Türkiye ile Gürcistan arasında nüfus cüzdanıyla geçiş uygulamasının başlatılmasının ardından iki ülke arasında seyahat edenlerin sayısının 2012 yılında bir önceki yıla oranla yüzde 60 artışla 6 milyona yaklaştığına işaret eden Ofluoğlu, herkesin seyahat özgürlüğüne saygılı olduklarını, ancak bu durumun bölgelerinde sosyal bir yara açmasından endişe duyduklarını söyledi. Ofluoğlu, şöyle konuştu:
"İnsanları uyarma adına gayret ediyoruz. İşi olan, turistik anlamda gezmeye gidenler olabilir, bu en doğal hak. Ancak Batum'da kumar serbest. Kumarhanelere gidenlere baktığımızda yüzde 99'u bizim vatandaşımız. Geçişlerin 15 liraya çıkması bu durumu belki biraz dizginler. Ancak istediğimiz ölçüde dizginler mi onu yaşayarak göreceğiz. Mutlaka faydası olacaktır ancak çok büyük faydası olacağını zannetmiyoruz. Kumara para veren adam 15 lirayı geçiş için de verir."


DİZİDEN ÖRNEK VERDİ


Ofluoğlu, Artvin'in Hopa İlçesi'nde çekilen ve özel bir televizyon kanalında yayınlanan, 'Benim İçin Üzülme' dizisinden örnek verdi. Ofluoğlu, söyle devam etti:


"Bu dizinin, en başta Karadeniz olmak üzere çok izlendiğini yönünde duyumlarımız var. Dizinin bir bölümünde çocuğunun eğitimi için para ihtiyacı olan bir adam bunu kumarda kazanmak için Batum'a gidiyor. Kumar oynuyor ve elindeki parayı da kaybediyor. Bu örnekte de görüldüğü gibi kumardan para kazanmak olmaz. Kumarla zengin olan insan görmedim. Oynatıp ta zengin olan çok görmüşüm. İnsanların o konuda dikkatli olmasını rica ediyorum. Zaman zaman insanlarımızın aileleri ile karşılaşıyoruz. Babaların veya eşlerin yaptıkları yanlışların aileleri ne durumlara soktuğunu görüyoruz. Bir insan çoluk çocuğunun, ailesinin nafakasını gidip bu tür yerlere vermemeli. Yasal olarak kimseye bir şey söyleme hakkımız yok. İnsanlarımızı duyarlı olmaya davet ediyoruz."

SARP SINIR KAPISI'NDA REKOR GEÇİŞ


Bu arada, Sarp Sınır Kapısı'nda 31 Mayıs 2011 tarihinde Türkiye ve Gürcistan hükümetleri arasında iki ülke arasında kimlikle geçiş için imzalanan protokol, 11 Aralık 2011 tarihinde yürürlüğe girdi. Uygulama ile iki ülke vatandaşları 1 lira karşılığında karşılıklı sınır geçişlerine başladı. 2011 yılında 3 milyon 602 bin 128 kişinin karşılıklı geçiş yaptığı Sarp Sınır Kapısı'nda 2012 yılında bu rakam yüzde 60 oranında artarak 5 milyon 600 bin kişiye ulaştı. Araç giriş- çıkışının 1 milyonu geçtiği kapıdan yıllık 750 milyon dolar ihracat ve ithalat gerçekleştirildi. Bu rakamların Sarp Sınır Kapısı'nın açıldığı 1989 yılından bugüne kadarki en yüksek rakamlar olduğu öğrenildi.

KİMLİKLER GEÇİŞLERDE 90 GÜN KALINABİLİYOR


Türkiye ile Gürcistan arasında imzalanan protokolün 11 Aralık 2011 tarihinde yürürlüğe girmesinin ardından iki ülke vatandaşları karşılıklı olarak kimlikle geçişlere başladı. Kimlikle geçiş yapanlar, 90 gün boyunca geçiş yaptığı ülkede kalabiliyor. İki ülke vatandaşlarının kimlik kartlarıyla seyahatleri, yalnızca Türkiye ile Gürcistan arasında geçerli oluyor, üçüncü ülkelere seyahatler için pasaport şartı aranıyor. 90 günden fazla ikamet etmek isteyenler ile turistik amacın dışında seyahat edecek olanlar ise pasaport kullanmakla yükümlü bırakılıyor. İki dilde yazılan form üzerine giriş çıkış damgaları tatbik edilerek karşılıklı geçiş yapan Türk ve Gürcistan vatandaşları, bu belgeleri Türkiye'de ve Gürcistan'da bulundukları süre içerisinde beraberinde taşıyor.