Fırıncıya taciz gözaltısı
Muğla'nın Milas İlçesi'nde, çeşitli tarihlerde 4 kadına cinsel tacizde bulunduğu ileri sürülen fırıncı 31 yaşındaki Muhsin Ç., polis tarafından gözaltına alınıp, adliyeye sevk edildi.
Dün saat 16.00 sıralarında, bindikleri minibüste elle tacize uğradıklarını ileri süren 2 kadın, Milas İlçe Emniyet Müdürlüğü'ne giderek şikayetçi oldu. Bunun üzerine çalışma başlatan polis, dolmuş duraklarındaki güvenlik kameralarını incelemeye aldı. Görüntülerden, kadınların verdiği eşkale uyan fırıncı Muhsin Ç., bir parkta yakalanıp, gözaltına alındı. İfadesine başvurulan şüphelinin, geçen ekim ayında Emek Mahallesi'nde 41 yaşındaki E.Ş. ve aralık ayında da dolmuş duraklarında 17 yaşındaki B.T.'ye cinsel tacizde bulunduğu belirlendi.

Bekar olan Muhsin Ç., cinsel tacize uğradığını ileri sürüp şikayetçi olan 4 kadın tarafından da teşhis edildi. Şüpheli, polisteki işlemlerinin ardından bugün adliyeye sevk edildi.