Kiralık otomobil zeytinliğe uçtu, iki üniversiteli kız öldü
Bursa'nın Mudanya ilçesinde, meydana gelen trafik kazasında sürücünün direksiyon hakimiyetini kaybetmesiyle kontrolden çıkan otomobil zeytinliğe uçtu. Kazada otomobilde yolcu olarak bulunan üniversite öğrencisi 2 genç kız hayatını kaybederken sürücü yaralandı.
Dün akşam saatlerinde meydana gelen kazada, Muhammed Hamza Ustabaş'ın (21) kullandığı 16 JRM 37 plakalı kiralık otomobil, Güzelyalı Seyirtepe mevkiinde kontrolden çıkarak zeytin bahçesine uçtu. Kazada, Buse Kübra Bingül (20) olay yerinde hayatını kaybetti. Yaralanan Cansu Günay (19) ise kaldırıldığı Muradiye Devlet Hastanesi'nde hayatını kaybetti. Otomobil sürücüsü Muhammed Hamza Ustabaş ise Uludağ Üniversitesi Tıp Fakültesi Hastanesi'nde tedavi altına alındı. Kazayla ilgili soruşturma başlatılırken iki üniversite öğrencisi kızın cenazesi, Bursa Adli Tıp Kurumu'na kaldırıldı.