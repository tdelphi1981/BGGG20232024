Demirtaş: 10 gün içinde süreç netleşir
PKK çizgisinde yayın yapan Nuçe TV'de yayınlanan bir tartışma programına telefonla bağlanan BDP Genel Başkanı Selahattin Demirtaş İmralı süreci ile ilgili önemli açıklamalarda bulundu. Demirtaş, yeni İmralı süreci başladığı günden bu yana son derece duyarlı ve dikkatli davrandıklarını, ilk görüşmenin ardından Paris'te PKK'lı 3 siyasetçinin öldürüldüğünü, bunun bekleme durumuna neden olduğunu söyledi. 

Demirtaş, uygun koşulların oluşturulması halinde müzakerelerin sağlıklı sürdürülebileceğini belirterek, "1 hafta 10 gün içerisinde bütün süreçlerin netleşebileceğini düşünüyoruz" dedi.

PKK'nın Kandil'deki sorumlularından Mustafa Karasu da yapılan görüşmeleri desteklediklerini belirterek, ''Öcalan her söylediği yapılan bir padişah değil, 'her şeyi ben söylerim yapılsın' demiyor. Bizimle, aydınlarla, demokratik güçler ve çok geniş çevre ile görüşmeyi, çözüme onları da ortak etmeyi istiyor" diye konuştu.