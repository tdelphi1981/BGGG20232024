Umutun 5 'annesi' daha ortaya çıktı
Fedakar Gülsüm Anne'nin 4 yıldır hiç tanımadan baktığı felçli Rus çocuğun 5 'annesi' daha ortaya çıktı.
Rusya'da devlet televizyonu Birinci Kanal'ın "Pust Govoryat" (Bırak Konuşsunlar) adlı programında tüm Rusya'yı ağlatan Gülsüm Anne'nin Umut adını verdiği felçli çocuğun tatil için geldiği Antalya'da kaza geçirdiği ve hastaneye kaldırıldığı belirtiliyor.

Söz konusu programın sunucusu Andrey Malahov, bugün de Gülsüm anne ve Umut'un öyküsünü konu etmeye devam etti. Programa katılan 5 anne Umut'un kendi 'oğulları' olduğunu, göz yaşlarıyla iddia etti. Programa katılan beden yapısı uzmanları Umut ve kaybolan diğer 5 erkeğin fotoğraflarını dev ekranda inceleyerek iddiaları yalanladı.

İLK "ANNE" MOLDOVALI YELENA

Önce Moldova'dan katılan Yelena Rotaru: "O benim oğlum Ciko, yani Georgi. Kendisini, gözlerini ve kulaklarını görür görmez hemen oğlumu tanıdım. 32 yaşında şu anda. 2008 yılından itibaren arıyoruz. Tüm özellikleri örtüşüyor." iddiasında bulundu.

Daha sonra Yelena'nın Moldova'da oturduğu evi de ekranlara geldi. Annesi kaybolan oğlu için ağlayarak dualar ediyor. Daha sonra Umut'un fotoğrafıyla oğlunun fotoğrafını karşılaştırıyor: "İşte oğlum!" Yelena tüm arkabalarının aynı görüşte olduğunu belirtti. Annesi oğlunun odasını da göstererek "Burası soğuk, kimse yok artık." diyerek göz yaşlarına hakim olamıyor.

Daha sonra Malahov'un "Peki Türkiye'ye nasıl gitti oğlunuz?" sorusuna Yelena, "O arkadaşının yanına Moskova'ya gitti. Müziği, sanatı ve dans etmeyi çok seviyordu. Sonra belki arkadaşıyla tatile gitmiş olabilir." yanıtını verdi. Malahov, "Gülsüm anne diyordu ki Umut'un kulağında delikler var, yani müzisyen. Belki de buradan da tahmin etmek mümkün." dedi.

Yelena daha sonra Gülsüm anneye şükranlarını ileterek canlı yayında diz çöktü ve Ortodoks geleneğine göre haç çıkardı. Babası İvan ve teyzesi Lidiya da Umut'un Georgi olduğunu iddia etti.

2. "ANNE" RUSYA'NIN TOMSK BÖLGESİNDEN TATYANA

Tomsk bölgesinden ve en fazla Rus basınında yer alan Tatyana Kuklina da programa katılarak Umut'un oğlu Pavel olduğunu iddia etti. Tatyana, Pavel'in para kazanmak için Tomsk'ın kuzeyine gittiğini ve bir daha geri dönmediğini belirtti. Tatyana, "Fotoğrafları karşılaştırınız, burun, gözleri, kaşları. Annenin kalbi yanlış söylemez. Benim oğlum!" iddiasında bulundu. Malahov'un "Yurtdışı pasasportu yoktuysa, o zaman Türkiye'ye nasıl gitti?" sorusuna Tatyana, "Gençlik. Her şey olabilir." dedi. Tatyana'ın eşi Anatoli ve kızı da Umut'un Pavel olduğunu iddia etti. İlgili uzman Aleksandr Nurmin ise Umut ve Pavel'in kaş, dudak ve kulaklarının benzemediğine işaret etti.

3. "ANNE" YİNE MOLDOVA'DAN LYUDMİLA

Moldova'dan gelen Lyudmila İliyeş de diğer "anneler" gibi Umut'un oğlu Georgi olduğunu iddia etti. Rüyasında bunu gördüğünü belirten Lyudmila, Umut'un oğluna çok benzediğini de belirtti. Lyudmila, "Umut'un göğsünde sigara izmariti izi vardı. Sigara içtiği için babası da izmariti onun göğsünde söndürmüştü." bilgisini verdi. 

4. "ANNE" KRASNOYARSK'LI GALİNA

Krasnoyarsk bölgesinden katılan Galina Çkalo da Umut'u oğlu Pavel olduğunu iddia ederek, "Oğlum 2003 yılında kayboldu. Donanmada askerliğini yapıyordu. Sonra Basra Körfesi'ne aktarıldı. Sonra da haber alamadık." dedi. 

5. "ANNE" SOÇİ'DEN NİNA

Karadeniz kıyısı Soçi'den katılan Nina Solonenko da kaybolan oğlu Sergey'in Umut olduğunu iddia etti. En son gece saatlerinde denizde yüzerek kaybolduğunu anlatan Nina, oğlunun sağ olduğuna inandığını göz yaşlarıyla ifade etti. 

DNA ANALİZLERİ ALINDI

En son Malahov, DNA uzmanını stüdyoya davet etti. DNA uzmanı, 5 anneden de analiz aldı. Malahov, tüm analizlerin Türkiye'ye göndereceklerini ve Umut'un DNA analizleriyle karşılaştıracaklarını belirtti.

Başta sağlık uzmanı Nurmin olmak üzere bazı katılımcılar da Umut'un beş erkeğin hiç birine benzemediğini belirtti. 
Programın bitiminde Rus parlamentosu alt kanadı Duma'da milletvekili danışmanı Ramin Gasımov da Türkiye Başbakanı Recep Tayyip Erdoğan'a seslenerek Umut ve Gülsüm anneye yardım edilmesini rica etti.