Teröristle ne görüştünüz?
Başbakan, Paris cinayetleri nedeniyle Fransa ve Hollande'a seslendi: Fransa bu olayı aydınlatmalı. Devlet Başkanı da terör örgütü mensuplarıyla ne görüştüğünü açıklamalı...
 Başbakan Recep Tayyip Erdoğan'dan Fransa'ya iki kritik çağrı...ASKON Genel Kurulu'na katılan Erdoğan'ın sözleri:
 - TÜRKİYE terör sorununu er geç çözecek. Umutluyuz. Sürece olumlu bakıyoruz ama aynı zamanda dikkatliyiz. Geçmişteki iyi niyetli girişimlerin nasıl sabote edildiğini iyi biliyoruz.
 - PARİS'TE gerçekleşen suikast bu süreci sabote etmeye yönelik girişim ya da örgüt içi hesaplaşma da olabilir. Fransız Devleti'nden suçluları derhal bulmasını bekliyoruz. Terör örgütünün kurucuları arasında yer alan ve İnterpol tarafından kırmızı bültenle arananlar var bunların içinde. Çok daha ilginci, Fransa Devlet Başkanı'nın 'düzenli görüşmelerimiz oluyordu' ifadesi şecaat arzederken sirkatin söylenmektir. AB'nin terör örgütü ilan ettiği örgütlerin mensupları ve kırmızı bültenle araran insanlar sizinle nasıl düzenli görüşür? 2007'de Sakine Cansız Almanya'da gözaltına alındı. İade talebine rağmen bırakıldı. 5 Kasım 2012'de Fransa İnterpolü'ne mesaj gönderdik. Bu teröristin Paris'te olduğunu bildirdik. Fransa adım atmadı. Fransa bu olayı derhal aydınlatmalıdır. Fransa Devlet Başkanı, bu terör örgütü üyeleri ile neden görüştüğünü, ne görüştüğünü, hangi tasarım dahilinde bu teröristlerle iletişim halinde olduğunu Fransız, Türkiye ve dünya kamuoyuna açıklamalıdır.
 Kimse endişe etmesin
 TERÖRÜN, Türkiye'nin güçlenmesinin önünde bariyer olduğunu belirten Erdoğan, 'Terör benim Kürt kardeşlerimize acıdan, ölümden başka hiçbir şey vermedi' dedi. Erdoğan, medya ve CHP'yi de terörle mücadeleye destek vermemekle eleştirdi. Başbakan Erdoğan, 'Hiç kimsenin endişesi olmasın, kimse tedirgin olmasın. Biz şehitlerimizin hatırasına asla halel getirmeyiz. Onlar karşısında mahcup olacak bir girişimin içinde olmayız. Şehitlerimizin ruhunu muazzez edecek bir yolda ilerliyoruz' diye konuştu.
 Nişanlısı infaz edilmişti
 - BU süreçte herkes soğukkanlı, sağduyulu olacak. Bölücü terör örgütünün uzantısı siyasi parti, ilk anda devleti suçlamaya başlıyor. Örgüt içi hesaplaşma olacağı ihtimalini reddediyor. Niye? Ucu kendilerine dokunacak. Allah aşkına soruyorum bu terör örgütü pirüpak bir örgüt mü? Mazlum Doğan, Mahsum Korkmaz başta olmak üzere örgüt içinde nice genç kurşuna dizildi. 5 tane kadın teröristi de böyle infaz ettiler. Cansız'ın nişanlısı Mehmet Şener yine örgüt tarafından infaz edildi.
 TEDBİRLERİ ALDIK
 - Bugün suçu devlete atmaya çalışanlar, geçmişte örgüt içi infazları sorgulayamadılar. Biz bu hadiselerin süreci engellemesi için tedbirlerimizi aldık.