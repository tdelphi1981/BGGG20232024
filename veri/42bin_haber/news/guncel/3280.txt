Okul sütü dağıtımı yeniden başlıyor
Gıda, Tarım ve Hayvancılık Bakanlığı, 'Okul Sütü Programı'nın edinilen tecrübeler ışığında, bu yıl bir dizi yeni tedbirle uygulamaya konulduğunu açıkladı.
Bakanlık, özel okulların da ilk defa okul sütü dağıtım programına dahil edildiğini belirterek, dağıtma işleminin 11 Şubat 2013 Pazartesi günü başlayacağını bildirdi. 

Gıda, Tarım ve Hayvancılık Bakanlığı tarafından yapılan açıklamada, 2011/2012 üretim yılında ilk defa uygulanan 'Okul Sütü Programı'nın edinilen tecrübeler ışığında, bu yıl bir dizi yeni tedbirle birlikte uygulanmaya konulduğu ifade edildi. Özel okulların da ilk defa okul sütü dağıtım programına alındığına dikkat çekilen açıklamada, şu ifadelere yer verildi: "Okul Sütü Programı Uygulama Rehberi hazırlanarak tüm okullara gönderildi. Her öğrenci için 'Veli İzin Formu' hazırlanarak öğrencilerin laktoz intoleransına (süt hassasiyeti) karşı duyarlılıkları belirlenmiş, buna göre süt dağıtım programı yapılmıştır. Okul sütü ile ilgili kamu spotları hazırlanarak yayınlanmak üzere 250 televizyon kuruluşuna gönderilmiştir." 

Açıklamada, yapılan okul sütü dağıtım programına göre, 11 Şubat 2013 tarihinde 18 ilde 2.7 milyon, 13 Şubat 2013 tarihinde 23 ilde 3.2 milyon, 15 Şubat 2013 tarihinde ise 81 ildeki 6.3 milyon öğrenciye okul sütü ulaştırılacağı belirtildi.

OKUL SÜTÜ DAĞITIM PROGRAMI

Yapılan açıklamaya göre okul sütü dağıtım programı ise şöyle:

"11 Şubat 2013 tarihi itibariyle İstanbul, Ankara, Balıkesir, Bursa, Adana, Eskişehir, Mersin, Konya, Ağrı, Bingöl, Bitlis Erzurum, Hakkari, Kars, Muş, Osmaniye, Tunceli ve Van illerinde,
13 Şubat 2013 tarihinde listeye Ordu, Samsun, İzmir, Erzincan ve Iğdır illeri de dahil olacak olup,
15 Şubat 2013 tarihinde ise 81 ildeki tüm okullarda süt dağıtımı yapılacaktır."