Hamile kadının ölümüne soruşturma
Çukurova Üniversitesi (ÇÜ) Tıp Fakültesi Balcalı Hastanesi Başhekimliği, karnındaki ikizlerden biri down sendromlu olan annenin tıbbi müdahale sonrasında ölümüyle ilgili idari soruşturma başlattı.
Bir fabrikada dış ticaret uzmanlığı yapan ve biri down sendromlu olduğu belirtilen ikiz bebeklere hamile kalan bir çocuk annesi Hatice Demet Buzpınar'ın (36) ölümüne ilişkin olarak eşi Eren Buzpınar, hastanenin ve doktorun ihmali olduğu iddiasıyla Cumhuriyet Savcılığı'na suç duyurusunda bulundu.

Adana Cumhuriyet Savcılığı da, genç kadının ölümüyle ilgili olarak soruşturma başlatırken, ÇÜ Tıp Fakültesi Balcalı Hastanesi Başhekimliği de idari soruşturma başlattı.

Hastane yetkilileri, konuyla ilgili adli ve idari soruşturma başlatıldığı için detaylı açıklama yapmazken, Hatice Demet Buzpınar ile ilgili hastanedeki evrakların da incelendiği bildirildi.

-Polis merkezinde ifade verdiler-

Genç kadının kocası Eren Buzpınar, kız kardeşi Mediha Erkan, teyzesinin kızı Fatma Genç ve kaynı Solmaz Buzpınar da, olayla ilgili olarak Cumhuriyet Savcılığına yapılan suç duyurusu kapsamında bugün Fatih Polis Merkezi'ne giderek ifade verdi.

Eren Buzpınar, ikiz erkek bebek beklerken böyle bir acıyla sarsıldıklarını belirterek, şunları söyledi:

'Down sendromlu bebeğe hamilelik sonlandırıldıktan sonra eşimin ateşi yükseldiği için doktorumuzun yönlendirmesiyle hastaneye gitmiştik. Orada idrar yolu enfeksiyonu olduğu söyledi. Tek endişemiz bu ateşten dolayı sağlıklı olan diğer bebeğin zarar görüp görmeyeceği oldu. Durumun buralara geleceği aklımızın ucundan bile geçmiyordu. Eşimin yanında kız kardeşi de vardı. Onları bırakıp ben oğlumun yanına eve döndüm. Eşim hafta sonu hastanede yattı. Pazarı pazartesiye bağlayan gece eşimin sıtması tutmuş. Bunun üzerine sabah doktorumuzu arayıp durumunu sorunca gözlem odasına alındığını söyledi. Hastaneye gittiğimde eşimin bilinci yerindeydi ama sancıdan kıvranıyordu. Doktoru geldi ve bize suni doğumla diğer bebeği almamız gerektiğini söyledi. Bu arada ben de kan gerekli olabileceği için kan merkezine gittim. Bu konuyla ilgilenirken aniden kanaması olduğunu ve acilen ameliyata aldıklarını söylediler. Ameliyat sırasında rahimle ilgili sıkıntı olduğunu ve alacaklarını belirttiler. Ben de 'alınsın' dedim. Doktoru ameliyatın başarılı geçtiğini, yoğun bakımda bir gün veya yarım gün kalacağını, daha sonra servise alınacağını söyledi. Bir süre sonra da eşimin öldüğünü öğrendik. Bunun üzerine suç duyurusunda bulunduk. Çok inandığımız ve güvendiğimiz doktorumuzun yönlendirdiği hastanede eşimle ilgili rahatsızlığı idrar yolu enfeksiyonu olarak yorumladılar. Rahatsızlığın ölü bebekten kaynaklandığını görüp tahmin etmemeleri gerekiyordu. Bunları yapmadıkları için bu durumdan sorumlu olanların cezalandırılmalarını istiyorum. Herhangi bir maddi tazminat talebinde de bulunmayacağım.'

-Olay-

İddiaya göre, bir fabrikada dış ticaret uzmanlığı yapan ve ikiz bebeklere hamile kalan bir çocuk annesi Hatice Demet Buzpınar'a (36), ÇÜ'de özel statüde görev yapan doktoru Prof. Dr. C.E'nin önerisiyle doğum öncesi bebeklerde herhangi bir 'engellilik' durumu olup olmadığının belirlenebilmesi amacıyla 'amniyosentez' testi yapıldı.

Testte ikizlerden birinin down sendromlu olduğunun belirlenmesi üzerine, Prof. Dr. C.E. tarafından, Buzpınar'a down sendromu olan bebeğin kalbine iğne yapılarak gelişiminin durdurulabileceği veya bu şekilde dünyaya getirebileceği söylendi.

Eren Buzpınar (38) ile 9 yıl önce evlenen ve 8 yaşında bir oğulları olan genç kadın, down sendromlu bebeğin kalbinin durdurulmasına karar verince, 13 Şubat'ta Balcalı Hastanesi'nde tıbbi müdahalede bulunularak operasyonla down sendromlu bebeğin kalbi iğne yapılarak durduruldu.

Taburcu edildikten 2 gün sonra evinde ateşi yükselerek fenalaşınca kocası Eren Buzpınar tarafından ÇÜ Balcalı Hastanesine tekrar götürülen Hatice Demet Buzpınar'a tahlil yapıldı. Tedavi gördüğü hastanenin kadın doğum servisinde 18 Şubat'ta ameliyata alınan genç kadının, kalbi durdurulan bebeği, bebeğin ikizi ve rahmi alındı. Ameliyatın ardından yoğun bakıma kaldırılan Buzpınar, yaşamını yitirdi.

Genç kadının cenazesi Adana Adli Tıp Kurumu'ndaki otopsinin ardından 19 Şubat'ta toprağa verildi.