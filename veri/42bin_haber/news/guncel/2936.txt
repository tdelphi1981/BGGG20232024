Mobese kameralarında ilginç kazalar
Çanakkale'de meydana gelen ve Mobese kameraları tarafından görüntülenen bazı kazalar, sürücülerin kural ihlallerini ve dikkatsizliklerini de gözler önüne serdi.
Çanakkale Emniyet Müdürlüğü'nün kentin değişik noktalarında kayıt yapan Mobese kameraları, trafik kazalarını saniye saniye kaydetti. Kameraların kaydettiği görüntülerde birbirinden ilginç kazalar yer aldı. Hızla gelen bir otomobilin diğer şeridi aşarak kaldırıma çıkması ve bir evin duvarına çarparak durabilmesi, başka bir otomobilin virajı alamayarak yolun ortasındaki refüjün üzerinde bulunan sokak lambası direğine çarpıp yıkması kameralarca kaydedildi. 



Bir otomobilin orta refüje çarparak devrilip yan yatması, yağmurlu bir havada hızla gelen ambulansı fark etmeyip yola çıkan otomobilin neden olduğu kaza, kavşakta 'U' dönüşü yapmak isteyen bir otomobile arkadan hızla gelen diğer bir otomobilin çarpması, bir otomobile sağ şeritten sol şeride geçerken arkadan gelen kamyon tarafından çarpılması ve son olarak da Atatürk Caddesi üzerinde hızlı seyreden iki otomobilin şerit değiştirmek isterken birbirine çarpması ve araçlardan birinin taklalar atarak durabilmesi de görüntülerde yer aldı.