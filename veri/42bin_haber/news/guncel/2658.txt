İş arkadaşına tecavüz eden garsona 9 yıl 2 ay hapis
ZONGULDAK'ın Ereğli İlçesi'nde aynı barda birlikte garson olarak çalıştığı iş arkadaşı 40 yaşındaki T.Ö.'ye evinde tecavüz ettiği iddiasıyla tutuksuz yargılanan 35 yaşındaki Galip Ö., 9 yıl 2 ay hapis cezasına çarptırıldı.
Olay, 2008'in haziran ayında meydana geldi. Aynı barda garson olarak çalışan Galip Ö. ve T.Ö., gece iş çıkışı arkadaşlarıyla kadının yalnız yaşadığı evine gitti. Bir süre alkol aldıktan sonra Galip Ö. ve T.Ö.'nün arkadaşları evden ayrıldı. Galip Ö., iddiaya göre odasına çekilerek uyumak isteyen T.Ö.'ye tecavüz etti. Galip Ö., sabah kapıyı dışarıdan kilitleyip evden ayrılırken, T.Ö. polisi arayarak durumu bildirdi. Polisin kapıyı kırarak içeriye girerken, T.Ö., karşı koymasına rağmen Galip Ö.'nün kendisine tecavüz ettiğini söyledi.

Tutuklanan Galip Ö. hakkında, "Cinsel istismar ve kişiyi hürriyetinden yoksun bırakma" suçlamasıyla dava açıldı. Zonguldak 1'inci Ağır Ceza Mahkemesi'nde yargılanan Galip Ö., yaklaşık 1 yıl sonra tahliye edildi. Bugün görülen karar duruşmasında tutuksuz sanık Galip Ö. ve avukatı hazır bulunurken, T.Ö. katılmadı.

Galip Ö., cinsel istismar suçundan 6 yıl 8 ay, kişiyi hürriyetinden yoksun bırakmak suçundan ise 2 yıl 6 ay olmak üzere toplam 9 yıl 2 ay hapis cezasına çarptırıldı. Kararın okunmasının ardından sanık Galip Ö., adliyede görevli polis tarafından duruşma salonunda tutuklandı. Galip Ö., daha sonra işlemler için emniyete götürüldü.