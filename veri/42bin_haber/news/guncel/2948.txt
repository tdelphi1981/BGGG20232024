Kimse Tüh demesin
Bilim Sanayi ve Teknoloji Bakanı Nihat Ergün, partisinin uyguladığı üç dönem sonra siyasete bir dönem ara formülünü tartışanlara, Parti kurulduğu günden bu yana prensibi koymuş, uygulama günü gelmiş, Tüh biz bunu nereden yazdık demenin âlemi yok dedi. Milletvekilliğine bir dönem ara verecek 73 kişiden biri olan Ergün, Hürriyeti ziyaretinde özetle şöyle konuştu:
ESKİ BAKAN VALİ OLABİLİR 
Parti kurulduğu günden bu yana prensibi koymuş. Bugün prensibin uygulanma günü gelmiş. Günü gelmeyince problem yoktu. Şimdi tüh biz bunu nereden yazdık demenin alemi yok. Bunun komplikasyonları olabilir mi, olabilir tartışılır. Ama uygulama günü geldiğinde bundan çark etmenin eksisi bence daha fazla. 
Ben, belediye başkanlığı düşünmüyorum. Siyasete katkı vermenin bir sürü yolu var. Partide, sivil toplum örgütlerinde, vakıflarda görev yaparız. Milletvekili olmayanlar Cumhurbaşkanlığında görev yapabilirler. Dışarıdan bakan olarak atananlar olabilir. Belediye başkanlığına gidecekler olabilir. Mesela birini alırsınız büyükelçi tayin edersiniz. Siyasi etkisi devam etsin, bundan faydalanalım diyorsanız, birisine bu görevleri verirsiniz. Valilik, büyükelçilik istisnai görevler. Yasalara göre, herhangi bir Türk vatandaşı da atanabilir.
(Vali hükümet değil, devlet adına görev yapar, tarafsız olması gerekmez mi? sözleri üzerine) Cumhurbaşkanına Anayasada idarenin başı sıfatı verildiği için valiler Cumhurbaşkanını temsil ederler, ama vali taşrada yürütmenin temsilcisidir. Devleti temsil ediyorsa, valinin yasamayı da temsil ediyor olması lazım. Valinin yasamayla, yargı ile ilgili hiç bir işi yoktur. Valinin bütün işi yürütmeyledir. Hükümetin taşradaki koordinatörüdür.
Cumhurbaşkanını halk seçtiği zaman, halktan, hükümetten fazla oy olan bir cumhurbaşkanı olacak ve halka bir takım taahhütlerde bulunacak. Üstelik Cumhurbaşkanı ikinci defa seçilmek isteyecek. İkinci defa seçime girdiğinde birinci dönemin hesabını verecek. Bu da Cumhurbaşkanını daha aktif, daha müdahaleci olmaya yöneltecek. Eğer kafasına yatmayan birşey varsa onaylamayacaktır.
YARI BAŞKANLIK DEMELİ
Adını koymak ve bunun adı yarı başkanlıktır demek lazım. O zaman herkes yerini bilecektir. Parlamenter sistem olsun Cumhurbaşkanını halk seçsin istiyorsak, Cumhurbaşkanına bu yetkiler fazla. Birazını alıp parlamentoya, birazını hükümete vermek lazım. Eğer yarı başkanlık diyeceksek, bu yetkiler eksik. Uygulamayı görmeden neler olabileceğini kestirmek mümkün, ona göre Anayasa da bir düzenleme icap eder.    

Veliaht ziyareti
RESMİ temaslarda bulunmak üzere Suudi Arabistana giden Kara Kuvvetleri Komutanı Orgeneral Hayri Kıvrıkoğlu, Veliaht Prens Salman Bin Abdulaziz el-Suud ile görüştü. Bölgesel gelişmelerin ele alındığı görüşmede, Suudi Arabistan Kara Kuvvetleri Komutanı Prens Korgeneral Halid Bin Bender Bin Abdulaziz el-Suud da hazır bulundu.