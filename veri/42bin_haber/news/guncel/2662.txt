Yeni doğan bebek camiye terk edildi
ŞANLIURFA'da, birkaç gün önce doğduğu belirlenen erkek bebek, camiye bırakıldı. Namaz kılmak için camiye gelenler tarafından bulunan bebek, koruma altına alınırken, polis bebeği bırakanın bulunması için çalışma başlattı.
Karşıyaka Mahallesi'nde bulunan Hacı Abdurrahman Ademoğlu Camisi'ne ikindi namazı kılmak için gelen müezzin İbrahim Şahap ve beraberindekiler, ayakkabılık bölümünden ağlama sesi duydu. Buraya yönelen müezzin ve beraberindekiler ayakkabıların konulduğu bölümde battaniyeye sarılı bebek buldu. Bir süre etrafta ailesi aranan ancak bulunamayınca camiye terk edildiği belirlenen bebek için polis ve sağlık ekiplerine haber verildi. İhbar üzerine camiye gelen sağlık ekipleri, yaptıkları kontrolde birkaç gün önce dünyaya geldiğini belirledikleri bebeğin sağlığının iyi olduğunu söyledi. Erkek bebek kontrollerin ardından Kadın Doğum ve Çocuk Hastanesi'ne götürülürken, camide bulunanların bilgisine başvuran polis, bebeği bırakanın kimliğinin belirlenerek yakalanması için çalışma başlattı.