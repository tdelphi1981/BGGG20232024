Anayasa Mahkemesi'ne 159 iptal ve itiraz dava başvurusu yapıldı
Anayasa Mahkemesi'ne, 2012 yılında 159 adet iptal ve itiraz dava başvurusunda bulunuldu.
Bu müracaatların 20 tanesi Cumhuriyet Halk Partisi (CHP) tarafından yapıldı. 

Yüksek Mahkeme, 2012 yılı içerisinde açılan davaların kimler tarafından açıldığı ve iptali istenen hükmün ne olduğunu içeren çizelge hazırladı. Cihan Haber Ajansı (Cihan) muhabirinin derlediği bilgilere göre, askeri ve yerel mahkemelerden 159 başvuru oldu. Anayasa Mahkemesi'ne müracaat eden tek siyasi parti ise CHP oldu. CHP adına yapılan başvurular ise Genel Başkan Kemal Kılıçdaroğlu başta olmak üzere, M. Akif Hamzaçebi, Emine Ülker Tarhan ve Muharrem İnce öncülüğünde yapıldı. 

Anayasa Mahkemesi'ne, 1982-2012 yılları arasında iptal davası açmaya yetkili merciler, mahkemeler ve Yargıtay Cumhuriyet Başsavcılığı tarafından açılan davalar ile şahıslar tarafından yapılan başvuruların, bunlardan ne kadarının, ne şekilde karara bağlandığını gösterir bir çalışma da hazırlandı.

2011 yılından 2012 yılına devreden dosya sayısı 108 oldu. İptal davası açmaya yetkili merciler tarafından 20 başvuru olurken, mahkemeler tarafından yapılan başvuru sayısı ise 139 oldu. Yargıtay Cumhuriyet Başsavcılığı'na 3. şahıs adına ise herhangi bir başvuru yapılmadı. Yeni gelen toplam dosya sayısı 162 iken, genel toplam dosya sayısı ise 270 oldu. 

Anayasa Mahkemesi, karara bağladığı dosya sayısını da açıkladı. İptal davası açmaya yetkili merciler tarafından getirilen dosyalardan 30 tanesi için red, 16 tanesi için iptal, 1 tanesine yeniden karar vermeye yer olmadığına karar verildi. Mahkemeler tarafından getirilen dosyalardan 29 tanesine iptal, 65 red, 2 tanesine yeniden karar vermeye yer olmadığına hükmedildi. Yasama dokunulmazlığı dosyalarıyla ilgili bir başvuru olmazken, Yargıtay Cumhuriyet Başsavcılığı'nın başvurularıyla ilgili bir karar verilmedi. 

2012 YILINDA DEVREDEN DOSYA SAYISI 63

Anayasa Mahkemesi'nin iş yüküne ilişkin olarak da bir veri hazırlandı. 1982 Anayasası döneminden günümüze Anayasa Mahkemesi'ne yapılan başvurulara göre 2008 yılında toplam dosya sayısı 395 iken, 2012 yılı sonunda bu sayı 225'e geriledi. 2008 yılında devreden dosya sayısı 278 iken, 2012 yılında 63 olarak gerçekleşti. 2012 yılında iptal dava sayısı 20, itiraz davası 139 iken, gelen dosya toplamı 162 oldu. 

Yüksek Mahkeme, "Yetkisiz kişilerce yapılan başvurular, 1993 yılına kadar esas numarası verildikten sonra verilen gerekçeli kararlarla görevsizlikten reddedilmiş, anılan tarihte bu uygulamadan vazgeçilerek bireysel başvurular esas defterine kaydedilmeksizin reddedilmiştir." açıklamasını yaptı.

CİHAN