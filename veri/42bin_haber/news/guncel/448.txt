İsrail'le bu kez de "randevusuz" kriz!
İsrail'in "İkinci Katip" düzeyindeki, Ankara Büyükelçiliği Maslahatgüzarı Yosef Levi-Sfari, TBMM Dışişleri Komisyonu Başkanvekili, AK Parti İstanbul Milletvekili Muhammed Çetin'i "randevusuz" ziyaret etti. İsrail'in Gazze'yi bombaladığı bir dönemde TBMM'ye gelen Levi-Sfati'nin ziyaretinin, birkaç dakika sürdüğü bildirildi.

Çetin, ziyaretle ilgili Meclis'te gazetecilerin sorularını cevaplandırdı.

Levi-Sfari'nin geçen hafta görüşme talebinde bulunduğunu ifade eden Çetin, "Biz o zaman Prag'daydık ve bu yüzden 'görüşemeyiz' dedik. O da geleceğimiz günü sormuş, bugün de çıkmış gelmiş" dedi.

Bir gazetecinin "Kendi kendine mi çıkıp gelmiş?" sorusuna Çetin, "Evet öyle diyebiliriz" karşılığını verdi.

Görüşmenin çok kısa sürdüğünü ve İsrail'li Maslahatgüzar'ın bir bardak su içtiğini ifade eden Çetin, "Siyasi ve resmi hiçbir şey görüşmedik. Dışişleri Komisyonu Başkanvekili olarak bana gelmiş, ben yemek yerken odama alınmış. Görüşme 5 veya 6 dakika sürdü, 7 dakika değil. Zaten yoklama olduğu için Genel Kurul'a yetişmek durumundaydım" dedi.

Gazze'ye yönelik İsrail bombardımanının görüşmede gündeme gelip gelmediğine ilişkin soruya Çetin, bu konuda Dışişleri Bakanlığı'nın Maslahatgüzar'ı çağırdığını ve gerekli bilginin oradan alınabileceğini söyledi.

Çetin, resmi bir randevu ile gelmeyen Maslahatgüzar'a ne söylediğinin sorulması üzerine de "(Türkiye'nin görüşleri ve fikirleri sabittir. Bu resmi kanallardan, Bakanlıktan, Başbakanlıktan alınır, görüşme yapacaksanız direkt Başbakanlık ya da Dışişleri Bakanlığı'na gidersiniz, onlar da bizi görevlendirirse görüşürüz) dedik, açık ve net. o sırada o suyunu bitirdi, ben de çayımı bitirdim, kalktık" şeklinde konuştu.