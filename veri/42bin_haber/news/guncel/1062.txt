İkinci bahar umudu kazayla bitti
İzmir'in Karşıyaka ilçesinde, çöp kamyonunun geri manevra yaparken çarptığı Hüsniye Tunçkol (63) hayatını kaybetti. Yaşlı kadının nişanlı olduğu ve evlilik hazırlıkları yaptığı öğrenildi. Kaza, dün saat 21.00 sıralarında, Cemal Gürsel Caddesi Karşıyaka Vapur İskelesi önünde meydana geldi. Karşıyaka Belediyesi Temizlik İşleri Müdürlüğü'ne ait K.Y. (41) yönetimindeki 35 AR 9058 plakalı "acil çöp toplama" kamyonu, iskele önündeki kaldırıma çıktı. Kamyondaki görevliler çevredeki çöpleri topladı. Nişanlısı Hüsniye Tunçkol (63) ile iskele önünde yürüyen Mehmet Erhan Güriş (70), nişanlısı Tunçkol'a kendisini beklemesini, sigara alıp geri geleceğini söyledi. Tunçkol, kaldırımda nişanlısını beklediği sırada K.Y. idaresindeki çöp kamyonu geri manevra yapmaya başladı. Kamyonu farketmeyen yaşlı kadın, aracın altında kaldı.

Olay yerine çağrılan ambulanstaki sağlık görevlileri, Tunçkol'un yaşamını yitirdiğini belirlendi. Kamyon sürücüsü K.Y. polis tarafından gözaltına alınarak Karşıyaka Polis Merkezi'ne götürüldü.

Hüsniye Tunçkol ile Mehmet Emin Güriş'in İzmit'te yaşadıkları, bir süre önce nişanlanan çiftin İzmir'e yerleşmek için ev bakmaya geldikleri öğrenildi. İkinci baharlarını İzmir'de yaşamak isteyen çifti trafik kazası ayırdı. Nişanlısını kaybeden Mehmet Emin Güriş büyük üzüntü yaşadı. Olayla ilgili soruşturma sürüyor.