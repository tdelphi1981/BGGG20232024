Ümraniye'de metro şantiyesinde yangın
Ümraniye'de metro şantiyesinde yangın çıktı. Havalandırma kompresöründe meydana gelen yangın itfaiye ekipleri tarafından söndürülürken dumandan etkilenen 4 işçi ambulansla hastaneye kaldırıldı.
Üsküdar-Sancaktepe Metro Hattı'nın İnkılap Mahallesi İstasyonu inşaatında saat 15.00 sıralarında yangın çıktı. Havalandırma kompresöründe çıkan yangının ardından çalışanlar ilk olarak yangın söndürme tüpleriyle yangına müdahale etti. Çalışanlar yangının büyümesi üzerine itfaiye ekiplerine haber verdi. Kısa sürede olay yerine gelen itfaiye ekiplerinin yarım saat süren çalışmasının ardından yangın kontrol altına alınırken itfaiye ekipleri duman tahliyesi yaptı. Yangında 4 işçi dumandan etkilendi. İşçiler olay yerine gelen ambulanslarla Ümraniye Eğitim ve Araştırma Hastanesi'ne kaldırıldı. Hastaneye kaldırılan işçilerin hayati tehlikelerinin bulunmadığı öğrenildi. Yangının çıkış nedenriyle ilgili inceleme başlatıldı.