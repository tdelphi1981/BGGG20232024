Topbaş'tan 'Göztepe Camii' açıklaması
İstanbul Büyükşehir Belediye Başkanı Kadir Topbaş "Danıştay'ın verdiği kararın gereği yerine getiriliyor. Kadıköy Belediyesi camii için başka bir yer teklif etmek istiyor. Bu teklif İstanbul Büyükşehir Belediye Meclisi'ne gelir ve uygun görülürse söz konusu alan ibadet yeri olarak belirlenebilir" dedi.
İstanbul Büyükşehir Belediye Başkanı Kadir Topbaş, Göztepe Camii konusunda gazetecilerin sorularını yanıtladı. 

Topbaş, "Planın Danıştay kararına uygun hale getirilmesi gerekiyordu, meclisimiz bunun kararını dün itibariyle vermiştir" dedi. 

Topbaş, daha önce dini tesis alanı olarak öngörülen planın mahkeme kararıyla iptal edildiğini ancak Danıştay'ın 2011 yılında aldığı kararla bu iptal kararının bozulduğunu hatırlattı. Danıştay'ın kararında Göztepe Camii'nin bir ihtiyaç olarak görüldüğüne dikkat çeken Topbaş, Kadıköy Belediyesi'nin "cami için başka bir yer teklifi" ile ilgili de değerlendirmelerde bulundu. Kadıköy Belediye Başkanı Selami Öztürk ile görüştüğünü açıklayan Başkan Topbaş, Göztepe'de camii yapılacak alan konusunda "Kadıköy Belediyesi başka bir yer teklif etmek istiyor, İstanbul Büyükşehir Belediye Meclisi bu teklifi değerlendirecek, önemli olan bir ihtiyacın giderilmesidir, bunun bir gerginlik konusu olmasını istemiyoruz" dedi.