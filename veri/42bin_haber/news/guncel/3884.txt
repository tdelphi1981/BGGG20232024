Etiketi doğru yapıştır hızlı geç
PTT Ankara Başmüdürü Mehmet Güçlü, Hızlı Geçiş Sistemi'nde (HGS) yaşanan sorunların büyük bir bölümünün, etiketin doğru yere yapıştırılmamasından kaynaklandığını belirterek, "sürücülerin, gişe geçişlerinde sorunla karşılaşmamaları için HGS etiketlerini doğru yere yapıştırmaları gerekiyor" dedi.
 
PTT Ankara Başmüdürü Mehmet Güçlü, Hızlı Geçiş Sistemi'nde (HGS) yaşanan sorunların büyük bir bölümünün, 
 etiketin doğru yere yapıştırılmamasından kaynaklandığını belirterek, 'sürücülerin, gişe geçişlerinde sorunla karşılaşmamaları için HGS etiketlerini doğru yere yapıştırmaları gerekiyor' dedi.

Güçlü, Ankara-İstanbul Otoyolu Akıncılar gişelerinde, AA muhabirine yaptığı açıklamada, 17 Eylül 2012 tarihinden itibaren, Türkiye'deki ücretli otoyollar ve köprü geçişlerinde Hızlı Geçiş Sistemi'nin uygulanmaya başladığını hatırlattı. O tarihten bu yana yaklaşık 1 milyon 900 bin HGS etiketin satıldığını belirten Güçlü, HGS gişelerinden günlük ortalama geçiş sayısının 250 bine ulaştığını kaydetti.

Vatandaşların HGS'yi benimsediğini, ancak zaman zaman şikayetler geldiğini ifade eden Güçlü, şöyle konuştu:

"HGS etiketlerindeki bakiyeleri yeterli olmasına karşın geçişlerde gişelerin, kaçak geçiş yapar gibi alarm verdiği yönünde şikayetler geliyordu. Bunları incelediğimizde, büyük bir bölümünün vatandaşların, HGS etiketlerini doğru yere yapıştırmalarından kaynaklandığını tespit ettik. PTT işyerlerimizde ve gişelerde görevli arkadaşlarımız, HGS etiketi alan vatandaşlarımıza, etiketleri araçlarında nereye ve nasıl yapıştırmaları gerektiğini özellikle izah ediyorlar.

Bunun yanı sıra bu konuda hazırlattığımız broşürleri HGS etiketi alanlara mutlaka veriyorlar.

Buna rağmen, birçok araçta etiketler tarif edilen yerlere yapıştırılmıyor. Dolayısıyla araç geçiş yaparken okuyucu etiketi görmediği için gişe alarm veriyor. Vatandaşlar da bunun sistemden kaynaklanan bir hata olduğunu ve araçlarının kaçak geçiş yapmış gibi algılandığını düşünüyorlar. HGS etiketlerinin doğru yere yapıştırılması halinde gişelerin alarm vermesi mümkün değil.'

Bu durumla karşılaşanların hiç bir şekilde mağdur edilmediğini belirten Güçlü, sistemden kaçak geçiş yapmış görünen araçların kontrol edildiğini, etiketlerinde yeterli bakiye varsa otomatik olarak çekildiğini söyledi. Güçlü, bakiyeleri yetersiz olanların cep telefonlarına, 7 gün içerisinde bakiyelerini geçişe yeterli hale getirmeleri için kısa mesaj gönderildiğini, bu süre içerisinde bakiyelerini tamamlamaları halinde hiç bir cezai işlemin uygulanmadığını vurguladı.

-Etiketler nereye yapıştırılacak?-

PTT Ankara Başmüdürü Güçlü, HGS etiketlerinin yapıştırılacağı yerin araçlara göre değiştiğini söyledi. Etiketin, aracın iç tarafından ön camın ortasına yapıştırılması gerektiğine işaret eden Güçlü, bazı sürücülerin, dikiz aynasının arkasına ya da camın köşelerine yapıştırdığını, bunların yanlış uygulamalar olduğunu ifade etti. Etiketin, dikiz aynası ön cama monteli binek araçlarda, aynanın bağlantı yerinden 5 santimetre, dikiz aynası tavana monteli araçlarda ise 10 santimetre aşağıya ön camın orta bölümüne yapıştırılması gerektiğine dikkati çeken Güçlü, kamyon ve otobüs gibi düz camlı büyük araçlarda ise ön camın alt kısmından 5 santimetre yukarıya yine camın ortasına denk gelecek şekilde yapıştırılması gerektiğini kaydetti.

Güçlü, sürücülerin, gişe geçişlerinde sorunla karşılaşmamaları için HGS etiketlerini doğru yere yapıştırmaları konusunda uyardı.

-KGS'den bakiye aktarımı devam ediyor-

Hızlı Geçiş Sistemi'nin yerini aldığı Kartlı Geçiş Sistemi kartlarındaki bakiyelerinin, HGS etiketlerine aktarımının devam ettiğinin altını çizen Güçlü, otoban ve köprü gişelerindeki PTT işyerlerinde Karayolları Genel Müdürlüğü 
 personeli ile PTT personellerinin yan yana hizmet verdiğini ifade etti.

Vatandaşların bu noktalarda KGS kartlarındaki bakiyeleri HGS'ye aktarabildiklerini anlatan Güçlü, yoğunluk nedeniyle buralarda işlem yaptıramayanların tüm Türkiye'deki PTT işyerlerinde bu işlemi gerçekleştirebildiğini kaydetti.

Güçlü, bankalar aracılığıyla KGS kartı alanların ise kartı aldıkları bankaya başvurmaları halinde bakiye aktarımlarının banka tarafından yapıldığını ya da KGS kartlarındaki bakiyenin hesaplarına yatırıldığını belirtti.