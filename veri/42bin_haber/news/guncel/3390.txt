Okuldaki ölüm anı kamerada!
İZMİR'in Çiğli İlçesi'ndeki Tuğba Özbek Anadolu Lisesi'nde, arkadaşı ile tartışan ve okul yöneticileri tarafından uyarılınca 5'inci kattan atlayarak intihar ettiği öne sürülen Mert Halil Işık'ın ölümüyle ilgili güvenlik kamera görüntüleri ortaya çıktı. Işık'ın intihar ettiğine inanmayan ailesi, itildiğini ileri sürdü.
Olay, geçen yıl Ekim ayında, Tuğba Özbek Anadolu Lisesi'nde meydana geldi. Okulun 10'uncu sınıf ögrencisi Mert Halil Işık, öğle yemeği sırasında arkadaşıyla şakalaşıp birbirlerinin üzerine kaşıkla pilav attı. Şakalaşma, sözlü tartışmaya dönüşürken, durumu gören nöbetçi öğretmen M.Y.G., 2 öğrenciyi okul müdürününün yanına götürdü. İddiaya göre, iki öğrenciye uyarı cezası verilmesine ve durumun ailelerine bildirilmesine karar verildi. Bir süre sonra sınıfına giden Işık, 5'inci kat penceresinden düşüp okul bahçesinde yaşamını yitirdi. Öğrenciler, Işık'ın bir anda kendisini attığını, onu tutamadıklarını dile getirdi. Eğitim camiasını yasa boğan olayın, güvenlik kamera görüntüleri ortaya çıktı. Görüntülerde, öğretmen M.Y.G.'nin, Işık'la okulun bahçesinde konuşması, içeri girmeleri ve bir süre sonra Işık'ın 5'inci kattan düşmesi yer aldı. Olayın peşini bırakmadıklarını söyleyen Işık'ın ailesi ise, oğullarının intihar ettiğine inanmadıklarını, itildiğini düşündüklerini dile getirdi.