Milletvekilinin oğluna hapis cezası
ESKİŞEHİR'de geçen yıl otomobille çevre yolunda 34 yaşındaki Melek Oğuz'a çarparak ölümüne nede olduğu iddiasıyla yargılanan MHP Konya Milletvekili Faruk Bal'ın oğlu 34 yaşındaki Türkmen Ali Bal, 1 yıl 8 ay hapis cezasına çarptırdı. Mahkeme, cezayı erteledi.
Olay, 3 Haziran 2012 tarihinde Çevreyolu 71 Evler Mahallesi'ndeki eski Taşıyıcılar Kooperatifi yakınlarında meydana geldi. Eskişehir Gar Düğün Salonu'nda düzenlenen partisinin il kongresine katılan milletvekili Faruk Bal, daha sonra oğlu Türkmen Ali Bal yönetimindeki 06 AC 5429 plakalı otomobille Ankara'ya gitmek için yola çıktı. Türkmen Ali Bal yönetimindeki otomobil, çevre yolunda karşıya geçmek isteyen Melek Oğuz ile oğlu 10 yaşındaki Sefa Oğuz'a çarptı. Yaralanan anne Melek ve Sefa Oğuz, ambulanslarla Eskişehir Osmangazi Üniversitesi (ESOGÜ) Hastanesi'ne kaldırıldı.


Melek Oğuz, 2 gün sonra yaşamını yitirirken, oğlu Sefa Oğuz ise tedavisinin ardından taburcu edildi. 


Faruk Bal'ın oğlu Türkmen Ali Bal hakkında Eskişehir 1'inci Ağır Ceza Mahkemesi'nde ölüme neden olduğu için 10 yıla kadar hapis cezası istemi ile dava açıldı. Tutuksuz yargılanan Bal, ilk duruşmada verdiği ifadesinde "Çevre yolundan Ankara'ya gidiyorduk. 


Sağ taraftaki kamyonun önünden anne ve oğlu aniden yola fırladı. Her şey saniyelik oldu" dedi.


Bugün yapılan duruşmaya tutuksuz sanık Türkmen Ali Bal katılmadı. Eskişehir 1'inci Ağır Ceza Mahkemesi heyeti Türkmen Ali Bal'ı önce 2 yıl hapis cezasına çarptırdı, ardından duruşmadaki iyi hali nedeniyle cezayı 1 yıl 8 aya indirdi. Heyet, Bal'ın sabıkasız olması nedeniyle 1 yıl 8 ay hapis cezasının ertelenmesine, sürücü belgesine de 6 ay süreyle el konulmasına karar verdi.