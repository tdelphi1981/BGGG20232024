Şoförü uyuyan otomobil takla attı: 3 ölü, 3 yaralı
Bolu'dan Ankara istikametine giden Nuri Savranlar'ın kullandığı 38 LV 377 plakalı otomobil, Ankara'ya 70 kilometre kala takla attı. Kazada sürücüyle birlikte 3 kişi öldü, 2'si çocuk 3 kişi yaralandı.
Kaza, bugün öğle saatlerinde İstanbul-Ankara otobanı Cankurtaran mevkiinde meydana geldi. Kazada, araç sürücüsü Nuri Savranlar (61), Gülsen Savranlar (54) ve gelini İkbal Savranlar (30) hayatını kaybetti. Takla atan otomobilde bulunanlardan Suat Savranlar (37) ile 1 yaşındaki kızı Serra Savranlar ve yeğeni 9 yaşındaki Mükremin Erdemir yaralandı. Olay yerine çağrılan 112 Acil'e ait ambulans helikopter, yaralılardan 2 çocuğu alarak Ankara Etlik Araştırma Hastanesi'ne indi. Burada bekleyen ambulans yaralı çocukları Dışkapı Yıldırım Beyazıt Eğitim Araştırma Hastanesi'ne götürdü. Diğer yaralı ise kara yoluyla Dışkapı Yıldırım Beyazıt Eğitim Araştırma Hastanesi'ne kaldırıldı.

Kaza yapan otomobilin, bulunduğu yere 200 metre kala yoldan çıktığı, direksiyon hakimiyetinin kaybolması sonucu yaklaşık 100 metre kadar takla attıktan sonra durabildiği belirlendi. Araçtan fırlayan İkbal ile Gülsen Savranlar ve araç içinde sıkışan sürücü Nuri Savranlar, olay yerinde hayatlarını kaybetti. Olay yerinde çalışma yapan Kızılcahamam Cumhuriyet Savcısı, cep telefonuyla vefat eden ailenin yakınlarına bilgi verdi. Savcının yaptığı incelemenin ardında cesetler, Kızılcahamam Belediyesi'nin cenaze aracıyla devlet hastanesi morguna götürüldü. Takla atan araçtaki bebek oyuncaklarının, sürücü gözlüğünün ve diğer eşyaların etrafa savrulması dikkatlerden kaçmadı. Kaza yerinde güvenlik önlemi alan jandarma ekipleri, araçtaki kıymetli eşya ile valizleri jandarma aracına taşıdı.