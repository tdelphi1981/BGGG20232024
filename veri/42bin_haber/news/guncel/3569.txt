Cinayet mi, intihar mı?
Sarıyer'de 2 binanın arasındaki boşlukta 17 yaşındaki D.I. göğsünden tabancayla vurulmuş halde bulundu. Hastanede ölen genç kızın intihar mı ettiği, yoksa cinayete mi kurban gittiği araştırılıyor. Olayla ilgili D.I'nın sevgilisi olduğu iddia edilen U.C. kardeşi O.C. ve arkadaşı U.Y. gözaltına alındı.
Olay, saat 21.00 sıralarında Ayazağa Mahallesi Şehit İlhan Yurt Sokak'ta meydana geldi. İddiaya göre, 17 yaşındaki lise öğrencisi D.I. iki apartmanın arasında bulunan boşlukta göğsünden tabancayla vurulmuş halde bulundu. Silah sesi üzerine dışarı çıkan ve yaralıyı fark eden sokak sakinleri, durumu 155 polis ile 112 sağlık ekiplerine bildirdi. Olay yerine gelen sağlık ekipleri ilk müdahalenin ardından D.I, Özel Maslak Acıbadem Hastanesi'ne kaldırdı. Hastaneye kaldırılan genç kız yapılan tüm müdahaleye rağmen yaşamını yitirdi.

OLAYLA İLGİLİ 3 KİŞİ GÖZALTINDA

Görgü tanıkları ifadesinde, D.I'nın vurulduğu anda yanında O.C. ile U.Y.'nin bulunduğunu iddia ettiler. Tanıkların iddialarına göre olayın ardından 2 kişinin mermi kovanını parka atarak kaçtığını söyledikleri öğrenildi. Polis, D.I.'nın sevgilisi oladuğu iddia edilen U.C. ile olaydan sonra kaçan U.C.'nin kardeşi O.C. ve arkadaşı U.Y.'yi gözaltına aldı. Olay yerinde incelemelerini sürdüren polis ekipleri, genç kızın intihar mı ettiği yoksa cinayete mi kurban gittiğini araştırıyor.