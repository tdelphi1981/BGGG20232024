Üniversiteli Sema cinayetinde flaş gelişme
BURSA'da Uludağ Üniversitesi Fen Edebiyat Fakültesi Felsefe Bölümü öğrencisi 19 yaşındaki Sema Karakoca cinayeti ile ilgili aralarında bir süre tutuklu kaldıktan sonra serbest bırakılan 5 kişinin de olduğu 101 kişi hakkında takipsizlik kararı verildi. Jandarma tarafından yürütülen soruşturma polise devredildi.
Merkez Nilüfer İlçesi'nde Deri Organize Sanayi'nin bulunduğu Badırga Köyü yakınlarında, 2011 yılının mart ayında köylüler tarafından yarısı dere içinde, parçalanmış çıplak kadın cesedi bulundu. Jandarma soruşturma başlatırken öldürülen kişinin bir süredir kendisinden haber alınamayan Sema Karakoca olduğu saptandı. Sema Karakoca'nın cesedi ailesine teslim edilirken yapılan soruşturma kapsamında tutuklanan 5 kişi avukatlarının yaptığı itirazın ardından delil yetersizliğinden 50 gün sonra serbest bırakıldı. 

Üniversiteli Sema'nın öldürülmesi ile ilgili soruşturma kapsamında sanıkların ev ve işyerlerinde ele geçirilen kanlı havlular ve alınan numuneler Jandarma Genel Komutanlığının Ankara'daki laboratuarlarında incelendi. Toplanan kanıtlarla ilgili yapılan testlerde, öldürülen Sema Karakoca'nın DNA'sına rastlanmadı. 2 yıldır devam eden soruşturmada savcılık aralarında tutuklandıktan sonra serbest bırakılan 5 kişinin de bulunduğu soruşturmaya alanın 101 kişi hakkında takipsizlik kararı verildi. 

Ayrıca jandarma ekipleri tarafından iki yıldır yürütülen soruşturma dosyası polise teslim edildi. Polis ekipleri iki yıl önce işlenen cinayeti sil baştan ele alarak cinayeti aydınlatmaya çalışacak.