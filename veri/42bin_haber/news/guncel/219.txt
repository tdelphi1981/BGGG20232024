Öğrencisinin babası öğretmene saldırdı
Zonguldak'ın Ereğli İlçesi'nde, sınıfta arkadaşıyla kavga eden oğluna tokat attığı iddiasıyla öğretmen 42 yaşındaki Mustafa Korkmaz'a saldırıp yumruk atan aynı yaştaki Yeter A., gözaltına alındı. Yeter A., ifadesinin ardından serbest bırakılırken, olayda sol el baş parmağı çatlayan öğretmen Mustafa Korkmaz, okulda görevine başladı.
Olay, önceki gün ilçedeki Dikmen İlkokulu'nda meydana geldi. Sınıf öğretmeni Mustafa Korkmaz, iddiaya göre ders sırasında sınıfta kavga eden 2 öğrenciye müdahale etti. Korkmaz, ayırmak istediği 2 öğrenciye hafifçe tokat attı. Öğrencilerden 10 yaşındaki E.A.'nın durumu anlattığı babası Yeter A., okula gelip rehberlik odasında öğretmen Mustafa Korkmaz'a saldırdı. Yeter A., öğretmene yumruk atarken, araya diğer öğretmenler girdi.

Haber verilmesi üzerine gelen polis, Yeter A.'yı gözaltına aldı. Öğretmen ise Ereğli Devlet Hastanesi'ne götürüldü. Kavga sırasında sol el baş parmağının çatladığı saptanan Mustafa Korkmaz, tedavisinin ardından taburcu oldu. Yeter A., polisteki ifadesinden sonra serbest bırakılırken, öğretmen Mustafa Korkmaz da karakolda ifade vererek öğrenci velisinden şikayetçi oldu. Doktorun iş göremez raporu vermek istemesine rağmen bunu kabul etmeyen Korkmaz, okuldaki görevine başladı.

Olayla ilgili soruşturma sürdürülürken, okuldaki bazı öğrencilerin velileri bugün İlçe Milli Eğitim Müdürü Abdusselam Aksoy'u ziyaret etti. Veliler, öğretmene saldıran veliye tepki gösterirken, gerekenin yapılmasını istedi. Abdusselam Aksoy da olayın ilgili makamlara aktarıldığını, soruşturmanın sürdüğünü söyledi.