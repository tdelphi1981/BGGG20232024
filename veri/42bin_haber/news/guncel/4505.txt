Oğlu 600 bin lira istiyor
Sakarya'da trafik kazasında hayatını kaybeden Atatürk'ün manevi kızı Ülkü Adatepe'nin oğlu Ahmet Kemal Doğançay, kazaya sebebiyet veren sürücünün bağlı olduğu turizm firmasına 600 bin liralık tazminat davası açtı.
İstanbul'dan otomobille Ankara'ya giden içerisinde Türkiye Cumhuriyeti'nin kurucusu Mustafa Kemal Atatürk'ün manevi kızı Ülkü Adatepe ve eşi Öke Adatepe'nin bulunduğu Adnan Selçuk yönetimindeki 1998 model Limuzin, 1 Ağustos 2012 tarihinde Sakarya Akyazı yakınlarına kaza geçirmişti. Sürücünün direksiyon kontrolünü yitirmesi sonucu meydana gelen kazada Ülkü ve Öke Adatepe çiftiyle sürücü ağır yaralanmıştı. Kaza sırasında camdan fırlayan 80 yaşındaki Ülkü Adatepe yaşamını yitirirken, eşi Öke Adatepe ve sürücü kazadan yaları kurtulmuştu.

İlk duruşma Perşembe günü

Olayın ardından Akyazı Asliye Ceza Mahkemesi'nde dava açıldı. Hazırlanan iddianamede tutuksuz yargılanan sürücü Adnan Selçuk'un 3 yıldan 6 yıla kadar hapis cezası istendi. İddianameye kabul eden mahkemede Perşembe günü ilk duruşma gerçekleşecek.

Bununla beraber Adatepe'nin oğlu Doğançay, sürücünün çalışmış olduğu turizm şirketi aleyhine maddi ve manevi toplam 600 bin TL'lik tazminat davası açtıklarını duyurdu. Doğançay, Avukatı Halit Bozovalı ile birlikte basın açıklaması yaptı. Aracı kullanan sürücü Adnan Selçuk'a bir ihtarname gönderildiğini ve aracın sahibi şirketten tazminat istediklerini ifade eden Avukat Halit Bozovalı, ilk duruşmanın Perşembe günü görüleceğini belirtti. Avukat Bozovalı, "22 şubat tarihinde Bakırköy 8. Asliye Hukuk Mahkemesi'ne giderek, söz konusu şirkete 600 bin liralık tazminat davası açtık. Bu kaza, aile ve savcılar tarafından araştırılmaktadır." ifadelerini kullandı.

Para alıyorlar ama tazminat ödemiyorlar

Annesinin ölümü sebebiyle çok üzgün olduğunu aktaran Ali Kemal Doğançay da, "Trafik kazalarında Avrupa ülkelerinde bir kişi ölürken, biz de ise 20 kişi ölüyor. İnsanlardaki vurdumduymazlık bizi üzdü. Bir yerde manevi değerler ve uygarlık ne kadar yüksekse insan değerlidir. Bütün dünyada manevi davalar çok önemlidir. Bizim ülkemizde manevi davaların daha bir değerlendirilmesi gerekiyor. Zengin şirketler bir şekilde tazminat ödemekten sıyrılıyor. Sigorta da para vermiyor. Sigorta şirketleri 20 yaşından fazla olanlara para vermiyor. Bu insan haklarına bile aykırı. Sigortacılar her ay para almasını biliyor. Ama vermiyorlar. Güçlü şirketler dünyada daha fazla cezalandırılır. Ama Türkiye'de kuvvetli olan cezalandırılmıyor." dedi. 
Ülkü Adatepe'nin Atatürk'ün son emaneti olduğunu aktaran Doğançay, sürücünün saatte 200 kilometre hızla gittiğini öne sürerek, kaza sonrası otomobilin akordeon gibi kıvrıldığını ve davanın takipçisi olacaklarını aktardı.

CHP ve İş Bankası'na dava

Atatürk'ün manevi kızı Adatepe'nin çocuklarının Türkiye İş Bankası ve CHP'ye açtığı tazminat davası ile ilgili de basın mensuplarının soruların cevaplayan Avukat Halit Bozovalı, 1 milyar 788 milyon TL'lik dava açtıklarını söyledi. Adatepe'nin hayattayken mirasla uğraşmak istemediğini söyleyen Bozovalı, "Adatepe sağlığındayken çocuklarına 'ben sağlığımda bunlarla uğraşamadım. Vefat ettikten sonra miras haklarınızı arayın' demişti. Bunun için biz de dava açtık." şeklinde konuştu.