Halk otobüsüne çirkin saldırı
AFYONKARAHİSAR'da Erol Yıldırım yönetimindeki halk otobüsü, kimliği belirlenemeyen kişilerce taşlandı. Yolcuların korku dolu anlar yaşadığı taşlanma anı, halk otobüsündeki güvenlik kameraları tarafından saniye saniye kaydedildi.
Afyonkarahisar'da özel halk otobüsü şoförleri ile dolmuş şoförleri arasında yolcu alma yüzünden sık sık yaşanan gerginliklere bir yenisi eklendi. Taraflar arasındaki tartışma, bu kez güvenlik kameralarına yansıdı. Ataköy Mahallesi ve kent merkezi arasında sefer yapan Erol Yıldırım yönetimindeki 03 US 684 plakalı özel halk otobüsü, dün saat 21.20 sıralarında Yavuz Selim İlköğretim Okulu yakınlarında bir grubun taşlı saldırısına uğradı. İçinde yolcuların bulunduğu otobüsü dakikalarca taş yağmuruna tutan grup, polisin gelmesiyle olay yerinden kaçtı. Afyonkarahisar'da taşımacılık yapan Turex A.Ş'ye ait özel halk otobüsündeki kameralar, taşlanma anını saniye saniye kaydetti. Korku dolu anlar yaşayan yolcuların paniği de görüntülere yansıdı.