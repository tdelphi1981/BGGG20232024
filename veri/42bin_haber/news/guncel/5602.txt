Şivan Perwer'den çözüm sürecine destek
Kürt müziğinin önde gelen ses sanatçısı Şivan Perwer, İmralı görüşmeleri ile atılan adımların çok önemli olduğunu ve bu sürece herkesin katkı saplaması gerektiğini söyledi.
Yaşanan olumlu gelişmelerden dolayı çok mutlu olduğunu ifade eden Perwer, barışa hizmet etmek ve katkı sağlamak için, herkesin elinden geldiği kadar çaba harcaması gerektiğini ifade etti. 

Irak'ın kuzeyindeki Erbil şehrinde Cihan Haber Ajansı'na( Cihan) özel açıklamada bulunan Perwer, yaşanan olumlu sürece darbe vuracak tüm unsurların, bertaraf edilmesi gerektiğinin altını çizdi. 
Perwer, "Barış demek, insanların birbirine sevgi elini uzatması demektir. Barış demek insanların bir birini kabul etmesi demektir. Başlayan bu süreç engellere takılmamalı." ifadesini kullandı. 
PKK'nın elindeki rehinelerin serbest bırakılması konusuna da değinen Perwer,"Bu durum bir esaretti. Eğer barış süreci başlamış ise esareti ortadan kaldırmak lazım. Serbest bırakılmaları çok olumlu bir gelişme . Biz de halkımızın toplumumuzun bir ferdi olarak, bir sanatçısı olarak elimizden ne gelirse buna katkıda bulunmaya çalışırız." dedi 

Bahar havasına herkes gibi kendisinin de çok sevindiğini ifade eden Perwer, "Herkes gibi ben de yaşanan olumlu gelişmelere çok seviniyorum. Umarım bu süreç daha güçlenir ve gelişir. Bu gerçekleşirse artık esaret olmayacak, ölüm olmayacak, insanlar biri birini sevecek. Türk'ü , Kürdü, Arap'ı Fars'ı herkes bir birini sevmeli. Ben şahsen tüm toplumları, tüm insanları inancıyla, rengiyle diliyle severim. Herkesin bu dünyada yaşama hakkı vardır." şeklinde konuştu.