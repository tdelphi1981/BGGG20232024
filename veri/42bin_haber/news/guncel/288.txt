BDP'li 5 milletvekili daha açlık grevinde
Milletvekilleri Gültan Kışanak, Aysel Tuğluk, Adil Kurt, Sırrı Süreyya Önder ve Sabahat Tuncel de eylemin 61'inci gününde açlık grevine başladı
 Emine Ayna ve Özdal Üçer'in açlık grevi 3'üncü gününe girerken 5 BDP'li milletvekilinden daha eylem kararı geldi... BDP Genel Başkan Yardımcısı Gültan Kışanak, Diyarbakır Bağımsız Milletvekili Aysel Tuğluk, BDP Hakkari Milletvekili Adil Kurt ve Diyarbakır Büyükşehir Belediye Başkanı Osman Baydemir, Diyarbakır Belediyesi Konukevi'nde basın toplantısı düzenledi.
 'ÇÖZÜM BULUNANA KADAR'
 ÇÖZÜM adına herkesin elinden gelen gayreti göstermesi gerektiğini belirten Kışanak, BDP blok milletvekillerinin açlık grevine hep birlikte girmek istediklerini ancak parti yönetimi olarak buna gereksinim duymadıklarında mutabakat sağladıklarını söyledi. Kışanak, bunun için temsili olarak Diyarbakır Bağımsız Milletvekili Aysel Tuğluk, BDP Hakkari Milletvekili Adil Kurt, İstanbul Milletvekilleri Sırrı Süreyya Önder, Sabahat Tuncel Diyarbakır Milletvekili Emine Ayna, Van Milletvekili Özdal Üçer ve Diyarbakır Büyükşehir Belediyesi Başkanı Osman Baydemir ile süresiz açlık grevine başladıklarını açıkladı.
  KIŞANAK, şöyle konuştu: 'Bu tarihsel sorumluluğu arkadaşlarımız adına yürütmek için burada bizler süresiz dönüşümsüz açlık grevine başlıyoruz. Tutsakların talebi bizimde talebimizdir. Çözüm bulununcaya kadar açlık grevine devam edeceğiz.'
 Baydemir de katıldı
 DİYARBAKIR Büyükşehir Belediye Başkanı Osman Baydemir de bölgedeki BDP'li belediye başkanları adına açlık grevine başlama kararı aldığını duyurdu. Cezaevlerinde süren açlık grevlerini değerlendiren BDP'lilerin hazırladığı ortak deklerasyonu okuyan Baydemir şöyle dedi: 'Haksız ve hukuka aykırı olarak cezaevinde tutulan binlerce siyasi rehine, 3 temel taleple bedenlerini ölüme yatırmıştır. Grevdekilerin talebi bizim de talebimizdir. Zalimle aramıza mesafe koymanın zamanı gelmiştir.'