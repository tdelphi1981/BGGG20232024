Eski MİT'çinin davası birleştirildi
Başbakan Recep Tayyip Erdoğan'ın hakkında soruşturma izni verdiği eski MİT mensubu Mehmet Fuat Batur hakkındaki açılan dava kapsamında İstanbul Bölge 22. Ağır Ceza Mahkemesi'nde ikinci kez hakim karşısına çıktı.
Kumar çetesine üye olduğu ve görevini kötüye kullandığı iddiasıyla yargılanan eski MİT'çi Mehmet Fuat Batur, duruşmaya Paşakapısı Cezaevi'nden getirildi.

"YASA GEREĞİ BİZ BAKAMAYIZ" DEDİ

Mahkeme Başkanı Salih Kaya, bir önceki duruşmada İstanbul 16. Ağır Ceza Mahkemesi'nde görülen kumar çetesine ilişkin ana dava dosyasının incelenmek üzere istendiğini hatırlattı. Mahkeme Başkanı, İstanbul 16. Ağır Ceza Mahkemesi'nin "iki dava arasında irtibat olduğu ancak özel yetkili mahkemeleri kaldıran yasa değişikliği gereğince mahkemelerinin yeni dosyaya bakamayacağından dosyasının birleştirilmemesi" yönünde görüş bildirdiğini de vurguladı. Birleştirmeyle ilgili görüşü sorulan sanık Batur ise "Ben yargılamanın teknik olarak hangi mahkemede bakılacağını bilemem. Bu nedenle birleştirme konusundaki takdiri mahkemeye bırakıyorum" dedi.

YENİ TERÖR MAHKEMESİ BİRLEŞTİRME KARARI ALDI

Mahkeme ise İstanbul 16. Ağır Ceza Mahkemesi'nde görülen kumar çetesi davası ile kendi davaları arasında hukuki ve fiili irtibat bulunduğunu ifade etti. Mahkeme bu nedenle iki davanın birleştirilmesine karar verdi. Batur, "kumar çetesine üye olmak ve görevini kötüye kullanmak" suçlarından artık İstanbul 16. Ağır Ceza Mahkemesi'ndeki ana davadan yargılanacak.

İDDİANAMEDE 6 YILA KADAR HAPSİ İSTENİYOR

İddianamede, Mehmet Fuat Batur'un "Kumar çetesine üye olmak ve görevini kötüye kullanmak" suçlarından 2 yıldan 6 yıla kadar hapisle cezalandırılması isteniyor. Eski MİT mensubu Mehmet Fuat Batur'un MİT'in imkanlarını kullanarak örgüte yardım ettiği belirtiliyor.