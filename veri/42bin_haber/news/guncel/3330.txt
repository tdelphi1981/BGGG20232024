"Kürt sorunu çözülürse Türkiye model olur"
Mardin Bağımsız Milletvekili Ahmet Türk, "Eğer Türkiye Kürt sorununu çözerse inanıyorum ki Orta Doğu'da çok güçlü bir devlet, çok saygın bir devlet ve Orta Doğu içinde çok önemli bir model olur" dedi. Türk, BDP Osmaniye 2. Olağan İl Kongresi'nde yaptığı konuşmada, barışçıl sürecin kalıcı bir hale gelmesi için Türkiye'de barışa ve demokrasiye inanan, halkların eşitliği ve kardeşliğini esas alan insanların, sivil toplum örgütlerinin ve siyasi partilerin barış sesini yükseltmeleri gerektiğini söyledi.

"Bugün Kürt meselesi artık Türkiye'nin meselesi olmaktan çıkmıştır, Kürt meselesi Orta Doğu'nun meselesidir" diyen Türk, şöyle konuştu: "Çünkü Orta Doğu'ya baktığımızda bugün 40 milyon Kürt, 4 ayrı parçada yaşamaktadır. Bu nedenle Kürt meselesini görmemezlikten geldiğiniz zaman Orta Doğu'ya da barış getiremezsiniz. Bugün 4 parçada yaşayan Kürtler de adalet, eşitlik ve özgürlük arayışı içindedir. Bu nedenle Kürt meselesini çok kapsamlı, çok geniş bir sorun olarak önümüze koymalıyız, tartışmalıyız. Şimdi 40 milyon Kürt Orta Doğu'da özgür olmadığı zaman Orta Doğu'ya nasıl istikrar gelir, gelmesi mümkün değil. Eğer Türkiye Kürt sorununu çözerse inanıyorum ki Orta Doğu'da çok güçlü bir devlet, çok saygın bir devlet ve Orta Doğu içinde çok önemli bir model olur. Ama o milliyetçi reflekslerle hareket ederse Orta Doğu'daki gücünü de kaybeder ve Orta Doğu'da bir kaosun büyümesinin de nedeni olur."

Demirtaş'tan İmralı açıklaması

Öte yandan BDP Genel Başkanı Selahattin Demirtaş da, İmralı'daki görüşmelere ilişkin, "Geç kalınmış olsa da biz bu süreci kalıcı bir barışa hep birlikte götürmek zorundayız" dedi.

Demirtaş, Ağrı Kutlu Aktaş Spor Salonu'nda düzenlenen BDP İl Olağan Kongresi'nde yaptığı konuşmada, her bölgede bölge meclislerinin kurulması ve her bölgenin kendi parasıyla yatırım yapmasının sağlanması gerektiğini söyledi.

Yeni barış sürecinde Kürtlerin ana dilden asla vazgeçmeyeceklerini vurgulayan Demirtaş, "Bizi uçurumun kenarına getirip, uçurumdan yuvarlamayı hayal edenler, artık o günlerin bittiğini ve o günlerin onlar için bir fantezi olmaktan öteye geçmediğini görüyorlar. Bu yüzden İmralı ile görüşme yapıyorlar. Bu yüzden diyaloglarla müzakerede çözüm arıyorlar" diye konuştu. 

Doğru rotayı bulmanın önemli olduğunu belirten Demirtaş, şunları kaydetti: "İmralı'ya gitmekte 14 yıl geç kaldılar, Kürtlerle konuşmakta yüz yıl geç kaldılar. Ama bu defa sorun çözülecek mi hep birlikte göreceğiz. Bizi bu kimliğimizle kabul edenler canımız ciğerimiz, kardeşimizdir, ama bizi tanımayıp 'ezeceğiz, teslim alacağız, diz çöktüreceğiz' diyen kişiler de cahillerdir. Bu topraklarda kim varsa onların iradeleriyle, kimlikleriyle bir arada yaşamaya hazırız. Ben inanıyorum ki ana dilde eğitim bir gün gerçekleşecektir. O yüzden
neden bu süreci geciktiriyoruz? Kana, gözyaşına, silaha ne gerek var. Hadi gelin anayasayı birlikte yapalım ve bu sorunları birlikte çözelim."

Demirtaş, İmralı'ya heyet göndermekle önemli bir iş yapıldığını belirterek, "Geç kalınmış olsa da biz bu süreci kalıcı bir barışa hep birlikte götürmek zorundayız" dedi.