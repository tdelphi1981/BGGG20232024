Özel Harekatçılardan nefes kesen operasyon
4 yıldır aranıyordu. Tarihi eser, tabanca mermilerle saklandığı evde kıskıvrak yakalandı
İzmir'de, geçtiğimiz yıl davası biten "Anafor" operasyonu kapsamında yargılanarak 34 yıl 3 ay hapis cezasına çarptırılan ve hakkında yakalama kararı bulunan Barış Vural, saklandığı eve özel harekat polislerinin düzenlediği operasyonla yakalandı. 
2008 yılında gerçekleştirilen operasyonun ardından açılan ve 176 kişinin yargılandığı davada 34 yıl 3 ay hapis cezası verilen Barış Vural, Asayiş Şube Müdürlüğü Aranan Şahıslar Bürosu ekipleri ve özel harekat polislerinin ortak düzenlediği operasyonla Çiğli'de saklandığı evde yakalandı. Vural'la birlikte 47 parça tarihi eser, bir tabanca ve mermiler de ele geçirildi. İzmir 8. Ağır Ceza Mahkemesi'ne getirilen sanığın tutuklama kararı yüzüne okundu. Sanık Vural, geniş güvenlik önlemleri altında Kırıklar F Tipi Cezaevi'ne götürüldü.
 
ANAFOR OPERASYONU
İzmir polisi, daha önce silahlı çete kurmak suçundan cezaevine giren Ahmet Tekin Baykal liderliğindeki grubun, yeniden suç örgütü oluşumuna girerek yasa dışı faaliyetlerde bulunduğu iddiaları üzerine, 1.5 yıl süren takibin ardından 2008'de İzmir, İstanbul, Ankara, Aydın, Muğla, Balıkesir, Samsun, Mersin, Kayseri, Zonguldak ve Antalya'da operasyon düzenlemiş, "Anafor" adlı operasyonda, çiftliğine Skorsky helikopterle baskın yapılan Ahmet Tekin Baykal ile emekli albay, emekli askeri savcı, emekli 2 uzman çavuş, Danıştay hakimliğinden ayrılmış bir avukat ve emekli polis müdürünün de aralarında bulunduğu çok sayıda zanlı yakalanmıştı.