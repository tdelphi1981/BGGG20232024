Meclis'te bir ilk!
TBMM'de bir ilk yaşandı. Meclis Başkanlığı ilk kez Muharrem orucu kapsamında TBMM çatısı altında iftar verdi. Meclis Genel Sekreteri İrfan Neziroğlu ile Ak Parti grup başkanvekilleri ve milletvekillerinin katıldığı iftara, teklifin sahibi CHP'li Sabahat Akkiraz katılmazken, CHP'li vekiller ise başta gelmedikleri iftara sonlara doğru geldi.
CHP'LİLER ARADAN SONRA
CHP İstanbul Milletvekili Sabahat Akkiraz'ın Muharrem orucuyla ilgili Meclis'te düzenleme yapılması talebinin ardından harekete geçen Meclis Başkanlığı, dün iftarın ilk gününde önce yemek menüsünde özel düzenlemeler yaptı. 

Meclis Başkanlığı iftar saatinde Meclis lokantasında Alevi inançlarına göre masa hazırlattı. Milletvekillerine etsiz ve soğansız yemeklerden çorba, taze fasülye, pilav, kayısı hoşafı ve ayran ikram edildi. İftara, aralarında TBMM Genel Sekreteri İrfan Neziroğlu, Meclis İdare Amiri Salim Uslu, AK Parti Grup Başkanvekilleri Ahmet Aydın, Ayşenur Bahçekapılı ve aralarında Alevi kökenli Ak Parti Milletvekili İbrahim Yiğit ile bazı Ak Parti milletvekilleri katıldı. 

CHP'LİLER DE GELDİ
İftarın ilk bölümünde CHP'li milletvekilleri katılmadı. Önerinin sahibi CHP'li Sabahat Akkiraz'ın ise iftara katılmaması dikkat çekti. TBMM Genel Kurulu'na 45 dakika ara verildikten sonra CHP'liler iftara gelmeye başladı. CHP'den gelen vekiller arasında Gürkut Acar, Ali Özgündüz, Volkan Canalioğlu, Ensar Öğüt, Akyan Erdemir ile İdris Yıldız yer aldı. 

Önergenin sahibi Akkiraz'ın, daha önce belirlenmiş Mersin'deki programa katıldığı için gelmediği iddia edildi. 22 Kasım tarihinde Meclis lokantasında iftar verecek olan Akkiraz, siyasi parti genel başkanlarını da davet etti.