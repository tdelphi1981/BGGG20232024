Okul müdürlüğü için hem sınav hem mülakat
MEB'in okullara müdür, başyardımcı ve yardımcı atamaları için hazırladığı yönetmelik değişikliğinde sona geldi. Yeni sistemde okul yöneticisi adaylarına hem sınav hem mülakat şartı getirilecek.
Milli Eğitim Bakanlığı'nın (MEB) okullara yönetici atama konusundaki yönetmeliğinde yapılan değişikliklerin detayları belli oldu. Yeni Yönetici Atama Yönetmeliği'nde, ulusal öğretmen stratejisi kapsamında öğretmen yeterliliklerine dayalı bir program izlenecek. Yönetmelikte yapılan performans ve sınavı öngören düzenlemelerle, adaylara hem sınav hem mülakat şartı getirilecek. Sınava dayalı atama duyurusu valiliklerce bu hafta içinde yapılacak.

SON KARİYER BASAMAĞI: Okul müdürü atamaları için 20 bin adayın beklediği yeni Yönetici Atama Yönetmeliği'ndeki değişiklik tamamlandı. Hazırlanan yönetmelik kapsamında öncelikle adayın hizmet puanına bakılacak ve hizmet puanı uygulaması kariyer basamakları ile ilişkilendirilecek. Okul müdürü olmak için son kariyer basamağı olan 5. kademede olma şartı aranacak. 

İL MİLLİ EĞİTİM MÜDÜRÜ SEÇECEK: Şartları sağlayan adaylar için teorik ve pratik sınavlar yapılacak. Öncelikle yönetici adayları yazılı sınava girecek ve ardından sözlü mülakata alınacak. Bu sınavlarda en başarılı olan 3 aday seçilecek. Adaylar için son sözü il milli eğitim müdürü söyleyecek. İl milli eğitim müdürünün 3 başarılı aday arasından seçeceği aday göreve başlatılacak.