O PKK'lıya böyle baskın yaptılar!
MARDİN'in Nusaybin İlçesi'nde bir evde çıkan çatışmada öldürülen PKK'nın Mardin sözde eyalet sorumlusu 'Akif' kod adlı Mehmet Şirin Cebe için operasyonlarının detayları ortaya çıktı.
 Cebe'nin kaldığı evi tespit edip çevresinde geniş alanda sabah saatlerinden itibaren keşif yapan polisin, daha sonra evin bulunduğu sokağa çıkan yolları kesip operasyonu gerçekleştirdiği belirtildi. Bulunduğu evden arka taraftaki eve kaçan 'Akif' kod adlı PKK'lının el bombaları ve uzun namlulu silahlarla yarım saat çatıştıktan sonra evin merdiven boşluğunda öldürüldüğü belirtildi.

Nusaybin Belediye Başkanı BDP'li Ayşe Gürkan operasyona tepki göstererek, "Yıllardır ilk kez ilçe merkezinde gündüz ortasında çatışma çıkıyor. Yeni bir süreç diyoruz ama burada vatandaşlar yeniden çatışma psikolojisine sokuluyor, insanları yeni sürece nasıl inandıracağız" dedi.

Nusaybin İlçesi Sakarya Caddesi'nde dün gündüz saatlerinde bir eve düzenlenen ve PKK'nın 18 yıldan bu yana dağda bulunan sözde Mardin Eyalet sorumlusu 'Akif' kod adlı Mehmet Şirin Cebe'nin ölü ele geçirildiği operasyonun detayları ortaya çıktı. Cebe'nin silah, bomba ve patlayıcı düzenekleri ile ilçe merkezini geldiğini ve bir evde saklandığı istihbaratını alan Mardin Terörle mücadele şube ekipleri ve özel harekat timleri, evin bulunduğu sokağın çevresinde sabah saatlerinden itibaren keşif çalışması yaptı. Çevredekileri şüphelendirmemek için hırsız yakalamaya geldiklerini söyleyen polisler, kapsamlı keşif çalışmasından sonra evin etrafını sararak sokağa çıkan yolları kesip eve baskın düzenledi. 



'Akif' kod adlı Mehmet Şirin Cebe, yalnız kaldığı eve yapılan baskın sırasında polisle çatışmaya girdi. Cebe, el bombaları ve uzun namlulu silahların kullanıldığı çatışma sırasında, bulunduğu zemin kattaki evden çıkıp damdan arka tarafta bulunan başka bir evin merdiven boşluğuna kaçtı. Çelik yelek ve çelik kalkan kullanan özel timlerin takibi sonucu çatışma merdiven boşluğunda devam ederken, Cebe yarım saat süren operason sonunda öldürüldü. Çatışma sırasında kullanılan silah ve el bombaları ile duvarların delik deşik olduğu görüldü. Çatışma sırasında her iki evde de kimse bulunmadığı, operasyon yapılan bölgenin de abluka altına alınarak kimsenin yaklaştırılmadığı belirtildi. 

BDP'Lİ BAŞKAN TEPKİ GÖSTERDİ

Çatışmanın olduğu 2 evde de inceleme yapan BDP'li Nusaybin Belediye Başkanı Ayşe Gürkan, operasyonu tepki gösterdi. Türkiye'de Kürt sorununun çözümü konusunda yeni bir süreç başladığı ve halkı çatışma ve şiddet psikolojisinden uzak tutmaya çalıştıklarını söyleyen Belediye başkanı Gürkan, şöyle dedi:

"Söz konusu kişi sağ olarak yakalanabilirdi. Gündüz, ilçenin tam ortasında insanlara savaş ve çatışma psikoloji yaşatmaya kimsenin hakkı yoktur. Yıllardır ilk kez ilçe merkezinde çatışma yaşanıyor. Şehir merkezine gelen bir kişi görmezlikten gelinebilirdi, sağ yakalanabilirdi ancak infaz edildi. Bir kişi burada af edip sağ yakalayamıyorsanız dağlarda binlerce kişi ile nasıl barışacaksınız. İnsanlara bu süreci anlatmakta zorlanıyoruz, zorlanacağız."

BAHOZ'A BAĞLIYDI

Nusaybin'de düzenlenen operasyonda öldürülen PKK'nın sözde Mardin Eyalet sorumlusu Akif kod adlı Mehmet Şirin Cebe'nin Midyat nüfusuna kayıtlı olduğu ve 18 yıldır dağda bulunduğu belirtildi. 35 yaşında olan ve 17 yaşında dağa çıkan Cebe'nin, PKK'nın sözde Özel Kuvvetler Komutanı Suriyeli 'Doktor Bahoz' kod adlı Fehman Hüseyin'e bağlı olarak çalıştığı belirtildi. Daha önce Mardin'de Bagok Dağı alan sorumlusu olan Akif kod adlı Mehmet Şirin Cebe'nin son dönemlerde Mardin Eyalet sorumluluğu görevine getirildiği belirtildi. 

Mardin bölgesini Şırnak ve Siirt'e bağlayan Bagok dağında uzun yıllar faaliyet gösteren PKK'lı Mehmet Şirin Cebe'nin 27 Kasım 2012 tarihinde Ömerli ilçesi Ünsalı Köyü Jandarma Karakolu'na düzenlenen ve karakol komutanı Astsubay İlker Düzova'nın şehit edilmesi ve Üsteğmen Alper Ferdi'nin yaralanması, yine 24 Temmuz 2011 tarihinde Ömerli ilçesine bağlı İkipınar Köyü'nde görev yaptıkları jandarma karakoluna dönen askerlere açılan ateş sonucu Astsubaylar Erhan Gül ve Sadık Güllü ile Uzman Çavuş Ali Öztürk'ün şehit edilmesi eylemlerini organize ettiği belirtildi.