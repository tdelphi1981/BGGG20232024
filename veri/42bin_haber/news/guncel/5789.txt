Ablasına notu veda mesajı mı?
İZMİR'in Karşıyaka İlçesi'nde, ilköğretim 5'inci sınıf öğrencisi 11 yaşındaki Aslıhan Yağmur Kısa'nın, evde yalnız bulunduğu sırada kendisini halatla tavana asarak canına kıymasının ardından, evde ablasına yazdığı "Bana her konuda çok yardımcı oldun" notunu bulundu. Bunun Aslıhan'ın veda notu olup olmadığının ve olayın nasıl meydana geldiğinin belirlenmesi için psikologlardan da yardım alınarak soruşturma yürütülüyor.
Zübeyde Hanım Caddesi 96 numaralı evde dün saat 11.00 sıralarında meydana gelen olay, evde yaptığı börekleri satan anne Hatice Kısa'nın, siparişlerini teslim ettikten sonra evine dönmesiyle ortaya çıktı. Hatice Kısa, evde yalnız bıraktığı 11 yaşındaki kızı Aslıhan Yağmur Kısa'yı, tavana asılı buldu. Annenin acı çığlıklarına koşan zemin kattaki aile hekimliğinde görevi doktorların çabaları da küçük Aslıhan'ı hayata döndüremedi.

Polisin araştırmasında da Selçuk Yaşar İlköğretim Okulu 5'inci sınıf öğrencisi olan Aslıhan Yağmur Kısa'nın, tavandaki salıncak demirine halatı bağladıktan sonra kendi boğazına sardığı, ardından da kendisini ranzasından aşağıya bırakarak can verdiği saptandı.

ABLAYA YAZILMIŞ NOT BULUNDU

Evdeki ilk araştırmalarda herhangi bir intihar notu bulamayan polis, ikinci araştırmasında önemli bir detaya ulaştı. Aslıhan'ın, renkli kağıt üzerine fosforlu kalemle, ablası Neslihan Kısa'ya "Bana her konuda çok yardımcı oldun" notunu yazdığı ortaya çıktı. Bunun Aslıhan'ın veda notu olup olmadığının ve olayın nasıl meydana geldiğinin belirlenmesi için de psikologlardan yardım istendi. 

Bu arada olayın polis kayıtlarına intihar olarak geçtiği, ancak yine de Aslıhan'ın merak yada oyun amaçlı olarak mı böyle bir olayı gerçekleştirdiğinin ise araştırılmaya devam ettiği bildirildi.

İzmir Adli Tıp Kurumu'nda otopsi yapılan Aslıhan Yağmur Kısa'nın, boyun kırılması sonucu hayatını kaybettiği belirlendi. Yakınlarına teslim edilen Aslıhan'ın cenazesi, toprağa verilmek üzere memleketi Çorum'a götürüldü.