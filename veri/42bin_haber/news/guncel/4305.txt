Önce müebbet, sonra tahliye
İzmir'in Karabağlar İlçesi'nde üç yıl önce otomobilini işyerinin önüne park ettiği Ali Kaya'yı öldürdüğü iddiasıyla yargılanıp müebbet hapis cezasına çarptırılan Hamdin Yağız, kararın Yargıtay tarafından bozulmasının ardından tahliye edildi.
Olay 24 Nisan 2010 tarihinde meydana geldi. Park yeri yüzünden çıkan tartışmada, otomobil bakım onarım servisi sahibi Ali Kaya (35) ile aynı sokakta midye deposu bulunan Hamdin Yağız (26) ve kardeşi Yaşar Yağız (21) arasında, park eden araçların çıkardığı tozun midyeleri kirlettiği gerekçesiyle tartışma çıktı. Başından tabancayla vurulan Kaya hayatını kaybetti. Tutuklanan Hamdin Yağız ile firari sanık Yaşar Yağız hakkında 'kasten adam öldürme, adam öldürmeye azmettirme ve bıçakla tehdit' suçlarından müebbet hapis cezası istemiyle dava açıldı.

1'inci Ağır Ceza Mahkemesi'nde geçen yıl yapılan son duruşmaya, davanın tutuklu sanığı Hamdin Yağız ve avukatları Mehmet Sürücü ile Uğur Karadağ ve davacı taraf katıldı. Sanık Hamdin Yağız, işlemediği bir suçtan dolayı tutuklu bulunduğunu söyledi. Yağız, "Ali Kaya ile işyeri önüne park eden araçların toz kaldırması nedeniyle tartıştık. Olayı telefonla kardeşim Yaşar Yağız'a bildirdim. Kendisi yanında üç dört kişi ile birlikte yanıma geldi. Ellerinde demir çubuklar vardı. Bir el silah sesi duydum. Kardeşim kaçtı. Polise cinayeti başkası işledi diye söyledim. Ben kimseyi öldürmesi için azmettirmedim. Beraat ve tahliyemi istiyorum" dedi. 

Cumhuriyet savcısı, henüz yakalanamayan firari sanık yönünden dosyanın ayrılmasını, sanık Hamdin Yağız'ın ise müebbet hapis ile cezalandırılmasını talep etti. Mahkeme heyeti sanık Hamdin Yağız'ı cinayeti azmettirme suçundan müebbet hapis cezasına çarptırıp, Yaşar Yağız'ın dosyasını ayırdı. 

Sanık avukatları Mehmet Sürücü ve Uğur Karadağ kararı temyiz etti. Geçen hafta Yargıtay 1'inci Ceza Dairesi'nde yapılan duruşmaya sanık avukatları da katıldı. Avukatlar, müvekkileri Haldin Yağız'ın suçsuz olduğunu, azmettirdiğine dair delilin bulunmadığını, beraatine ve tahliyesine karar verilmesi gerektiğini belirtti. Ceza Dairesi, talebi yerinde görüp, yerel mahkemenin verdiği mahkumiyet kararını bozdu, beraat etmesi gerektiğini belirtti. Yargıtay'ın bozma ilamının faksla yerel mahkemeye gönderilmesi üzerine Yağız, tutuklu bulunduğu cezaevinden tahliye edildi. Sanık yerel mahkemede yeniden yargılanacak.