Müslüm Gürses'in doktorundan ümit veren açıklama
Memorial Hastanesi Kardiyoloji Uzmanı Deniz Şener, yoğun bakım ünitesinde tedavisine devam edilen Müslüm Gürses için ümitsiz olmadıklarını belirterek, 'Aile fertlerinin ümitsizliğe kapılmış olmasını hoş görüyoruz ama biz böyle bir düşüncede değiliz' dedi.
Deniz Şener, yaptığı açıklamada, geçirdiği bypass ameliyatının ardından, akciğer ve böbrek yetmezliği nedeniyle yoğun bakıma alınan ve halen tedavisine devam edilen sanatçının sağlık durumunda 'dalgalanma' olduğunu ancak Gürses'in durumunun şu an iyiye gittiğini belirtti.

Şener, şöyle konuştu:

'Son 2-3 gün içerisinde, her geçen gün biraz daha iyiye gidecek şekilde hastalığı sürmekte. En son uğraştığımız problem, vücut direnci düştüğü zaman vücuttaki mevcut mikroplar üremeye başlarlar ve enfeksiyon tablosu gelişir. Bu nedenle antibiyotik kullanmak gerekir. Uzun süren bir antibiyotik tedavisi uygulandı. Uygulanan bu antibiyotiklere bağlı olarak da mantarlar üremeye başlar. Şimdi akciğerlerinde oluşan bu mantarların üremesiyle ortaya çıkan akciğer problemini de yine mantar üzerinde etkili ilaçlar vererek, kontrol altına almaya çalışıyoruz. Zor bir süreç. Zaman zaman bu durum, genel durumunu bozuyor ama uygulanan mantar ilaçlarıyla bu durumun da düzeleceğini ümit ediyoruz. Mantar enfeksiyonu oldukça zor tedavi edilen bir durumdur. Kullanılan ilaçlar sınırlıdır. Şu anda uyguladığımız tedaviye cevap almaktayız ama sürecin nasıl seyredeceğini şimdiden söylemek zor.'

Tedavide başarı şansının yüksek olduğunu dile getiren Şener, 'Başarıyla tedavi edilebilir bir durumdur. Bizim endişe ettiğimiz, vücut direnci düştüğü için ortaya çıkan sorunlar. Biz bu sorunla da başa çıkacağımızı ve bunun düzeleceğini düşünüyoruz' ifadelerini kullandı.

-Muhterem Nur'un açıklaması-

Gürses'in eşi Muhterem Nur'un 'Artık ümit kesildi' şeklindeki açıklamalarının hatırlatılması üzerine ise Şener, şunları kaydetti:

'Süreç uzun olunca yıpratıcı oluyor. Biz hekimler olarak değil ümidimizi kesmek, tam tersine düzeleceğini ümit ediyoruz. Son 2 gündeki gelişmelere bakarak da tam tersini düşünüyoruz ama yaklaşık 2 ayı aşan bir süreç içindeyiz. Bu durumda yapılan ameliyatla ilgili hiçbir sorun yok. Teşhis ve tedavide herhangi bir sorun yaşamıyoruz. Teşhisin ne olduğunu koyuyoruz, tedavi için gerekli ilaçları da uyguluyoruz ama bu verilen ilaçlara vücudun cevabını tahmin edemiyoruz.'

Şener, tedavi sürecinde ortaya çıkan bazı problemlerin kendilerini sıkıntıya soktuğunu ifade ederek, 'Bu sorunlar oluştuğu zaman bunun da mutlaka çözümü olacaktır tahmininde bulunamıyoruz. Sıkıntımız, üzüntümüz burada. Aile fertleri ve yakınlarının bu tür süreçleri daha önce yaşamamış olması nedeniyle üzüntü duymaları ve bunun sonucunda ümitsizliğe kapılmış olmasını hoş görüyoruz ama biz böyle bir düşüncede değiliz. Süreç devam ediyor, mücadele devam ediyor' diye konuştu.

-Menajer Nevzat Takmaz-

Sanatçının menajeri Nevzat Takmaz da Gürses'in durumunun iki gün öncesine kadar ciddiyetini koruduğunu ancak bugün daha iyi olduğunu söyledi.

Takmaz, yılbaşı gecesi odasında yapılan sazlı eğlence nedeniyle Gürses'in enfeksiyon kaptığı iddialarını hatırlatarak, yılbaşından 2 gün önce, hastalar için hastanede eğlence düzenlendiğini, iki kemancının doktorlarının bilgisi dahilinde Gürses'in odasına girdiğini anlattı.

Gürses için 'enfeksiyon kaptı' denilince kendisinin de bu ihtimali dillendirdiğini söyleyen Takmaz, şöyle konuştu:

'Yanlış anlaşılma var. Bizim de kabahatimiz oldu. 3 aydır buradayım, doktorlardan detaylı bilgi alabilirdim. 'Enfeksiyon' dediler. Böyle bir şeyi ihtimal üzerine konuştuk.

Bize özel yapılmış bir organizasyon değil. Bingür (Sönmez) hocamız elinden geleni yaptığı için sazları alıp bir sürpriz yapmak istedi. Hatta Müslüm ağabeyin şarkısını çalarak, odaya girdiler ki ağabeyim de çok sevindi buna. Güzel bir şeydi. Biz ihtimal üzerine konuştuk, farklı yansıttılar. Ben de üzüldüm, hastanedeki insanlar da yönetim de çok üzüldü. Organizasyon Müslüm Bey'e yapılmış bir organizasyon değildi.'