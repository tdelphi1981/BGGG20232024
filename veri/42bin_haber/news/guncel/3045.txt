THY uçağında skandal!
Türk Hava Yolları'nın (THY) İstanbul'dan Bişkek ve Ulan Batur'a giden uçağı Moğolistan'daki sis nedeniyle bir kısım yolcusunu indirdiği Bişkek'ten kalkamayınca pilot ve hosteslerin mesaisi doldu ve yolcular saatlerce terminalde beklemek zorunda kaldı.
THY'nin TK 342 sefer sayılı uçağı dün akşam saat 18.45'de İstanbul'dan kalktı. THY uçağı Bişkek'e inip buradaki yolcularını bıraktıktan sonra Moğolistan'ın Ulan Batur kentine gitmek üzere hazırlık yaptı. Ancak bu sırada Ulan Batur'da yoğun sis olduğu ve görüş mesafesinin limitlerin altına indiği haberi gelince THY uçağı kalkışını gerçekleştiremedi.

Boeing 737-800 tipi "Çeşme" adlı uçak bunun üzerine Bişkek Havalimanı'nda beklemeye başladı. Ancak bu sırada uçağın pilotlarının ve hosteslerinin uçuş görev süreleri doldu. Süresi dolan uçuş ekibi otele dinlenmeye çekilince yolcular terminale alındı ve burada saatlerce bekleyen 110 yolcu bu duruma tepki gösterdi.

THY Basın Müşavirliği yetkilileri olayı doğrularken, bu konuda sorulan soruya, "İstanbul-Bişkek- Ulan Batur seferini yapacak uçak yoğun sis nedeniyle görüş mesafesi limit altına inince Bişkek – Ulan Batur seferini gerçekleştiremedi. Sefer dün gece yarısından bu sabaha ertelendi. Ancak bu sırada uçuş ekibinin mesai saati doldu. Uçuş ekibi otele dinlenmeye çekildi. Uçağımız saat 14.10'da Bişkek'ten kalktı ve saat 18.10 sıralarında Ulan Batur'da olacak." dedi.