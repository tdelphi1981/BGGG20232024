Kadın doktora "155" dolandırıcılığı
Telefonla dolandırıcılığın son kurbanı İstanbul'da kadın bir doktor oldu. İnternet üzerinden arama yaparak kadın doktorun telefonunda "155" numarasının görünmesini sağlayan dolandırıcılar, kendilerini polis olarak tanıtıp doktorun 122 bin lirasını aldı. İstanbul Asayiş Şube Müdürlüğü ekipleri telefonla dolandırıldığını söyleyen kadın doktorun ihbarı üzerine harekete geçti. 

Mağdur doktor, polislere 2 hafta önce 155 numarasından arandığını kendilerini polis gibi tanıtan kişilerin, ''hesaplarınızı terör örgütleri kullanıyor'' diyerek 122 bin lirasını dolandırdığını anlattı. 

Şüphelilerin kendisini bir kez daha arayıp altın istedikleri ihbarını yapan kadın polislerden yardım istedi. 

Buluşma yerine giden ekipler, mağdur doktorun 13 bin liralık altın dolu paketi Fatih'te bir çöp konteynerının yanına bırakması ile operasyonu başlattı. 

Paketi alan 2 şüpheli kıskıvrak yakalandı. 

Dolandırıcıların yabancı IP tabanlı internet siteleri üzerinden arama yapıp numaralarını "155" olarak gösterdikleri tespit edildi.