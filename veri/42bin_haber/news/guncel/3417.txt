Beylikdüzüne metro müjdesi
Bahçelievler-Beylikdüzü metrosu çalışmasını bu yıl başlatacaklarını ifade eden Başkan Kadir Topbaş Metro güzergâhı metrobüs ile farklı yönde olacak. Metro, iç bölgelere girecek, oradaki yoğun nüfusu alarak Beylikdüzüne taşıyacak dedi.

BÜYÜKŞEHİR Belediye Başkanı Kadir Topbaş, Beylikdüzü AK Parti İlçe Başkanlığı’na yaptığı ziyaretinde ilçe sakinlerine Bahçelievler-Beylikdüzü arasında yapılacak metro inşaatının müjdesini verdi. Beylikdüzü’ne metrobüsten sonra metroyu da getireceklerini ifade eden İstanbul Büyükşehir Belediye Başkanı Kadir Topbaş, böylelikle kentte ulaşım sorununun büyük oranda çözüleceğini söyledi. Metrobüste değişiklikler yapılacağını kaydeden Topbaş, Beylikdüzü’ne getirilen metrobüsün aslında düşünülmeyen bir proje olduğunu ancak, taşımacılıkta sorun yaşandığı için yoğun ısrarlar doğrultusunda hayata geçirildiğini ifade etti. Başkan Topbaş, metrobüs taşımacılığının kentin gereksinimlerini tam olarak cevap veremediğini belirtti. 
Metro projesi 2013 programında 
Metronun 2013 yılı programında bulunduğunu belirterek Başkan Kadir Topbaş, sözlerini şöyle tamamladı. “Bu yıl içerisinde ihalesini tamamlayıp çalışmaları başlatmayı hedefliyoruz. Bahçelievler’den Beylikdüzü’ne metro yapılacak; fakat metro güzergâhı metrobüs ile aynı doğrultuda olmayacak. Bazı ilçelerde iç bölgelere de girerek oralardaki yoğun nüfusa ulaşarak Beylikdüzü’ne gelecek.” 
Metrobüsler büyütülecek 
METRONUN tüm İstanbul’a yayılmasıyla metrobüs yükünün azalacağını kaydeden Başkan Topbaş, araçların büyütüleceğini söyledi. Hollanda’dan getirtilen otobüslere elektronik sistemleri sayesinde vagon ekleneceğini açıklayan Topbaş, “Phileas otobüslerimiz çok önemli bir sisteme sahip, istenirse parçalar eklenerek  rahatlıkla uzatılarak, daha fazla yolcu alabilecek hale getirilebiliyor. Metrobüse yeni eklemeler yaparak, ulaşımı rahatlatmayı düşünüyoruz” şeklinde konuştu.