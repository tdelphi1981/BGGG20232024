Tarlabaşı'ndan Taksim'e çıkış 20 gün kapalı
TAKSİM Meydanındaki çalışmalar kapsamında, Taksim Meydanına Tarlabaşı Bulvarı üzerinden çıkışın, 25 Ocak 2013 Cuma gecesinden itibaren, 15 Şubat 2013 tarihine kadar 20 gün süre ile kapatılacağı duyuruldu.
Taksim Meydanı'na gidecek olan sürücülerin Dolmabahçe-Gümüşsuyu veya Şişhane-Dolapdere Harbiye güzergahlarını kullanmalarının istendiği İstanbul Büyükşehir Belediyesi'nce yapılan açıklamada şöyle denildi.


"-Taksim Meydanındaki çalışmalar nedeni ile halen Tarlabaşı Bulvarından Taksim'e çıkış -çiçekçilerin eski yeri önünden- tek şeritli yoldan sağlanmaktadır.


-Açık olan bu şerit üzerinde yapılacak imalat çalışmaları sebebiyle, Taksim Meydanına Tarlabaşı Bulvarı üzerinden çıkış, 25 Ocak 2013 Cuma gecesinden itibaren, 15 Şubat 2013 tarihine kadar 20 gün süre ile kapatılacaktır.


- Taksim Meydanı'na gidecek olan sürücülerin Dolmabahçe-Gümüşsuyu veya Şişhane-Dolapdere Harbiye güzergahlarını kullanmaları gerekmektedir.


- Yayaların Taksim Meydanı'na erişimlerinde herhangi bir değişiklik yoktur.


- Vatandaşlarımızın çalışmalardan en az seviyede etkilenmeleri için bu kesimdeki çalışmalar okulların tatil olduğu 25 Ocak 2013 Cuma gecesi başlayacak ve 20 gün içinde de tamamlanacaktır.


- Acil durumlarda Tarlabaşı'ndan Sıraselviler Caddesi üzerindeki Hastaneye erişim Zambak Sokak araç trafiğine açık olacak ve kullanılabilecektir.


- Otobüsler ve Taksi Dolmuşlar şimdi olduğu gibi Tarlabaşı'ndan U dönüşü yaparak çalışmaya devam edeceklerdir.


- 20 günün sonunda Taksim'e çıkış proje imalatının bitimine kadar bu günkü gibi Tarlabaşı Bulvarı üzerinden tek şerit olarak verilecektir.


- Taksim Meydanı'nda trafiğin yeraltına alınması inşaatının Haziran ayına kadar tamamlanması hedefleniyor.