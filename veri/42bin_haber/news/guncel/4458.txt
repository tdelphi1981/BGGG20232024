Avcılar'da olaylı yıkım
Avcılar sahilde bulunan bar ve restoranların yıkımında olaylar çıktı. Mekan çalışanları, yıkıma gelen ekiplere taş ve şişelerle saldırdı. Polis ekipleri müdahalede bulundu.
Denizköşkler sahilde bulunan bar ve restoranların ruhsatlarının iptal edilmesinin ardından Büyükşehir Belediyesi'ne bağlı zabıtalar, inşaat makineleri ve çevik kuvvet ekipleri yıkım için sabah erken saatlerde Avcılar'a geldi. İşyeri çalışanlarıyla polis arasında önce yıkımın ertelenmesi için bir görüşme yapıldı. Ancak yapılan görüşmeden sonuç çıkmayınca çevik kuvvet nezaretinde iş makineleri yıkım işlemine başladı. Daha önce ateş yakarak barikat kuran mekan çalışanları, polis ekiplerine engel olmaya çalıştı. Polis ekiplerinin barikatın kaldırılıp kalabalığın dağılmasını istemesi üzerine gerginlik çıktı. İş makinelerinin mekanlara ilk darbeyi vurmasının ardından ortalık bir anda karıştı. Mekan çalışanları ellerine geçirdikleri herşeyi polis ve zabıta ekiplerine fırlatmaya başladı. 

Yaşanan kargaşada zabıta ekiplerinin geri çekilmesinin ardından çevik kuvvet ve zırhlı araç kalabalığa müdahale etti. Kalabalığa su sıkan toma aracına eylemciler tarafından taş ve şişeler atıldı. Mekanların yıkımına devam edilirken göstericilerle polis arasındaki gerginlik de sürüyor.