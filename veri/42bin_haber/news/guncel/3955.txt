Bakan Suat Kılıç: 'Kameralar önünde pazarlık yapmıyoruz'
Gençlik ve Spor Bakanı Suat Kılıç spor salonu isteyen valiye 'kameralar önünde pazarlık yapmıyoruz' dedi.
Bakan Kılıç, Giresun'da bazı ziyaret ve incelemelerde bulundu. İlk ziyaretini Giresun Valisi Dursun Ali Şahin'e yapan Bakan Kılıç, ildeki proje ve yatırımlar hakkında bilgi aldı. Vali Şahin, konuşmasında Gençlik ve Spor İl Müdürü Zeki Atlı'nın çok başarılı olduğunu söyleyince Bakan Kılıç, "Kalabalığız burada" dedi. Vali Şahin, Atlı'nın başarılı olduğunu söylemeye devam edince Bakan Kılıç bu kez dinlemeye devam etti.

Vali Şahin konuşmasına, "Sizden kapalı spor salonu talep ediyoruz. Belediye başkanımız da yerini hazırlama telaşı içinde. 3'er bin kişilik 2 kapalı spor salonunun sizden sözünü alalım" deyince biraz gerildiği görülen Bakan Kılıç, bir kez daha araya girerek, "Sayın Valim biz kameralar önünde o tarz sözleşme şeyine gitmiyoruz. Ben müsaade ederseniz kendi alanımı açıklayayım mı?" dedi.

Giresunlular'ın yeni bir spor salonu isteğini bildiğini söyleyen Bakan Kılıç, "2 bin 500 kişilik bir spor salonu var. Yeni salon yapmayacağız. Mevcut salonun iyileştirilmesi için 2 milyon 500 bin lira ödenek ayırdık" diye konuştu.

ABDULLAH AVCI VE EKİBİNİN ZAMANA İHTİYACI VAR

Bakan Kılıç, gazetecilerin soruları üzerine Trabzonspor'dan istifa eden teknik direktör Şenol Güneş'in, Milli Takıma gelip gelmeyeceğini de değerlendirerek şunları söyledi:

"Mevcut teknik direktörümüz Abdullah Avcı'nın zamana ihtiyacı olduğunu söyleyebiliriz. Biraz daha kendini gösterme imkanı bulabilmesi lazım. Milli Takımın hocadan ziyade sorunu büyük futbol kulüplerimizin futbolcu yetiştirmeye yönelik alt yapıyı büyük ölçüde askıya almış olmasıdır. Maalesef büyük kulüplerimiz değişik mevkilerdeki insan kaynakları ihtiyacını yabancı transferler yoluyla karşılamaktadır. Biraz daha altyapıya yönelebilirsek kendi gençlerimize milli olma fırsatı verebilirsek, öyle inanıyorum ki Abdullah Avcı'nın da eli ve kaynakları zenginleşmiş olacaktır. Şenol Güneş Türk futboluna değerler katan büyük bir hocadır. Değerli dostum ve arkadaşımdır. Türk futboluna vermiş olduğu emeklerden dolayı ben de kendisine bir spor adamı olarak minnettarlığımı ifade ediyorum. O Trabzonspor'daki görevinden ayrılırken biraz dinleneceğini beyan etmişti. Geçmişte Türk Milli Takımına hizmet etmiş ve dünya üçüncüsü olarak payelendirmiştir. Tekrar kendisine milletim adına teşekkür ediyorum."

YENİ SPOR SALONU SÖZÜNÜ BASKETBOLCULARIN YANINDA VERDİ

Vali Şahin'in altın fındık rozeti ve bir sandık fındık hediye etmesinin ardından Bakan Kılıç, Olimpik Yüzme Havuzu'nu gezdi, yüzücülerle sohbet ederek fotoğraf çektirdi. Bakan Kılıç daha sonra 19 Eylül Spor Salonu'nda incelemelerde bulundu. Türkiye İkinci Basketbol liginde zirve mücadelesi veren Yeşil Giresun Belediyespor'un antrenmanını da izleyen Bakan Kılıç daha sonra salonun küçük olduğunu ve ihtiyaca cevap veremeyecek durumda olduğunu gördüğünü söyledi. Kılıç şöyle konuştu:

"Gördüm ki burası yetersiz. 2 bin 500 kişiyi burası ancak balık istifi alır. 1400 kişilik bir oturma grubu var. Dolayısıyla bu konuyu düzeltiyorum. Giresun'a 3 bin koltuklu yeni bir salon için bugünden itibaren proje çizim talimatını veriyoruz. Yeni yılın yatırım programına Giresun'un yeni salonunu dahil edeceğiz. Giresun ilimizi inşallah 3 bin koltuk kapasiteli yeni bir salona kavuşturacağız. Yapılacağını kayda geçirdiğimiz andan itibaren de hiçbir gecikme olmaması lazım. 2014 tarihinden itibaren de inşallah salonun yapımına başlanır. Giresunspor Basketbol takımını kutluyorum, tebrik ediyorum. Ama sadece basketbolun bu dönem ki performansıyla alakalı da düşünmemek hazım. Böylesi bir salona Giresun'un basketbol olsa da olmasa da ihtiyacı var. Yeni bir salonu Çotanak beldesi Giresun'a kazandırmış olacağız."

Bakan Kılıç, daha sonra Yeşilgiresun Basketbol Takımı ile fotoğraf çektirdikten sonra karate öğrencilerinin gösterisini izledi. Havalı silahlar sporcularının antrenmanını da izleyen Bakan Kılıç daha sonra AK Parti İl Başkanlığını ziyaret etti.