Ormanları cehalet yaktı
Orman ve Su İşleri Bakanı Veysel Eroğlu, 2002-2011 yılları arasında 19 bin 739 orman yangını meydana geldiğini, 83 bin 638 hektar orman alanının yandığını bildirdi.
 Orman ve Su İşleri Bakanı Veysel Eroğlu, 2002-2011 yılları arasında 19 bin 739 orman yangını meydana geldiğini, 83 bin 638 hektar orman alanının yandığını bildirdi. Yangın nedenlerinin başında cehalet, hiçbir şekilde cezalandırmaya gidilmemesi bulunuyor. Sabotaj ve mafyanın çıkardığı yangınlar konusunda ise bilgi verilmiyor.
 CHP İstanbul Milletvekili İhsan Özkes’in soru önergesini yanıtlayan Orman ve Su İşleri Bakanı Veysel Eroğlu, 2002-2011 yılları arasında çıkan orman yangınları hakkında bilgi verdi.
 Eroğlu, 2002-2011 yılları arasında 19 bin 739 orman yangını meydana geldiğini, 83 bin 638 ha orman alanının yandığını belirterek, “Yanan alanlar Anayasamızın 169. maddesi gereği yılı içerisinde bakanlığımızca ağaçlandırılmaktadır. Kayıtlarımıza göre 2002-2011 yılları arasında yanan sahaların yaklaşık 57 bin hektarı suni gençleştirme ve ağaçlandırma suretiyle yeniden ormanlaştırılmıştır. Teknik yönden müdahale imkanı bulunmayan (taşlık, kayalık vb.) 26 bin hektar saha ise tabiatı koruma alanı olarak bırakılmıştır” dedi.
 -2011’DE ORMAN YANGINLARINDAN 269’U SİGARA, 62’Sİ KUNDAKLAMA SEBEBİYLE MEYDANA GELDİ-
 Bakan Eroğlu’nun verdiği bilgiye göre orman yangınlarının çıkış sebepleri arasında; ihmal dikkatsizlik, kasıt, kaza, yıldırım gibi nedenler yer alıyor. 
 Eroğlu’nun verdiği bilgiye göre 2011’de bin 954 orman yangını meydana geldi. 2011’de meydana gelen orman yangınlarından 269’u sigaradan, 37’si piknikten, 131’i anızdan, 62’si kundaklamadan, 130’u yıldırımdan, 48’i çöplük nedeniyle oldu.
 ANKA
  
  
  