444ÖSYM çağrı merkeziyle adayların hizmetinde
Üniversite heyecanı yaşayan adayların sorularını 7 gün 24 saat yanıtlamayı amaçlayan ÖSYM Çağrı Merkezi açıldı.
Ölçme, Seçme ve Yerleştirme Merkezi (ÖSYM), sınavlara ilişkin her türlü soruyu etkin ve hızlı şekilde yanıtlamak için kurulan çağrı merkezini hizmete açtı. 444 6796/ÖSYM numaralı çağrı merkezi, kurumun merkez binasında 44 operatörle, 7 gün 24 saat adayların sorularını yanıtlayacak. 

Çağrı operatörleri adayların sorularının yanı sıra merkezin yaptığı sınavların hazırlanması, başvuru yöntemleri, sınav binalarının belirlenmesi, sorular ve soru kitapçıklarının hazırlanması, kapalı dönem, basılan sınav evrakının sınav merkezlerine gönderilmesi, sınav merkezlerinde sınav evrakının güvenliğinin sağlanmasıgibi konularda bilgilendirme de yapacak. ÖSYM'nin önceki gün faaliyete giren çağrı merkezini iki günde 9 bin kişi aradı. 

Çağrı merkezinin IP tabanlı bir sistemle kurulduğunu anlatan ÖSYM Başkanı Prof. Dr. Ali Demir, sistem kalitesini sağladıklarını şimdi de hizmet kalitesini artırmaya çalıştıklarını dile getirdi. 'Adayların mümkün olduğunca ÖSYM ile sınavla ilgili akıllarında soru işareti olmadan sınava girmesini istiyoruz' diyen Demir, merkezin bilgi işlem sistemini tamamen yenilediklerini ifade ederek, sözlerini şöyle sürdürdü:
"Bu sayede, hatırlarsanız KPSS'de son yerleştirmelerini 1.5 günde açıklamıştık. YGS başvurularında bir günde 360 bin adayın başvurusunu aldık. Bu bizim sistemimizi sadece yüzde 10 işgal etti. Dolayısıyla şu anda 2 milyon adayın bir günde başvurusunu kabul edebilecek bir sistemimiz var. 36 yıllık o eski teknoloji bu yıl itibarıyla tarih oldu. Artık başvurularda, sınav açıklamada ve yerleştirmede daha hızlı olacağız. Biz göreve geldiğimizde sınav sonuçları 35 günde açıklanıyordu, bunu biz geçen sene 19 günde açıkladık. Bu sene bu süreyi daha da düşürmeyi düşünüyoruz. Üniversite yerleştirmeleri de 15-20 günde açıklanıyordu, bunu da daha kısa sürede açıklamaya çalışıyoruz."
ÖSYM'nin tarihinde ilk defa kendi yazılımını yaptığını anlatan Demir, KPSS'deki yerleştirme sisteminin yazılımının ÖSYM'nin personeli tarafından yapıldığını dile getirdi.