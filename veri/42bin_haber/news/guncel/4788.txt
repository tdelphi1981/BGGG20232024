Antalya'da feci kaza
Serik Karayolu'ndaki Gebiz Kavşağı'nda iki TIR'ın çarpışması sonucu meydana gelen trafik kazasına arkalarından gelen iki otomobil de karıştı. 2 kişinin yaralandığı kazada yanan TIR'lar ve bir otomobile itfaiye ekipleri müdahale etti.
Kaza, saat 16.00 sıralarında Antalya ile Serik İlçesi'ni bağlayan D-400 Karayolu'ndaki Gebiz Kavşağı'nda meydana geldi. Antalya'dan Serik'e giden ve sürücüsü ışık ihlali yaptığı iddia edilen 15 PS 568 plakalı çimento fabrikasına ait TIR, Gebiz Beldesi'nden ana yola çıkan Kadir Usta yönetimindeki 07 YKU 03 plakalı hafriyat yüklü TIR'la çarpıştı. Çarpışma sonrasında devrilen TIR'lar alev alırken, arkalarından gelen iki otomobil de kazaya karıştı. 33 KGC 50 plakalı otomobilde hafif hasar oluşurken plakası henüz öğrenilemeyen diğer otomobilde ise Serik 2'nci Asliye Hukuk Mahkemesi Keşif Heyeti'nin bulunduğu belirtildi. Gebiz Beldesi'ndeki keşiften dönen otomobilde bulunan Hakim Zafer Er ve yanındaki adliye personeli de kazayı yara almadan atlatırken otomobilleri tamamen yandı.

Kazada TIR sürücüsü Kadir Usta ile birlikte adı öğrenilemeyen diğer TIR sürücüsü yaralandı. Yaralılar ambulanslarla Antalya'daki hastanelere götürülürken, yanan TIR'lar ve otomobil itfaiye ekibinin müdahalesiyle söndürüldü.