Yiğit Kaptan'ın palamut sevinci!
İZMİR'in Foça İlçesi'nde, ağlarına yaklaşık 4 ton palamut takılan 24 yaşındaki balıkçı Yiğit Çağla, hem şaşırdı hem de sevindi.
Yiğit Kaptan' adlı 10 metrelik teknesiyle bugün saat 03.00 sıralarında Foça'dan denize açılan Yiğit Çağla, Azaplar Koyu açıklarında ağlarını bırakıp, döndü. Sabah, iki arkadaşıyla aynı bölgeye tekrar giden Çağla, ağlarına palamut sürüsü takıldığını görünce önce şaşırdı sonra büyük bir sevinç yaşadı. Palamut dolu ağı ağırlığı nedeniyle tek seferde sadece bir bölümünü toplayıp sahile götüren Çağla, birkaç sefer yapmak zorunda kaldı. Çağla, daha sonra kendisine yardıma gelen diğer balıkçı arkadaşlarının da yardımıyla ağlardaki balıkları temizliğe başladı. Her biri yaklaşık 1 kilogram gelen palamutlardan bir bölümü, büyüklüğüne göre tanesi 7 ile 10 lira arasında fiyatla satıldı. Kalan balıkların ise İzmir Balık Hali'ne gönderileceği belirtildi. Aileden balıkçı olduğunu belirten Yiğit Çağla, böyle bir palamut sürüsünün kendisininki gibi balıkçı teknelerine birkaç yılda bir ancak kısmet olabileceğini belirterek, "Bu defa şans benim yüzüme güldü. Balıkçılar olarak zor günler yaşadığımız şu günlerde inşallah yakaladığımız bu palamutlarla şansımız dönmüş olsun" dedi.