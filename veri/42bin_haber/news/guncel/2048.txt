Köşkte klasik müzik keyfi
Atatürk tarafından kurulan ancak ölümünün ardından kapatılan Riyaset-i Cumhur İncesaz Heyetinin yerine 5 yıl süren çalışma sonucunda oluşturulan Cumhurbaşkanlığı Klasik Türk Müziği Korosu önceki gün akşam Çankaya Köşkünde konser verdi.
74 yıl aradan sonra bir kez daha Köşkte yankılanan klasik Türk müziğini dinlemek için konsere TBMM Başkanı Cemil Çiçek, Genelkurmay Başkanı Orgeneral Necdet Özel, Genelkurmay 2nci Başkanı Hulusi Akar ile kuvvet komutanları, Anayasa Mahkemesi Başkanı Haşim Kılıç, Danıştay Başkanı Hüseyin Karakullukçu, İstanbul Büyükşehir Belediye Başkanı Kadir Topbaş, sanatçılar Muazzez Ersoy, Samime Sanay, bazı eski bakan ve milletvekilleri katıldı. Büyük Şeref Salonundaki konser öncesinde konuşma yapan Cumhurbaşkanı Abdullah Gül Klasik Türk müziği, güçlü soyut kültür mirasımızın, en rafine ve kalıcı değerlerinden biridir dedi. 
GÜL: BU KURUMLARIN
SÜREKLİLİĞİ KORUNSUN
Atatürkün, Cumhuriyetin ilanını takiben Muzıka-yı Hümayunun iki temel kurumunu, Riyaset-i Cumhur Filarmoni Orkestrası ve Riyâset-i Cumhur İncesaz Heyeti adlarıyla Cumhurbaşkanlığının himayesine aldığını hatırlatan Gül şöyle devam etti: Riyâset-i Cumhur Filarmoni Orkestrası bugün Cumhurbaşkanlığı Senfoni Orkestrası olarak başarılı müzik çalışmalarını hâlâ devam etmektedir. Buna karşılık, Riyâset-i Cumhur İncesaz Heyeti, Gazinin 10 Kasım 1938de ebediyete intikalinin ardından adeta tarih sahnesinden çekilmiştir. Ciddi devlet geleneği bulunan tüm ülkelerde, böyle kurumlarının sürekliliğinin korunması esastır. Bu nedenle, köklü devlet geleneğimizin bir icabı olarak, öz musikimize hakettiği alaka ve himayeyi yeniden ihya etmek ihtiyacını hissettim. 

 