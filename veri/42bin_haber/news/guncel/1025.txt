Dar gelirlinin umudu sosyal market
Bitlis Belediyesi ve Işıl Derneği'nin ortaklaşa açtığı sosyal markette, maddi durumu iyi olmayan 400 aileye, her ay ücretsiz gıda ve giyim yardımı yapılıyor.
Kurubulak Mahallesi'nde açılan sosyal markete giderek, ücretsiz alışveriş yapan dar gelirli ailelere, aldıkları malzemeleri evlerine taşımaları için servis imkanı da sunuluyor.

Belediye Başkanı Fehmi Alaydın, gazetecilere yaptığı açıklamada, Bitlis Işıl Derneği ile ortaklaşa açtıkları sosyal markette, kent merkezinde tespit edilen 400 aileye, her ay düzenli gıda ve giyim yardımı yapıldığını söyledi.

Geçmişte belediyelerin maddi durumu iyi olmayan ailelere yardım paketleri dağıttığını, ancak bu yardım paketlerinin ailelerin ihtiyaçlarını tam anlamıyla karşılamadığını ifade eden Alaydın, şöyle konuştu:

'Kurduğumuz markete gelen aileler, neye ihtiyaç duyuyorlarsa, onu alıp evlerine götürüyor. Ama eskiden yardım paketlerinde ailelere ne verilirse onu almak zorunda kalıyordu. Şimdi ise sadece kendi ihtiyacı olan malzemeyi alıyor. Bu da anlamlı oluyor. Aileler alışveriş yaptıktan sonra onları kendi araçlarımızla evlerine bırakıyoruz. Her mahalle ayrı bir saatte geliyor. Bu nedenle fazla karışıklık olmuyor. 13 mahallemizden 400 aile gelip marketimizden alışveriş yapıyor.'

-'Bitlisli hayırseverlerden yardım bekliyoruz'

-

İlk başladıklarında hayırsever vatandaşların destekleriyle sosyal marketi yürüteceklerini düşündüklerini, ancak hayırsever vatandaşlardan bekledikleri desteği alamadıklarını belirten Alaydın, sosyal marketin belediye ve AK Parti Bitlis milletvekillerinin desteğiyle yürütüldüğünü kaydetti.

Alaydın, şöyle devam etti:

'Hayırsever vatandaşlarımızın marketimize destek olmasını bekliyoruz. Önümüzdeki günlerde bu 400 aileye yaklaşık 200 aile daha katılacak. Çünkü yeni maddi durumu düşük olan aileler müracaat etti. Bitlis merkez ile de sınırlı kalmayacağız. Önümüzdeki aylarda ilçelerimize kadar da ulaşmayı hedefliyoruz. Belediyemiz bu projeyi yürütmekte kararlı.'