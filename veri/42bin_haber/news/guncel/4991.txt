Beşiktaş'ın derbi kabusu sona erdi
BJK İnönü Stadı'ndaki son derbide Fenerbahçe'yi 3-2 yenen siyah-beyazlılar, ilk derbi galibiyetini aldı. 
Olcay Şahan'ın son dakika golü, Beşiktaşlıları bu sezon yaşadıkları ''derbi kabusundan'' uyandırdı. 
Spor Toto Süper Lig'de BJK İnönü Stadı'ndaki son derbi olması bakımından ayrı bir önem taşıyan dev maçta Fenerbahçe'yi santrası bile yapılmayan 90 artı 3. dakikada Olcay Şahan'ın golüyle 3-2 yenen siyah-beyazlılar, bu sezon takım sporlarında ilk derbi galibiyetini aldı.

''Kara Kartallar'', futbol, basketbol, voleybol ve tekerlekli sandalye basketbol branşlarında Fenerbahçe ve Galatasaray'a karşı, 14'ü lig, 1'i Türkiye Kupası, 1'i de Avrupa kupalarında olmak üzere, A takımlar seviyesinde, en üst kademe liglerde 16. maçta ilk derbi galibiyetini elde etti.

İki büyük rakibine karşı basketbol, voleybol ve tekerlekli sandalye branşlarında bu sezonki 12 derbinin tamamını yitiren Beşiktaş, futboldaki 4 derbide ise 1 kez kazandı, 2 kez yenildi, 1 kez de berabere kaldı.