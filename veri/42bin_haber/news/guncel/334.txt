İstanbul Pendik'te çarşaflı soygun!
İstanbul Pendik'te bir banka şubesi çarşaflı ve ellerinde uzun namlulu silah bulunan 2 kişi tarafından soyuldu. Soyguncular kaçtı.(DHA) -- Bahçelievler Mahallesi Aydınlı Caddesi üzerindeki bir bankanın Aydınlı Yolu Şubesi çarşaflı ve silahlı iki erkek tarafından soyuldu. 

Banka şubesine saat 15.00 sıralarında gelen soyguncular, ellerindeki silahlarla şubedekileri etkisiz hale getirip kasadaki 78 bin TL'yi alarak yaya olarak kaçmaya başladı. 

Soyguncular banka şubesinin yaklaşık 200 metre uzağındaki bir apartmanın bahçesine soygunda kullandıkları çarşaf ve eldivenleri atarak kaçmaya devam etti. 

Olay yerine çok sayıda polis ekibi gelirken, vatandaşlar soyguncuların çarşaflı ve erkek olduğunu söyledi. 

Polis emniyet şeridi çekerek banka şubesini güvenlik çemberine aldı. Diğer ekiplerde yaya olarak kaçan ve soyguncuların peşine düştü. 

Soygunculardan bir tanesinde uzun namlulu silah olduğu iddia edilirken, soygunculardan birinin 1.80 boylarında, renkli gözlü ve spor ayakkabılı olduğu belirtildi. 

Polis soyguncuları yakalamak için geniş çaplı aramalarını sürdürüyor.