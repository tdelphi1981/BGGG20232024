İlkokul öğrencilerine cinsel istismara 21 yıl hapis cezası
Sakarya'da üç kız çocuğuna cinsel istismarda bulunduğu iddiasıyla yargılanan servis şoförü 21 yıl 7 ay hapis cezasına çarptırıldı.
2 yıl önce bir ilköğretim okulunda öğrenim gören üç kız çocuğuna cinsel istismarda bulunduğu öne sürülen servis şoförü M.K.'nın yargılanmasına Sakarya 3. Asliye Ceza Mahkemesi'nde devam edildi. 

Duruşmaya katılan mağdur çocukların aileleri, sanığın cezalandırılmasını istedi. 

Sanık M.K. ise bir komplo ile karşı karşıya bırakıldığını öne sürerek; "Beraatimi istiyorum. Ben sorumluluk sahibi bir servis şoförüyüm. Bana teslim edilen çocuklarımıza karşı böyle bir eylem yapmam söz konusu olamaz. İsnatlar haksız. Şoförleri olarak şakalaşmaktan öteye giden bir davranışım olmamıştır. Ben bu eylemden dolayı haksız yere darp edildim. Suçlamaları kabul etmiyorum. Tahliyemi istiyorum." dedi. 

Davayı karara bağlayan mahkeme, sanığın suçları işlediğinin, dinlenen savunma, katılanlar, yakınlarının ifadeleri ve mağdurların eylemi tutarlılık içerisinde ifade eden ve bütünlük taşıyan anlatımları ile anlaşıldığını belirtti.

Mahkeme, sanığı 3 ayrı çocuğa karşı işlediği cinsel istismar suçlarından toplam 12 yıl 3 ay, bir çocuğa karşı işlediği cinsel amaçlı hürriyetinden yoksun kılma suçundan ise 9 yıl 4 ay 15 gün hapis cezası olmak üzere toplam 21 yıl 7 ay 15 gün hapis cezasına çarptırdı.

Dava, Yargıtay'a temyize gidecek.