Göktürk-2, uzaya fırlatıldı
Türkiye'nin yüksek çözünürlüklü ilk milli yer gözlem uydusu Göktürk-2 uzaya fırlatıldı.
 Türkiye'nin yüksek çözünürlüklü yerli keşif uydusu Göktürk-2’nin uzay yolculuğuna başladı. Çin’deki Jiuquan Fırlatma Üssü’nden saat 18:12'de fırlatma işlemi başladı. Göktürk 2 uydusu 18:26'da yörüngesine oturdu. Meclis Başkanı Çiçek, Başbakan Erdoğan, Genelkurmay Başkanı Özel, Göktürk-2'nin canlı yayın anını TÜBİTAK Uzay’da izledi.
 Savunma ve kalkınma alanlarında önemli ihtiyaçlarına cevap verecek uydu, dünyadan 686 kilometre yükseklikte konumlandı. Fırlatmadan sonra ilk sinyalin alınmasıyla sıcaklık, akım, gerilim gibi sağlık bilgilerinin akışı başlayacak. Ardından milli uçuş bilgisayarı Bilge açılarak, uydunun roketten ayrılması sırasında oluşan takla hareketi gönderilen komutlarla durdurulacak. Uydu üç eksende kontrol edilerek, dünya üzerinde istenen noktalara bakması sağlanacak. Daha sonra güneş panelleri teker teker açılarak uydunun ihtiyaç duyduğu elektrik enerjisi üretilecek. Uydudan ilk görüntülerin 25-30 Aralık tarihleri arasında indirilmesi planlanıyor.
 "GÖKTÜRK-2 GELİŞEN TÜRKİYE'NİN GÖSTERGESİ"
 Göktürk-2'nin fırlatılması töreninde konuşan Başbakan Erdoğan, Göktürk-2 uydusunun gelişen Türkiye'nin önemli göstergelerinden biri olduğunu söyledi. Erdoğan, 2011 yılının Ağustos ayında uzaya gönderilen RASAT uydusunun görevini başarıyla yaptığını ifade ederek, Göktürk-2 uydusunun RASAT'tan çok daha gelişmiş bir uydu olduğunu ve yüzde 80 oranında yerli imkanlarla yapıldığını söyledi.
 Göktürk-2'nin çevre ve şehircilik, tarım, haritacılık gibi alanlarda hizmet vereceğini söyleyen Erdoğan, Göktürk-2 sayesinde özellikle TSK'nın keşif ve gözetleme ihtiyacının, 2,5 metre çözünürlüğü olan kameralarla karşılanacağını söyledi. Türkiye'nin Göktürk-2 uydusu sayesinde kendi uydusunu imal edebilen 25 ülkeden biri olduğunu söyleyen Erdoğan; "Dünyada uydusunu fırlatabilen 11 ülke var. İnşallah TÜBİTAK'ın, TUSAŞ'ın, diğer kurumlarımızın yapacağı çalışmalarla kendi fırlatma istasyonuna sahip bir ülke olabilmek içinde imkanları seferber edeceğiz. Hızımızı hiç kesmeyeceğiz, son 10 yılda kazandığımız bu ivmeyi sürekli geliştireceğiz. 10 yıl önce hayali bile mümkün değilken, uydumuzu uzaya gönderiyoruz. Aynı şekilde 10 yıl önce hayali mümkün değilken bugün kendi insansız hava araçlarımızı, tanklarımızı, helikopterlerimizi, uçaklarımızı tasarlayan, üreten bir ülke haline geldik. Geriden de ışıl ışıl gençler geliyor. Onlar bu millete çok daha büyük başarılara yaşatacaklar" diye konuştu. DHA