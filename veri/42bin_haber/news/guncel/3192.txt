Ereğli'de bir saat arayla iki intihar girişimi
Zonguldak'ın Ereğli ilçesinde, işsiz kişinin kaymakamlık, ailevi problemlerden bunalan vinç operatörünün de emniyet müdürlüğü çatısına çıkarak yaptıkları intihar girişimi ikna edilerek önlendi.
Bir süredir işsiz olan ve Sosyal Yardımlaşma ve Dayanışma Vakfı'ndan yardım aldığı öğrenilen Oğuzhan Ş. (41), 6 katlı kaymakamlık binası çatısına çıktı.

Çatıda bir kişi olduğunu gören vatandaşların durumu bildirdiği polis ekipleri, çevrede güvenlik önlemleri alarak itfaiye ve sağlık ekiplerine haber verdi.

Olay yerine gelen itfaiye ekipleri kaymakamlık binası önüne branda açtı, polis ekipleri de çatıya çıkarak Oğuzhan Ş'yi ikna etmeye çalıştı.

Alkollü olduğu iddia edilen kişi, babasıyla telefonla görüşmesinin ardından ikna edilerek intihardan vazgeçti.

Oğuzhan Ş, Ereğli Devlet Hastanesi'ne kaldırıldı.

Bu arada, vatandaşlar ana yol güzergahının büyük bir bölümünü kapatarak meraklı bakışlarla intihar girişimini izledi.

-Vinç operatörü de emniyetin çatısına çıktı-

İkinci intihar girişimini ise Ereğli Şoförler ve Otomobilciler Odası'nda vinç operatörü olarak görev yapan Recep B. (38) yaptı. Recep B. de yaşadığı ailevi problemlerden bunaldığı gerekçesiyle 4 katlı Emniyet Müdürlüğü binasının çatısına çıktı.

Polislerin yanı sıra Ereğli Şoförler ve Otomobilciler Odası Başkanı Cevdet Civelek, olay yerine gelerek Recep B'yi ikna etmeye çalıştı.

Yaklaşık 15 dakikalık bir görüşmenin ardından vinç operatörü, polis ekipleri tarafından bulunduğu yerden çekilerek kurtarıldı.

Recep B, Ereğli Devlet Hastanesi'ne kaldırıldı.