İşte rakamlarla ODTÜ
Erdoğan'ın "yazıklar olsun" dediği ODTÜ'lü hocaların performansı, YÖK ve ULAKBİM verilerinde öne çıktı
 Doruk ÇAKAR / ANKARA
 İşte ODTÜ'lü hocaların parmak ısırtan performansı. Bilimsel yayın sıralamasında Türkiye'deki üniversiteler arasında 6. Sırada yer alan ODTÜ, tıp fakültesi bulunan üniversiteler haricinde yayın sayısında birinci sırada. Üretilen makalelerin tamamı uluslar arası atıf indekslerinde yer alıyor. ODTÜ'nün başarısı uluslar arası kuruluşlar tarafından da tescilli. Hollanda'da bulunan Leiden Üniversitesi Bilim ve Teknoloji Araştırmaları Merkezi'nin hazırladığı en çok atıf alan bilimsel yayın sıralamasında da ilk 400 arasında yer aldı. Listede ODTÜ, diğer Türk üniversiteler ise Ankara, Hacettepe, Gazi, Ege ve İstanbul'u solladı.
 Başbakan Erdoğan, Göktürk-2 uydusunun fırlatma töreni sırasında yaşanan olaylarda polisin sert müdahalesine maruz kalan öğrencilerine destek olan ODTÜ'lü öğretim üyeleri ve yöneticilere "Yazıklar olsun", "ilimden nasibini almamışlar" sözlerini sarfetmişti. Erdoğan'ın "ilimden nasibini almamışlar" dediği ODTÜ'lü öğretim elemanlarının performansını Yükseköğretim Kurumu (YÖK) ve Ulusal Akademik Ağ ve Bilgi Merkezi (ULAKBİM) verileri ortaya koydu.
 TÜRKİYE'DE 6., TIP HARİÇ 1.
 YÖK ve ULAKBİM'in verilerine göre, Türkiye'de en çok yayın yapan 6. Üniversite ODTÜ. 2008 yılından bu yana değişmeyen sıralamaya göre, İstanbul, Hacettepe, Ankara, Ege ve Gazi Üniversitelerinin ardından 6. sırada ODTÜ geliyor. Ancak listeden en çok yayının yapıldığı tıp fakülteleri çıkarıldığında, ODTÜ birinci sırada yer alıyor. Aynı verilere göre, öğretim üyesi başınadüşen makale oranları açısından da ODTÜ birinci. 1,26'lık oranlar birinci olan ODTÜ, kendisiyle aynı öğretim üyesi sayısına sahip üniversiteler arasında birinci sırada.
 Öte yandan ODTÜ'de yayınlanan makalelerin tamamı, Science Citation Index, Social Science Citation Index ve Arts and Humanities Citation Index gibi uluslar arası atıf indekslerinde de yer alıyor.
 EN ÇOK ATIFI ODTÜ ALIYOR
 2008'de 823, 2009'da 865, 2010'da 998 ve 2011'de 1115 ve 2012 yılında da 1028 makale üretilen ODTÜ'nün birinciliği uluslar arası alanda da tescilli. Hollanda'da bulunan Leiden Üniversitesi Bilim ve Teknoloji Araştırmaları Merkezi, uluslararası düzeyde yaptığı sıralamada, en çok referans gösterilen makale sıralamasında da ODTÜ'nün adı geçiyor. Buna göre atıf oranları açısından ilk 400'lük sıralamaya giren ODTÜ, Türkiye'den listeye girmeyi başaran Ege, Gazi, Hacettepe, Ankara ve İstanbul Üniversitelerini geride bıraktı. Listede ODTÜ 323. sırada yer alırken, Eve Üniversitesi 382, Gazi 392, Hacettepe 394, Ankara 397 ve İstanbul Üniversitesi 398. sırada yer aldı. 
  