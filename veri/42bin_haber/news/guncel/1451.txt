Hakime söz verdi yolu trafiğe açtı
ANTALYA'nın Alanya İlçesi'nde kamulaştırma bedeli ödenmediği için arsasından geçen karayolunu tel örgüyle kapatan Hasan Okşar, konuyla ilgili süren davaya bakan hakimin isteği üzerine yolu trafiğe açtı.
Hasan Okşar'ın Oba Beldesi'ndeki 2772 parseldeki 4 bin 211 metrekarelik arsasına kamulaştırma bedeli ödenmeden 2005 yılında karayolu, yeşil alan ve çocuk parkı yapıldı. Çalışmaları yapan Oba Belde Belediyesi'nin kendisine istimlak bedeli ödemediğini iddia eden arsa sahibi Hasan Okşar, belediye aleyhine ecrimisil davası açtı. Alanya 3'üncü Asliye Ceza Mahkemesi'nde görülen davayı kazanan Okşar, 10 Ağustos 2011'de Alanya ve Oba Beldesi'ni birbirine bağlayan ve arsasının ortasından geçen yolu tel örgüyle kapattı.

Hasan Okşar ardından da yine belediye aleyhine kamulaştırma davası açtı. Alanya 4'üncü Asliye Hukuk Mahkemesi'nde görülen davanın duruşması dün yapıldı. Bilirkişinin olay yerinde yaptığı keşfin ardından hazırladığı rapor mahkemeye ulaştı. Mahkeme Başkanı Ramazan Acar, raporu okuduktan sonra durumun belirlendiğini yolun artık kapalı kalmasına gerek kalmadığını söyledi. Duruşmanın ardından Hasan Okşar bugün çitleri sökerek yolu yeniden açtı. 

'YOLU TEKRAR KAPATIRIM'

Okşar, mahkeme başkanına söz verdiği için yolu açtığını kaydetti. Okşar, "Hakim ve bilirkişi heyeti inceleme yaptı. Yolun kapalı kalmasına gerek kalmadığını söyledi. Ben de hakime söz verdiğim için yolu açıyorum. Yolu açtım fakat hukuki süreç devam ediyor. Bilirkişi emsallere bakacak ve kamulaştırma bedeli belirleyecek. Yolu açmakla mahkemeyi kaybetmiş olmuyoruz. Arsanın tapusu hala bende. Süreç sonunda ödeme yapılmazsa yolu tekrar kapatırım. Esnaftan vatandaşlardan özür diliyorum" diye konuştu.


Yolun kapanmasından dolayı 1 yılı aşkındır evine ara sokakları kullanarak gidebildiğini belirten Ali Doğan, "Yolun açılmasına sevindik, ulaşım artık daha kolay olacak" dedi.

'BEDEL YÜKSEK OLURSA İTİRAZ EDERİZ'

Oba Belde Belediye Başkanı AK Parti'li Emin Hatipoğlu ise "Keşfin ardından hakim yolun açılmasına karar verdi. Dava hala devam ediyor. Belediye açısından yerel mahkemenin vereceği karar makul çıkarsa yüksek yargıya gitmeden ödeme yoluna gideriz. Ancak kamulaştırma bedeli çok yüksek olursa Yargıtay'a itiraz ederiz" diye konuştu.