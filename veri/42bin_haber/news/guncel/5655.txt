İzmir'de feribot ücretleri düştü, taşınan araba sayısı arttı
İzmir Büyükşehir Belediyesi İZDENİZ A.Ş.nin feribotlarla taşıdığı araba sayısı, altı ayda yüzde 23 arttı.
Bu artışın, 2012 Temmuz ayından itibaren uygulanmaya başlanan ücret indirimi kararı, vapurlarda yapılan bakım onarımlar sayesinde sefer iptalleri olmaması, yoğun saatlerde üç vapurun hizmet vermesi ve hizmet alma yöntemiyle "Ayvacık" isimli vapurun körfezde sefer yapmaya başlamasından kaynaklandığı açıklandı.

Altı yılı aşkındır araba vapuru ücretlerine zam yapmayan Büyükşehir Belediyesi'nin, 2012 Temmuz ayında başlattığı, mesai günleri 10.15-15.45 ve 21.30-23.10 saatleri arasında indirimli ücret uygulaması ilgi gördü. 

İndirimin uygulandığı son altı aylık veriler baz alınarak yapılan hesaplamaya göre feribotlarla taşınan araba sayısı, yıllık 362 bin 736dan 420 bin 196ya yükseldi.

Öte yandan körfez içi yolcu ve araba taşıma hizmeti yapan İZDENİZ, yolcuların bilgiye kolay erişimi için yeni bir hizmet başlattı. 

Duyuru, ek sefer ve iptallerden anından haberdar olmak isteyenlere, eposta yoluyla bilgi veriliyor. Bu hizmetten faydalanmak isteyenlerin, "www.izdeniz.com.tr" sitesindeki kayıt formunu doldurması yeterli oluyor.