İstanbul'da otobüs faciası
Üsküdar'da, körüklü bir İETT otobüsü manevra yaparken başa bir otobüse yetişmeye çalışan vatandaşlara çarptı. İki otobüs arasında kalarak yaralanan 4 yolcudan birinin kolu koptu.
Kaza dün akşam saatlerinde, Salacak Caddesi, otobüs son duraklarında meydana geldi. Üsküdar-Sultanbeyli seferini yapan 18Ü hatlı 34 TP 3459 plakalı İETT otobüsünün şoförü Sonnur Ürk, yolcularını aldıktan sonra Sultanbeyli'ne gitmek için hareket etti. Şoför Ürk, Harem yönüne dönmek için manevra yaptığı sırada, otobüsün körüğü kayganlaşan yolda kaymaya başladı. Otobüs, bu sırada, Üsküdar-Samandıra seferini yapan 320A hatlı İETT otobüsüne yetişmeye çalışan vatandaşlara çarptı. Vatandaşlar, körüklü otobüs ile yolcu bekleyen bir başka otobüs arasında sıkıştı.

DURAKTAKİLER YARDIMA KOŞTU

Kazayı gören duraktaki vatandaşlar itfaiye ve sağlık ekiplerine haber verdi. Olay yerine çok sayıda sağlık ekibi sevk edildi. Kaza nedeniyle sahil yolunda trafik yoğunluğu yaşanınca sağlık ekipleri olay yerine ulaşmakta zorluk yaşadı.

Sağlık ekiplerinin kaza yerine ulaşması gecikince yerde kanlar içinde yatan yaralıların ilk yardımına yine diğer yolcular koştu. Olay yerine gelen polis ekipleri sağlık ekiplerinin kaza yerine ulaşması için trafiği açmaya çalıştı.

CAN PAZARI YAŞANDI

Kaza sonrası otobüs durağında can pazarı yaşandı. Polis ekiplerinin çabaları sonucu trafik bir süre sonra açılırken, sağlık ekipleri de kaza yerine ulaştı. Sağlık ekipleri ilk olarak, iki otobüs arasında sıkışarak kolu kopan Ali Akkaya (48)'ya müdahale etti. Akkaya, ağır yaralı olarak Haydarpaşa Numune Eğitim ve Araştırma Hastanesi'ne kaldırıldı. Bir süre sonra olay yerine gelen diğer ambulanslar da yaralı olarak yerde yatan Hakan Öğüce(24), İmdat Güven(54) ve İlhami Dolu'yu (53) alarak hastaneye götürdü.

Hastane yetkilileri, kazada kolu kopan Ali Akkaya'nın, aşırı kan kaybı yaşadığını, yapılan müdahalenin ardından yoğun bakım servisine kaldırıldığını bildirirken, diğer yaralıların sağlık durumunun iyi olduğunu belirtti.

Polis yetkilileri, otobüs şoförü Sonnur Ürk'ün gözaltına alındığını, kazayla ilgili soruşturmanın sürdürüldüğünü söyledi.