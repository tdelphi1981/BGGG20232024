Gül: Atatürk'ü milletçe saygı ve rahmetle anıyoruz
Cumhurbaşkanı Abdullah Gül, Mustafa Kemal Atatürk'ün İstiklal Savaşı'nı zafere ulaştıran eşsiz komutan ve dahi bir devlet adamı olduğunu söyledi.
 Atatürk'ün ebediyete intikalinin 74. yıldönümünde milletçe saygı ve rahmetle anıldığını belirten Gül, "Atatürk, ileri görüşlülüğü, barışçı kimliği, reformları, dünya gerçeklerini iyi bilmesi, diplomaside ve siyasetteki vizyonuyla dünyanın saygısını kazanmıştır." dedi.  
 Cumhurbaşkanı Abdullah Gül, Mustafa Kemal Atatürk'ün ebediyete intikalinin 74. yıldönümü ile ilgili bir mesaj yayımladı. Cumhuriyetin kurucusu Gazi Mustafa Kemal Atatürk'ün ebediyete intikalinin 74. yıldönümünde milletçe, saygı ve rahmetle anıldığını belirten Gül mesajında, "Atatürk, İstiklal Savaşı'nı zafere ulaştıran eşsiz bir komutan, dahi bir devlet adamı, büyük bir lider olarak, insanlık tarihine damga vurmuş istisna şahsiyetlerden birisidir. Öngörüleri, reformları ve yaptıklarıyla sadece milletinin kaderini değil dünyadaki dengeleri de değiştirmiştir. Atatürk, ileri görüşlülüğü, barışçı kimliği, reformları, dünya gerçeklerini iyi bilmesi, diplomaside ve siyasetteki vizyonuyla dünyanın saygısını kazanmıştır." ifadelerini kullandı.
 Atatürk'ün hayatını ülkesine adayan cesur bir eylem adamı olduğunu ifade eden Gül mesajında şu ifadelere yer verdi: "Savaş meydanlarında askeri dehası, siyasette demokratik vizyonuyla Türkiye'nin ufkunu açmıştır. Ülkemizi muasır medeniyetler üzerine çıkarma hedefini koyup, geleceğin güçlü Türkiyesini kurmak için var gücüyle çalışmış ve bu yolda kararlılıkla yürümüştür. Dünyanın gittiği istikameti iyi okuyan ve halkın kendi kaderini belirleme hakkına sonuna kadar inanan Atatürk, Cumhuriyet rejimiyle demokratik bir yönetime geçişin temellerini atmıştır. Milli egemenliğe dayanan, evrensel değerleri kültürel zenginlikleriyle harmanlayan, itibarlı, demokratik ve güçlü bir Cumhuriyetle; üreten, kendisine güvenen ve geleceğini inşa eden bir toplum oluşturulması amaçlanmıştır. Cumhuriyetin özgürlükleri destekleyen güçlü yapısı bugün demokratik atılımların başarıya ulaşmasını kolaylaştırmıştır. Bu yapı sayesindedir ki, demokrasisini büyük bir olgunluğa ulaştırmış, temel hak ve özgürlükleri genişletmiş olan Türkiye, yoluna hızla devam etmektedir. Türkiye Cumhuriyeti, sağlam temelleri, demokratik yapısı ve binlerce yıldan süzülen güçlü devlet geleneğiyle bugün bölgesinde bir cazibe merkezine dönüşmektedir. Atalarımızın bizlere mirası bu cennet vatanı daha yükseklere taşımak, halkımızın refah seviyesini yükseltmek ve devletimizi dünyanın en güçlü ülkelerinden biri yapmak için var gücümüzle çalışmaya devam ediyoruz."
 Son yıllarda yapılan reformlar ve 89 yıldır ortaya konulan irade ile Türkiye'nin hedeflerine hızla yaklaştığını ifade eden Gül, "Geldiğimiz seviyeyi, aynı kararlılıkla ilerlememiz durumunda yarınlarımızın da daha parlak olacağının işareti olarak değerlendiriyorum. Milletimiz tüm kurumlarıyla birlikte Cumhuriyet'i yeni eserlerle güçlendirecek ve muasır medeniyetler seviyesinin üzerine çıkma hedefini mutlaka gerçekleştirecektir. Bu düşüncelerle, Cumhuriyetimizin kurucusu, büyük önder Gazi Mustafa Kemal Atatürk'ü, O'nun şahsında dava ve silah arkadaşlarını, Kurtuluş Savaşı'nın tüm kahramanlarını bir kez daha sevgi, saygı, rahmet ve şükranla anıyorum." şeklinde konuştu.
 (CİHAN)