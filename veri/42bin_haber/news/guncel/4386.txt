Yılmaz: Bir can bile önemli, insanımızı seviyoruz
Milli Savunma Bakanı İsmet Yılmaz, 'Bir can bile yapılan masrafların hepsinden çok daha önemlidir. Biz insanımızı seviyoruz' dedi.
Sivas'ta temaslarda bulunan Bakan Yılmaz, Zaralılar Yardımlaşma ve Dayanışma Derneği'nin düzenlediği '8. Birlik ve Beraberlik Yemeği'nde, dün Hollanda'nın Patriot füzelerinin yerleştirildiği Adana'da olduğunu hatırlattı. Yılmaz, daha sonra Kahramanmaraş'a geçtiğini, bu şehre de Almanya'nın Partiot füzelerinin konuşlandırıldığını, Almanya ve Hollanda savunma bakanlarıyla Adana ile Kahramanmaraş'taki batarya birliklerini denetlediklerini belirtti. 

Bakan Yılmaz, söz konusu kentlerdeki ziyaretlerinde füzelerin neden talep edildiğinin sorulduğunu belirterek, 'Bize maliyetini sordular. Tabii NATO'nun genel ilkleri çerçevesinde bu patriotların yerleştirilmesi yapıldı. Biz de dedik ki, 'bir yılda bize maliyetinin 15 milyon lira olacağını düşünüyoruz.' Aynı soruyu Hollandalı Bakana sordular. Hollandalı Bakan da 'Bize maliyeti bir yılda 40 milyon euro olacak' dedi. Alman Bakan da şöyle söyledi ve doğrusunu yaptı, 'Güvenliğin fiyatı olmaz' dedi' ifadesini kullandı. 
 
Diktatörlerin ne zaman ne yapacağının belli olmayacağını kaydeden Yılmaz, şunları söyledi: 'Saddam'ı herkes hatırlar. Kendi halkına karşı kimyasal silah kullandı. Halepçe'yi unutmayın güzel kardeşlerim. Dediler ki 'orada bize Patriot füzesinde olanlar, kendi füzelerini Şam'ın civarından Halep'e gönderiyor. Yani akıl alır bir karı var mı?' Kendi halkını bombalayan, kendi halkına füze gönderen bir yönetimin artık endazesinden çıkmış derler ya. İşte o sözü kullansak yeridir. Endazesinden çıkmış, basiretini kaybetmiş bir yönetimin ne yapacağı belli olmazdı. Yüzde 1 dahi olsa biz NATO'ya başvurduk. NATO derhal toplandı, İttifakın dayanışmasını göstermek üzere. Biz 1950'li yıllardan bu yana NATO'daydık ve ilk defa somut bir talebimiz oldu. Burada hem Hollanda hem Almanya hem de Amerika Patriot füzelerinin Türkiye'ye yerleştirilmesini kabul etti. Bununla neyi amaçladık? Bununla İttifakın Türkiye'nin yanında olduğunu ve ikincisi caydırıcılığı sağlar. 'Eğer Türkiye'ye dikkatsiz bir şekilde bir işlem yaparsan bilin ki bu İttifakı karşısına almış olursun.' En güzel mesaj, somutu bu. Akçakale'de 5 vatandaşımız, masum insan kadın ve çocuklar Suriye'den atılan topla öldü. Dolayısıyla milyonda bir de olsa füzenin gelme ihtimaline karşı böyle bir tedbir aldık. Sorumlu basiretli yönetimler en ufak bir ihtimali dahi göz önüne alarak bunu gerçekleştirirdi. Biz bunu yaptık. Bize maliyetini söyledik, Hollandalı Bakan da kendi maliyetini söyledi. Ama en doğru cevap, 'bir can bile yapılan masrafların hepsinden çok daha önemlidir.' Biz insanımızı seviyoruz. Allah'ın yeryüzündeki halifesidir, istiyoruz ki yaşasın. Herkes barış, mutluluk içerisinde yaşasın. İnşallah ümit ediyoruz ki Suriye'de de en kısa zamanda barış sağlanır ve hiçbir ananın gözünden yaş gelmez.'