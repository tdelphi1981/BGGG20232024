DHKP-C operasyonunda 3 kişi tutuklandı
Terörle Mücadele Kanunu'nca yetkili Bursa Cumhuriyet Başsavcılığı'nın talimatlarıyla Balıkesir Emniyet Müdürlüğü'nün terör örgütü Devrimci Halk Kurtuluş Partisi-Cephesi'nin (DHKP-C) memur yapılanması 'Devrimci Memur Hareketi'ne yönelik düzenlediği operasyonda gözaltına alınan 3 kişi tutuklanarak cezaevine konuldu.
Ülke genelindeki DHKP-C operasyonları kapsamında 19 Şubat'ta düzenlenen operasyonlarda Bursa'da 6, Balıkesir'de 3, Kütahya'da 1, Eskişehir'de 1 ve Çanakkale'de 3 kişi gözaltına alınmış, 36 kişinin de ifadelerine başvurulmuştu. Bursa Emniyet Müdürlüğü Terörle Mücadele Şubesi tarafından düzenlenen operasyonda gözaltına alınan 6 zanlı, dün adliyeye sevk edildi. Bugün saat 02.00'ye kadar Cumhuriyet savcısına ifade veren 6 zanlının sorgulanması bugün de devam edecek. Zanlılar, sabahın erken saatlerinde adliyeye getirilerek savcılığa çıkarıldı. 

Öte yandan Balıkesir Emniyet Müdürlüğü tarafından gözaltına alınan 3 zanlı Bursa Adliyesi'nde sorgulandı. Üç zanlı da tutuklanarak cezaevine konuldu.