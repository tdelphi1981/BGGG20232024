Başları bir açık bir kapalı
İSTANBUL'da mağaza ve lokantalarda müşteri gibi dolaşarak mağdurlarının çantalarını çaldıkları iddia edilen Ekin Ö. (25) ile Sultan T. (23) güven timleri tarafından yakalandı. Şüphelilerin dikkat çekmemek için bazen türban taktıkları öğrenildi. Şüphelilerin bazı olaylar da ise başları açık ve oldukça modern bir şekilde giyinerek hırsızlık yaptıkları tespit edildi.
Beyoğlu'nda güven timleri tarafından şüphe üzerine takibe alınan mağaza ve lokantalardan hırsızlık yaptıkları öğrenilen iki kadın gözaltına alındı. Asayiş Şube Müdürlüğü'ne getirilerek sorguya alınan şüphelilerden Sultan T.'nin daha önceden 44 kez, Ekin Ö.'nün ise 25 kez gözaltına alındığı ortaya çıktı. Şüphelilerin müşteri gibi girdikleri alışveriş merkezlerinde alışverişe dalan kadınları kendilerine kurban seçtikleri ve çantalarını çaldıkları öğrenildi. Ayrıca lokantalarda çantasını oturduğu sandalyeye asan vatandaşların yan masasına oturan şüphelilerin fark ettirmeden çalarak kaçtıkları belirlendi. Haklarında benzer yöntemlerle 11 ayrı hırsızlık yaptıkları iddiasıyla işlem yapılan şüphelilerin eylemleri sırasında güvenlik kameraları tarafından görüntülendiği öğrenildi.

Güvenlik kameralarını inceleyen polis şüphelilerin şüphe çekmemek için bazı olaylarda türban taktıkları gördü. Böylece güven sağlayan şüpheli iki kadının fark ettirmeden sandalye arkasına asılan çantaları alarak hızla kaçtıkları öğrenildi. Şüphelilerin bazı olaylarda ise başı açık ve oldukça modern giyimli olarak hırsızlığa çıktıkları tespit edildi.

Poliste işlemleri tamamlanan şüphelilerden Sultan T. tutuklanırken Ekin Ö. tutuksuz yargılanmak üzere serbest bırakıldı.