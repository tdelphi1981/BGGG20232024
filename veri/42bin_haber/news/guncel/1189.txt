Yeni yıla kavgayla girdiler
Şişli’de bir otelde yaklaşık 2 bin kişinin katıldığı yılbaşı eğlencesinde arbede çıktı.
 Aşırı alkolden etkilenen gençler ambulanslarla çevredeki hastanelere kaldırıldı. Otel çıkışında çok sayıda kişi kavga etti.
 Olay, saat 03.00 sıralarında, Büyükdere Caddesi üzerinde bulunan lüks bir otelde meydana geldi. Yılbaşı eğlencesi için otelde yaklaşık 2 bin kişinin katıldığı konser düzenlendi. Çoğunluğunu gençlerin oluşturduğu yaklaşık 30 kişi alkolden etkilendi. Aşırı alkol alan gençler ilerleyen saatlerde baygınlık geçirdi. Otel çalışanlarının ihbarı üzerine olay yerine çok sayıda ambulans sevk edildi. Alkolden etkilenen şahıslar ambulanslarla çevredeki hastanelere kaldırılarak tedavi altına alındı.
 Otel bahçesine gelen iki grup arasında çıkan tartışma büyüyerek tekme tokatlı kavgaya dönüştü. Olay yerindeki polis ekipleri kavgayı ayırmakta güçlük çekti. Polis ekiplerinin uzun süren çabaları sonucu sakinleştirilen alkollü gençler bölgeden uzaklaştırıldı. Ayakta durmakta güçlük çeken bazı şahıslar da otel görevlerinin yardımıyla bölgeden uzaklaştırıldı. Bazı görgü tanıkları, “Yılbaşı gecesi eğlenmişler, aşırı alkol almışlar ayakta duramıyorlar. Olay bu hale geldi" dedi.
 CİHAN