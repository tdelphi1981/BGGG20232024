Fatsa'da duvar 4 otomobille çöktü
Ordu'nun Fatsa ilçesinde yol kenarına yapılan istinat duvarının patlaması sonucu park halindeki 4 otomobil 50 metre aşağıya yuvarlanarak toprak altında kaldı. Yol kenarındaki 24 daireli apartman da yıkılma tehlikesine karşı boşaltıldı.
Ordu'nun Fatsa ilçesi Şerefiye mahallesinde yağan yağmurun da etkisi ile 30 metre yüksekliğindeki istinat duvarının bir bölümü patladı. Duvarın yanında yolda park halinde bulunan 4 otomobil göçükle birlikte aşağıya yuvarlanarak toprak altında kaldı ve kullanılamaz hale geldi. Gece saat 24 sularında büyük bir gürültü ile patlayan istinat duvarı sonrasında yaşanan toprak kayması yakında bulunan binaları da etkiledi. Üç metre mesafede bulunan 24 daireli apartmanın yıkılma ihtimaline karşı binada oturanlar tahliye edildi.

Olayda otomobili kullanılmaz hale gelen Ayhan Baş, büyük bir gürültü ile evde yerinden fırladıklarını ve çok kısa bir sürede arabaların aşağıya yuvarlandığını söyledi.