Kaza yapan sürücü: 'Herkesin ehliyeti mi var'
İstanbul Ümraniye'de üzerine düşen sigara külünü temizlerken dikkati dağılan sürücü, kamyonetiyle bir markete girdi. Kazada şans eseri kimsenin burnu dahi kanamazken, market sahibi kadın dükkanında mahsur kaldı. Ehliyetsiz olduğu öğrenilen sürücü Müyeddin Erişgen (51), "Herkesin ehliyeti mi var" dedi.
Kaza, Ademyavuz Mahallesi Ulukent Sokak 50 numarada saat 11.45 sıralarında meydana geldi. İddialara göre, hurdacılık yaptığı öğrenilen Müyeddin Erişgen, 34 LKJ 53 plakalı kamyonetiyle sokak üzerinde ilerlerken, içtiği sigaranın külü üzerine düştü. Pantolonundaki külü temizlemeye çalışırken dikkati dağılan Erişgen, direksiyon hâkimiyetini kaybetti ve kamyonetiyle yol üzerindeki markete girerek vitrini dağıttı. Kazada şans eseri kimsenin burnu dahi kanamazken, marketin sahibi Fatma Ceylan, dükkânında mahsur kaldı. 

MÜŞTERİ MARKET SAHİBİNİN YARDIMINA KOŞTU

Kazayı gören mahalleli, kamyonetin içinden çıkmakta zorlanan Müyeddin Erişgeni dışarı çıkartarak polis ve itfaiye ekiplerine haber verdi. Bu sırada markete gelen bir kadın müşteri, içeride korku ve panik yaşayan Fatma Ceylana yardım için arabanın üzerine çıkarak markete girdi.

HERKESİN EHLİYETİ Mİ VAR - FOTO GALERİ

Olay yerine gelen polis ekipleri, kamyonet sürücüsü Müyeddin Erişgeni gözaltına aldı. Erişgen, ruhsat ve ehliyetini isteyen polise ehliyetinin olmadığını söyledi. Basın mensuplarının neden ehliyetsiz araba kullandığını sorması Müyeddin Erişgen "Olabilir, normal. Herkesin ehliyeti mi var" diye konuştu. Trafik polislerine kazanın oluş şeklini anlatan Erişgen, polisin, kaza ve ehliyetsiz araba kullanmasıyla ilgili yapılacak işlemleri anlatmasını ise soğukkanlılıkla dinledi.

EHLİYETİNİ PARASIZLIKTAN ALAMAMIŞ

Hakkında işlem yapılan Müyeddin Erişgenin, trafikle ilgili kaydı incelendiği sırada, aslında, yıllar önce girdiği ehliyet sınavını geçerek ehliyet almaya hak kazandığı ortaya çıktı. Bunun üzerine Erişgen basın mensuplarına dönerek "Görüyorsunuz yıllar önce ehliyet sınavını kazanmışım. Benim ehliyetim var ama parasızlıktan gidip alamadım" dedi.

Markete giren kamyonet, çekici ve vatandaşların yardımıyla çekildi. Kazaya neden olan ehliyetsiz sürücü Müyeddin Erişgen ise işlemlerinin yapılması için polis merkezine götürüldü.