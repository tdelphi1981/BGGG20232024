Sağlık Bakanı'ndan Kadınlar Günü mesajı
Sağlık Bakanı Dr. Mehmet Müezzinoğlu, Türkiye'nin sağlıkta örnek ülkeler arasına girmesinde en büyük katkıyı yapan çalışanların büyük kısmının kadınlardan oluştuğunu söyledi.
Mehmet Müezzinoğlu, 8 Mart Dünya Kadınlar Günü nedeniyle yayımladığı mesajda, "Sağlık alanında fedakârca çalışan kadınlarımız başta olmak tüm kadınlarımızın 8 Mart Dünya Kadınlar Günü'nü kutluyorum." dedi.

Türkiye'nin sağlıkta örnek ülkeler arasına girmesinde en büyük katkıyı yapan çalışanların büyük kısmının kadınlardan oluştuğunu belirten Müezzinoğlu, "Aile içindeki sorumluluklarının yanı sıra mesleklerinde de büyük özveriyle çalışıp değer üreten kadınlarımız, sadece birer sağlık çalışanı değil; yeri geldiğinde, bir anne, bir abla, bir kardeş olup insanımıza fedakârca hizmet vermektedir." ifadelerine yer verdi.

"MİLLETİMİN TEMSİLCİSİ OLDUYSAM EŞİMİN SAYESİNDE"
 
"Kadın, ailede nasıl bir çimentoysa, sosyal yaşamda da öyle bir çimento ve ana unsur olmaya devam edecektir." diyen Müezzinoğlu, "Bugün, bu ülkede milletimizin bir temsilcisi olduysam, eşimin varlığı, ailemin gücü, birlik ve beraberliği sayesindedir. Medenî bir yürüyüşte kadın ve erkeğin güçlü bir şekilde, yan yana, omuz omuza hak ve hukuk anlayışıyla yolculuğa devam etmesi gerekir. Büyük Önder Atatürk'ün, 'Bir toplum aynı gayeye bütün kadınları ve erkekleriyle beraber yürümezse, ilerlemesine ve medenileşmesine teknik bakımdan imkân, ilmi bakımdan da ihtimal yoktur.' sözü sorumluluğumuzun ağırlığını açıkça göstermektedir." açıklamasını yaptı.