İstanbul'da yılbaşı önlemleri
İstanbul Büyükşehir Belediyesi, İstanbullular'ın yılbaşı gecesini rahat ve huzurlu geçirmesi için çeşitli önlemler aldı. Belediyeden yapılan açıklamaya göre, eğlence yerleri ve restoranlar başta olmak üzere işletmeler, zabıta görevlileri tarafından denetlenecek. Yılbaşını eğlence mekanlarında kutlayacak vatandaşların evlerine güvenle ulaşması için toplu ulaşım araçları gece saatlerinde de çalışmaya devam edecek. 

İETT, hazırlanan normal ve ek sefer programına göre otobüs seferleri gerçekleştirecek. İstanbul'un temel ulaşım bölgelerine göre düzenlenen programda, ihtiyaç halinde otobüs seferlerine ilaveler yapılabilecek. Ayrıca, metrobüs hattında 24 saat gerçekleştirilen seferler, 31 Aralık yılbaşı gecesi de aralıksız sürecek.

Vatandaşlar, İETT ile ilgili sorun ve şikayetlerini "372 22 22" numaralı telefona iletebilecek.

Ulaşım AŞ de yılbaşı münasebetiyle artacak yoğunluğa paralel olarak sefer sayılarını artıracak. Yılbaşı gecesi "M2 Şişhane-Hacıosman" metro hattında seferler sabaha kadar sürdürülecek. Ulaşım AŞ'ye bağlı hizmet veren diğer raylı sistem hatlarında ise 02.00'ye kadar hizmet verilecek.

Şehir Hatları, yılbaşı gecesi artacak yoğunluğa paralel bazı hatlarda 01.00-01.30'a kadar ek vapur seferleri düzenleyecek.

İtfaiye Müdürlüğü ekipleri aralıksız görevlerini sürdürürken, görevli sayısı normal güne göre iki kat arttırılacak. Hava şartlarının kötü olması durumunda Yol Bakım Müdürlüğü ve AKOM ekipleri de görev başında olacak. Zabıta Daire Başkanlığı'na bağlı ekipler, Avrupa ve Anadolu yakalarında minibüs, taksi ve dolmuşları denetleyecek. Aynı zamanda ekipler, yılbaşı gecesi saat 20.00'den itibaren yeme, içme, konaklama ve eğlence yerlerini kontrol ederek diğer belediye ekipleriyle koordineli denetimlerini sürdürecek. Vatandaşlardan ve ilçe belediyelerinden merkeze gelen müracaatlar üzerine ekipler ilgili yerlerde kontrollerini yapacak. Vatandaşlar şikayetlerini "0 212 521 84 65" numaralı telefona iletebilecek.

İSKİ, tam kapasiteyle kente su verecek. Olabilecek su arızası, kanal tıkanmasıyla ilgili tedbirleri alacak ve nöbetçi ekip sayısını artıracak.