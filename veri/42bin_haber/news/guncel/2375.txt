Kandıra firarisi Suriye'de mi?
Kandıra'daki "Yüksek Güvenlikli" cezaevinden firar ederken "hakimleri öldüreceğim" diyen Mikail Zor'un Suriye'ye geçerek muhaliflere katıldığı ileri sürüldü.(DHA) -- Kandıra Yüksek Güvenlikli F Tipi Cezaevi’nden Kasım ayında firar eden Mikail Zor’un istihbarat birimlerince Suriye’ye kaçtığının tespit edildiği öğrenildi. 

Kocaeli Kandıra F Tipi Cezaevi’nden 4 Kasım 2012 tarihinde, 19 ayrı suçtan yargılanan Mikail Zor firar etti. Zor’un, sayım memurunun kapıyı açık unutması üzerine havalandırma boşluğundan spor salonunun çatısına tırmanarak kaçtığı iddia edildi.

Zor’un firar etmesinin ardından koğuş arkadaşı seri katil Durmuş Anuçin savcılığa ifade verdi. Anuçin ifadesinde, Mikail Zor’u kendisine bazı hakimleri öldüreceğini söylediğini ileri sürmüştü. Bu ifade üzerine Mikail Zor’un yakalanması için operasyonlar sıklaştırılırken adı geçen hakimleri korumak için önlemler arttırılmıştı. 

İstihbarat birimlerinin yaptıkları çalışmalarda ise Mikail Zor’un Suriye’ye giderek muhaliflerin safında savaştığının belirlendiği öğrenildi.