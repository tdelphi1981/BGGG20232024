'Kuzey Kore' Deniz Kuvvetleri
ABD ve Güney Kore'yi savaşla tehdit eden Kuzey Kore lideri Kim cephe hattını ziyaret etti. Kim'in deniz için seçtiği araç ise ilginçti...
Kuzey Kore'nin genç lideri Kim Jong Un, askeri birlikleri ziyaret ederek olası bir savaş için tetikte olmaları emrini verdi. Devlete bağlı medya organları, Kim'in askeri birliklere, "sanki şu an savaş çıkacakmış gibi hazır ve tetikte olmalısınız" dediğini duyurdu. Devlet medyası, dün de ülkenin Kore Savaşı'nı sona erdirmek için 1953'te imzalanan ateşkes anlaşmasını iptal ettiğini belirtmişti. 12 Şubat'ta üçüncü nükleer denemesini yapan Kuzey Kore'yi cezalandırmak için uygulanacak yeni yaptırım paketi taslağı üzerinde ABD ve Çin arasında anlaşma sağlandığının duyurulmasının ardından Pyongyang yönetimi, ABD'ye karşı nükleer saldırı tehdidinde bulunmuştu. Pyongyang, Kuzey Kore'ye karşı savaş başlatmaya çalışmakla suçladığı ABD'ye karşı "önleyici nükleer saldırı" düzenleme hakkını kullanacağını açıklamıştı. Güney Kore Savunma Bakanlığı, Kuzey Kore'nin yakın zaman içinde nükleer ve füze denemesi yapacağına dair herhangi bir işaretin olmadığını, Pyongyang'ın Seul üzerinde "psikolojik baskı" oluşturmaya çalıştığını açıkladı. Birleşmiş Milletler ise Kuzey Kore'nin anlaşmayı tek taraflı iptal edemeyeceğini, anlaşmanın hala geçerli ve yürürlükte olduğunu belirtti.