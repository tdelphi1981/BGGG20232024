Silivri'de olağanüstü güvenlik önlemleri
ERGENEKON ve KCK davalarının görüldüğü Silivri Cezaevi çevresinde jandarma yoğun güvenlik önlemi aldı. Cezaevine girişte oluşturulan arama noktasında duruşmalara izleyicilerin girmesine izin verilmedi.
Ergenekon davasının bir önceki duruşmasında çıkan olayların ardından jandarma, bugünkü duruşma öncesi güvenlik önlemlerini arttırdı. Cezaevine E-5 ve TEM Otoyolu'ndaki girişlerde arama noktası oluşturan jandarma, burada kimlik kontrolü yaptı, cezaevi girişine kadar birçok noktada güvenlik önlemi alındı. Duruşma salonlarının bulunduğu alana giden yol üzerinde kurulan son arama noktasında ise cezaevine ziyarete gelenler dışında duruşmalara izleyici olarak gelenler alınmadı. Bu yol üzerine konulan güvenlik barikatlarının ise yere sabitlendiği görüldü. Yapılan anonslarda da duruşma salonlarında yer yokluğu nedeniyle izleyici alınmayacağı duyuruldu.

KOLTUK DEĞNEKLERİ İLE GELDİ

Ergenekon davasının bir önceki duruşmasında güvenlik barikatından atlamaya çalışırken, sol ayak topuğunu kıran CHP İstanbul Milletvekili Mahmut Tanal koltuk değnekleriyle bugün görülen duruşmaya geldi. Geçirdiği ameliyatın ardından koltuk değnekleriyle yürüyebilen Tanal, Silivri Ceza İnfaz Kurumları Yerleşkesi'ne kardeşinin kullandığı araçla geldi. Tanal aracın içinden gazetecilere kısa bir açıklama yaptı. 

Duruşmaların halka açık olması gerektiğini söyleyen Tanal, "Asıl olan duruşmalarda halkın izlemesidir. Ancak barikatlar kurarak halktan kaçırılan bir yargılama söz konusudur. Burada kirli ilişkiler dönüyor. bu kirli ilişkilerin açığa çıkması için, adalet, hukuk, özgürlük için bugün tekrar bu duruşmayı izlemeye geldim" diye konuştu.

Bir gazetecinin "Bugün hem içeride hem dışarıda neler yaşanır? şeklindeki soruya Tanal, "Hükümet, Adalet Bakanlığı ve yargı yaptığının doğru olduğu inancındaysa, bu yargılamanın halktan kaçırılmaması gerekir. Barikatlarla bir yargılama yapılıyorsa orada kendilerine güvenmedikleri bir iş söz konusudur. Yargılamanın açık ve şeffaf olması gerekirken halktan gizliyorlar" dedi.


Aracından inerek duruşma salonuna alınmayan kalabalığı selamlayan Tanal, "Merak etmeyin bu barikatlar bir gün yıkılacak" dedi. Tanal daha sonra aracına duruşma salonuna gitti.