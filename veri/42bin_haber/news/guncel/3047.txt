Hurşit Tolon, kayınvalidesinin cenazesine katılacak
Ergenekon davasının tutuklu sanıklarından eski 1. Ordu Komutanı Hurşit Tolon'a, kayınvalidesi Selime Nihal Otmar'ın (94) cenazesine katılması için izin verildi.
Ergenekon davasının tutuklu sanığı eski 1. Ordu Komutanı Hurşit Tolon'un avukatı İlkay Sezer, Tolon'un kayınvalidesi Selime Nihal Otmar'ın dün sabah saat 05.00'te vefat ettiğini açıkladı. Hurşit Tolon'un cenazeye katılabilmesi için Ergenekon davasını yürüten İstanbul 13. Ağır Ceza Mahkemesi'ne başvurduğunu ifade etti.

Avukat Sezer'in dilekçesini değerlendiren mahkeme, kayınvalidesinin cenazesine katılması için Tolon'a, kolluk görevlileri refakatinde 2 gün izin verdi. Tolon'un yarın sabah saatlerinde cezaevinden çıkarak cenazeye katılacağını belirten avukat Sezer,, Tolon'un 7 Şubat Perşembe akşamı da cezaevine geri götürüleceğini söyledi.

Tolon'un 94 yaşında olan kayınvalidesi Selime Nihal Otmar için yarın Kadıköy Moda'daki Şifa Camii'nde kılınacak öğle namazını müteakip cenaze namazı kılınacağını belirten avukat Sezer, daha sonra da Otmar'ın cenazesinin Karacaahmet Mezarlığı'na defnedileceğini açıkladı.