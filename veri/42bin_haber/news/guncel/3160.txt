Çelik kasayı çaldı, 15 dakika sonra yakalandı
FATİH'te 3 kişi bir iş yerinden içerisinde yüklü miktarda para bulunan çelik para kasasını otomobile yükleyerek olay yerinden uzaklaştı. Devriye görevi yapan polis ekipleri şüphelendikleri otomobile 'dur' ihtarında bulundu. Bunun üzerine 2 şüpheli yaya olarak, 1 şüpheli de otomobille kaçmaya başladı. Polisler otomobille kaçan şüpheliyi kısa sürede yakaladı.
Olay, saat 05.00 sıralarında Molla Gürani Mahallesi Murat Paşa Sokak'ta bulunan bir kafede meydana geldi. İddiaya göre, F.A. ile yanında bulunan kimliği belirsiz 2 kişi bir iş yerinden çelik para kasasını otomobile yükleyerek olay yerinden hızla uzaklaştı. Devriye görevi yapan Fatih İlçe Emniyet Müdürlüğü Şehremini Polis Merkezi Amirliği'ne bağlı ekipler sokak aralarında ilerleyen otomobilden şüphelenerek, araca 'dur' ihtarında bulundu. Bunun üzerine 2 şüpheli yaya olarak, F.A. da otomobille kaçmaya başladı. Yaklaşık 15 dakika süren kovalamacanın ardından sürücü F.A. yakalanarak gözaltına alınırken, kimliği belirsiz 2 kişi ara sokaklarda izlerini kaybettirdi. Araçta yapılan aramada, içerisinde yüklü miktarda para ve kımetli evrak bulunan çelik para kasası ele geçirildi. Polis kaçan diğer hırsızlık zanlılarını yakalamak için çalışma başlattı.