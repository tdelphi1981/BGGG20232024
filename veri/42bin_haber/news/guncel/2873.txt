Faciadan bu yana 9 yıl
Konya'da 92 kişinin öldüğü, 30 kişinin yaralandığı Zümrüt Apartmanı faciasından bu yana 9 yıl geçti ama enkazda yakınlarını kaybedenlerin acısı ilk günkü tazeliğini koruyor.
Bugün bir grup, Zümrüt Apartmanı'nda hayatını kaybedenler için anma programı düzenledi.

Merkez Selçuklu ilçesi Kerkük Caddesi'nde 2 Şubat 2004 yılında Zümrüt Apartmanı'nın çökmesi sonucu hayatını kaybedenleri facianın 9. yılında anmak için enkaz alanına gelen grup, dua ettikten sonra çiçek bıraktı.

Konya Dağcılık Arama Kurtarma Derneği Başkan Yardımcısı Cem Canbaz, burada gazetecilere yaptığı açıklamada, acı haberin Kurban Bayramı'nın ikinci gününde geldiğini ve enkaz çalışmalarını hemen başlattıklarını hatırlattı.

Arama kurtarma faaliyetlerinin 9 gün sürdüğünü amınsatan Canbaz, 'Biz o gün 93 canımızı kaybettik. Resmi kayıtlarda 92 ama Fatma Ayçiçek kardeşimizin de olaydan iki gün sonra doğacak bebeğini de eklersek sayımız 93 oluyor' dedi.

Konya'nın bu olayda başarılı bir sınavdan geçtiğini belirten Canbaz, faciada hayatını kaybedenler için büyük üzüntü duyduklarını, ancak enkaz altında kalanları sağ olarak kurtardıklarında bunun mutluluğunu aileleri ile birlikte yaşadıklarını anlattı.

Canbaz, olayın üzerinden 9 yıl geçmesine rağmen enkaz alanının temizlenmemesini eleştirerek, şunları kaydetti:

'Biz o dakikadan itibaren acıyı gördük. Ölüm çok acı. Bizim de içimiz, yüreğimiz yanıyor. Enkaz alanının bu şekilde olması bizleri üzüyor. En azından içi temizlenebilir, farklı bir şey yapılabilir. 9 yıl oldu, çok zaman geçti. Yetkililerden bir ricam olacak; enkaz alanının bu yıldan sonra temizlenmesi ve burasıyla ilgili prosedür neyse bir şeyler yapılması gerekiyor. Acılı aileler de bunu her zaman dile getiriyor.'

Facia gününü hala unutamadığını, enkaz alanından geçerken o anı düşündüğünü aktaran Canbaz, konuşurken duygulu anlar yaşadı.

-Enkazdan çıkarttığı Betül'ün öğretmenliğini yapmış-

Canbaz, enkazdan canlı çıkarttıkları Betül Türkoğlu'nun da yıllarca öğretmenliğini yaptığını söyledi.

Küçük Betül'ün o zamanlar 6 yaşında anaokuluna gittiğini aktaran Canbaz, 'Canlı çıkarttığımız bir kızımızın öğretmenliğini yapmanın onurunu yaşadım. Betül'ün enkazdan çıkartıldığında kesilmesi düşünülen koluyla masa tenisi oynadık. Şu anda 9. sınıf öğrencisi, hala görüşüyoruz' diye konuştu.

Konya Çiçekçiler Derneği Başkanı İsmail Dikici de çok büyük acının yaşandığını ve bu acıyı hiçbir zaman unutmayacaklarını dile getirdi.

Konya'da, 2 Şubat 2004'te, merkez Selçuklu ilçesi Kerkük Caddesi'nde Zümrüt Apartmanı çökmüş, enkaz altında kalan 92 kişi ölmüş, 30 kişi yaralanmıştı.