CHP'den Topçu Kışlası protestosu
CHP İstanbul İl Başkanlığı ile Büyükşehir Belediye Meclisi CHP Grubu üyeleri, Taksim Gezi Parkı'nın yerine yeniden yapılması planlanan Topçu Kışlası projesini protesto etti.
Taksim Gezi Parkı'nda toplanan gruptakiler adına açıklama yapan CHP İl Başkanı Oğuz Kaan Salıcı, Topçu Kışlası'nın yeniden yapılmasını istemediklerini söyledi.

Hükümetin bu konudaki tavrını eleştiren Salıcı, 'Yapılmak istenen tarihi Topçu Kışlası'nın yeniden ihyası değil. Amaç, Gezi Parkı'nı inşaata açarak Taksim'in göbeğinde 86 bin metrekare alanlı bir arsa yaratmak. Ayan beyan burada bir alışveriş merkezi yapmak istiyorlar. Alışveriş merkezinin projesini ortaya koydular. Ortasına buz pisti koyuyorsanız, oraya alışveriş merkezini yapma projesini net bir şekilde göstermiş oluyorsunuz' diye konuştu.

Salıcı, Topçu Kışlası'nın yasal ve teknik detaylarıyla ilgili de bilgi vererek, Taksim Gezi Parkı'nın ticaret merkezi haline dönüşmemesi gerektiğini kaydetti.

Gruptakiler, açıklamanın ardından dağıldı.