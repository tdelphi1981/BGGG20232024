Facebook paylaşımlarına dikkat!
'Sosyal paylaşım sitelerindeki fotoğraflarınız kötü amaçlı kullanılabilir'
 Bursa Emniyet Müdürlüğü Bilişim Suçlarıyla Mücadele Şube Müdürlüğü, vatandaşların her geçen gün ilginin daha da arttığı sosyal paylaşım sitelerinde tüm detay bilgilerini paylaşmamaları uyarısı yaptı.
 Sosyal paylaşım sitelerinde gerekmedikçe fotoğraf paylaşılmamasının tavsiye edildiği emniyet açıklamasında, “İleride fotoğraflarınızın kötü amaçlı kullanılabileceğini unutmayalım. Fotoğraf kullanmamız gerekiyorsa bile en gizli şekilde (sadece arkadaşlara) paylaşalım. Sohbetlerde kullanılan ifadeleri bir yerden bedava olarak indirirken, tuş vuruşlarınızı kaydeden zararlı yazılımların da bilgisayarınıza girebileceğini için gerekli virüs taramasının yapalım.” denildi.
  "BEDAVA KAZANDINIZ' MAİLLERİNE KARŞI UYANIK OLALIM"
  Bursa Emniyet Müdürlüğü Bilişim Suçlarıyla Mücadele Şube Müdürlüğü tarafından yapılan açıklamada, kullanıcıların ilgisini çeken ‘Bedava kazandınız’ gibi mesaj ve e-maillere karşı uyanık olunması gerektiği dile getirildi. Resim, müzik ve video paylaşım programlarının amacı dışına çıkması sebebiyle bol miktarda virüs barındırdıkları için kullanılmasının uygun olmadığının unutulmaması gerektiğinin vurgulandığı açıklamada şu ifadelere yer verildi: “Başkalarına ait sosyal paylaşım, e-posta, anlık ileti hesap kullanıcı adı ve şifrelerinin, şaka yollu dahi olsa sahibinin bilgisi ve rızası dışında kullanılmasının suç olduğunu bilelim. Sosyal paylaşım sitelerinde profilimize ait gizlilik ayarlarını gözden geçirelim ve herkesle kişisel bilgilerimizi paylaşmayalım. Sosyal ağlarda profilimize eklediğiniz uygulamaların kimlik bilgilerimizi almaya yönelik olabileceğini, virüs yayıyor olabileceğini bilelim ve güvenmediğimiz uygulama ve programları bilgisayar veya profilimize yüklemeyelim.”
 "ÖZEL BİLGİLERİN YER ALDIĞI BİLGİSAYAR EKRANINI AÇIK BIRAKMAYIN"
  Güvenli bilgisayar kullanımı için yapılması gerekenlere de değinilen açıklamada, bilgisayar ekranında özel bilgiler var iken açık halde bırakılmamasının altı çizildi. Bilgisayar kullanırken uzaktan veya arkadan bilgisayarın izlenebileceğinin unutulmaması gerektiğinin belirtildiği açıklamada şu tedbirlere yer verildi:
 “Bilgisayarlarda kullanılan tüm yazılımların güncel olup olmadığına dikkat edelim. Özellikle bilgisayarlarda kurulu halde anti-virüs programlarının bulunması ve güncelliğinin zaman zaman kontrol edilmesinin gerekliliğini bilelim. Kontrolsüz kullanılan bellekler günümüzün en büyük virüs bulaştırıcıları. Zararlı yazılımların en fazla taşınabilir bellekler tarafından bilgisayarlara bulaştırıldığı için taşınabilir bellekleri her kullanışta virüs taramasından geçirelim. USB belleği takınca virüslerin bulaşabilmesine sebep olan AutoRun (otomatik çalıştır) özelliğini devre dışı bırakalım. Önemli verilerimizi mutlaka yedekleyelim ve güvenli bir ortamda saklayalım. Böylece bilgisayarınız ya da tabletiniz çalındığı veya kaybolduğu zaman verilerimizi de kaybetmemiş oluruz.”