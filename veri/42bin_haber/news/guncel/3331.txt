Marmaris'te İtalyan askerlerine protesto
Askerlerin başına çuval geçirmeye çalıştıkları iddia edilen 10 kişilik grup gözaltına alındı.
İtalyan Deniz Kuvvetleri'ne ait 'ITS Cavour (C-550)' isimli uçak gemisinin Marmaris'e liman ziyaretini protesto eden 10 kişilik grup gözaltına alındı.

AA muhabirinin aldığı bilgiye göre, Yat Limanı'nda çarşı izninde olan İtalyan askerlerinin başına çuval geçirmeye çalıştıkları iddia edilen ve yaşları 15 ile 17 arasında değişen 10 kişilik gruba sivil polis ekipleri müdahale etti. Gençler ifadeleri alınmak üzere Marmaris Emniyet Müdürlüğü'ne götürüldü.

Uçak gemisi 'ITS Cavour (C-550)' ile beraberindeki 'ITS Calio Duilo (D-554)' destroyeri ve 'ITS Stromboli (A-5327)' akaryakıt gemisi liman ziyareti için sabah saatlerinde Marmaris'e gelmişti. 700 askeri personeli bulunan savaş gemisinin salı günü ilçeden ayrılacağı belirtildi.