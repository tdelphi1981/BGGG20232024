Eşini hastaneye götürürken cipe çarptı
MERDİVENDEN düşen eşini otomobille hastaneye götüren Sedat Damkacı, Bayrampaşa Sağmalcılar Viyadüğü üzerinde bir cipe arkadan çarptı. Kazada 5 kişi yaralanırken, Damkacı'nın 8 aylık bebeği kazayı şans eseri yara almadan atlattı.
Kaza, saat 00.00 sıralarında O-3 Karayolu Bayrampaşa Sağmalcılar Viyadüğü üzerinde meydana geldi. Edinilen bilgiye göre, Sedat Damkacı merdivenden düşen ve ayağını inciten eşi Zeliha Damkacı'yı 41 DY 195 plakalı otomobiliyle hastaneye götürmek için yola çıktı. Dörtlüleri yanık vaziyette aracıyla ilerleyen Damkacı, sol şeritte 34 FU 2658 plakalı cipiyle seyir halindeki Cumali Kayaboynu'nu sağından geçmeye çalıştı. Bu sırada Damkacı'nın kullandığı araç, sol şeritten sağ şeride yönelen cipe arkadan çarptı. Çarpmanın etkisiyle cip yol üzerinde defalarca takla attı. Otomobil de bariyerleri aşarak refüjdeki ızgara üzerinde durabildi. Kazada Sedat eşi Zeliha Damkacı ve yanlarında bulunan Kerim Koçak ile cip içeresinde bulunan Cemalettin Mengi ve Nizamettin Işık yaralandı. Yaralılar olay yerine çağrılan ambulanslarla çevredeki hastanelere kaldırılarak tedavi altına alındı. Kaza sırasında annesi Zeliha Damkacı'nın kucağında bulunan ismi öğrenilemeyen 8 aylık bebek ise kazayı şans eseri yara almadan atlattı.

SÜRÜCÜLER TERS YÖNDE İLERLEYEREK CAN GÜVENLİKLERİNİ TEHLİKEYE ATTILAR

Kaza nediyle yol üzerinde uzun araç kuyrukları oluştu. Kaza yapan araçların çekicilere yüklenerek kaldırılmasının ardından yol tekrar trafiğe açıldı. Bazı sürücüler ise kaza nedeniyle sıkışan trafiği görünce ters yönde Hal bağlantı yoluna kadar kendi ve diğer sürücülerin hayatlarını hiçe sayarak yaklaşık 500 metre ilerledi.