AB ve Fransa'nın alnına kara leke
Paris cinayetleri, BDP tarafından başta İstanbul olmak üzere farklı şehirlerde protesto edildi.
 İSTANBUL'DA 500 kişilik BDP'li grup Galatasaray Meydanı'nda toplandı. Yürüyüşe milletvekilleri Emine Ayna, Sebahat Tuncel, Ayla Akat Ata, Demir Çelik de katıldı. Fransa'nın İstanbul Başkonsolosluğu'na yürüyen grup siyah çelenk bıraktı. BDP İstanbul İl Başkanı Asiye Kolçak, 'Fransa ve AB ülkelerinin alnına sürülmüş kara bir lekedir. Bu katliamı yapanlar, açığa çıkarılmadıkça sorumluluğu Fransa Hükümeti'nin olacaktır' diye konuştu. Sebahat Tuncel 'Buradan sesleniyoruz Fransa Hükümeti'ne, bu katliamı yapanları açığa çıkarmazsanız sorumlusu siz olacaksınız' dedi. Ayla Akat Ata ise, 'Biz biliyoruz ki, bu saldırı Sayın Abdullah Öcalan'ın Kürt kadınlarına gönderdiği selamdan da bağımsız değildir ve biz bu selamı aldık. Bugün, bu süreçte bir demokratik çözüm sürecinin tarafı olmak istiyoruz. Ancak biliyoruz ki, taraf olmak eşitlikten geçer' dedi.
 TUNCELİ'DE düzenlenen yürüyüşte BDP İl Başkanı Şerafettin Halis, 'Bundan sonra barış için gelebilecek her türlü tehdide rağmen bizler barış mücadelesi vermekten asla geri durmayacağız. Türkiye'de bir süreç başladı. Biz istiyoruz ki barışın önünde hiçbir engel kalmasın ve bu cinayette bütün detayları ile çözülsün, bunun için herkes üzerine düşeni yapmalı' dedi.
 ÇÖZÜME KARŞI TEZGAH
 ŞIRNAK'TAKİ eylemde konuşan BDP Merkez İlçe Başkanı Üzeyir Kılınç, 'Süreci darbelemek ve provoke etme istediği bilinmektedir. Kürt sorununun çözümü için kurulmuş bir tezgahtır' diye konuştu.
 BDP'liler Elazığ'da oturma eylemi yaptı. Van'dan Fransız Büyükelçiliği'ne toplu faks çekildi. Adana'daki eylemde 'Barışa uzanan eller kırılsın' sloganı atıldı. BDP Şanlıurfa İl Başkanı Halit Yıldıztekin, 'Bu katliamın son günlerde başlatılan müzakere sürecine denk gelmesi uluslararası bir planın olduğunun göstergesidir' dedi.