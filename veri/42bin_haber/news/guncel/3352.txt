Kuyumcudan 300 bin TL'lik hırsızlık
İzmir'in Buca İlçesi'nde, yan dükkandan duvarı delerek kuyumcuya giren hırsız ya da hırsızlar, çelik kasadaki yaklaşık 300 bin TL'lik altın takıyı çalıp kaçtı.
Buca'da Menderes Caddesi 223 numarada bulunan Eldem Kuyumculuk'tan yapılan hırsızlık, bugün sabah saatlerinde ortaya çıktı. Yan taraftaki ayakkabıcı dükkanına giren hırsız ya da hırsızların, kuyumcu dükkanı ile ortak duvarı deldiğinin anlaşılması üzerine polise haber verildi. Yapılan incelemede duvarın tam çelik kasaya denk gelen yerden delindiği saptandı. Çelik kasanın kesilerek, içinde bulunan 300 bin TL değerindeki altın takıların çalındığı anlaşıldı. Polis hırsızlığı kimin yaptığı belirleyip yakalamak ve çalınan takıları bulabilmek için çalışma başlattı.