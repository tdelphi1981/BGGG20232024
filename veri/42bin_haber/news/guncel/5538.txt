14 ilde tarihi eser operasyonu: 40 şüpheli gözaltında
İstanbul ve Kocaeli Emniyet Müdürlüğü ekiplerinin, organize suç şebekesine yönelik düzenlediği operasyonun ayrıntıları ortaya çıkmaya başladı.
İstanbul ve Kocaeli'nin de aralarında bulunduğu 14 ili kapsayan operasyonda yaklaşık 40 şüpheli gözaltına alındı. Şüphelilerle birlikte bin 500 tarihi eser ele geçirildi. Eserlerin yurt dışına pazarlanmaya çalışıldığı ileri sürüldü.

Kocaeli ve İstanbul Emniyet Müdürlüğü Mali Suçlarla Mücadele Şube Müdürlüğü ekipleri, İstanbul ve Kocaeli'nin de aralarında bulunduğu 14 ili kapsayan ortak operasyon düzenledi. Polis, çok sayıda adrese eş zamanlı baskın yaptı. Suç örgütüne yönelik operasyon kapsamında polis, ünlü tarihi eser kaçakçısı Fuat A.'nın Bakırköy'deki evini de aradı. Gözaltına alınan Fuat A., binanın kapalı otoparkına alınan polis aracıyla çıkartıldı. Ayrıca, Fuat A.'nın yardımcıları olduğu iddia edilen Aziz T. ve Ercan T.'nin yanı sıra yaklaşık 40 şüpheli gözaltına alındı. Şüphelilerin ev ve işyerlerinde yapılan aramalarda, gümüş sikke, altın sikke, tarihi objeler ve çok değerli heykel başında yer aldığı bin 500 tarihi eser ele geçirildi. 

Eserlerin Edirne üzerinden yurt dışına götürülmeye çalışıldığı iddia edildi. Şüphelilerin Kocaeli Emniyeti'ne getirildiği öğrenildi. Zanlıların, buradaki işlemlerinden sonra önümüzdeki cuma günü Kocaeli Adliyesi'ne sevk edilmesinin beklendiği kaydedildi. Olayla ilgili soruşturmanın devam ettiği kaydedildi.