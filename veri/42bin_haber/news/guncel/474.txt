Gizli tanık için 5 mobil araç
Emniyet Genel Müdürlüğü Tanık Koruma Daire Başkanlığına tahsisli beş özel donanımlı araç, mahkemede ifade veren gizli tanıkların ses ve görüntülerinin değiştirilmesi için görev yapıyor.
Terörle Mücadele Kanunu ile kurulan mahkemelerin bulunduğu İstanbul, Ankara, İzmir, Adana, Diyarbakır, Erzurum, Van, Malatya merkezleri temel alınarak Türkiye genelinde 8 aracın görev yapması kararlaştırıldı. Ancak bugüne kadar 5 araç tahsis edildi. Adalet Bakanlığının dört yılda ikiye katlanan bütçesinde gizli tanık projesine yer verilirken, yatırım yapılacak kalemlerin başında elektronik kelepçe sistemi projesinin 2013te tamamıyla uygulanır hale getirilmesi var. Bütçe kitapçığında gizli tanık konusundaki çalışmalar ise şöyle anlatıldı: 
İKİ YIL ÖNCE ÇALIŞMA BAŞLATILDI  
Mahkemelerin gizli tanık dinleme talepleri Emniyet Genel Müdürlüğü Tanık Koruma Daire Başkanlığınca karşılanmakta iken, bu hizmetin Adalet Bakanlığınca sunulması için Tanık Koruma Daire Başkanlığı ile çalışmalar yapılmıştır. 2010 yılı içinde Çorum Adliyesine bir çalışma ziyareti yapılarak, Çorum Ağır Ceza Mahkemesince yapılan gizli tanık dinlemesinin Tanık Koruma Daire Başkanlığının ekiplerince video konferans yöntemiyle yapılması uygulaması yerinde görülmüştür. Söz konusu daire bu iş için 3 kamera, bir projeksiyon cihazı, bağlantı kabloları ve buzlu cam kullanmakta, Ankaradan 4-5 kişi bu donanımlarla birlikte ve özel bir araç talep sahibi mahkemeye bir gün öncesinde giderek, alt yapı kurmakta, duruşmada yine 4-5 kişi yönetimi sağlamaktadır. Tanık Koruma Daire Başkanlığı, her gün artan talepleri Ankara merkezli karşılanmasında güçlük çekildiğini ve mahkemelerin suç duyurusu uyarılarına muhatap olduğunu bildirmiştir. Bunun üzerine Adalet Bakanlığı ile yapılan ön görüşmelerde bu konunun Bilgi İşlem Daire Başkanlığınca çözüme kavuşturulması talimatı verilmiştir. Gizli tanık dinleme yolunu daha çok özel yetkili ağır ceza mahkemelerinin kullandıkları belirlenmiştir. Bu nedenle CMKnın 250. maddesi kapsamındaki İstanbul ve Ankara başta 8 merkez temel alınarak, belirlenecek çevresine hizmet vermek üzere 8 adet gezici ekip ve ekipman tasarlandı. 2011 yılında gizli tanık dinlemede kullanılacak donanımlar alınmış, Başkanlık emrine 5 adet araç tahsisi talep edilmiştir. Mobil sistem ile gizli tanık dinleme işlemlerinde teknik donanımları, kendilerine tahsis edilen araçla talep eden mahkemelere götürerek, kurulumunu yapıp dinlemeyi sağlamak üzere teknik ekipler 1 Ekim 2011 tarihi itibariyle oluşturulmuştur.   
MOBİL EKİP NE YAPIYOR 
Mahkemelerden ve Cumhuriyet başsavcılıklarından gelen talepler doğrultusunda mobil ekip, duruşma tarihinden bir gün önce talep eden yere giderek sistemi hazır hale getirmekte, duruşma günü ses ve görüntü bozularak ve bozulmayarak kaydedilen ve kopyası olmayan iki adet DVD mahkeme heyetine teslim edilmektedir. 1 Ekim 2011-31 Ekim 2011 arasında mahkemelerden toplam 5 adet talep gelmiş olup, 4 tanesinde mobil ekiplerden dinleme yapılarak kaydedilen DVDler tutanakla teslim edilmiştir. Geriye kalan talep ise hazır hale getirilmiş olmasına rağmen duruşma günü mahkemece dinlemeden vazgeçildiğinden herhangi bir işlem yapılmamıştır.  
ORTAK PROJE YÜRÜTÜLÜYOR 
AB projesi olarak Adalet Bakanlığı Avrupa Birliği Genel Müdürlüğü, Emniyet Genel Müdürlüğü ve Jandarma Genel Komutanlığınca birlikte yürütülen koruma projesi kapsamında video konferansla gizli tanık dinlenmesine yönelik proje hazırlık, alt yapı ihtiyaçlarının belirlenmesi ile piyasa araştırması çalışmaları yapılmış, bu konuda yapılan toplantılara katılım sağlanmıştır. Bununla birlikte mezkur projenin henüz başlangıç aşamasında olduğu, uygulamaya geçirilmesinin uzun zaman alacağı değerlendirilmiştir.        
 