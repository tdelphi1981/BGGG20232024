Cezaevinden izinli çıktı kazada öldü
ŞANLIURFA'da hafif ticari araç, kontrolden çıkarak şarampole devrildi.
Kazada ölern sürücü Muzaffer Necdet Altundağ'ın bir süre önce hükümlü bulunduğu Akçakale Açık Cezaevi'nden izinli çıktığı belirtildi.


Olay, dün gece Şanlıurfa– Gaziantep karayolunun 25'inci kilometresinde meydana geldi. Alkollü olduğu ileri sürülen Muzaffer Necdet Altundağ'ın kullandığı 63 VZ 567 plakalı hafif ticari araç, kontrolden çıktıktan sonra birkaç takla atıp şarampole devrildi. Kazada hurdaya dönen araçta sürücü ile birlikte bulunan, Celal Durmuş ve Mehmet Aydoğdu ağır yaralandı. Kazayı gören diğer süücüler tarafından çağırılan jandarma ekipleri, çevre güvenliğini alırken, sağlık ekipleri de araçta sıkışan yaralıları çıkarmaya çalıştı.


CEZAEVİNDEN İZİNLİ ÇIKMIŞ


Hurdaya dönen araçtan çıkartılan yaralılara ilk müdahaleyi yapan sağlık ekipleri, sürücü Muzaffer Necdet Altundağ'ın öldüğünü saptadı. Sağlık ekipleri, ağır yaralanan Durmuş ve Aydoğdu'yu ambulansla Şanlıurfa Eğitim Araştırma Hastanesi'ne götürdü. Tedavi altına alınan yaralıların sağlık durumunun ciddiyetini koruduğu belirtildi. Jandarma ekipleri, kazada hayatını kaybeden Altundağ'ın kimlik bilgilerini kontrol etti. Altundağ'ın bir süre önce hükümlü bulunduğu Akçakale Açık Cezaevi'nden iyi halinden dolayı izin alarak çıktığını belirlendi. Altundağ'ın cesedi otopsi yapılmak üzere Şanlıurfa Eğitim Araştırma Hastanesi Morgu'na kaldırıldı.


ALKOL ŞİŞELERİ BULUNDU


Yaralıların hastaneye kaldırılması ardından kaza yerinde inceleme yapan jandarma ekipleri, araç içerisinde çok sayıda alkol şişesi buldu. Şanlıurfa-Gaziantep karayolunda ulaşımın durmasına neden olan kaza, hurdaya dönen aracın, çekici ile yoldan kaldırılmasının ardından yeniden araç trafiğine açıldı. Kazayla ilgili soruşturma sürdürülüyor.