Gaziantepte damat dehşeti: 2 ölü, 1 ağır yaralı
Gaziantep'te, eski eşini eve dönmeye ikna edemeyen bir şahıs katliam yaptı. Kayınvalidesi ve kayınbabasını bıçaklayarak öldüren damat, eski karısını da ağır yaraladı.
20 yıllık evli 3 çocuk babası Ejder Keçiş (49), yaklaşık 8 ay önce eşi Fatma Keçiş (42) ile aralarında yaşanan şiddetli geçimsizlik nedeniyle ayrıldı. Atatürk Mahallesi, Cemil Cahit Barlas Caddesi, Almira Apartmanının 4. katında oturan Ejder Keçiş, aynı binanın ikinci katındaki kayınbabasının evine birkaç kez giderek eşini eve dönmesi için ikna etmeye çalıştı. Ancak her seferinden eli boş döndü. 

Saat 23. 00 sıralarında bir kez daha kayınbabası Adil İsaoğlu'nun (61) kapısını çalan Ejder Keçiş, eşiyle konuşmak istediğini söyleyerek içeri girdi. Evin oturma odasında konuşmaya başlayan Ejder  Fatma Keçiş çifti bir anda tartışmaya başladı. Bunun üzerine Ejder Keçiş'in kayınbabası Adil İsaoğlu ile kayınvalidesi Perihan İsaoğlu (60), damatları Ejder Keçiş'ten evlerini terk etmesini istedi. Sinirlerine hakim olamayan Ejder Keçiş, üzerinde taşıdığı bıçakla kayınvalidesi Perihan İsaoğlu, kayınbabası Adil İsaoğlu ve eşi Fatma Keçiş'i bıçakladı. 

Binanın kapıcısı üst kattan gelen sesler üzerine İsaoğlu'na ait daireye çıktığında Perihan İsaoğlu, kayınbabası Adil İsaoğlu ve eşi Fatma Keçiş'i yerde kanlar içerisinde yatarken buldu ve hemen polis ve 112 sağlık ekiplerine haber verdi. Bu sırada Ejder Keçiş ise evden çıkarak kayıplara karıştı. 

Olay yerine gelen polis ekipleri çevrede güvenlik önlemleri aldı. 112 sağlık ekipleri de yaptıkları incelemelerde Perihan İsaoğlu'nun öldüğünü tespit etti. Ağır yaralı olan Adil İsaoğlu, kaldırıldığı 25 Aralık Devlet Hastanesi'nde tüm çabalara rağmen kurtarılamadı. Şehitkamil Devlet Hastanesi'ne kaldırılan Fatma Keçiş ise hemen tedavi altına alınırken hayati tehlikesinin sürdüğü öğrenildi. Olayın ardından kaçan Ejder Keçiş'in yakalanması için polis çalışma başlattı.

18 MART'TA UMRE'YE GİDECEKLERDİ 

Damatlarının bıçak darbeleri ile hayatını kaybeden Adil  Perihan İsaoğlu çiftinin 18 Mart'ta Umre'ye gidecekleri ve bunun için hazırlık yaptıkları öğrenildi. 

Bu arada, kayınbabası ve kayınvalidesini öldürüp eşini de ağır yaralayan Ejder Keçiş'in son zamanlarda çevresine, eşinin ailesinden baskı gördüğünü, kendisinin kayınbabasına ait markette çalıştığını ancak bu çalışmasının karşılığında parasını alamadığını ve eşinin ailesi tarafından dövüldüğünü anlattığı bildirildi.