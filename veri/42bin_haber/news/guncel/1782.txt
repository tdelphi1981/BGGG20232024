Jandarma komando arkadaş kurşunu kurbanı
Diyarbakır'ın Kocaköy İlçesi'nde Jandarma Komando Taburu'nda vatani görevini yapan jandarma komando 21 yaşındaki Doğan Türk, arkadaşının tüfeğinden çıkan kaza kurşunuyla yaşamını yitirdi.
Tezkeresine 20 gün kalan Türk'ün acı haberi, Antalya'nın Manavgat İlçesi'nde oturan annesi ve 3 kardeşine jandarma yetkilileri tarafından verildi. Oğlunun yaşamını yitirdiğini öğrenen anne Meryem Türk, fenalaştı. Sağlık ekiplerinin ilk müdahaleyi evinde yaptığı Türk, Manavgat Devlet Hastanesi'ne götürüldü. Buradaki tedavinin ardından anne Meryem Türk ve yakınları, Doğan Türk'ün cenazesinin toprağa verileceği memleketi Tokat'ın Niksar İlçesi Pelitlik Köyü'ne gitti. Doğan Türk'ün babasının daha önce hayatını kaybettiği belirtildi. 

Doğan Türk'ün cenazesinin Diyarbakır'da yapılacak otopsinin ardından Tokat'a gönderileceği kaydedildi.