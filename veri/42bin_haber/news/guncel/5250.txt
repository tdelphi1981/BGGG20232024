Öğretmenlere 20 bin diyabetli çocuk için uyarı
Milli Eğitim Bakanlığı (MEB), okul çağında ve öğrenim gören 20 bin diyabetli çocuk için okul yöneticileri, öğretmenler ve aileleri uyardı.

Bakanlık, öğretmenlerden, çocukların doktorlarının numaralarını almalarını ve acil durumda anında harekete geçmelerini istedi. Öğretmenleri çocukların doktorlarının numarasını almaları konusunda uyaran Bakanlık, dersler aksatılmadan 3 ana ve 3 ara öğünde yemek molası verilebileceğini ifade etti. Bakan Nabi Avcı imzasıyla yayınlanan genelgede diyabetli öğrenciler ile ilgili uyarılarda bulunuldu. Buna göre çocukların ders boyunca izlenmesi ve acil durumlar için hazır olunması istendi. Ayrıca öğretmenler de dahil tüm okul personelinin diyabet hastalığı ile ilgili bilgilendirilmesi gerektiği ifade edildi. Öğretmenlerin verilen eğitimin ardından öğrencileri izlemesi istendi. 
Doktor ve ailelerle sık sık bir araya gelin 
Öğrencilerdeki diyabet belirtilerinin iyi izlenmesi gerektiği belirtilerek ailelerle sık sık bir araya gelinmesi ve iletişim halinde olunması istendi. Genelgede diyabet belirtileri şöyle anlatıldı: “Çocukların çok su içmek, ders sırasında sık sık tuvalete gitmek,  hızlı kilo kaybı, okul başarısında beklenmeyen düşüş, izah edilemeyen bitkinlik hali gibi durumlarda aileleri uyarın.” Bakanlık, öğretmenleri çocuğun doktoru ve aile bireylerinin telefon numaralarının alınması konusunda da uyardı. Ayrıca öğretmenlerden aile ile birlikte hareket etmeleri ve çocuğun okuldaki bakımının beraber yürütülmesi gerektiği dile getirildi. 
Dersi aksatmadan yemek molası verin 
Diyabet hastalığında düzenli yemeğin önemine dikkat çeken bakanlık, çocukların okulda düzenli yemek yiyebilmesi için ders programlarını aksatmadan yemek arası verilmesi talimatın verdi. Bakanlık çocuklara 3 ana ve 3 ara öğün yemeğin verilmesi gerektiğinin ise altını çizdi. Ayrıca çocukların bir arada olması ve sosyal aktivitelerle kaynaştırılmasını isteyen bakanlık beden eğitimi, spor müsabakaları ve okul gezilerinin sık sık yapılmasını istedi.