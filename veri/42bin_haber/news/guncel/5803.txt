Kaleden ölüme atladı
İzmir'in Foça İlçesi'nde, bunalıma giren 18 yaşındaki Burak Can Avcı, Foça Beşkapılar Kalesi'nin surlarından atlayıp yaşamına son verdi.
Olay, Foça Beşkapılar Kalesi'nin Büyükdeniz tarafındaki surlarında bugün saat 15.00'de meydana geldi. Halim Foçalı Turizm ve Otelcilik Meslek Lisesi'nden kaydının silindiği öğrenilen ve kız arkadaşıyla da sorun yaşadığı ileri sürülen 18 yaşındaki Burak Can Avcı, bunalıma girdi. İddiaya göre, bir yakınına intihar edeceğini söyleyen Avcı, daha sonra Foça Beşkapılar Kalesi'ne gitti. Kalenin Büyükdeniz tarafındaki surlarına çıkan Avcı, yaklaşık 15 metre yükseklikten kendini boşluğa bıraktı. Beton zemine çakılan genci görenler sağlık ve polis ekiplerine haber verdi. Sağlık görevlileri ağır yaralanan Avcı'yı ambulansa aldı ve Foça Devlet Hastanesi'ne götürmek üzere yola çıktı. Ancak talihsiz genç yolda hayatını kaybetti. Avcı'nın cenazesi otopsi için İzmir Adli Tıp Kurumu Morgu'na kaldırıldı. Polis intiharla ilgili soruşturma başlattı.