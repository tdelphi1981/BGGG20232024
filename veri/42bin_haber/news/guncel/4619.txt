Engelli olmak, yaşamak için engel değil
Vakfıkebir Gençlik Merkezi Çok Amaçlı Salonunda düzenlenen eğlence sırasında, palyaçolar eşliğinde eğlenen çocuklar, yüzlerce balon patlatmanın zevkini çıkardı.
Vakfıkebir Yaşama Katkı Derneği, İMKB METEM Lisesi Çocuk Gelişimi Bölümü öğrencileri ve Vakfıkebirli 'Gönül Elçileri' tarafından, Vakfıkebir Atatürk Ortaokulunda öğrenim gören özel eğitime muhtaç çocuklar için düzenlenen müzik eğlence programına, Çevre ve Şehircilik Bakan Yardımcısı Muhammet Balta da katıldı. 

Vakfıkebir Gençlik Merkezi Çok Amaçlı Salonunda düzenlenen eğlence sırasında, palyaçolar eşliğinde eğlenen çocuklar, yüzlerce balon patlatmanın zevkini çıkardı. Yaşama Katkı Derneği Başkanı ve Gönül Elçisi Aylin Arısoy, müzik eğlence programını düzenlemekteki amaçlarını şöyle açıkladı: Vakfıkebir Yaşama Katkı Derneği ve 'Gönül Elçileri' olarak toplumumuzun dezavantajlı kesimleriyle birlikte olup, sorunlarını birlikte çözümleme çabasındayız. Bu bağlamda, özel eğitim sınıfındaki öğrencilerimiz ve aileleriyle birlikte moral ve motivasyonlarını yükseltmek amacıyla birlikte olduk. Öğrencilerimizin yüzlerindeki gülümseme bizler için dünyalara bedeldir. Ailelerimizin de bu sıkıntılı ve zorlu hayatlarında onlarla güzel bir zaman geçirmek, onlarla bir gün paylaşmak çabasındayız. Bundan sonra da bu faaliyetlerimizi periyodik hale getireceğiz ve faaliyetlerimiz hızla artarak devam edecektir. 

HEPİMİZ ENGELLİ OLABİLİRİZ

Eğlenceye katılan ve çocuklarla birlikte horon oynayan Çevre ve Şehircilik Bakan Yardımcısı Muhammet Balta, Vakfıkebir Yaşama Katkı Derneğinin 'Gönül Elçileri'yle birlikte düzenlemiş olduğu özel eğitim sınıfında eğitim gören evlatlarımızla birlikteyiz. Bu etkinliği düzenleyen dernek başkanımıza ve gönül elçilerimize, okulumuzun çok değerli öğretmenlerine, özellikle buraya katılıp çocuklarımızla bu mutluluğu yaşayan misafirlerimize teşekkür ediyorum. dedi. 

Bakan Yardımcısı Balta, engelli olmanın, yaşama bir engel olmadığına vurgu yaparak, Hepimiz engelli olabiliriz. Bazılarımız doğuştan engelli olabilir, bazılarımız hayatta yaşarken engelli olabilir. Ama gördüğüm o ki buradaki çocuklarımızın hepsinin hayata tutunma sevdası var. Özellikle bizlere kalplerindeki sıcak alakayı gösterdiler. İnsani yoldan yaklaştıkça ne kadar mutlu olduklarını gördük. Onların anne ve babalarına, ailelerine seslenmek istiyorum. Hiç birinin üzülmesine gerek yok. Çünkü hayatın bir gerçeği bu. Ayrıca, bu çocuklarımıza, diğer insanların farklı gözle bakmaması lazım. Yaratılanı Yaratan'dan ötürü sevmemiz lazım. İleride bu çocuklarımız farklı yerlerde devletimize ve insanımıza hizmet edeceklerdir. Özellikle yerel yönetimler ve belediyelerimizin de engellilere sahip çıkacak projeler üretmesi lazım. Bizler de bakanlık olarak bu çocuklarımızın takipçisiyiz. Bu alanda Türkiyemizde çok güzel çalışmalar yapılıyor. ifadelerine yer verdi. 

Eğlence sırasında çocuklar, kendileri için hazırlanan pastayı Bakan Yardımcısı Baltanın elinden yedi. Engelli öğrenciler de Bakan Yardımcısı Balta'ya, kestikleri pastadan kendi elleriyle ikram etti. Bazı çocuklar kendilerine gösterdiği yakınlıktan dolayı Baltayı öperlerken, bazı çocuklar da mikrofon alıp orkestra eşliğinde şarkılar söyledi. 

Müzik eğlence programına; Çevre ve Şehircilik Bakan Yardımcısı Muhammet Balta, Kaymakam Sedat Sırrı Arısoy, İlçe Emniyet Müdürü Hakan Altınkaya, İlçe Milli Eğitim Müdürü Şahin Işık, Yaşama Katkı Derneği Başkanı Aylin Arısoy, Vakfıkebirli gönül elçileri, il genel meclisi üyeleri, öğretmenler ve öğrenci velileri katıldı.