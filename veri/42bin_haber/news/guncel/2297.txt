Bölücü teröre karşı gerçek kahramanlık öyküsü
Bölücü terör örgütü mensuplarının Çukurca Karataş Üs Bölgesi'ndeki bir bölüğe yaklaşık 120 teröristle düzenlediği saldırının nasıl önlendiğinin detayları ortaya çıktı. 7 Ocak'taki saldırıda teröristler, olayda şehit olan Uzman Çavuş Mehmet Doğan başta olmak üzere tüm bölük personelinin kahramanca mücadelesi sonucunda bozguna uğrayarak, silahlarını da bırakıp kaçmak zorunda kaldılar.
Ses getirmek için büyük bir eylem planlayan ve Çukurca'daki Karataş Üs Bölgesinde'ki bir bölüğe yaklaşık 120 teröristle 7 Ocak'ta saldıran bölücü terör örgütü mensupları, tam anlamıyla 'baskın planlarken baskına uğradılar'. Silahlarını da bırakarak kaçmak zorunda kalan teröristlerin düzenlemeyi planladıkları saldırı ve Mehmetçiğin mücadelesinin detayları tam manasıyla gerçek bir kahramanlık hikayesi gibi.

-Kar yağışından yararlanmayı çalıştılar-

Teröristler, yoğun kar yağışı nedeniyle bölgede görüş mesafesinin düşmesi nedeniyle oluşan uygun şartlardan faydalanmak için üs bölgesinin içine kadar girerek ses getirecek bir eylem için her türlü önlemi aldıklarını sanarak Karataş Üs Bölgesi'ndeki bölüğe yaklaşmaya başladılar.

Teröristler, saldırıda termal görüş cihazları tarafından tespit edilmemek için ortama uygun kıyafetler giymiş ve silahlarını da naylonlara sarmışlardı.

-Teröristler, roketleri boş mevziye attılar-

Karataş Üs Bölgesi'ndeki termal görüş cihazı operatörü, 7 Ocak saat 18.30 civarında yaklaşık 30 kadar teröristin Zap Suyu kıyısından sürünerek yaklaşması üzerine ekranında beliren bazı lekelerden şüphelenerek bölük komutanına durumu haber verdi. Termal görüş cihazının başına gelen bölük komutanı, bu lekelerin kendilerine doğru sızma yöntemiyle yaklaşmaya çalışan teröristler olabileceğinden şüphelenerek destek silahlarının mevzilerinin yerini değiştirdi. Bölükteki ağır makineli tüfeği önceden hazırladığı başka bir mevziye yerleştirilmesini sağlayan Komutan, üs bölgesinde bulunan tüm personel ile ateş destek vasıtaları mürettebatının da silahlarının başına geçmelerini emretti.

Bölük komutanı, ayrıca üs bölgesinin dış kuşağında bulunan Uzman Çavuş Mehmet Doğan'ı da telsizle durum hakkında bilgilendi. Teröristlerin önceden timin mevzi bölgelerini keşfettiğini değerlendiren Komutan, dış kuşaktaki emniyet timine bulunduğu mevzileri boşaltarak yedek mevzilerde tertiplenmesi talimatını verdi.

Uzman Çavuş Doğan saat 19.05'te, daha önce boşalttığı mevzilere doğru sürünerek yaklaşan şahısları kendi gece görüş dürbününden tespit etti. Ancak bu şahısların terörist olduğunu teyit etmek ve boşalttığı mevzilere saldırmalarından sonra teröristleri baskına uğratmak için hemen ateş etmek yerine, bir süre bekleyerek timindeki tüm personele kimin, nereye, nasıl ateş edeceği emrini verdi.

İlk mevzilere kadar sızan teröristler roketatar mermileri ve el bombalarını, hemen önlerindeki mevziye attı. Teröristlerin Karataş Üs Bölgesi kuzeyindeki destek unsurları da eş zamanlı olarak yoğun bir roketatar ve makineli tüfek atışı başlattı. Birkaç saniye içinde Uzman Çavuş Doğan'ın boşalttığı mevzide 20 kadar el bombası ve roket patlaması meydana geldi. Ancak bu mevziler boş olduğundan yapılan ilk saldırıda herhangi bir zayiat verilmedi.

-Silahı kullanılmaz hale geldi ama yine de pes etmedi-

Patlamalardan hemen sonra teröristlerin ayağa kalkarak boş mevzilere girdiğini gören Uzman Çavuş Doğan, timine 'ateş' emrini verdi ve bütün personel aynı anda teröristlere ateş açtı. Bu ilk ateşle terörist gruptaki 6 terörist etkisiz hale getirildi. Dış kuşak emniyet timinin mevzisinin değiştirilmesi sayesinde saldırı için gelen teröristler baskına uğradı.

İlk saldırdıkları mevzinin boş olduğunu anlayan teröristler, dış kuşak mevzisindeki Uzman Çavuş Doğan ve timinin bulunduğu mevziye yöneldi. Teröristlerin sızma için görevlendirdiği grup, el bombası mesafesine kadar yaklaşınca mevzilerdeki askerler ile teröristler arasında karşılıklı el bombası muharebesi başladı. Uzman Çavuş Doğan, teröristlerin şaşkınlığından istifade etmek için timini ileriye sıçratarak, el bombası ve piyade tüfeği atışlarıyla teröristleri baskı altına aldı. Askerlerin üzerlerine geldiğini gören teröristler, Zap Suyu'na doğru kaçmaya başladı.

Bu arada Uzman Çavuş Doğan'ın silahına isabet eden bir mermi, silahını kullanılamaz hale getirdi. Bunun üzerine Doğan, timindeki makineli tüfek nişancısının yanına giderek onun silahını aldı ve kaçmaya çalışan teröristlere ateşe devam etti.

-Roket atışlarını Doğan'ın bulunduğu mevziye yönlendirdi-

Teröristler, kaçmalarına imkan vermeyen bu yoğun makineli tüfek ateşini bastırmak için roket atışlarını Uzman Çavuş Doğan'ın bulunduğu mevziye yönlendirdi. Bu roket atışlarından birinin mevzisine isabet etmesiyle Uzman Çavuş Doğan şehit olurken, yanındaki iki silah arkadaşı da yaralandı.

Bölük komutanının sevk ve idaresi, tüfek ve havanlarla teröristlere etkili atışlar yapılması ve Uzman Çavuş Doğan'ın kararlı mücadelesi sonucunda, üs bölgesini basmayı planlayan teröristler bozguna uğratıldı.

Ertesi ve daha sonraki günlerde yapılan arazi aramalarında 14 teröristin çatışmada öldürüldüğü belirlenirken çok sayıda silah ve mühimmat ele geçirildi.Zap Suyu kenarında yapılan detaylı incelemeler, ele geçirilen malzemeler ve alınan istihbarat neticesinde, çok daha fazla sayıda teröristin etkisiz hale getirildiği tespit edildi.