Terörü bitirmek için her yöntem denenir
Cumhurbaşkanı Abdullah Gül, ziyaret ve incelemelerde bulunmak üzere Afyonkarahisara gitti. Gül, Valilikte gazetecilerin sorularını yanıtladı.
Gül, terörle mücadele konusunda şunları söyledi:
- Terörün kesinlikle ülke gündeminden çıkarılması gerekir. Ülkemizin en önemli konusu olduğu için, geleceğimizle de çok ilgili olduğu için ve coğrafyamızda zaman zaman terör örgütünün başka ülkelerin çıkarları için taşeronluk yaptığını bildiğimiz için, bu konuyu gündemimizden çıkarmak birinci önceliğimiz.  
DEVLET BOYUN EĞMEZ 
- Terörü gündemden çıkarmak, bitirmek için birçok yöntem vardır ve bunların hepsi de kullanılır. Şüphesiz karşınıza silahla çıkana daha güçlü silahla cevap verirsiniz. Devletin görevi de budur. Onun için hiçbir zaman karşısına silahla çıkana devlet boyun eğmez. 
- Önümüzde ayak bağı olan, geleceğimizi tehdit eden böyle bir konuyu gündemden çıkarmak için de bütün yöntemler tabii ki denenir. Şimdi şahit olduğumuz yeni bir çalışma var. Bu süre içerisinde rol alanlar ne yapmaları gerekiyorsa onu biliyorlar. Eğer dürüst davranır ve yapmaları gerekeni yaparlarsa, o zaman bu acılar sona erer. 
- Türkiyenin birliğine, bütünlüğüne, geleceğimizdeki beraberliğimize tüm halkımıza zarar vermeyecek şekilde şüphesiz ki politikalar takip edilebilir. Ama her şeyden önce ne yapılması gerekiyorsa, eli silahlı insanların ve onlara talimat verenlerin yapması gerekeni yapmaları gerekir. Bunlar gerçekleşirse, ümit ederim, huzur gelir. Herkes de bu beladan kurtulmuş olur. 
- Türkiye gibi demokratik bir ülkede herkes fikrini söyleyebilir, konuşabilir. Bunlar ayrı ama, biraz da konuşmaması gerekenler var. Konuşmak yerine iş yapması gerekenler var. Bakalım göreceğiz. Bir samimiyet varsa ortada onu da görürüz. Bugünkü bölgemizdeki olaylar maalesef bazılarını yanlışa sevk edebilir. Herkesin aklını başına alması gerekir.  
Afyonkarahisar coşkusu 
CUMHURBAŞKANI Abdullah Gül, Afyonkarahisar Valiliğine gelişinde vatandaşların yoğun ilgisiyle karşılaştı.  
KIŞLAY GEZDİ 
Abdullah Gül, Afyonkarahisarda, 5 Eylül 2012de 25 askerin şehit olduğu patlamanın meydana geldiği Şehit Uzman Çavuş Mete Saraç Kışlasına da gitti. Gül, kışlada mühimmat depolarının bulunduğu bölümde yetkililerden bilgi aldı.