Konya'da 3 mahalleye uyuşturucu operasyonu
KONYA'da uyuşturucu ticareti yapıldığı öne sürülen 3 mahalleye Özel Harekat polisi eşliğinde sabah erken saatlerde operasyon yapıldı. Daha önceden belirlenen 20 eve yapılan baskınlarda 2 kişi gözaltına alınırken, operasyonun uyuşturucu ticaretini engellemek amacıyla yapıldığı ve gözaltı sayısının artabileceği belirtildi.
Konya Emniyet Müdürlüğü Kaçakçılık ve Organize Suçlarla Mücadele Şubesi ekipleri, uyuşturucu ticaretini önlemek için, merkez Karatay İlçesi'ndeki Yeni Mahalle, Doğanlar ve Tatlıcak mahallelerine, teknik ve fiziki takibin ardından bu sabah operasyon düzenledi. Özel Harekat ekibi eşliğinde yaklaşık 250 polisin katıldığı operasyonda, daha önceden belirlenen yaklaşık 20 eve baskın yapıldı. Evlerde ve bahçelerde uyuşturucuya duyarlı eğitimli köpekle arama yapıldı. 2 kişinin gözaltına alındığı baskında, gözaltı sayısının artabileceği ve arama çalışmalarında sürdüğü belirtildi. 

140 KİŞİ TUTUKLANMIŞTI

Baskın yapılan mahallelerden Yeni Mahalle'ye, geçen yıl farklı zamanlarda 4 kez operasyon yapılmış, aralarında kadınların da bulunduğu 189 kişiden 140'ı tutuklanarak cezaevine gönderilmişti.