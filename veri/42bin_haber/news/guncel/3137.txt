Banyo kavgası kanlı bitti
Manisa'nın Turgutlu ilçesinde bir inşaat şantiyesinde işçiler arasında banyo sırası beklerken çıkan kavgada 5 kişi yaralandı.
Edinilen bilgilere göre, Turgutlu Ergenekon Mahallesinde akşam saat 19.30 sıralarında bir inşaat şantiyesinde yatılı işçiler arasında banyo sırası beklerken tartışma çıktı. Tartışmanın kavgaya dönüşmesi sonucu Sezai Taşkın (25), İsmail Taşkın (34), Sedat Okçu (25), Kasım Okçu (27) ve Abdulmuttalip Kurt (29) yaralandı.
Olay yerine gelen 112 acil servis ekiplerince Turgutlu Devlet Hastanesine kaldırılan yaralıların hayati tehlikelerinin olmadığı öğrenildi.
Öte yandan, olayla ilgili emniyet güçlerinin soruşturma başlattığı öğrenildi.