Hükümetten memura iyi haber
Hükümet, memura disiplin affı için düğmeye bastı. Memurlar ve diğer kamu görevlilerine disiplin affı geliyor. Tasarının 2013 yılında TBMM tatile girmeden önce yasalaşması bekleniyor.
 Yasanın yürürlüğe girmesi ile birlikte, kamu görevlileri hakkında, 14 Şubat 2005 tarihinden itibaren işlenmiş fiillerden dolayı verilen bazı disiplin cezaları, bütün sonuçlarıyla affedilecek. Devletin güvenliğine karşı suçlar, Anayasal düzene ve bu düzenin işleyişine karşı suçlar, zimmet, irtikap, rüşvet, hırsızlık, dolandırıcılık, sahtecilik gibi suçlardan doğan cezalar ise af kapsamı dışında bırakılacak.
 SORUŞTURMA YOK
 Bu cezalar dışında verilen disiplin cezaları bütün sonuçlarıyla affedilecek. İlgililer hakkında disiplin soruşturması ve kovuşturması yapılamayacak. Devam etmekte olan disiplin soruşturma ve kovuşturmaları işlemden kaldırılacak. Kesinleşmiş olan disiplin cezaları uygulanmayacak.
 ASKERLER KAPSAM DIŞINDA
 Disiplin affına ilişkin hükümler, 926 sayılı Türk Silahlı Kuvvetleri Personel Kanunu, 3466 sayılı Uzman Jandarma Kanunu, 3269 sayılı Uzman Erbaş Kanunu ile 357 sayılı Askeri Hakimler Kanunu'na tabi personel hakkında uygulanmayacak.
 GEÇMİŞE DÖNÜK ÖDEME YOK
 Kanun kapsamında, disiplin cezaları affedilenlerin özlük dosyalarındaki bu disiplin cezalarına dair kayıtlar, ilgililerin müracaatı aranmaksızın hükümsüz kalacak ve dosyalarından çıkarılacak. Disiplin cezalarının affı, ilgililere geçmiş süreler için özlük hakları ve parasal yönden herhangi bir talep hakkı vermeyecek.