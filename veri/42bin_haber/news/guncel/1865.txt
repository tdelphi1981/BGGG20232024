'O'nun ruhu bizimle'
Fresh Mesh konferansının ikinci gün açılış konuşmasını Doğan Holding Yönetim Kurulu Başkanı Arzuhan Doğan Yalçındağ yaptı. Yalçındağ, "Maalesef dün akşam üstü Mehmet Ali Birand'ı kaybettik. Başta ailesi olmak üzere Tüm Türkiye'nin başı sağolsun" dedi.
 "BİZİM DIŞARIYA AÇILAN PENCEREMİZDİ"
 "Çok önemli bir değerimizin kaybettik. Böyle insanlar kolay yetişmiyor" diyen Arzuhan Doğan Yalçındağ, "Mehmet Ali, doğuştan gazeteciydi. Çok büyük gazeteciydi. Çok çalışkandı, çok üretkendi. Türkiye'nin içe kapalı olduğu dönemde bizim dışarıya açılan penceremizdi. O dönemde dünya liderleriyle yaptığı röportajlarla nasıl hepimizin göğsünü nasıl kabartılmıştı hatırlarsınız" diye konuştu.
 "NE KADAR ÇOK ŞEY ÖĞRENDİK"
 Mehmet Ali Birand'ın sektöre çok sayıda başarı gazeteci yetiştirdiğini ifade eden Arzuhan Doğan Yalçındağ, "Sanki talebeleri hep etrafta dolaşıyor gibi. Ben de kendi namıma ondan çok şey öğrenmiştim. Her zaman hayat doluydu, hayatını çok güzel yaşadı. Ama aramızdan çok erken ayrıldı. Yarım kalan projeleri var. Yazdığı kitaplarla, ürettiği belgeselerle yakın geçmişimize ışık tuttu. Ne kadar çok şey öğrendik" şeklinde konuştu.
 "BU KONFERANSI ÇOK ÖNEMSİYORDU"
 Birand'ın gerçek bir demokrat ve liberal olduğunu kaydeden Yalçındağ, "Bugün Fresh Mesh'e devam ediyoruz. Kesmeyi düşünüyorduk ancak Mehmet Ali buna ihtiyacımız var diyordu. Ve bu konferansı çok önemsiyordu. Bu iki gün, bu fikirleri tartışmayı çok önemsiyordu. Hatta önümüzdeki yılı konuşuyorduk onunla... Nasıl yapacağız diye. Bugün buradayız onun ruhu da bizimle beraber. Hepimizin başı sağolsun. Mekanı cennet olsun" ifadelerini kullandı.