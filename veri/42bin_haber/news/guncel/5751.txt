"Vali bey beni hatıralarımdan ayırmasın!"‏
TEKİRDAĞ'da yaşayan 95 yaşındaki emekli öğretmen Hatice Yılmaz, kendisini huzurevine yerleştirmek için gelen polislere evinin kapısını açmadı. Ekiplerin mahkeme kararı için mahalleden ayrılmasından sonra pencereye çıkan yaşlı kadın, gazetecilere "Vali bey beni hatıralarımdan ayırmasın!" diye seslendi.
Yavuz mahallesinde ikamet eden emekli öğretmen Hatice Yılmaz'ın (95) komşuları, yaşlı kadının evinden gelen kötü kokular nedeniyle polisten yardım istedi.

Hatice Yılmaz'ın evine gelen ekipler, yaşlı kadının evini inceledikten sonra, durumunu rapor etti. Sosyal Hizmetler İl Müdürlüğü tarafından Huzurevine yerleştirilmesi kararlaştırılan Hatice Yılmaz'ın kapısını polisler bugün bir kez daha çaldı.

Huzurevine yerleştirileceğini öğrenen yaşlı kadın, polislere kapıyı açmadı.

Görevlilerin uzun süren ikna çabaları sonuçsuz kalınca, yaşlı kadının komşuları girdi.

Uzun süre dil döken komşuları da Hatice Yılmaz'ı evinden çıkmaya ikna edemedi.

Bir süre bekleyen polis ekipleri, mahkeme kararı almak üzere mahalleden ayrıldı.

Polislerin gittiğini gören yaşlı kadın, evinin penceresine çıkarak dışarıda bekleyen gazetecilere seslendi.

Muhabirden fotoğrafını çekmesini ve valiye götürmesini talep eden Hatice Yılmaz, 95 senedir yaşadığı evi terketmeyeceğini söyledi.

Star'a konuşan yaşlı kadın, şunları söyledi: "Ben bu evde doğdum, burada büyüdüm. Hiçbir yere gideceğim yok. Kimseden yardım beklemiyorum. Ama komşularım yardımlarını esirgemiyor. Allah Vali beyden de razı olsun. Benimle ilgilenmiş. (Bakıcı verelim, bakılsın demiş) lütfen vali beye söyleyin, vali bey beni hatıralarımdan ayırmasın."