Erdoğan'dan Burcu Çetinkaya'ya tebrik
Başbakan Recep Tayyip Erdoğan, uluslararası Katar Rallisi'nde bayanlar klasmanı birinci ve Grup N 5'incisi Burcu Çetinkaya ve Yardımcı Pilot Özlem Akgüç'ü kutlayarak, yarış araçlarını inceledi.
Başbakan Erdoğan, Katar'ın başkenti Doha'da konaklayacağı otelde Çetinkaya ve Akgüç tarafından karşılandı. Erdoğan, kazandıkları ödülleri kendisine sunan rallicileri başarılarından dolayı tebrik etti.

Görüşmede Erdoğan ve eşi Emine Erdoğan, rallici bayanlardan araç ve yarışlar hakkında bilgi aldı. Burcu Çetinkaya, yarışta takla attıklarını ve 5 lastiği değiştirdiklerini belirterek 'Suriye'ye destek için yarıştık, bütün zorluklara rağmen yarışı tamamladık' dedi.

Yardımcı Pilot Özlem Akgüç'ün, araç üzerinde bulunan Başbakanlığın 'Suriye İçin Bir Ekmek Bir Battaniye' yardım kampanyasının afişlerini ve aracın ön camındaki Arapça yazılmış besmeleyi göstererek 'Bismillahirrahmanirrahim diye başlıyor, el ele veriyoruz. Allah'ın izniyle kazanıyoruz' ifadelerini kullandı.

En büyük hedefinin Ortadoğu'da yarışmak olduğunu dile getiren Akgüç, Suriye için yarıştıklarını anımsatarak 'Biz Suriye için yarıştık, sizin de Suriye için görüşmelerde bulunmanız tam anlamıyla bir tevafuk' diye konuştu.

Erdoğan ve eşi Emine Erdoğan rallici bayanlarla kampanyanın afişi önünde fotoğraf çektirdi.

-Emine Erdoğan: 'Başbakan, artık siyasette ralli yapıyor'

Erdoğan, bir gazetecinin Katar'da böyle bir sürprizle karşılaşacağını bekleyip beklemediğini sorması üzerine 'Onlar sinyali daha önce vermişlerdi' yanıtını verdi. Ralliye ilgisinin olup olmadığının sorulması üzerine de Erdoğan 'Yok. Artık o kadar riskli işlere girmiyorum. Ben gidişimizde ralliye isabet ederiz diye düşünmüştüm ama onlar maalesef önceden bitirmişler' dedi.

Erdoğan'ın bu sözleri üzerine eşi Emine Erdoğan da 'Artık siyasette ralli yapıyor' değerlendirmesinde bulundu. Erdoğan da eşi Emine Erdoğan'ın sürat konusunda kendisini ürküttüğünü ifade ederek 'Eskiden sürat yapardım, artık yapmıyorum. Korumaların arkasından 110-120 öyle gidiyoruz' dedi.

-'En büyük hayalim Türk bayraklı otomobilimizle Başbakanımızı selamlamaktı'

Bugün başlayacak Katar Motor Şov'da otomobil tutkunlarına bir gösteri yapacak Burcu Çetinkaya, Başbakan Erdoğan ile görüşmesinin ardından gazetecilere yaptığı açıklamada şöyle konuştu:

'Son iki senedir manevi olarak çok üzüldüm. Bazı insanlar beni yanlış anladılar. Oysa tek amacım çok sevdiğim bu sporu yapmak. Bu sporu yapmanın dışında herkesi anlamaya çalışarak öfke değil, sevgi dolu bir hayat yaşamak. Ötekileştirmelerin bu denli çok olduğu günümüzde, Özlem (Akgüç) ile yarışmaya başladıktan sonra yine beni çok üzen konuşmalar duydum. Fakat tekrarlamak istiyorum, biz huzur içinde sporumuzu yapmak ve başarılı olmak istiyoruz. Bunu yaparken de bugün Suriye'ye yardım kampanyası, yarın bambaşka alanlarda kampanyalar gibi manevi hedeflerimiz de olacak. Ortadoğu'da sayın Başbakanımız ve Emine Hanım ile Sümeyye Hanım'ı karşılamak, Türk bayraklı otomobilimizle onları selamlamak iki senedir hayalimdi. Bize bu fırsatı verdikleri için çok mutluyum ve çok teşekkür ediyorum.'