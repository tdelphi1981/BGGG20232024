Yeni anayasa manevrası
ANAYASA Uzlaşma Komisyonu'ndan umudu azalan Başbakan Tayyip Erdoğan, yeni manevra hazırlığında. AK Parti, komisyondan sonuç çıkmazsa kendi teklifini en geç mart ayı sonuna kadar Meclis'e sunacak.
 Erdoğan, parti bünyesindeki 'Anayasa Çalışma Grubu'nun toplantısına dün ilk kez katıldı. 5 saat süren toplantının 4 saatlik bölümünde yer alan Erdoğan'ın kısa süre içinde parti teklifinin son şeklini almasını istedi. Toplantıya; Başbakan Yardımcıları Bekir Bozdağ ve Beşir Atalay; Genel Başkan Yardımcıları Mehmet Ali Şahin, Ömer Çelik, Mustafa Şentop ile Grup Başkanvekili Mahir Ünal'ın katıldığı öğrenildi.
 KRİTİK AY MART
 BaŞbakan Erdoğan, daha önce yaptığı değerlendirmelerde, Uzlaşma Komisyonu'ndaki görüşmelerin ilerlememesinden duyduğu rahatsızlığı dile getirmiş ve AK Parti'nin kendi anayasa teklifini revize ederek sunabileceğini vurgulamıştı. Eğer, Meclis Başkanı Cemil Çiçek'in devreye girmesiyle yeniden çalışmalara başlayan Uzlaşma Komisyonu orta yol bulamaz ve görüşmelerden bir netice çıkmazsa, AK Parti kendi teklifinin gündeme alınması için düğmeye basacak.  AK Parti, mart ayına kadar bu yönde bir hazırlık yapacak. Duruma göre muhalefete de sunulması beklenen pakette, başkanlık sistemiyle ilgili önerinin de bulunması bekleniyor. 
 ErdoĞan, anayasa mesaisinin ardından partisinin MYK'sını da topladı. Toplantıda, yeni Anayasa ve Meclis çalışmaları ele alındı. Ayrıca, İmralı süreci ve Suriye'deki gelişmeler de konuşuldu.
 Hakkı KURBAN