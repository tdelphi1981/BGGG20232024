Koruma polisi tabletle kayıt yaptı
İstanbul'da yapılan BM Dünya Turizm Örgütü Kent Turizmi Küresel Zirvesi sonrasında düzenlenen basın toplantısında tablet bilgisayarla fotoğraf çeken koruma polisi dikkat çekti.
 Birleşmiş Milletler Dünya Turizm Örgütü Kentsel Turizmi Küresel Zirvesi’nin ardından Kültür ve Turizm Bakanı Ertuğrul Günay, Arap Turizm Örgütünden Bandar Bin Fahd Al Fuhaid, Dünya Turizm Örgütü Genel Sekreteri Taleb Rifai ve İstanbul Valisi Hüseyin Avni Mutlu’nun katılımıyla bir basın toplantısı gerçekleştirildi.
 Toplantı sırasında İstanbul Valisi Hüseyin Avni Mutlu’nun koruma ekibinden bir polisin tablet bilgisayarla konuşmacıların fotoğrafını çekmesi dikkattlerden kaçmadı.
 BAKAN GÜNAY: TAKSİM'DE MEZARLIK KALINTISI OLABİLECEĞİNE İLİŞKİN BİLGİLER VAR
 Kültür ve Turizm Bakanı Ertuğrul Günay, Türk - Arap turizm buluşması toplantısı sonrası gazetecilerin Taksim’deki yayalaştırma çalışmaları sırasında bulunan duvar kalıntıları ve Haydarpaşa Port ile sorularını yanıtladı.
 Bakan Günay, Taksim’deki yayalaştırma çalışmaları sırasındaki kazıda bulunan duvar kalıntısının tarihi eser olup olmadığı yönündeki soruları yanıtlarken şunları söyledi:
 "Taksim’deki yayalaştırma çalışmasını çok dikkatle biz de takip ediyoruz. Kurullarımız gereken izinleri verdi. Kazıların arkeoloji müzemizin denetiminde yapılması konusunda bir karar var. Biz de yüklenici firmayla birlikte o kararın gereklerini yerine getirmeye çalışıyoruz. Bundan önceki günlerde elle kazı yapılacağı, işin bir türlü bitmeyeceği konusunda bir haber vardı. Bunlar doğru değil. Herhangi bir kalıntının olması halinde daha dikkatli bir çalışma yapılacağını söylemiştim. Çünkü burası arkeolojik olarak tespit edilmiş bir alan değil, kentsel sit alanı. Bir duvar çıktı. Duvarın ne olabileceği konusunda çalışmalar yapılıyor. Ama Prof. Dr. Semavi Eyice ve diğer arkadaşlarımızın bunun bir yapı değil bir mezarlık kalıntısı olabileceğine ilişkin bilgileri var. Bunları dikkatle inceleyeceğiz. Oradan herhangi bir tarihi eser çıkarsa elbette gereği yerine getirilecek."
 Günay, tarihi eser kalıntıları çıkması durumunda Taksim’deki yayalaştırma çalışmalarının akıbetinin ne olacağı sorusuna ise, "Bir tarihi eser çıkması konusunda gecikme yaşanmadan çalışmaların sürdürülmesi halinde gereken dikkati ve hızlı çalışma temposunu sergileriz" yanıtını verdi.
 Taksim çevresindeki otellerin yaşadığı mağduriyetle ilgili bir soru üzerine ise Günay, "Her türlü önlemi yüklenici firma ve Büyükşehir Belediyesi almaya çalışıyor . Biz de elbette turizm mevsiminden önce güzergahlar rahatlamış olsun istiyoruz. Taksim yayalaştırılacakken, yayalar için ve ulaşım için bir sıkıntı çıkmasını elbette istemeyiz" dedi.
 "HAYDARPAŞA TARİHİ BİNASI OLDUĞU GİBİ KORUNACAK"
 Bakan Günay, Haydarpaşa Port’a İstanbul Büyükşehir Belediye Meclisi'nde onay verilmesi ve demiryolu arazisinin yeşil alan olarak onaylanmasıyla ilgili bir soruya, "Haydarpaşa’da bizi ilgilendiren o yapının silüetinin gölgelenmemesi ve o yapının özgünlüğünün ortadan kaybolmamasıydı. O konuda herhangi bir sıkıntımız yok. Haydarpaşa tarihi binası olduğu gibi korunacak. Çevrede yüksekliği onu aşacak bir bina yapılmayacak" karşılığını verdi.
 Haliç Metro Geçiş Köprüsü'nün İstanbul silüetini bozduğu yönünde çıkan haberlere de değinen Günay, "Bu kaygıları paylaşıyorum. Ben hukuken yapabileceğim herşeyi yaptım. Kaygıları paylaşıyorum sadece bir İstanbul hemşehrisi olarak" diye konuştu.
 "RADYO EVİNİN ÖZGÜNLÜĞÜNÜN KORUNMASI GEREKTİĞİNİ DÜŞÜNÜYORUM"
 TRT Radyo Binası'nın Birlemiş Milletler’e verilmesiyle ilgili bir soru üzerine Günay, "Geçmiş yıllarda Ankara’da II.Büyük Millet Meclisi senatoya verilmişti. Gerçekten yapıda önemli olumsuz etkiler ortaya çıkmıştı. II. Meclisi yeniden Cumhuriyet Müzesi olarak açarken, o senato dönemindeki kullanımın olumsuz yönlerini silmek konusunda büyük gayretler gösterdik. Ben Radyo Evi’nin de İstanbul’un özel yapılarından biri olduğunu düşünüyorum ve özgürlüğünün korunması gerektiğini düşünüyorum. Bu konuda bize birşey sorulduğunda bu doğrultuda görüşlerimizi söyleyeceğiz" dedi.
 DHA