Van'da ev yangını
Van'da yangın çıkan evde alevler arasında kalan aile, komşuları tarafından kurtarıldı.
Alınan bilgiye göre, merkez Esenler mahallesi Emirhan 1. Sokak'taki 2 katlı evin alt katında, kiracı olarak ikamet eden Timur ailesinin evinde yangın çıktı.

Bu sırada mutfakta kahvaltı yapan Beşir Timur, eşi ve 2 çocuğu, alevlerin sardığı evden çıkmaya çalıştı.

Yangın büyüyünce içerde mahsur kalan ailenin yardımına komşuları yetişti. Ev sahibi Tahir Geçken, mutfak kapısını kırarak aileyi dışarı çıkardı. Dumandan etkilenen Geçken ile Timur'a, olay yerine gelen sağlık ekibi müdahale etti.

İtfaiye ekipleri tarafından söndürülen yangın sonrası Geçken ve Timur, ambulansla Van Bölge Eğitim ve Araştırma Hastanesi'ne kaldırıldı.

Yapılan incelemede yangının elektrik kontağından çıktığı belirlendi. Olayla ilgili soruşturma başlatıldı.