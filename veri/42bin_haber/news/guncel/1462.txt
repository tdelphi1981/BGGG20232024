Kuşadası'nda çok sayıda kedi zehirlendi
Aydın'ın Kuşadası ilçesinde çoğu kedi olmak üzere çok sayıda hayvan zehirlendi. Vatandaşlar, hayvanları zehirleyen kişi yada kişilerin bulunmasını ve cezalandırılmasını istedi.
Kuşadası Kadınlar Denizi Mahallesi'nde bulunan Grup Sitesi'ndeki çok sayıda kedi ve mahalledeki vatandaşların 'Şanslı' ismini verdiği köpek henüz bilinmeyen bir nedenle zehirlendi. Zehirlenen hayvanlar arasında bulunan kediler ölürken, Şanslı isimli köpek ise sitede bulunan hayvanseverler tarafından veteriner hekime götürüldü. Konuyla ilgili konuşan site sakinleri, hayvanlara yapılanın insanlık dışı bir uygulama ve canilik olduğunu belirterek, bunu yapan kişi ya da kişilerin cezalandırılmasını istedi. Öte yandan konuyla ilgili site sakinlerinden bazıları Kuşadası Emniyet Müdürlüğüne giderek ifade verdi.