Patriotlar Kahramanmaraş'a geldi
Türkiye'nin NATO'dan talep ettiği patriot hava savunma sisteminin bir bölümü Kahramanmaraş'a geldi.
Almanya'dan gönderilen ve dün akşam saatlerinde gemiyle İskenderun Limanı'na getirilen patriot hava savunma sisteminin bir bölümünü taşıyan konvoy, polis ve jandarma eskortu eşliğinde Kahramanmaraş'a ulaştı.

Patriot hava savunma sistemini taşıyan yaklaşık 40 araçlık konvoy, çevre yolunu kullanarak Gazi Kışlası'na geçti. Polis, araçların geçişi sırasında güvenlik önlemi aldı.

Bu arada, İskenderun Limanı'nda bulunan patriot hava savunma sistemini Kahramanmaraş'a taşıma işleminin 4 gün süreceği belirtildi.

Patriot Sistemleri Alman Harekat Birliği Komutanı Marcus Ellermann, Almanya'dan gelen sistemleri taşıyan 'Suecia Seaways' adlı gemide 300 araç, 100 konteyner ve 400 askerin bulunduğunu belirtmişti.