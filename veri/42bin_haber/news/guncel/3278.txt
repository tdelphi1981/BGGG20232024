İki ortak kavga etti: 1 ölü
AYDIN'ın Nazilli İlçesi'nde, iki ortak arasında para konusunda çıkan tartışmada 37 yaşındaki İlyas Gül, 56 yaşındaki Durmuş Ali Er'i tabanca ile öldürdü. Gül, polise teslim oldu.
Olay, dün saat 23.00 sıralarında, Arslanlı Cumhuriyet Mahalesi Engel Mevkii'nde meydana geldi. Evli, 1 çocuk babası Durmuş Ali Er ile arkadaşı İlyas Gül, poşet imalatı yapacak işyeri açmak üzere anlaştı. Er, İlyas Gül'ün bankadan çektiği 20 bin TL'yi makine almak üzere kendisinden aldı. Aradan geçen 5 aya rağmen makine almadığı ileri sürülen Er ile Gül konuşmak için öğle saatlerinde bir araya geldi. İlyas Gül ile işyerine giden Durmuş Ali Er, bir süre burada görüştü. İlyas Gül, daha sonra Er'in evinde buluşmak üzere ayrıldı. Akşam Er'in evine giden İlyas Gül, beklemeye başladı.

Eve alkollü geldiği belirtilen Er ile Gül arasında tartışma çıktı. Er'in eşi Cennet Er'in yan odada namaz kıldığı sırada içeriden tabanca sesi duyuldu. İki kişinin konuştuğu odaya yönelen Cennet Er, eşi Durmuş Ali Er'i göğsünden yaralanmış halde yerde yatarken buldu. İçeride İlyas Gül'ü göremeyen kadın sağlık ekiplerini aradı, evlerinin yakınlarındaki İlçe Jandarma Komutanlığı'na giderek durumu bildirdi. Eve gelen acil yardım ekiplerinin kontrolünde, Durmuş Ali Er'in öldüğü belirlendi.

Olay yerinden kaçan İlyas Gül, şehir merkezine giderken gördüğü polis ekiplerine teslim oldu. Gözaltına alınan Gül, Emniyet Müdürlüğü'ne götürüldü. Gül, ilk ifadesinde, 20 bin TL para çektiğini, faiziyle birlikte bu paranın 22 bin TL olduğunu söylediği Er'in "Ödeyemezsen aslanlar gibi yatarsın" sözleri üzerine çılgına döndüğünü, 2 katlı müstakil evin alt katına inerek Er'in yastık altındaki tabancasını aldığını ve 4 el ateş ettiğini söylediği belirtildi. Cennet Er ifadesinde ölen eşinin tabancasının bulunmadığını söyledi. Soruşturmaya başlandı.