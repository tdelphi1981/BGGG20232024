2 komutan 2 emir
SURİYE Hava Kuvvetleri'nin Şanlıurfa'nın Ceylanpınar İlçesi'nin karşısındaki Resulayn'a yönelik hava taarruzlarına karşı önleme uçuşu yapan Türk savaş uçaklarının, havadan havaya ve havadan karaya füzelerle yüklü olduğu, "iki duruma göre emirli" uçtukları öğrenildi.
İKİ DURUM NE DEMEK? 

Türk savaş uçaklarının Suriye'ye karşı hangi iki durumda karşılık vereceği şöyle açıklandı:

"Karar mekanizması artık bölgedeki komutanlarda. Hava tarruzlarında emir yetkisi Diyarbakır 2. Hava Kuvvet Komutanı Korgeneral Nejat Bilgin'de. Kara taaruzlarındaki sorumluluk ise, bölgede aynı zamanda PKK'ya yönelik operasyonları da bizzat yöneten 2. Ordu Komutanı Orgeneral Galip Mendi'de. Şu anki emir durumu iki pozisyon için geçerli. Eğer bir Suriye savaş uçağı Türkiye Hava Sahasını ihlal ederse, anında kendisine karşılık verilecek. Suriye savaş uçağı Türkiye Hava Sahasını ihlal etmese de attığı bombalar veya füzeler Türkiye topraklarına düştüğü takdirde yine aynı yöntemle Suriye'ye karşılık verilecek."

KIRMIZI SCRAMBLE 

İncirlik'teki Türk savaş uçakları sürekli "kırmızı alarm" olarak da adlandırılan "en ileri scramble" durumunda. Bunun ne anlama geldiğini güvenilir kaynaklar şöyle anlattılar:

"Pist başında en az iki uçak bulunuyor. Uçakların sistemleri çalışır, ısıltılmış vaziyette ve pilot içinde bekliyor. Bu durumda uçağın havalanması en fazla 3-4 dakikayı buluyor. Bu durumda uçak hiçbir zaman pilotsuz bırakılmıyor. İhtiyaç halinde hemen pilot değişimi yapılıyor."

UÇAKLAR YÜKLÜ UÇUYOR

Suriye uçaklarının Türkiye Hava Sahası'nın ihlali veya Türkiye topraklarına bomba veya füzesi atmaları halinde Türk savaş uçakları, kanatlarının altındaki füzeleri ateşleme yetkisine sahipler. Türk savaş uçakları, havada bir Suriye savaş uçağı veya helikopterinden gelebilecek tehdite karşı havadan havaya değişik tiplerde AIM Sidewinder füzeleri ile yüklü. Karadan gelebilecek (uçaksavar veya zırhlı kaideye monteli uçaksavar gibi) tehditlere karşı da Türk savaş uçakları, AGM Maverick füzeleri taşıyorlar. Bu füzeler uçakların yüksek irtifada uçuş yapmaları halinde 30, alçak uçuşta da 12 kilometrelik menzile sahipler. Sınır boyunca yerleştirilmiş olan hava savunma sistemleri de Suriye içinde 50 kilometre derinliğe kadar hareketlilikleri tespit etme özelliğine sahip. Sistemin uyarısına göre hava unsurlarının yanı sıra kara birlikleri de pozisyon alıyorlar. 
 