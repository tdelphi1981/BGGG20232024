Terör yandaşları 2 otobüsü yaktı
Şişli'de, yüzleri maskeli bir grup terör örgütü yandaşı bir halk otobüsü ile bir İETT otobüslerine molotof bombası ile saldırdı. Saldırıda yolcular yara almadan tahliye edilirken, otobüsler alev alev yandı.
Olay 15.00 sıralarında Okmeydanı Şark Kahvesi mevkiinde gerçekleşti. İddiaya göre yüzleri maskeli bir grup terör örgütü yandaşı, slogan atarak eylem yapmaya başladı. Cadde üzerinde yürüyüş yapan örgüt yandaşları çöp konteynerlerini yola devirdi. Çöpleri caddelere dağıtan eylemciler, daha sonra otobüs duraklarına zarar verdi. Özel halk otobüsü ile İETT otobüsüne molotof bombası atan eylemciler ortalığı savaş alanına çevirdi. Olay yerine gelen itfaiye ekipleri otobüste çıkan yangını söndürdü. Otobüsler kullanılamaz hale geldi. Yolcular ise olaydan yara almadan kurtuldu. Polis ekipleri olay çıkaran eylemcileri yakalamak için çalışma başlattı.