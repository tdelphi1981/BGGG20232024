"Vahdettinin Atatürkü idam fermanı sahte"
Tarihçi Cezmi Yurtsever, Osmanlı İmparatorluğu'nun son padişahı Vahdettin'in Mustafa Kemal Atatürk hakkında verdiği iddia edilen idam fermanının sahte olduğunu söyledi. Belgenin, padişahın imzası taklit edilerek İngiliz istihbaratı tarafından düzenlendiğini ifade eden Yurtsever, tam aksine Vahdettin'in milli mücadele hareketinin amacına varması için İngiliz yanlısı Damat Ferit'i görevden alarak, milli mücadeleye dolaylı destek verdiğini belirtti.
Yurtsever, Kurtuluş Savaşı sırasında son Osmanlı Padişahı Vahdettin'in 11 Mayıs 1920 günü Mustafa Kemal Atatürk hakkında İstanbul Divan-ı Harp Mahkemesi'nin idam kararına 'olur' vermesi ile ilgili tarihi belgenin üzerindeki imzanın Vahdettin'e ait olmadığını ileri sürdü. Cezmi Yurtsever, 24 Mayıs 1920 günü sadrazamlık makamından Harbiye nezaretine gönderilen belgeye göre 'Selanikli Mustafa Kemal Efendi'nin işlediği suçlar hedef gösterilerek Kara Vasıf Bey, Dr. Adnan, Halide Edip, Fuat Paşa hakkındaki idam kararına padişahın onay vermesi anlamına gelen 'irade-i seniye' belgesinin Vahdettin'in imzası taklit edilerek düzenlendiğini kaydetti. 

Padişah onayı süsü verilen belgedeki 'idam kararı' uygulanmak üzere sadrazamlıktan Harbiye nezaretine gönderildiğini aktaran Yurtsever, "Burada çelişkili ve ilginç olan durum belgenin düzenlendiği tarihte hem sadrazam hem de Harbiye Nazır Vekili Damat Ferit'tir. Sözü edilen idam belgesi kişinin kendi kendine uydurarak verdiği ve üzerine de padişah kararı anlamına gelen 'irade-i seniye' yazısı bulunan belge, Osmanlı bürokrasisinin padişah adına belge düzenlenmesi kurallarının dışında kurgulanmış (düzenlenmiş) sahte bir 'idam kararı' kararıdır. Osmanlı Divanı Harp idam karar belgeleri Osmanlı kanunlar ve kararları denetleyen Şuray-ı Devlet Meclisi'nde görüşüldükten sonra sadrazam tarafından padişaha sunulmasını gerektirir. Ancak görülen odur ki, bahsi geçen belge padişahın imzası taklit edilerek İngiliz istihbaratı tarafından düzenlenmiştir." dedi. 

Yurtsever, Atatürk'ün Nutuk kitabının 1927 yılında yapılan Osmanlı harfli ilk baskısında 1920 yılı mayıs ayı içindeki olaylar bölümünde kendisini hedef alan idam kararından bahsetmemesinin Osmanlı Devleti'nin böyle bir hukuki yaptırıma başvurmadığının göstergesi olduğunu vurguladı. 

VAHDETTİN, İŞBİRLİKÇİ DAMAT FERİT'İ GÖREVİNDEN ALDI

Son Osmanlı Padişahı Vahdettin'in, kendi iradesi dışında baskı ve tehditler ve istihbarat oyunları ile hakkında düzenlenen sahte belgelerle Mustafa Kemal ve arkadaşlarının Anadolu'da geliştirdiği milli mücadele hareketinin amacına varması için İngiliz yanlısı Damat Ferit'i görevden alarak 21 Ekim 1920 ve 4 Kasım 1922 tarihleri arasında Teyfik Paşa'yı sadrazam olarak görevlendirdiğini anlatan Cezmi Yurtsever, "Vahdettin bu hareketi ile milli mücadeleye dolaylı destek vermiştir." diye konuştu.