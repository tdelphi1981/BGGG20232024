Kepçenin içinde zehirlenerek can verdi
Antalya'nın Korkuteli İlçesi'nde 19 yaşındaki Deniz Yıldız, ısınmak amacıyla iş makinesinin içine koyduğu köz dolu tenekeden sızan karbonmonoksit gazından zehirlenerek öldü.
Uzunoluk Mahallesi'nde elektrik tellerini yer altına alan taşeron firmada gece bekçiliği yapan Deniz Yıldız, dün gece ısınmak amacıyla kabinli kepçeye bindi. Yıldız, ısınmak için bir tenekeye doldurduğu közü de yanına aldı. Kepçe içinde uyuyan Yıldız, sızan karbonmonoksit gazından zehirlenerek yaşamını yitirdi. Sabah işe gelen mesai arkadaşları, Deniz Yıldız'ın cansız bedeniyle karşılaştı. Sağlık görevlileri ve Cumhuriyet savcısının yaptığı incelemenin ardından Yıldız'ın cenazesi, otopsi yapılmak üzere Korkuteli Devlet Hastanesi morguna gönderildi.