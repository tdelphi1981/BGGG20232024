Köyde katliam!
Çocuklar arasında çıkan kavgaya aileler karışınca köyde katliam yaşandı. Şanlıurfa merkeze bağlı Kartepe köyünde meydana gelen olayda 3 kişi öldü, 2 kişi yaralandı. İddiaya göre, aralarında husumet bulunan Taşkın ve Aslaner ailelerinin çocukları arasında oyun oynarken başlayan kavga iki aile arasında tartışmaya neden oldu. 

Dün saat 14.00 sıralarında iki ailenin yakınlarının da katılımıyla tartışma kavgaya dönüştü. 

Kavga sırasında kim tarafından ateşlendiği bilinmeyen pompalı tüfekten çıkan saçmalar 55 yaşındaki Nusret, 19 yaşındaki Vediha, 25 yaşındaki Hüseyin, 17 yaşındaki Fatma ve 11 yaşındaki Rabia Aslaner'e isabet etti. 

İhbar üzerine köye gelen jandarmalar kavgayı ayırdı. Yaralanan 5 kişi hastaneye kaldırıldı. Ancak hastaneye kaldırılan yaralılardan Nusret, Vediha ve Rabia Aslaner tüm çabalara rağmen kurtarılamadı. 
 
Olaydan sonra çok sayıda kişi gözaltına alınırken, jandarma köyde ve yaralıların tedavi gördüğü hastanede geniş güvenlik önlemleri aldı.