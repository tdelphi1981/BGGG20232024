'Birand hastalığı sırasında çok cesur davrandı'
SAĞLIK Bakanı Recep Akdağ, dün yaşamını yitiren Kanal D Haber Grup Başkanı Mehmet Ali Birand'ın ailesine, yakınlarına ve meslektaşlarına başsağlığı diledi. Bakan Akdağ, "Gerçekten demokrat kimliği ve farklı gazetecilik anlayışı ile öne çıkan bir insandı. Pozitif enerji yayan bir kişi olduğunu biliyoruz. Hastalığı sırasında çok cesur davrandı. Önemli ve ciddi bir hastalığı vardı ama mesleğini yapmaktan bir gün geri durmadı" dedi.
Ulucami'deki 'Binbir hatim' duasına katılmak üzere bugün saat 10.15 uçağı ile memleketi Erzurum'a gelen Bakan Akdağ'ı, havalimanında Vali Sebahattin Öztürk, Büyükşehir Belediye Başkanı AK Parti'li Ahmet Küçükler ile birlikte uzun bir kuyruk oluşturan daire müdürleri ve partililer karşıladı. 

Havalimanından Hükümet Konağı'na geçen Bakan Akdağ burada gazetecilere açıklamalarda bulundu. Belinden çıkardığı adım ölçeri Vali Sebahattin Öztürk ve gazetecilere gösteren Bakan Akdağ, dün geceden itibaren 1927 adım attığını söyledi. Akşama kadar çok adım atması gerketiğini belirten Bakan Akdağ, "Normalde 8 ila 10 bin adım atmayı öneriyoruz. O kadar adım atmak ya da hareket yapmak gerek" diye konuştu.

'BİNBİR HATİM', YAVUZ SULTAN DÖNEMİNDEN KALMA

Erzurum'a geliş nedenini açıklayan Bakan Akdağ, "Erzurum'un çok köklü ve hayırlı bir geleneği var. 'Binbir hatim'den bahsediyorum. 479 yıl önce Yavuz Sultan Selim döneminde Pir Ali Baba bu geleneği başlatıyor. Özellikle deprem gibi afetlere karşı bir manevi atmosfer oluşturmayı düşünmüşler. Bir dua niyetiyle bu işleri başlatmışlar. Rus işgalinde bir 4 yıl kesintiye uğramış. İnsanlar evlerinde bir ay boyunca hatim okutuyorlar. Bu geleneğin tüm canlılığı ile Erzurum'da devam etmesi bizi mutlu kılıyor. Geçen yıl Erzurum il genelinde din görevlileri ve vatandaşlar 17 bin 167 hatim okudular. Bu yıl ki 18 bini buldu. Bugün Ulu Cami'de hemşehrilerimizle birlikte dua törenine katılacağız" dedi.

'BİRAND ÇOK CESURDU'

Bakan Akdağ'ın açıklamasının ardından Vali Sebahattin Öztürk, kendisini takip eden gazetecilere, Mehmet Ali Birand'ın ölümüne üzüldüğünü belirterek, başsağlığı dileğinde bulundu. Bakan Akdağ, "İlk hastalığından itibaren meseleyi yakından takip ettim. Gerçekten demokrat kimliği ve farklı gazetecilik anlayışı ile öne çıkan bir insandı. Genellikle ve çoğunlukla etrafına pozitif enerji yayan bir kişi olduğunu biliyoruz. Hastalığı sırasında çok cesur davrandı. Önemli ve ciddi bir hastalığı vardı ama mesleğini yapmaktan bir gün geri durmadı. Bu cesaretinden dolayı da kendisini takdir etmek gerekir. Allah'tan ramet diliyorum. Allah, ailesine ve meslektaşlarına sabrı cemiller versin" diye konuştu.

Bakan Akdağ daha sonra gazetecilerin, CHP Mersin Milletvekili Aytuğ Atıcı'nın, 'Sosyal Güvenlik Kurumu'nun (SGK), mahrem olan kişisel sağlık bilgilerini bir firmaya 72 milyon liraya sattığı' yönündeki iddiasını sorması üzerine, "CHP milletvekilinin SGK ile ilgili bir açıklaması olmuş. Bunun bir alışkanlığı var. SGK ile açıklama yaparken Sağlık Bakanlığı ile ilgili suçlamayı beraberinde yapıyor. Bu değerli arkadaşın alışkanlığı haline geldi. Doğrusu ben bu alışkanlığı pek de önemsemiyorum" dedi.

'REFİYE YILMAZ HAKKINDAKİ KARARI HEYET VERECEK'

Bakan Akdağ, bir gazetecinin 'Gardner sendromu' hastası Refiye Yılmaz'ın durumu hakkındaki sorusuna ise "Refiye hanımın sağlık durumu ile ilgili bilgiyi bilim adamlarımız verecek. Bu gibi meselelerde karar verecek olan kişiler uzmanlardır. Bir organ nakli gerekip, gerekmediğine, ne hastanın kendisi ne de tek başına bir hekim karar verebilir. Buna heyet karar verecek. O heyet hangi kararı verirse bugüne kadar olduğu gibi biz bu değerli kardeşimiz için de her türlü imkanı kullanırız. Bugün Türkiye Cumhuriyeti'nde hiçbir vatandaş herhangi bir mali sebep yüzünden tedaviden geri kalmaz" diye konuştu.