Boşandığı eşini ve oğlunu vurup intihar etti
ÇANAKKALE'de fırıncılık yapan 45 yaşındaki Hasan Atıcı, bir süre önce boşandığı eşi 40 yaşındaki Cahide Gül'ü av tüfeği ile başından vurup ağır, 2 yaşındaki oğlu A.T.A.'yı hafif yaraladıktan sonra, aynı tüfekle kendi göğsüne ateş ederek canına kıydı.
Olay merkeze bağlı Kumkale beldesinde Mehmet Çavuş Mahallesi Orhaniye Caddesi'ndeki iki katlı bir evin birinci katında meydana geldi. Fırıncılık yapan ancak son zamanlarda işleri bozulan Hasan Atıcı ile Cahide Gül, 4 ay önce boşandı. Cahide Gül, 2 yaşındaki oğullarını da yanına alarak Kumkale Beldesinde yaşayan annesi 62 yaşındaki Saliha ve babası 65 yaşındaki Mehmet Gül'ün evine yerleşti. 

Eşinin ve çocuğunun kendisine gösterilmediğinden sürekli şikayet eden Hasan Atıcı, bu sabah saat 10.00 sıralarında bir taksi ile kayınpederinin evine geldi ve kapıyı çaldı. Kapıyı açan Mehmet Gül, karşısında eski damadını görünce hemen tepki gösterdi ve ikili arasında kısa bir süre boğuşma yaşandı. İddiaya göre Atıcı, yanında getirdiği av tüfeğinin dipçiği ile kayınpederinin yüzüne vurduktan sonra içeri girdi.

KAHVALTI SOFRASINDA BAŞINDAN VURDU 

Hasan Atıcı, içerde kahvaltı sofrasında bulunan eşi Cahide Gül'ün başına ateş etti. Gül kanlar içinde yere yığılırken seken saçmalardan bir tanesi de oğulları A.T.A.'nın kaşına isabet etti. Evden çıkan Hasan Atıcı, 100 metre kadar ilerledikten sonra, av tüfeğini göğsüne dayayıp tetiği çekerek intihar etti. Yaralı kadın ile babası ve çocuğu 112 Acil ambulansları ile hastanelere götürülürken, Jandarma Olay Yeri Ekipleri de çalışmalarına başladı.

TORUNUNU KUCAĞINA YATIRDI

Yaralılardan Cahide Gül ÇOMÜ Tıp Fakültesi, Mehmet Gül ve A.T.A. ise Çanakkale Devlet Hastanesi'ne kaldırıldı. Çanakkale Devlet Hastanesi'nde ambulanstan indirilen Mehmet Gül'ün kucağına torununu yatırdığı görüldü. Küçük A.T.A.'nın, ambulans hemşirelerinin balon gibi şişirip eline verdikleri mavi renkli eldivenle oynaması dikkat çekti.