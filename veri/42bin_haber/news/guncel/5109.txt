Polis Balosu Çırağan Sarayı'nda yapıldı
TÜRK Emniyet Teşkilatı Şehitleri, Malulleri Dul ve Yetimleri Eğitim ve Yardım Vakfı (TEYEV) tarafından, şehit ve gazi aileleri yararına düzenlenen 31'inci Geleneksel Polis Balosu, Çırağan Sarayı'nda yapıldı.
TEYEV Başkanı Maral Öztekin, eşi Nüren Öztekin, İstanbul Valisi Hüseyin Avni Mutlu, eşi Gül Mutlu, İstanbul Emniyet Müdürü Hüseyin Çapkın ve eşi Nurten Çapkın'ın ev sahipliği yaptığı geceye, eski İçişleri Bakanı AK Parti Milletvekili Abdulkadir Aksu, İstanbul eski emniyet müdürlerinden MHP Milletvekili Hasan Özdemir, İçişleri Bakanı Muammer Güler'in eşi Neval Güler, İstanbul Cumhuriyet Başsavcısı Turan Çolakkadı, emekli Başsavcısı Aykut Cengiz Engin, merhum işadamı Sakıp Sabancı'nın eşi Türkan Sabancı, iş dünyasından Yılmaz Ulusoy, Ethem Sancak, Hamdi Akın, Ali Ağaoğlu, Vedat Ant, Feryal Gülaman, sanatçı Orhan Gencebay, gazeteciler ile emniyet müdür yardımcıları, şube müdürleri, ilçe emniyet müdürleri, iş ve sanat dünyasından çok sayıda davetli katıldı.


EMNİYET MUNSUPLARI, BU MİLLETE HİZMET EDERKEN, MİLLETEN SADECE TAKTİR BEKLİYOR


Gecede bir konuşma yapan İstanbul Valisi Hüseyin Avni Mutlu, güçlü bir aile toplantısında olduklarını belirterek, "Emniyet teşkilatımız, güvenlik birimlerimiz bu milletin huzuru ve güvenliği için görev yaparken; canını, kanını, bütün varlığını bu millete ve bu milletin güzel evlatlarına, insanlarına verebilmek için seve seve bu mesleği icra ediyor. Bunun karşılığında milletinden sadece taktir bekliyor. Bu taktir bu akşam olduğu gibi sizin yüksek iştiraklerinizle oların çocuklarına, geride kalan dullarına, ailelerine bir vefanın ötesinde maddi ve manevi bir kucaklaşmaya da dönüşüyorsa, elbette ki bu teşkilat ve mensupları kendilerini çok mutlu hissederler. Sizler emniyet teşkilatımızın geride kalanlarına bu manada çok büyük bir moral ve güç veriyorsunuz. Özellikle şehitlerinin ve gazilerinin ailelerine, geride kalanlarına, dul ve yetimlerine bu milletin sahip çıkma bilincinin ne kadar yüksek olduğunu biliyoruz ve milletimizin bu hususi karakteriyle de övünüyoruz" dedi. 


NE KADAR ÇOK HİZMET EDERSEK HALKIMIZ BİZİ O KADAR ÇOK SEVER


İstanbul İl Emniyet Müdürü Hüseyin Çapkın, yaptığı konuşmada, 31 yıl önce kurulan TEYEV'in emniyet teşkilatında çok önemli işler yaptığını belirterek, "Polisin, ne kadar halkına dayanırsa ne kadar onlarla iç içe olursa o kadar başarılı olacağına inanıyoruz. Bu bizim olmazsa olmazımız. Çünkü biz halkımıza hizmet için varız. Halkla dayanışma sadece ‘biz sizi seviyoruz, siz bizi seviyorsunuz' demekle olmuyor. Biz ne kadar çok hizmet edersek, halkımızın bizi o kadar çok seveceğine inanıyoruz. Bunun için de onun sokağına eskiden farklı olarak huzur getirebilmişsek, evine giren hırsızı yakalayabilmişsek veya akrabasını öldüren katili yakalayabilmişsek sevgileri öyle artıyor" dedi. 
Konuşmasında İstanbul'un güvenlik algısının çok önemli olduğunu da belirten Çapkın, hizmet kalitesinin ve halkın asayiş hizmetlerinden memnuniyet oranının artması için yeni projelerle var güçleriyle çalıştıklarını söyledi.


 HAYIRSEVERLERE PLAKET


Konuşmaların ardından Vali Mutlu, Abdulkadir Aksu ve Emniyet Müdürü Çapkın, TEYEV'e katkı sağlayan aralarında iş adamları Yılmaz Ulusoy, Hamdi Akın, Ali Ağaoğlu, Vedat Ant, Saadettin Saran ile Neval Güler, Gül Mutlu, Nurten Çapkın, Miray Ercan, Feryal Gülman'ın da bulunduğu hayırseverlere özel hazırlanmış plaketler verdi. 


 BARBAROS ŞARKILARIYLA DANS


Plaket töreninin ardından sahneye Barbaros çıktı. Başta Vali Mutlu ve eşi Gül Mutlu, Emniyet Müdürü Çapkın ve eşi Nurten Çapkın olmak üzere davetliler Barbaros'un şarkılarıyla dans etti. Ardından sahneye çıkan Canan Erçetin'e, şarkılarının ardından geceye ücret almadan çıktığı için plaket ve çiçek verildi. Öte yandan, Başbakan Recep Tayyip Erdoğan ve İçişleri Bakanı Muammer Güler'in gece için gönderdiği mesaj da okundu.