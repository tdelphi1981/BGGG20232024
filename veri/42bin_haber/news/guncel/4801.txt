Hayvan yeminde zehir bulundu
Almanya'nın Aşağı Saksonya eyaletinde, Sırbistan'dan ithal edilen binlence ton hayvan yeminde kansere yol açan küf mantarlarının ürettiği zehirli bir madde tespit edildi.
Aşağı Saksonya Eyaleti Tarım ve Tüketiciyi Koruma Bakanlığı, Sırbistan'dan ithal edilen yaklaşık 10 bin ton hayvan yeminde küf mantarı zehiri bulunduğunu tespit etti. Bakanlık, söz konusu mısır yemlerinin eyalette 3 bin 500 büyük ve küçük baş hayvan çiftliğine dağıtıldığı bilgisini de verdi.

Yapılan incelemelerde, yemlerde "Aflatoksin B1" adlı küf mantarı tarafından üretilen zehirli maddeye rastlandığı açıklandı.

İlk belirlemelere göre tüketici açısından bir tehlike bulunmadığını kaydeden eyalet yönetiminden Udo Paschedag, "Elde ettiğimiz güncel veriler ışığında, bulunan miktarın sağlığı tehdit edecek miktarda olmadığını söyleyebiliriz" şeklinde konuştu. Paschendag, ancak ilgili makamların gerekli incelemeleri yapmaya devam ettiğini de sözlerine ekledi.

Yetkililer, mandıralardaki çiğ sütün seyreltme işleminden geçirilmesinin tüketici sağlığı açısından riski azalttığını kaydediyor. Şimdiye kadar mandıralardaki sütlerde tehlikeli bir maddeye rastlanmadığı açıklandı. Bakanlık, yine ilk belirlemelere göre et tüketimi açısından da bir risk olmadığını bildirdi.