Cizreli Solin annesine kavuştu
KCK davasından tutuklu bulunan ve lösemi hastası Solin ile epilepsi hastası Mirhat Onur'un annesi Hanım Onur, Diyarbakır 7. Ağır Ceza Mahkemesi'nin adli kontrol uygulaması ile Mardin E Tipi Kapalı Cezaevi'nden tahliye edildi.
Onur'un tahliye kararını duyan yakınları, şiddetli yağmura rağmen yaklaşık 4 saat Mardin E Tipi Kapalı Cezaevi önünde bekledi. Bu sırada Onur'un babası Cemal Yural, ellerini açarak sürekli dua etti.

Daha sonra cezaevinden elinde Kuran'ı Kerim ile çıkan Hanım Onur'u, yakınları zılgıtlar atarak sevinç gösterileriyle karşıladı. Gözyaşları içinde yakınlarına sarılan Onur, bir an önce çocuklarına kavuşmak istediğini söyledi.

Onur, burada gazetecilere yaptığı açıklamada, buruk bir sevinç yaşadığını, hasta çocuklarına kavuşacak olmanın heyecanını yaşadığını belirterek, şöyle konuştu:

'Keşke böyle olmasıydı. Keşke çocuğum hasta olmasaydı. Bir çözüm, bir barış ile dışarı çıksaydım. Belki çok daha mutlu olurdum. Şu an bir burukluk yaşıyorum. İçerde aynı durumda olan bir çok anne var. Ben onları yalnız bırakıp geldim. Bir yanım kızıma kavuşacağım için mutlu bir yanım da diğerleri için üzgün. Ben başbakana mektup yazmıştım. Hem üyesi olduğum parti, hem de farklı partilere mektup yollamıştım. Bir çok üniversiteli genç, benim için kampanya başlattı. Hepsine teşekkür ediyorum. Özellikle Diyarbakır Üniversitesi'ndeki arkadaşlara...'

-'Başbakanın atacağı her adımı destekliyorum'-

Barış sürecinde Başbakan Recep Tayyip Erdoğan'ın atacağı her adımı kendisi ve partisi olarak desteklediğini aktaran Onur, 'Bugün eğer bir barış adımı atılmasaydı, Solin'in bu durumda olması da zannedersem çok farklı yorumlanırdı. Ama bu bir adımdır. Başbakanın atacağı her adımı destekliyorum. Özellikle partim olarak ben destekliyorum. Çok heyecanlıyım çocuklarıma gitmek istiyorum' dedi.

Hanım Onur'un avukatlarından Şeyma Ürper Gökçe ise çok mutlu olduklarını belirterek, 'Solin için çok mutluyuz. Keşke hasta olmasaydı. Bu hukuki talebimizin yer bulmuş olmasına çok müteşekkiriz. Her şey Solin için oldu. İnşallah Solin sağlığına kavuşacak' diye konuştu.

-'İnşallah bu barış simgesi olur'-

Baba Cemal Yural da Solin'in annesine kavuşmasına imkan tanındığı için çok mutlu olduğunu, bu tahliyenin barışa da vesile olması dileğinde bulundu.

Emeği geçenlere teşekkür eden Yural, 'Kürt, Türk, Arap herkese teşekkür ediyoruz. Solin annesine kavuşacak. inşallah daha iyiye gidecek. Darısı bütün içerdekilerin başına. Heyecandan ne diyeceğimi bilemiyorum. İnşallah bu barış simgesi olur' şeklinde duygularını aktardı.

Anne Ayşe Yural ise 'Herkese çok teşekkür ediyorum. Herkesten Allah razı olsun. Hava soğuktu hastalanır diye Solin'i getirmedim. Annesinin çıktığını söyledim, kardeşine sarılıp ağladı. İnşallah bunun sonunda barış gelir' dedi.

Onur'un babaannesi 80 yaşındaki Fatma Yural da Kürtçe olarak 'Allah Cumhurbaşkan'ından Başbakan'dan ve herkesten razı olsun. Bizleri mutlu ettiği gibi onları da etsin' şeklinde dua etti.

Öte yandan Hanım Onur'un avukatı Canan Atabay, Onur'un lösemi hastası 5 yaşındaki kızı Solin ile epilepsi hastası 9 yaşındaki oğlu Mirhat'ın sağlık durumunu gerekçe göstererek, Diyarbakır 7. Ağır Ceza Mahkemesi'ne başvurarak bugün tahliye talebinde bulunmuştu.