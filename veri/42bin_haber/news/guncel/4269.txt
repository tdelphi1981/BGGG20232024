Diyarbakır Valiliğinden 'operasyon' açıklaması
Diyarbakır'ın Lice ilçesinde güvenlik güçlerince terör örgütüne yönelik operasyon düzenlendi.
Valilikten yapılan açıklamada, ilçeye bağlı Dibek ormanları bölgesinde bazı terör örgütü PKK/KCK'lı teröristlerin faaliyet ve hareket içerisinde olduklarına dair gelen istihbarat bilgileri değerlendirilerek, Jandarma Bölge Komutanlığı'nın sevk ve idaresinde dün karadan kirpi tipi zırhlı araçlar, havadan skorsky ve silahlı kobra helikopterler ile destek sağlanarak arama, tarama ve kontrol operasyonu yapıldığı bildirildi.

Operasyona Diyarbakır Jandarma Özel Harekat Taburu, Silvan Jandarma Komando Taburu, özel kuvvet ile polis özel harekat timlerinin katıldığı kaydedilen açıklamada, 'Operasyonda, hava unsurları yanında hedef bölgesine karadan kirpi tipi zırhlı araçlarla yaklaşılmıştır. Sonra kayalık, ormanlık ve karla kaplı çetin arazi koşullarına rağmen, operasyon planlandığı şekilde başarıyla icra edilmiş ve vukuatsız olarak akşam saat 17.00'de sona ermiştir' denildi.

Açıklamada, operasyon alanına girebilecek vatandaşların zarar görmemesi için polis ve jandarma unsurlarıyla yol kontrol noktalarının oluşturulduğu aktarılarak, operasyonun başarıyla icra edildiği ve güvenlik birimlerinin bir sorun yaşamadan görev yerlerine intikal ettiği belirtildi.