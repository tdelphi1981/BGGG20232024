Yumurta değil, fikirlerinizi ortaya atın
AB Bakanı ve Başmüzakereci Egemen Bağış, Sabancı Üniversitesi öğrencilerine nasihatte bulundu.
 Bağış, "Sizler yumurta değil, fikirleriniz ortaya atın. Fikir üretme özürlü öğrenciler gibi yaşanmış tecrübelerden mahrum kalmayın." dedi
 Sabancı Üniversitesi Endüstri Mühendisleri Topluluğu'nun Point Hotel'de düzenlediği 'Günümüz İş Dünyası Trendleri' konulu panelde konuşan Bakan Egemen Bağış, fikirleriyle ön plana çıkma konusunda öğrencilere nasihatte bulundu. Üniversitelerde yaşanan yumurta atma olaylarından duyduğu rahatsızlığı dile getiren Bağış, "Sizler yumurta değil, fikirlerinizi atarak Türkiye'nin gençliğine örnek oluyorsunuz. Yumurtalar siyasilere atılmıyor. Atılan yumurtalar bu ülkenin istikrarına, demokrasisine atılıyor. Ben bir hassasiyetimi sizlerle paylaşmak istiyorum; genç kardeşlerimden gelen davetlere mümkün olduğunca katılmaya çalıştım. Tecrübelerimi, birikimlerimi onlarla paylaşmak istedim. Çünkü ben de sizin yaşlarınızda iken bir şeyler öğrenmek istiyordum. Yaşanılarak öğrenilmiş tecrübelere ihtiyacımız var. Şimdi üniversitelere çok mecbur kalmadıkça gitmiyorum. Kaybeden de ben ve diğer siyasiler olmuyor. Bu ülkede birkaç tane kendini bilmez, fikir üretme özürlüsü öğrenci yüzünden gerçekten bu tecrübeyi almak isteyen yüzlerce, binlerce öğrenci mahrum kalıyor." ifadelerini kullandı.
  
 'GALATASARAY İLE İLGİLİ ESPRİM YANLIŞ ANLAŞILDI'
 Öğrencilerin sorularını da cevaplayan Bakan Bağış, Galatasaray ile ilgili esprisinin yanlış anlaşıldığını söyledi. İnsanların kendisine tepki verirken abartılara kaçtığını belirten Bağış, "Sporu da tadında bırakmamız lazım. Espriler rekabeti artırır. İşin tadı tuzudur ama bazen de ayarını kaçırabilme potansiyelimiz var. Bu konuda da hepimizin hassas olması lazım. Sporu birbirimizi kırmak için değil, centilmence keyif için yapılan bir hobi olarak görmeliyiz.  Marka konferansında bana soru soran gazeteci arkadaşımız, 'Türkiye'de İstanbul ve Galatasaray'dan başka markamız yok, bunu nasıl değerlendiriyorsunuz' esprisine ben de bir başka espri ile karşılık verdim. Bu espri üzerine Twitter'dan bana gelen hakaretin haddi hesabı yok. Belirttiğim gibi espriler rekabet için önemlidir. Galatasaray uluslararası bir başarı sağladığında bundan büyük gurur duyuyorum. Benim Galatasaray'la ilgili atılmış onlarca takdir twitim de vardır." şeklinde konuştu.
 CİHAN