O terörist öldürüldü
Mardin'in Midyat ilçesinde geçen ay güvenlik güçleriyle terör örgütü PKK mensupları arasında çıkan çatışmada ölü ele geçirilen 2 teröristten birinin iki yıl önce Diyarbakır'ın Bismil ilçesinde polis memuru Zafer Sayıl'ın şehit edilmesi eylemine katıldığı bildirildi.
Mardin Emniyet Müdürlüğü'nden yapılan açıklamada, Midyat ilçesi Doğançay köyü kırsalında yapılan operasyonda tespit edilen bir sığınakta bulunan teröristlere mükerrer defa 'teslim ol' çağrısı yapıldığı, ancak çağrılara ateşle karşılık verilmesi üzerine çatışma çıktığı, operasyon sonucunda örgüt mensupları A.A. (27) ve İ.T.'nin (21) etkisiz hale getirildiği hatırlatılarak, sığınakta çok sayıda silah ve mühimmatın ele geçirildiği belirtildi.

Açıklamada, yapılan kriminal incelemede, sığınakta elde edilen Kaleşnikof marka uzun namlulu silahın, 26 Aralık 2011 tarihinde Diyarbakır'ın Bismil ilçesinde PKK/KCK terör örgütü mensuplarının güvenlik güçlerine yönelik gerçekleştirdikleri silahlı saldırı sonucu polis memuru Zafer Sayıl'ın şehit edilmesi, polis memuru Mustafa Işık'ın da yaralanması olayında kullanıldığının tespit edildiği kaydedildi.