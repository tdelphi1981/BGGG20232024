Beyoğlu'ndan alevli gece
BEYOĞLU'nda 5 katlı binanın çatı kısmında henüz belirlenemeyen bir nedenle yangın çıktı. Kısa sürede çatıyı saran alevler itfaiye ekipleri tarafından söndürüldü.
Katip Çelebi Mahallesi Lapacı Çıkmazı Sokak'ta saat 00.30'da 5 katlı bir binanın çatı kısmında henüz belirlenemeyen bir nedenle yangın çıktı. Bina sakinleri durumu itfaiye ve polis ekiplerine bildirdi. Olay yerine gelen Beyoğlu ve Fatih itfaiye grupları alev alev yanan çatıyı su ve köpük sıkarak söndürdü. Çevrede toplanan vatandaşlar da itfaiye ekiplerinin yangını söndürme çalışmalarını izledi. Ölen ya da yaralananın olmadığı yangın kısa süreli paniğe neden oldu. Polis olayla ilgili soruşturma başlattı.