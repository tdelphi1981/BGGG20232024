Antalya'da 13 kişi gözaltında
Korkut Eken’e suikast hazırlığı yapan DHKP-C üyeleri yakalandı.
 Antalya polisi, 8 ilde yaptığı operasyonla; Adalet Bakanı Hikmet Sami Türk'e düzenlenen suikast girişimde yer alan bir kişinin de bulunduğu, emekli Yarbay Korkut Eken'e suikast hazırlığı yaptığı tespit edilen DHKP-C üyesi 13 kişiyi gözaltına aldı. Gözaltına alınan zanlılar arasında devlet hastanesinde görevli bir doktorunda bulunduğu öğrenildi.
 Antalya Emniyeti Terörle Mücadele (TEM) Şube Müdürlüğü ekipleri eş zamanlı olarak Antalya merkezli, Isparta, Burdur, Kahramanmaraş, Malatya, Aydın, Kocaeli ve İzmir'de operasyonlar düzenledi.
 Operasyonlarda 'örgüt üyesi olmak, örgüt propagandası yapmak, örgüte eleman kazandırmak' suçlamasıyla örgüt lideri Y.G. ile birlikte 13 kişi gözaltına alındı. Polis, Antalya Özgürlükler Derneği ile çok sayıda eve de baskın düzenledi. Baskınlarda, örgütsel doküman ve bilgisayarlara el konuldu. Antalya Özgürlükler Derneği'nin örgüte eleman kazandırmak ve eğitim merkezi olarak kullanıldığı belirtildi. Zanlılar arasında Kahramanmaraş Devlet Hastanesi'nde görevli doktor M.S.M. de olduğu öğrenildi.
 Malatya'da gözaltına alınan M.A.U.'nun eski Adalet Bakanı Hikmet Sami Türk'e düzenlenen suikast girişimde yer aldığı ve zanlıların emekli Yarbay Korkut Eken'e suikast düzenlemek için hazırlık yaptığı da tespit edildi. Polisteki sorguları devam eden zanlıların, yarın adliyeye sevk edileceği öğrenildi.
 CİHAN