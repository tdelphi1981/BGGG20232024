Suriye uçakları Resulayn'ı bombaladı
Suriye ordusuna bağlı savaş uçakları saat 11.35'ten itibaren Resulayn kasabasını yeniden bombaladı. Şanlıurfa Ceylanpınar'da da bazı ev, iş yeri ve kamu binasına kurşunlar isabet etti. Suriye'nin Haseki kentine bağlı Rasulayn ilçesine yönelik hava bombardımanı bugün de sürdü. Suriye Ordusu'na ait helikopterin sabah yaptığı keşif uçuşunun ardından bir savaş uçağı, Rasulayn'ın batısındaki iki farklı bölgeye 4 bomba bıraktı.

Sınırdaki Ceylanpınar ilçesinden de görülebilen bombardıman sırasında şiddetli bir patlama sesi duyuldu ve bölgeden dumanlar yükseldi.

Özgür Suriye Ordusu'na bağlı birlikler, patlamanın ardından uçaksavarlarla karşılık verdi.

Çatışmalarda yaralanan 6 Suriyeli ambulansla Ceylanpınar Devlet Hastanesi'ne kaldırıldı.

Çatışma seslerinin yoğunlaştığı bölgede güvenlik önlemlerinin de artırıldığı görüldü.

Mermiler Ceylanpınar'da binalara isabet etti

Çatışmalardan seken bazı mermilerin Ceylanpınar'da sınıra yakın noktalarda bulunan ev, iş yeri ve İlçe Milli Eğitim Müdürlüğü ve Öğretmenevi gibi kamu binalarına isabet ettiği görüldü.

Belediye hoparlörlerinden yapılan anonslarda, hava bombardımanı konusunda önceden uyarılan vatandaşlara, sınır hattından ve evlerinin pencerelerinden uzak durmaları istendi.

Bu arada, Türk Silahlı Kuvvetleri'ne ait savaş uçaklarının da bölgede uçuş yaptığı görüldü.

Çatışmaların sürdüğü Resulayn'da bir grup muhalif, saat 14.30 sıralarında araçlarla konvoy oluşturup ilçe merkezinde tur attı, uzun namlulu silahlarıyla havaya ateş etti. Muhaliflerin konvoyundaki yeşil renkli bir kamyonetin ise Suriye ordusuna ait olduğu ileri sürüldü. Muhaliflerin silahlarını ateşleyerek ve tekbir getirerek attıkları tur sırasında sınırın Türkiye tarafında gelişmeleri izleyen, olaylardan kaçarak Türkiye'ye gelen bir grup Suriyeli de Esad aleyhine slogan atıp, sevinç gösterisine ortak oldu.

Sınır hattında yaşanan bu gelişme sonrası polisler zırhlı araçlar ile Suriyeli vatandaş ve meraklı Türkler'i bölgeden uzaklaştırdı.Yaşanan bu gelişme sonrası sınır hattında bulunan Suriyeliler'in, 'Savaş bitti' şeklinde bağırdıkları duyulurken, Resulayn'dan silah sesleri daha sonra da gelmeye devam etti. 

Bu sırada Suriye ordusuna ait bir helikopterin keşif uçuşu yaptığı ve savaş uçaklarının da gün içerisinde Resulayn'a yönelik yeni bir bombardıman düzenleyeceği de iddia edildi.