Eşi terk edince intihara kalkıştı
BOLU'da, 2 yıldır nikansız yaşadığı eşi evi terk edince bunalıma girerek "Eşime 14 Şubat Sevgililer Günü hediyesi vermek için intihar edeceğim" diyerek 5 katlı binanın çatısından atlamak isteyen aşçı 27 yaşındaki Halil İbrahim Ocakcı'yı, yanına giden gazeteciler ikna ederek aşağıya indirdi.
Olay, dün akşam Tabaklar Mahallesi Çavuşlar Sokak üzerinde bulunan inşaat halindeki 5 katlı binada meydana geldi. Halil İbrahim Ocakcı'nın 2 yıldır birlikte yaşadığı 24 yaşındaki Gül Nezahat Uzar, 2 gün önce 3,5 aylık kızını da yanına alarak Çankırı'nın Çerkeş İlçesi'ndeki baba evine döndü. Eşini almak için dün Çerkeş'e giden Halil İbrahim Ocakcı, iddiaya göre eşinin yakınları tarafından darp edildi. Eşinin eve dönmemesi üzerine bunalıma giren Halil İbrahim Ocakcı, intihar etmek için inşaat halindeki 5 katlı binanın çatısına çıktı. Halil İbrahim Ocakcı yanına kimsenin yaklaşmaması için de kalaslarla önüne set kurdu. Bolu Belediyesi İtfaiye Müdürlüğü ekibi binanın konumu nedeniyle çevresine şişme yatak açamadı. Çatıya çıkan polis ekiplerini karşısında gören Ocakcı, atlayacağını söyleyerek gitmelerini istedi. Bunun üzerine gazeteciler, Ocakcı'nın sesini duyuracaklarını söyleyip ikna etmek için yanına yaklaştı.

Dayanacak gücünün kalmadığını belirten Ocakcı, "Çerkeş'e kayınpederimin yanına gittim. Beni tehdit ettiler. Bolu'da polise gittim benimle ilgilenmediler. Çankırı'ya gönderdiler. Çankırı'ya gittim oradaki polisler de dinlemediler" diyerek dert yandı. Bir ara telefonla eşinin kardeşiyle konuşan Ocakcı, telefonu kapattıktan sonra çatının uç noktasına kadar giderek, "Eşime 14 Şubat Sevgililer Günü hediyesi vereceğim ve ben buradan atlayacağım" dedi.

Bunun üzerine gazeteciler Ocakcı'yı, yetkililerle görüştürecekleri konusunda ikna etmeyi başardı. Gazetecilerin yardımıyla çatıdan inen Ocakcı, polis ekibi tarafından ifadesi alınmak üzere polis merkezine götürüldü.