İzmir'de 34 bin paket kaçak sigara ele geçirildi
İzmir'de düzenlenen operasyonda, 34 bin 15 paket kaçak sigara ele geçirildi, olayla ilgili 20 kişi gözaltına alındı.
İzmir Emniyet Müdürlüğü Kaçakçılık ve Organize Suçlarla Mücadele Şube Müdürlüğü Kaçakçılık Suçları Büro Amirliği ekipleri, yaptıkları çalışmalar kapsamında bir suç örgütünün yurda kaçak yollarla giren sigaraları kargoyla İzmir'e gönderdiğini tespit etti.

Bunun üzerine şüphelilerin adreslerine operasyon düzenleyen polis ekipleri, 20 kişiyi gözaltına alındı. Şüphelilerin ev, iş yeri ve araçlarında yapılan aramalarda, 34 bin 15 paket gümrük kaçağı sigara, 3 adet ruhsatsız silah, 1150 paket kaçak nargile tütünü ele geçirildi.

Şüphelilerden 11'i emniyetteki işlemlerinin ardından serbest bırakılırken, suç örgütünün lideri olduğu iddia edilen E.V. ile V.V, R.E, R.D, M.T, E.V, C.Y, D.V. ve D.V. adliyeye sevk edildi.

Söz konusu suç örgütünün şu ana kadar 404 bin paket gümrük kaçağı sigaranın sevkıyatını organize ettiği ve daha önce yapılan operasyonlarda 40 kişinin yakalandığı bildirildi.