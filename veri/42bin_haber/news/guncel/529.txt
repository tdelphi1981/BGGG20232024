Minik Melisa Nur doğum gününde can verdi
Esenler'de, bugün 5 yaşına girecek olan Melisa Nur, evlerinde çıkan yangında alevlerin arasında kalarak can verdi. 1 yaşındaki Veysel ise ailenin çabalarıyla son anda kurtarıldı. Melisa Nur'un bugün doğum günü olduğu ve minik kız için kutlama yapılacağı öğrenildi.
Esenler Tuna Mahallesi'nde yaşayan Rabia-Mehmet Toka çiftinin evinde sabah saatlerinde yangın çıktı. Elektrik kontağından çıktığı tahmin edilen yangında, çiftin Melisa Nur ve Veysel isimli çocukları alevlerin arasında kaldı. Aile, Veysel'i alarak dışarı çıkmayı başardı ancak minik Melisa Nur kurtarılamadı. Olay yerine sevk edilen itfaiye ekipleri kısa sürede yangını kontrol altına aldı. Evde yapılan aramada Melisa Nur'un cansız bedenine ulaşıldı. Kızlarının ölüm haberini alan anne-baba gözyaşlarına boğuldu. 

Yangının söndürülmesinden sonra polis olay yerinde geniş çaplı incelemelerde bulundu. Yapılan incelemenin ardından minik Melisa Nur'un cesedi otopsi için Adli Tıp Kurumu'na kaldırıldı. Cesedin evden çıkarılması sırasında anne Rabia Toka sinir krizleri geçirdi. Yakınları acılı aileyi sakinleştirmek için uğraştı. 

Bu arada, Melisa Nur'un bugün 5 yaşına gireceği, doğum günü olması nedeniyle de kutlama yapacakları belirtildi.