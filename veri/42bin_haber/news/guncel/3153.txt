'Babamdan haberler kötü'
"Balyoz Planı" davasında 18 yıl hapisle cezalandırılan emekli Orgeneral Ergin Saygun'un kızı Ece Saygun, Twitter'dan babasının sağlık durumunun kötü olduğunu açıkladı.
Ece Saygun, babasının ameliyat olması gerektiğini belirterek, şunları yazdı:
Babamdan haberler kötü. Aldığı enfeksiyon kalbine yerleşmiş. Antibiyotik ile de geçmesi mümkün değil. Ameliyat diyorlar.
Bir an önce ameliyat lazım yoksa bu seferde böbrek yetmezliğine girer diyorlar ama ameliyatı da kaldırır mı meçhul. Ben apar topar dönüyorum
Hastane "tahliye etmeniz lazım virüs kapabilir" demişti. Mahkeme tahliye etmedi. Virüs kaptı ve kalbine yerleşti. Demek cinnet böyle birşey
Şu anda havaalanındayım. İstanbul'a dönüyorum. Sinirden mi endişeden mi bilmem ellerım titriyor!
Yarın hastanede konsey toplanıp ne yapılacağına karar verecekmiş. Ameliyat riski büyük, 3. Olacak. Ama olmadan da olmaz diyorlarmıs..
Bütün bunlar olurken babamın en büyük derdi "annene sevgililer günü hediyesi aldın mı" la ilahe illallaaaaaahhhhhhhhh
Uçağa biniyorum. Hayatımın en uzun uçuşu olacak! İyi haberlerle Görüşürüz inşallah .. 
 
ERGİN SAYGUN KİMDİR? 
Emekli Orgeneral Ergin Saygun 1946'da doğdu. 1966'da Kara Harp Okulu'ndan, 1967'de de Topçu Okulu'ndan mezun oldu. 1978'de Kara Harp Akademisi'ni bitirdi.
Genelkurmay Strateji ve Plan Dairesinde Proje Subaylığı, Kara Harp Akademisi öğretim üyeliği, Genelkurmay Başkanı Özel Kalem Müdürlüğü yaptı. Kıbrıs Türk Kuvvetleri alay komutanı olarak görev yaptı; 1993'te tuğgeneralliğe terfi etti. 
Mons, Belçika'da Avrupa Müttefik Kuvvetleri Yüksek Karargahı'nda görev aldı. 1997'de tümgeneral oldu. Genelkurmay Strateji Daire Başkanlığı yaptı. 2001'de korgeneral olmasının ardından 3. Kolordu Komutanı; 2005'te orgeneral olduktan sonra da Kara Kuvvetleri Komutanlığı Kurmay Başkanıydı. 
2006-2008 arasında Genelkurmay 2. Başkanıydı. 2008-2009 arasında da 1. Ordu Komutanı olarak görev yaptı. 
Orgeneral Saygun, 2009 yılında emekliye ayrıldı. 

 