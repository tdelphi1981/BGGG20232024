Minik Irmak gözyaşlarıyla toprağa verildi
ANTALYA'da otomobillerinin sağanak yağmurda taşan Sarısu Deresi'nin sularına kapılması sonucu kaybolduktan iki gün sonra cesedi bulunan 3.5 yaşındaki Emine Irmak Reyhaniye, Hatay'ın İskenderun İlçesi'nde gözyaşları arasında toprağa verildi. Evlat acısı yaşayan anne 24 yaşındaki Filiz Reyhaniye'nin, "Kızım seni kurtaramadım. Çok üzgünüm" diye yaktığı ağıtlar, yürekleri parçaladı.
14 Şubat akşamı şiddetli yağmur nedeniyle meydana gelen sel felaketinde Sarısu Deresi'ne düşen otomobilde annesi ve kardeşini kurtaran babasının çabalarına rağmen akıntıya kapılıp, iki gün sonra olay yerinden yaklaşık 300 metre uzaklıktaki çamur içinde cesedi bulanan Emine Irmak Reyhaniye'nin cenazesi, İskenderun'un Sakarya Mahallesi'ndeki dedesi Mehmet Alvanlı'nın evine getirildi. Burada evlat acısıyla gözyaşlarına boğulan anne Filiz ve 34 yaşındaki baba Sinan Reyhaniye'ye yakınları taziyede bulundu.

ATLAS, SU BİRİKİNTİLERİNİ TEKMELEDİ

Ablasının cenazesinin getirildiği dakikalarda, babası tarafından sel suları arasından kurtarılan 2 yaşındaki Ali Atlas Reyhaniye ile bir yakını ilgilendi. Bir ara dolaşmaya çıkan minik Atlas, taziye çadırı önünde biriken yağmur suyu birikintisini tekmeledi. Defalarca suya tekme atan minik Atlas'ın halini görenler hıçkırıklara boğuldu. Bu sırada cenaze aracıyla dedesinin evine getirilen minik Irmak'ın naaşı omuzlara alınıp, çadırın içine taşındı. 

Burada amca Asil, baba Sinan ve anne Filiz Reyhaniye, minik Irmak'ın tabutuna sarılıp, ağıtlar yaktı. Acılı anne Filiz Reyhaniye'nin "Kızım seni kurtaramadım, çok üzgünüm" diye haykırışları yürekleri dağladı. 

Şeyh Mahmut Reyhaniye'nin duaları sonrasında törene katılanlar, minik Irmak'ın tabutunu yaklaşık 200 metre omuzlarda taşıyıp, cenaze aracına yükledi. Amca Asil Reyhaniye, tabutun yanına oturup, küçük Irmak'ın çerçeveli fotoğrafını bağrına basarak gözyaşlarına boğuldu. 

İskenderun Karaağaç Asri Mezarlığı'na götürülen minik Irmak'ın cenazesi, kılınan namazın ardından dualarla toprağa verildi.