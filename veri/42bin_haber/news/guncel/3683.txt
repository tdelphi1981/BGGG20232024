Sivas'ta 500 Afgan polis mezun oldu
Sivas'ta 6 aylık eğitimlerini tamamlayan 500 Afgan polis adayı, düzenlenen törenle mezun oldu.
İçişleri Bakanlığı Müsteşar Yardımcısı Mustafa Demirer, Sivas Polis Meslek Yüksekokulu'nda düzenlenen mezuniyet töreninde yaptığı konuşmada, iki ülke arasındaki dostluk ve kardeşliğin bundan sonra da devam etmesini diledi.

Afgan polis adaylarının, almış oldukları eğitim, kazandıkları bilgi ve becerilerle ülkelerinde üstün hizmetler vereceğine inandığını belirten Demirer, şunları kaydetti:

'Görevlerinizi ifa ederken hukukun çizmiş olduğu sınırlar içerisinde hareket etmeniz gerektiğini ve güvenlikle özgürlüklerin bir denge içerisinde daima gözetilmesi gerektiğini unutmamanızı sizlere hatırlatıyorum. Afganistan'da güvenliği ve huzuru temin etme noktasında önemli görevleri yerine getirecek ve tarihi Türk ve Afgan dostluğunun timsali olacaksınız. Burada almış olduğunuz eğitim sizlere geniş bir ufku açmış ve kariyeriniz açısından çok önemli fırsatları yakalamış oluyorsunuz. Limitiniz gökyüzüdür. Bu fırsattan istifade ederek, ülkenizde yararlı insanlar olmak hususunda birbirinizle yarışın. Sizlerin başarılarıyla bizler de gurur, şeref ve onur duyarız. Sizlere görevlerinizde başarılar diliyorum.'

-'Afganistan halkının umudu sizlerdedir'-

Afganistan İçişleri Bakan Yardımcısı Korgeneral Mirza Mohammed Yarmand ise, Sivas'ta eğitim alan Afgan polis amirlerinin eğitimlerini başarıyla bitirdiğini belirterek, Bakanlıklarının Afgan polis adaylarının burada edindikleri tecrübeleri ülkelerinde kullanmayı planladığını kaydetti.

Afganistan ve Türkiye'nin dostluk sürecinin eskilere dayandığını dile getiren Yarmand, 'Kalpleri birbirine yakın iki ülkeyiz. Din ile dil ilişkisinden çok kardeşlik ilişkimiz vardır' dedi.

Yarmand, Afganistan'ın 33 yıldır savaşı tecrübe ettiğini vurgulayarak, şöyle konuştu:

'Afganistan halkının umudu sizlerdedir. Halkımıza kanunu tanıtacak olan sizlersiniz. Belirleyeceğiniz hedef ve amaçlarınız sizleri yüksek mevkilere taşıyacaktır. Polis, insanların güvendiği ve inandığı kişilerdir. Türkiye'de polis, halkın inancını kazanmıştır. Afganistan'da böyle olmasını sizlerden istiyorum. Meslekle ilgili aldığınız eğitimlerinize devam etmenizi istiyorum. Mezuniyetiniz kutlu olsun.'

Sivas Polis Meslek Yüksekokulu Müdürü Celal Bodur da, 24 haftalık eğitimde öğrencilere temel polis eğitimi ile lojistik eğitim verildiğini bildirdi. 'Afgan Ulusal Polisinin Türkiye'de Eğitimi Projesi'nin uzun soluklu bir proje olarak düşünüldüğünü söyleyen Bodur, ' Bu kapsamda üçüncü dönem eğitim programının, yine aynı sayıda Afgan polis amir adaylarının katılımıyla Nisan ayında başlatılması planlanmıştır ve bu yönde hazırlıklarımız devam etmektedir' ifadelerini kullandı.

Konuşmaların ardından, dönem birincisi polis adayı Ghulam Nabi Omari yaş kütüğüne plaket çaktı.

Daha sonra, dereceye giren Afgan polislere diplomaları ve hediyeler verildi.

Törenin sonunda Türkiye ve Afganistan bayraklarının yer aldığı masa üzerine el koyan Afgan polisler hep birlikte ant içti.

Törene, Sivas Valisi Zübeyir Kemelek, Afganistan Ankara Büyükelçisi Amanullah Ceyhun, Sivas Garnizon ve 5. Piyade Eğitim Tugay Komutanı Tuğgeneral Mustafa İlter, Emniyet Genel Müdür Yardımcısı Muammer Buçak, NTM-A Polis Eğitim Müdürü Albay Jay Standring'in yanı sıra Türk ve Afgan yetkililer katıldı.