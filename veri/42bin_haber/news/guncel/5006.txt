Uluslararası hukuk yarışmasına hangi üniversiteyle katılıyoruz?
ULUSLARARASI Hukuk Öğrencileri Birliği (ILSA) tarafından bu yıl 54'üncüsü düzenlenen Philip C. Jessup Uluslararası Hukuk Yarışması'nın Türkiye ulusal elemelerinde Koç Üniversitesi Hukuk Fakültesi takımı birinci oldu.
Uluslararası Hukuk Öğrencileri Birliği (International Law Students Association -ILSA-) tarafından düzenlenen ve uluslararası hukuk camiasının en saygın öğrenci yarışması olan ve geçen yıl 137 ülkeden 605 üniversitenin katıldığı Philip C. Jessup 54. Uluslararası Kurgusal Dava Yarışması'nın bu yıl Türkiye ulusal elemelerinde, Koç Üniversitesi Hukuk Fakültesi Takımı birinci oldu. Koç Üniversitesi Hukuk Fakültesi öğrencileri İdil Kalaycıoğlu, Hakan Kızılkum, Berkay Özlüdil ve Zeynep Tekin'in asil üye, Aslı Pabuççuoğlu'nun yedek üye olarak bulunduğu Koç Üniversitesi Hukuk Fakültesi Takımı'nın koçluğunu Koç Üniversitesi Hukuk Fakültesi Öğretim Üyesi Zeynep Elibol üstlendi. 


Bireysel sıralamada birinci olan Koç Üniversitesi öğrencileri Hakan Kızılkum, 'En İyi Konuşmacı' ödülünü alırken, İdil Kalaycıoğlu ise ikinci oldu. Alfurna ve Rutasia isimli farazi iki devlet arasında çıkan ihtilafın tartışıldığı yarışmada tüm müsabakaları kazanan Koç Üniversitesi Hukuk Fakültesi takımı, 31 Mart-6 Nisan 2013 tarihleri arasında Washington DC'de gerçekleşecek olan uluslararası etapta Türkiye'yi temsil edecek.





Uluslararası Adalet Divanı'nda davası görülen bir uyuşmazlığın simülasyonu olarak gerçekleştirilen Philip C. Jessup Farazi Dava Yarışması'nın Türkiye elemeleri, 23-24 Şubat tarihlerinde İstanbul Üniversitesi Beyazıt Yerleşkesi'nde yedi üniversitenin katılımıyla gerçekleştirildi.Türkiye'nin 1992′den bu yana katıldığı yarışmada, yargıçlık görevini Uluslararası Adalet Divanı Eski Başkan Yardımcısı ve Ürdün Eski Başbakanı Awn Shawkat Al-Khasawneh, Türkiye'nin Eski AİHM yargıcı Rıza Türmen, Azerbaycan Anayasa Mahkemesi Eski Başkanı ve AİHM yargıcı Khanlar Hajiyev, Eski Büyükelçi Osman Korutürk'ün de aralarında yer aldığı 14 ülkeden avukat, akademisyen ve seçkin hukukçuların olduğu 44 kişilik bir heyet yürüttü. Yarışma, İstanbul Barosu, Türk Ceza Hukuku Derneği, Kadıköy Belediyesi'nin desteğinde gerçekleştirildi.