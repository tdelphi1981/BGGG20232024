Mehmetçik, 2 hastayı helikopterle hastaneye ulaştırdı
Kar nedeniyle yolu kapanan Şirvan'a bağlı Cevizlik köyünde rahatsızlanan 2 çocuk, askeri helikopterle Siirt'teki hastaneye ulaştırıldı.
Bir haftadır yoğun kar yağışı nedeniyle özellikle dağlık kesimdeki çok sayıda köy yolu ulaşıma kapanan Siirt'te hastalar, askeri helikopterle hastaneye yetiştiriliyor.

Dün gece, Pervari'nin Düğücüler köyünden alınan hasta öğretmen Hüsniye Kömürcü Çolak'ın ardından bugün de Şirvan İlçesine bağlı Cevizlik köyünde rahatsızlanan epilepsi hastası 8 yaşındaki Dilan Sungu ile ateşlenen 1,5 aylık Elif Erguk, Mehmetçik tarafından hastaneye ulaştırıldı.

Vali Ahmet Aydın, kar nedeniyle yolu kapalı bulunan Cevizlik köyüne bağlı Yamaçlı mezrasında hasta 2 çocuğun bulunduğunun valiliğe bildirilmesi üzerine 3. Komando Tugay Komutanlığı'na ait askeri helikopterin mezraya giderek, 2 çocuğu aldığını belirterek, 'Çocuklarımıza ilk müdahale helikopterle mezraya giden sağlık ekibince yapıldı. Ardından her 2 hasta da getirildikleri Siirt Kadın Doğum ve Çocuk Hastalıkları Hastanesi'nde tedavi altına alındı' dedi.