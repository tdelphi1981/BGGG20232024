Dolmuş şoförlerine 'öfke kontrolü' eğitimi
Adana Emniyet Müdürlüğü'nün organizasyonuyla şehir içi toplu taşıma yapan minibüs sürücülerine öfke kontrolü eğitimi verilmeye başlandı.
Adana Emniyet Müdürlüğü'nün organizasyonuyla şehir içi toplu taşıma yapan minibüs sürücülerine öfke kontrolü eğitimi verilmeye başlandı.

Emniyet Müdür Yardımcısı Zülfikar Sökmen ve Trafik Denetleme Şube Müdürü Andaç Çelebi'nin yürüttüğü çalışmalar sonucunda, şoförlerin vatandaşa yaklaşımını değiştirebilmek, daha iyi bir müşteri-esnaf diyaloğu sağlamak ve kente dışarıdan gelenlerin daha memnun bir şekilde toplu taşıma araçlarını kullanabilmelerini sağlamak için, toplu taşıma kooperatiflerinde görevli sürücülere öfke kontrolü ve iletişim eğitimleri verilmesi kararlaştırıldı.

'Öfke kontrolü' eğitiminin ilki vatandaşa daha iyi bir görünüm sağlayabilmek için tek tip kıyafet uygulamasına geçen 19 Nolu İncirlik Motorlu Taşıtlar Kooperatafi sürücülerine verildi.

Psikolojik Danışman ve Rehber Öğretmen Zeliha Güngör, Milli Eğitim Müdürlüğü'nün desteğiyle gerçekleştirilen eğitim seminerinde, sürücülere öfkenin unsurları, çıkış nedenleri hakkında bilgi vererek, şoförlere öfkelerini nasıl kontrol edebileceklerini örneklerle anlattı.

Güngör, sadece trafikte değil, aile içinde yaşanan problemleri de sürücülerin işlerine öfke olarak yansıtabildiklerini, bunun için aileden başlayarak sorunların aşılması yönünde şoförlerin adım atması gerektiğini anlattı.

Kişinin engellendiği zaman öfke duyacağını anlatan Güngör, 'Trafikte de genelde böyle oluyor. Bir şekilde siz engellendiğinizi düşündüğünüz zaman öfkelenmeye başlıyorsunuz. Aslında öfke kötü bir şey değil. Yerinde uygun bir şekilde ifade edildiğinde gülme, üzülme gibi duygu çeşididir. Ancak, hiçbir zaman bu öfkeyi ileriye taşımamak gerekir. Burada önemli olan öfkenizi nasıl idare ettiğiniz ve ortaya çıkma şeklidir. Trafikte ve vatandaşla diyalogda ben hep haklıyım davranışından kaçınmamız gerekiyor' dedi.

Güngör, dolmuş sürücülerine de trafikte karşılaştığı ve kendilerini öfkelendiren unsurlarla ilgili sorular yöneltti.

Trafik Denetleme Şube Müdürü Andaç Çelebi de, eğitim seminerini alan sürücülerin diğer meslektaşlarına örnek olması gerektiğini belirterek, 'Sizler zaten tek tip kıyafet uygulamasına geçerek bir örnek yaklaşım sergilediniz. Bundan sonra da davranışlarınız ve öfkenize hakimiyetle örnek olacaksınız. Adanalı her zaman en iyisine layıktır. Sizin de halka en iyi şekilde hizmet sağlayacağınıza inanıyorum' dedi.

Emniyet Müdür Yardımcısı Zülfikar Sökmen ise, Adana'da toplu taşıma araçlarına yönelik bir takım sıkıntılar yaşandığını, özellikle halkla ilişkiler, iletişim ve öfke konusunda sorunlar olduğunu anımsattı.

İncirlik dolmuşlarında farkındalık yaratmak için ilk eğitimi düzenlediklerini anlatan Sökmen, 'Öfke unsurları, öfkeyi nasıl yenebilecekleri, nasıl etkili bir iletişim kurulabileceği, yolcularla nasıl empati yapılabileceği konusunda eğitim veriliyor. Bundan sonra da diğer kooperatiflerle görüşerek eğitimlere devam edeceğiz. Minibüs şoförlerin halkımıza daha iyi hizmet verebilmesi için bu tür çalışmalarımızı sürdüreceğiz' diye konuştu.

İncirlik Motorlu Taşıtlar Kooperatifi Başkanı Mustafa Özduran da, kendi hatlarında 50 sürücünün çalıştığını, bütün kooperatiflerin benzer bir yaklaşım sergilemesi gerektiğini, bunun vatandaşla doğru diyalog kurulması açısından büyük önem taşıdığını kaydetti.

Gün içinde halkla en çok içiçe olan meslek gruplarından birinin kendileri olduğunu ifade eden Özduran, 'Sabah 5'te işe başlayıp, gece yarısına kadar çalışıyoruz. Sürekli halkla içiçe, iletişim halindeyiz. Doğru iletişimi kurmak çok zor, halka, müşterilere daha iyi davranabilmek için böyle bir eğitim gerekiyordu. Bütün durakların bu eğitimi alması lazım. Herkesin öfkesini kontrol etmesi lazım. Bu noktada Emniyet Müdürlüğüne de teşekkür ediyoruz' dedi.

Dolmuş sürücüsü Mehmet Gelinci ise trafikte en çok korna çalınması, sivil araçların ticari duraklara girip park etmesinin kendilerini sinirlendirdiğini belirterek, 'Bazı yolcularımızın bize sinirli yaklaşımı bizi de öfkelendiriyor. İster istemez biz de zaman zaman öfkeleniyoruz. Ama kendimize hakim olmak zorundayız. Bu eğitim semineri gerekliydi. Bundan sonra ben de dahil bir çok meslektaşımız bu duruma özen gösterecektir eminim.