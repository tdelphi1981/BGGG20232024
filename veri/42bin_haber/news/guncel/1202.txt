Kız arkadaşı yüzünden pompalı tüfekle vurdu
Samsun'da 24 yaşındaki Ömer Faruk B., kız arkadaşını rahatsız ettiğini öne sürdüğü 30 yaşındaki Yusuf Sekmen'i pompalı tüfekle karnından vurarak ağır yaraladı.
Olay İlkadım İlçesi Zeytinlik Mahallesi'nde üç gün önce meydana geldi. İlkadım Belediyesi'nde şoför olarak çalışan Yusuf Sekmen gece evine giderken, kimliği belirsiz bir kişinin pompalı tüfekle açtığı ateş sonucu karnından yaralandı. Ambulansla Eğitim ve Araştırma Hastanesi'ne kaldırılan Sekmen ameliyat edildikten sonra servise alındı. Polis, yaralının hastaneye kaldırılmasının ardından görgü tanıklarının ifadesine başvurdu. Verilen eşkal üzerine harekete geçen ekipler, bir bankada çalışan Ömer Faruk B.'yi dün gözaltına aldı. 

Polise ifade veren şüpheli, "Kız arkadaşımla geçen yıl Nisan ayında tanıştık. Bana Yusuf Sekmen'in kendisini daha önce sözle ve cep telefonundan mesaj atarak rahatsız ettiğini söyledi. Çok sinirledim ve bu nedenle kendisini vurdum. Olayda kullandığım pompalı tüfeği de evin yanındaki tavuk kümesine sakladım" dedi. 

Tavuk kümesine giden polis pompalı tüfeği de buldu. Olayla ilgili soruşturmanın sürdüğü belirtildi.