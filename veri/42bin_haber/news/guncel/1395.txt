Beşiktaş vapurunda ölüm
Beşiktaş-Barbaros Hayrettinpaşa İskelesi'nde vapurun yanaştığı sırada iskeleye atlamaya çalışan temizlik işçisi 43 yaşındaki Haydar Kayır, denize düşerek hayatını kaybetti.(DHA) -- Kadıköy'den gelen vapurun saat 14.30 sıralarında yanaştığı sırada meydana gelen olayda görgü tanıklarına göre, temizlik işçisi Haydar kayır, iskele verilmeden vapurdan atladı. 

Ayağı boşluğa gelen Haydar Kayır, denize düştü. 

Vapurun makinesi çalışır durumda olduğundan oluşan girdapla yolcu dibe çekildi. 

Bu sırada yolcular panik yaşarken, deniz polisine ait dalgıçlar, cesede ulaşarak iskeleye çıkardı.

Olay Yeri İnceleme ekiplerinin çalışmasının ardından ceset, savcılık talimatıyla İstanbul Adli Tıp Kurumu morguna kaldırıldı.

Hayatını kaybeden Haydar Kayır'ın Beşiktaş Belediyesi'nden temizlik işçisi olarak çalıştığı ve 3 çocuğunun bulunduğu belirtildi.

Aynı vapurda yolculuk yapan Sinem Sönmez, denize düşen yolcunun vapurun yanaştığı sırada iskeleye atladığını, bu sırada denize düştüğünü söyledi. 

Haydar Kayır'dan önce başka yolcuların da atladığını söyleyen Sinem Sönmez, "Düşmesinin ardından gemide panik havası oluştu. Kaptan durması gerekirken ileri geri hareket etti. Daha sonra dalgıçlar geldi. Cesedi sudan çıkardılar" dedi.

Olayla ilgili soruşturma başlatıldı.