Korno sanatçısına mastürbasyon suçlaması
ADANA'da halk otobüsünde mastürbasyon yaptığı iddiasıyla gözaltına alınan ve polis sorgusunda bunu kabul eden 33 yaşındaki korno sanatçısı S.B., 'Hayasızca hareketlerde bulunmak' suçlamasıyla 1 yıla kadar hapis cezası istemiyle tutuksuz yargılandığı davanın ilk duruşmasında, suçlamayı reddetti.
Emniyette ifadesini alan polislerin kendisine baskı kurduğunu ileri süren S.B., "Polisler, 'Bu şekilde ifadeni imzalarsan serbest kalırsın' dediler. Polisteki ifademi kabul etmiyorum" dedi.


Olay, 16 Kasım 2012'de meydana geldi. Bir kamu kuruluşunun orkestrasında korno sanatçısı olan evli ve 1 çocuk babası S.B. iddiaya göre, kent içinde taşımacılık yapan bir halk otobüsünde pantolonunun içine elini sokarak mastürbasyon yaptı. Bu sırada cep telefonuyla görüntüsünü çektiği ileri sürülen bir kişi de polise ihbarda bulundu.


Polisin gözaltına aldığı S.B. ifadesinde 'üflemeli müzik aleti çaldığı için kasıklarında ağrı oluştuğunu, bu ağrıyı azaltmak amacıyla da mastürbasyon yaptığını' söyledi. Hakkında 'Hayasızca davranış' suçlamasıyla işlem yapılan S.B., savcı tutuksuz yargılanmak üzere savcının talimatıyla serbest bırakıldı.


BASKI İDDİASI


Hakkında 6 aydan 1 yıla kadar hapis cezası istemiyle Adana 9'uncu Sulh Ceza Mahkemesi'nde dava açılan S.B., ilk duruşmada poliste verdiği ifadeyi kabul etmediğini belirtti. Emniyette polislerin baskı kurduğunu öne süren S.B., "Poliste verdiğim ifademi kabul etmiyorum. Polisler, 'Bu şekilde ifadeni imzalarsan serbest kalırsın. Bunu imzalarsan seni serbest bırakırız, yoksa nezarethanede kalırsın' dediler. Ben de imzaladım. Ben otobüste mastürbasyon çekmedim. Suçsuzum" diye konuştu.


AVUKAT DA POLİSLERİ SUÇLADI


S.B.'nin avukatı Okan Özsarı da polislerin müvekkiline baskı kurduğunu iddia ederek, "Müvekkilim o gün provaları olduğu için, gitmesi gerektiğini söylemiş. Kendisine baskı kurmuşlardır. 'İmzalamazsan basına yansır, rezil olursun ve kalırsın, iki gün nezarethanede tutarız' şeklinde baskı kurarak imzalatmışlardır. Müvekkilim suç işlememiştir, burada yaptığına dair delil ve inceleme yok" dedi. 


Olayla ilgili tutanağı imzalayan polislerin dinlenilmesine karar veren hakim, duruşmayı erteledi.