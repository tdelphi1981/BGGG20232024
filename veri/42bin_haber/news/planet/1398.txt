Bin Alinin altınları İstanbul ve Dubaide buhar oldu
Fransız Nice Matin gazetesi, devrik Tunus lideri Zeynel Abidin Bin Ali ile karısı Leyla Trabelsinin ülkeyi terk etmesinin ardından kaybolduğu açıklanan 1.5 ton altının hangi yolla kaçırıldığının peşine düştü.
Gazete yaptırdığı bir buçuk yıllık araştırma sonunda, altınların, kaçakçılık çetelerinin taşıyıcı kuryeleri aracılığı ile Fransanın Nice, Marsilya, Paris Orly ve Charles de Gaulle havalimanlarından kaçırıldığını tespit etti.  
Kaçakçıların bu havalimanlarından sistemli bir şekilde haftada birkaç kez giriş-çıkış yapıp gümrüğe transit geçiş deklarasyonu yaparak, Nisan 2012ye kadar tam 1,800 külçe altını kaçırdıkları ortaya çıktı. Habere geniş yer veren Le Point dergisi, kaçırılan altınların Tunustan Fransa havalimanlarına götürüldüğünü; oradan da kaçakçıların güzergahı olan İstanbul ve Dubaiye aktarıldıktan sonra buharlaştığını ileri sürdü. 
Son olarak geçtiğimiz Çarşamba günü, 12 kilo altını Tunusun Djerba havalimanından Fransanın Nice havalimanına getirdikten sonra transit geçiş deklarasyonu yaparken şüphelenilen kuryelerle ilgili araştırma yapılınca, kaçakçıların çeşitli havalimanlarından 150 kez altın külçeleriyle geçtikleri tespit edildi. 
BİLİNENDEN DE FAZLA
Avrupa ülkelerinin devrik lider ve ailesi ile yandaşlarının banka hesaplarını dondurmasıyla bu kaçakçılık yoluna başvurulduğu ve Tunus Merkez Bankasından kaybolduğu belirtilen 1.5 ton altının 45 milyon euro değerinde olduğu açıklanmıştı. Oysa şimdiye kadar Tunustan çıkarılıp Fransız havalimanlarından geçişte gümrüklere deklare edilerek kaçırılan 1,800 külçe altının 72 milyon euro değerinde olduğu belirtildi. 
Fransa Gümrük yetkilileri sınırlardan altın geçişlerinde yasa dışı bir durum olmadığını zira 2007de çıkarılan bir kanunla gümrüklerden geçerken 10 bin euro ve üzerine paranın deklare edilmesi gerektiğini, oysa altın için böyle bir şeyin söz konusu olmadığını ancak AB ülkeleri çıkışları için deklarasyon gerektiğini belirtti.