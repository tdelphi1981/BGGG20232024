Donmak üzereyken bulundu
Suriye'deki olaylarda birçok bebek öldü, yaralandı ya da hastalandı. O ise tam sınırda bulundu. Ölümle yaşam arasındaki sınırda... Ne annesi var ne babası ne de bir ismi...
Gaziantep'in Karkamış Sınır Kapısı yakınlarında terk edilmiş bir bebek bulundu. Soğuktan donmak üzereyken kurtarılan bebek, hastaneye kaldırılarak yoğun bakım ünitesine alındı. 
Karkamış Gümrük Muhafaza Müdürlüğü yakınlarındaki bir tarladaki bebeği, ilk olarak vatandaşlar gördü. Vatandaşların durumu 112 Acil Servis ekiplerine bildirmesinin ardından olay yerine gelen sağlık görevlileri, sınırın diğer tarafına beze sarılarak bırakılan ve donmak üzere olduğu belirtilen bebeğe, ilk müdahaleyi yaparak Nizip Devlet Hastanesi'ne kaldırdı. Acil serviste kontrolden geçirilen ve 10 günlük olduğu belirtilen erkek bebek, Yeni Doğan Yoğun Bakım Ünitesi'ne alındı.  
Hastane başhekimi Mehmet Cengiz Öztop, dün akşam saatlerinde bulunduğunda, bebeğin genel durumunun kötü olduğunu söyledi. 
Üşümüş halde bulunan bebeğe doğum sonrasında Suriye'de bir hastanede müdahale edildiğinin belirlendiğini ifade eden Öztop, Şu ana kadar bebeğin anne, baba ve herhangi bir yakını tespit edilemedi. Bu nedenle biz minik yavruyu hastanemize kabul ettik. Hemşirelerimiz bebeğe ikinci anneleriymiş gibi bakıyorlar dedi. 
Öztop, olayın adli makamlara intikal ettirildiğini söyledi.  
 