Ünlü milyarder Lebedev'den kaset savunması
İngilterenin önde gelen gazetelerinden Independent ve London Evening Standardın milyarder patronu Alexander Lebedev, kendisini iki hayat kadınıyla yatakta gösteren görüntülerin KGB tarzı bir karalama kampanyası olduğunu öne sürdü. Lebedev görüntülerin amacının kendisine maksimum zarar vermek ve piyasadan çekilmesini sağlamak olduğunu söyledi.
Moskovada bir apartman dairesinde çekilen görüntülerin ofisine düzenlenen bir polis baskını sonrası ortaya çıktığını belirten Lebedev, asıl amacın kendisini bankasının başından çekilmeye zorlamak olduğunu ifade etti. 
Sunday Times gazetesine verdiği röportajda kendini savunan Lebedev, seks kasetinin kendisine  yönelik benzersiz ve çok gelişmiş bir kampanyanın bir parçası olduğunu belirtti. Kendisi de eski bir KGB ajanı olan Lebedev bu kampanyanın, bir grup suçlu ile güvenlik kuvvetleriyle bağlantılı yolsuzluğa bulaşmış devlet yetkilisi tarafından ifade edildiğini de öne sürdü. 
Amaç şirketlerimi elimden alıp beni Rusyanın dışına sürmek. Bu işin arkasında birçok insan var. Bir kısmı paramı istiyor diğerleri ise benden kurtulmak istiyor çünkü onları açık açık yolsuzlukla suçladım. Kaset ailemi yıkmak için kullanıldı ama başarılı olamadı diyen 53 yaşındaki Lebedev, kaset internete yüklenmeden birkaç ay önce kendisine şantaj yapıldığını da anlattı. 
KGB'NİN BAL TUZAKLARI
Kaseti ortadan kaldırmak için kendisinden birkaç milyon dolar istendiğini de söyleyen Lebedev, Benim gizleyecek bir şeyim yok dedi. Videoda Lebedevin farklı kadınlarla en az dört farklı seferde çekilmiş görüntüleri yer alıyor. Özellikle Soğuk Savaş yıllarında Rus gizli servisi KGB bu tür bal tuzaklarını batılı yetkililer üzerinde çok sık kullanmıştı. KGBnin bugünkü FSBde de bu tür yollara hala başvurulduğu biliniyor. 
Milyarder medya patronu görüntülerin 2005 yılında yani kendisinden 26 yaş küçük eski model ikinci eşi Elena Perminova ile evlenmeden önce çekildiğini açıkladı. Aynı zamanda Rusyanın muhalif gazetelerinden Novaya Gazetanın da ortağı olan Lebedev Kremlinin şimşeklerini üzerine çektiğini ve bu yüzden takip edildiğini öne sürüyor. 
Lebedev, geçtiğimiz yıl da televizyonda yayınlanan bir tartışma programı sırasında bir başka işadamını yumruklaması sonucu olay olmuştu. Normal koşullarda maksimum 15 gün hapisle cezalandırılacak olayla ilgili kapsamlı bir soruşturma başlatılmıştı. Lebedev şu an 5 yıl hapis istemiyle yargılanıyor.