294 milyon dolarlık ikramiyeyi kazananlar belli oldu
ABD'de geçtiğimiz günlerde yapılan ve tarihinin en büyük ikramiyesini veren Powerball çekilişinin kazananları belli oldu. Yaklaşık 588 milyon dolarlık ikramiyenin yarısını Missouri'den Hill Ailesi kazandı. Çift, beş yıl önce Çin'den bir bebek evlat edindiklerini, bu ikramiyeyle aynı şeyi bir kez daha yapmak istediklerini söyledi.
Powerball talihlileri Mark ve Cindy Hill ellerinde büyük ikramiyeyi kazanan iki biletten biriyle kameraların karşısına geçti. 
Haziran 2010'da işten çıkarıldığını belirten Cindy Hill, "Biletimizdeki numaraları kontrol ederken kalp krizi geçiriyorum sandım" dedi. 
Bir et işleme tesisinde teknik eleman olarak çalışan Mark Hill ise beş yıl önce Çin'den bir bebek evlat edindiklerini, bu ikramiyeyle aynı şeyi bir kez daha yapmak istediklerini söyledi. 
Toplam dört çocukları olan Hill çifti torunlarının ve yeğenlerinin eğitim masraflarını karşılayacaklarını belirtti. 
ESRARENGİZ TALİHLİ 
Arizona'da ise bir süpermarketin kameralarına takılan görüntüdeki kişinin diğer kazanan biletin sahibi olduğu iddia edildi. 
Görüntülerdeki kişi önce biletini kendisi kontrol ediyor. Sonra gözlerine inanamayarak dükkandaki çalışanlar ve diğer müşterilere de elindekinin kazanan bilet olduğunu doğrulatıyor. 
Sonra bir anda koşa koşa dükkandan çıkan talihli birkaç dakika sonra satın aldıklarının parasını ödemek için geri dönüyor. 
Arizonalı talihliyle ilgili Powerball yetkililerinden ya da talihlinin kendisinden bir açıklama henüz gelmedi. Ama söz konusu görüntülerin çekildiği marketin çalışanı Kamran Afgan, "Gözlerimle gördüm, elindeki bilet gerçekti ve üzerinde kazanan numaralar yazılıydı" dedi. PİYANGOYU KAZANDIĞINI BÖYLE ÖĞRENDİ