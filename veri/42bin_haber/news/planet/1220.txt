Gerçek Rambo intihar mı etti
ABD'de polis teşkilatından çıkarılması üzerine intikam yemini ederek üç kişiyi öldüren eski polis memurunun, kıstırıldığı dağ kulübesini ateşe vererek intihar ettiği tahmin ediliyor.
ABD'de günlerdir yakalanamayan ve Gerçek Rambo diye anılmaya başlanan Christopher Dorner, sonunda California'daki bir dağ kulübesinde kıstırıldı. 

Yetkililer, tek el silah sesi gelen kulübede başlayan yangının söndürülmesinin ardından içeride bulunan yanmış haldeki cesedin eski polis memuru Dorner'a ait olduğunun sanıldığını belirtti.   
San Bernardino ilçesi şerifi sözcüsü Cynthia Bachman, yaptığı açıklamada, "Ölen kişinin Dorner olduğuna inanmamızı gerektirecek nedenlerimiz var" diye konuştu. Bachman, yangının nasıl başladığına ilişkin bir bilginin kendisine ulaşmadığını sözlerine ekledi. 
Big Lake Bear adlı turistik bir kasabanın yakınında bulunan kulübede çıkan yangın, olayı helikopterden canlı olarak veren televizyon ekiplerince görüntülendi. Görüntülerde yangını söndürmek için hiçbir çabanın gösterilmediği ve kulübenin yanmaya terk edildiği görüldü. 
San Bernardino ilçesi Şerif Departmanı'ndan Dorner'ın kulübede kıstırılmasının ardından yapılan açıklamada, California eyaletine bağlı San Bernardino dağlarının güneyindeki bir kulübede kıstırılan eski polisin açtığı ateş sonucu iki polisin yaralandığı ve tedavi edilmek üzere hastaneye kaldırıldığı bildirilmişti. 
Yetkililer, polislerden birisinin kaldırıldığı hastanede hayatını kaybettiğini belirtti.

İNTİKAM YEMİNİ ETMİŞTİ
Kendisine siyahi olduğu için ayrımcılık yapılarak görev yaptığı Los Angeles Polis Teşkilatı'ndan (LAPT) uzaklaştırıldığı gerekçesiyle teşkilata karşı savaş açan Dorner'ın, polis teşkilatıyla sorunları 5 yıl öncesine gidiyor. 
Dorner'ın LAPT ile savaşı, kendi eğitim memuru hakkında, akli dengesi bozuk bir şüpheliye tekme attığına ilişkin aslı olmayan bir rapor hazırladığı gerekçesiyle teşkilattan atılmasıyla başladı. 
Dorner, Facebook sayfasında yazdığı öfke dolu bildirisi ile eski bir polis yüzbaşısının kızı ile nişanlısının öldürülmesi olayı arasında bağlantı kurulması üzerine 6 Şubat'tan itibaren kanundan kaçmaya başladı. 
"Gerçekleri ifşa ettiği için her şeyi, özellikle de temiz ismi elinden alınan bir kişinin neler yapabileceğini göreceksiniz. Uyuyan devi uyandırdınız" şeklindeki ifadelerin yer aldığı bildiri üzerine harekete geçen Los Angeles polisi, Dorner'ın hedefi olabilecek 50'yi aşkın aileyi koruma altına aldı. 
Dorner'ın hedef listesinde ilk sırayı, Dorner'ı disiplin kurulunda temsil eden Los Angeles Polis Teşkilatı'nda görevli bir yüzbaşı olan Randal Quan alırken, ilk kurbanlarıysa Quan'ın 28 yaşında kızı Monica Quan ile nişanlısı 27 yaşındaki Keith Lawrence oldu. 
Meksika'ya gitmek için başarısız bir tekne kaçırma girişiminin ardından Los Angeles'ın güneyindeki Corona bölgesinde geçen hafta yeri saptanan Dorner burada polisle girdiği çatışmada bir polisi başından yaraladı. Bu olaydan 20 dakika sonra da kırmızı ışıkta bekleyen iki polis memuruna ateş açan Dorner, tecrübeli bir polisi öldürdü, eğitimi altındaki diğer polisi de yaraladı. 
Las Angeles Polis Şefi Charlie Beck, Dorner'ın siyahi olduğu için polis teşkilatında ayrımcılığa uğradığı iddialarını başlangıçta görmezden gelmiş, ancak daha sonra Dorner'ın polis teşkilatından atılması konusunda yeniden bir soruşturma açacağını söylemişti. 
Beck, yeni soruşturma açma kararını, Dorner'ın gönlünü almak için değil, kentteki siyahilerin polise olan güvenini yeniden kazanmak amacıyla aldığını bildirmişti.