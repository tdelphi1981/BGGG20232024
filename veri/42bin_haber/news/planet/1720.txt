Helikopter haberi bizi üzdü
Anadolu Ajansı Kurumsal İletişim Müdürlüğü, dün Hürriyetin birinci sayfasında kullandığı AAya özel helikopter düşürdüler başlığını son derece üzücü bulduğunu belirtti.
Anadolu Ajansı Kurumsal İletişim Müdürlüğü, dün Hürriyetin birinci sayfasında kullandığı AAya özel helikopter düşürdüler başlığını son derece üzücü bulduğunu belirtti. Eleştiriye maruz kalan başlık altında AAnın Suriyenin Halep kenti yakınlarında muhaliflerin düşürdüğü helikopteri nasıl görüntülediği anlatılıyordu. AAnın açıklamasında şu ifadeler yer aldı: 
Kurumumuzu ve habercilerimizi rencide edici bu sunumun, okuyucular nezdinde, ortaya konan emeğe gölge düşürücü haksız bir şüphe içerdiği açıktır. Üstelik haberin içeriğinde, başlığa çekilen ifadeleri haklı çıkaracak en ufak bir detay da bulunmamaktadır.  
Haberi veriş şekliniz, başta Suriyedekiler olmak üzere habercilerimizi hedef gösteren, can güvenliklerini tehlikeye atan bir yayın niteliğindedir. Bölgedeki gelişmeleri başından beri yakından takip eden muhabirimiz, bahse konu haberi yapmak için canını ortaya koyarak, büyük bir habercilik örneği göstermiştir. 
Dolayısıyla ortada, ne şahsına özel bir haber kurgusu ne de bir ayrıcalık bulunmaktadır. Muhabirimiz, bu hayalini gerçekleştirmiş ve her anlamıyla takdiri hak etmiştir. Abonelerimizden de bizleri takdir etmeseler de haberlerimizi yansız kullanmalarını beklemenin en temel hakkımız olduğu düşüncesindeyiz.

OKUR TEMSİLCİSİ FARUK BİLDİRİCİ YAZIYOR 
Hürriyet haklı mı 
Fotoğrafı gördüğümde Nasıl oldu da muhaliflere bu kareyi yakalayabilecek kadar yaklaşabildiler diye düşünmüştüm. Sanırım aynı duyguyu Hürriyet Yazı işleri ve Dış Haberler Servisinden Cengiz Özbek de hissetmiş ki, o fotoğrafı çeken AA muhabirini arayıp öyküsünü öğrenme ihtiyacı hissetmiş. İyi de yapmışlar, öyküsünü yazmayı hak eden bir fotoğraf var ortada. 
Haberden AA muhabiri Abdurrahman eş Şerifin sırf o fotoğrafı çekebilmek için bölgeye gittiğini, muhaliflerle birlikte 15 gün havaalanı çevresinde beklediklerini öğreniyoruz. Yani gazeteci helikopter düşürülmesini görüntüleyebilmek için pusuya yatmış. Herhalde muhalifler de biliyorlar gazetecinin füze ateşleme sahnesi için beklediğini.   
O fotoğrafı çekmesinde de yarar görüyorlar! Neden? Ne kadar güçlü olduklarını, ne kadar iyi savaştıklarını anlatabilmek için. Nitekim AA da AA ekibi, Özgür Suriye Ordusunun Suriye ordusuna ait helikopteri termal füzelerle düşürme anını saniye saniye görüntüledi notuyla servise koymuş haberi ve fotoğrafları. 
Bir gazetecinin işlevi, savaşan taraflardan birinin gücünü anlatmak olmasa gerek. Tam tersine gazetecinin görevi savaşın dehşetini gözler önüne sermek, savaşa karşı tavır almak olmalı. 
Başlığın AAyı üzmesi anlaşılır bir durum. Zira başlıktaki özel sözcüğü, iliştirilmiş gazetecilik ürünü olan o fotoğraflara eleştirel yaklaşıyor. Haksız da değil. Elbette muhalifler, sırf AA muhabiri o fotoğrafı çeksin diye mi o helikopteri düşürdüler bilmiyoruz. Ama gazetecinin günlerce muhaliflerle birlikte o fotoğraf için pusuya yattığını, o kadar yakından fotoğraf çekilmesine izin verdiklerini AA muhabirinin haberde anlattıklarından öğreniyoruz.  
Bir anlamda o sahne gazeteci için hazırlanıyor, o da fotoğrafı çekiyor. Ya o helikopterde ölen insanlar? Onlardan hiç bahis yok. Ne yazık ki, gazeteci, ölümü ve savaşın dehşetini yansıtmanın değil, ÖSOnun gücünü aktarmanın peşinde. Savaş muhabirliği bu değil...