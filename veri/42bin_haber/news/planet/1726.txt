İran, Chavez için ulusal yas ilan etti
İran, Venezüella Devlet Başkanı Hugo Chavez'in ölümüyle ilgili olarak ülkede yarının yas günü ilan edildiğini açıkladı. İran Cumhurbaşkanı Mahmud Ahmedinejad ise Chavez'i Mehdi'ye benzetti.
İran devlet televizyonu, Chavez'in hayatını kaybetmesinin ardından ülkede yarın ulusal yas günü ilan edildiğini duyurdu. İran Cumhurbaşkanı Mahmud Ahmedinejad, Chavez'in cenaze törenine katılabileceğini ifade etti. 
Ahmedinejad, Chavez'in ölümü dolayısıyla yayınladığı mesajda ise Chavez'in ölümünden büyük üzüntü duyduklarını belirterek, tüm dünyaya başsağlığı dileklerinde bulundu. 
İran lideri, "Venezüella halkı cesur ve yiğit bir evladını, dünya bilge ve devrimci bir lideri kaybetti" ifadesini kullandı. 
Associated Press'in haberine göre, Ahmedinejad, "Chavez şüphesiz İsa ve Mehdi ile birlikte Dünya'ya geri gelecek ve ikisinin dünyada iyilik, barış ve adaleti sağlamalarına yardım edecek" dedi. 
İran ve Latin Amerika'da en yakın müttefiki Venezüella, ABD karşıtlığı konusundaki tavırlarını net bir şekilde ortaya koyarak, ekonomik ve siyasi ilişkilerini geliştirmişlerdi. 
Chavez, hükümete geldiğinden beri İran'a 13 ziyarette bulunurken, Ahmedinejad da 2005'den bu yana altı kez Venezüella'ya gitmişti.