Dünyada Boeing 787 Dreamliner endişesi
Japon havayolu şirketi All Nippon Havayolları'na (ANA) ait Boeing 787 Dreamliner tipi yolcu uçağının acil iniş yapması ve ardından aynı tip uçakla yapılacak tüm uçuşların iptal edilmesi üzerine, başka ülkelerde de dreamliner alarmı verildi.
Japon havayolu şirketi All Nippon'a ait Boeing 787 Dreamliner yolcu uçağı dün elektrik aksamındaki sorun nedeniyle acil iniş yapmıştı. Ardından iki Japon havayolu şirketi bu uçakları sefere çıkartmama kararı almıştı. 
Bunun üzerine ABD Federal Havacılık İdaresi de ülkedeki havayolu şirketlerine, bataryalarındaki teknik arızadan kaynaklanan yangın riski giderilene kadar Boeing 787 Dreamliner uçaklarının seferlerinin durdurulması talimatını verdi. 
Hindistan havacılık kurumu da Air India havayolu şirketinden, filosundaki 6 Boeing 787 uçağının seferlerini durdurmasını istedi. Şili'de de bu uçakların kullanımı geçici bir süreliğine durduruldu. 
Boeing şirketiyse, 787 Dreamliner tipi yolcu uçaklarının güvenliğinden emin olduklarını açıkladı.  
  JAPONYADA BOEING 787 DREAMLINER ALARMI  
Geçtiğimiz haftalarda, 787 Dreamliner uçaklarında yakıt sızıntısı, kokpit camında çatlak, fren sorunları ve elektrik kaçağı gibi sıkıntılar meydana gelmişti. Ancak uzmanları en fazla endişelendiren bataryalardaki arıza oldu.