Hollandada imam eğitimi sonlandırılıyor
Hollanda'da camilerde görev yapacak imamların eğitilmesi amacıyla devlet tarafından başlatılan imam eğitimi programı sonlandırılıyor.
Ülkede 2006 yılında camilerde görev alacak imamların yetiştirilmesi amacıyla Inholland Yüksek Okulu'nda başlatılan imam eğitiminin ekonomik gerekçelerle sonlandırıldığının açıklanmasına karşın, bu gerekçe Müslümanlarca inandırıcı bulunmadı. 
EN PAHALI EĞİTİMİMİZ 
Halen 105 öğrencinin devam ettiği bölümün 2018 yılında tamamen  kapatılacağını belirten Inholland Yönetim Kurulu Başkanı Doekle Terpstra, en pahalı eğitimiz diye tanımladığı bölüme bu tarihten sonra öğrenci alınmayacağını açıkladı. 
2006 yılında dönemin uyum bakanının zorlaması sonucu devlet ile Müslümanlar Arası İletişim Organı'na (CMO) bağlı kurumların onayıyla başlatılan eğitimde, Hollandaca'ya ve ülke kültürüne vakıf imamların yetiştirilmesinin amaçlandığı belirtilmişti. 
Söz konusu eğitimin başlaması sürecini yakından takip eden dönemin CMO Genel Sekreteri Cevdet Keskin, AA muhabirine yaptığı açıklamada, eğitimin sonlandırılması kararına şaşırmadığını söyledi. 
İmam Eğitiminin dönemin Uyum Bakanı Rita Verdonk'un bir nevi  zorlamasıyla hayata geçirildiğine işaret eden Keskin, Hollanda'daki Müslüman ailelerin, çocuklarını ilgili eğitime yönlendirmede çok da istekli davranmadıklarını dile getirdi.
         
MÜSLÜMANLAR ORGANİZE ETMELİ' 
2005 yılında Türkiye'den uzmanlar getirerek konuyu farklı platformlarda derinlemesine ele aldıklarını kaydeden Keskin, uzmanların da o dönem bu eğitimin başarı şansını yüksek bulmadıklarını vurguladı. 
Keskin, şöyle konuştu: Başarılı olma şansı zaten çok azdı. Birincisi Müslüman aileler bu konuda çocuklarını bu bölüme göndermede çok hevesli değiller. İkincisi Hollanda eğitim sisteminde yüksek okul ve üniversite kavramları Türkiye'dekinden çok farklı. Üniversitede daha ziyade  bilimsel amaçlı eğitim verilmesine karşılık, yüksek okul, mesleğe yönelik yüksek öğrenim anlamını taşıyordu. İmamlığı da bir meslek olarak gören Hollanda mentalitesi, yüksek okul eğitimini imamlık için yeterli görmekteydi.       
CMO Genel Sekreteri Cevdet Keskin, söz konusu eğitimin Müslümanların isteği, ihtiyacı ve organizasyonuyla olması gerektiğini kaydeden Keskin Bir Hristiyan okulunda imam yetiştirilmesi fikri baştan yanlıştı. Devlet baskısıyla da olsa bu iş başarılı olamazdı, şimdi bu görülmüş oldu dedi.  
  
  

 