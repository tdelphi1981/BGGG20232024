Obama, silah kontrolü konusunda adım attı
ABD Başkanı Obama, Kongre'nin onayına gerek olmayan 23 başkanlık emrini onayladı ve Kongre'ye bir dizi öneride bulundu.
Kongre'ye de askeri tarzdaki silahların satışının yasaklanması ve silah alımında kişilerin evrensel standartlarda geçmiş araştırmasının yapılması gibi konularda düzenleme yapması için çağrı yaptı. 
Obama Beyaz Saray'da, silah şiddeti mağdurları, mağdurların aileleri, 20'si çocuk 26 kişinin hayatını kaybettiği Newton'tan gelen aileler, silah kontrolüyle ilgili çalışan sivil toplum örgütleri, sporcular, bazı yönetim ve Kongre üyelerinin katılımıyla bir basın toplantısı düzenledi. Obama'nın konuştuğu kürsünün yanına da Obama'ya silah kontrolü konusunda mektup yazan 4 küçük öğrenci oturdu. 
Obama, konuşmasında, çocukları korumanın ayrılıklar yaratan bir sorun olmaması gerektiğini belirterek,Toplum olarak çocuklarımızı korumak birinci görevimiz ve buna göre yargılanacağız. Bu konuda kendi üzerine düşeni yapacağım dedi. 
Yanında oturan 4 öğrencinin kendisine yazdığı mektuplardan bölümler okuyan Obama, Onların sesi bizi değişime çağırıyor dedi. 
20 YILDIR YAPILAN EN KAPSAMLI PLAN 
Newton'daki saldırıdan bu yana, ABD'de bir ay içinde 900 kişinin silahlı şiddet nedeniyle hayatını kaybettiğine dikkati çeken Obama, bu nedenle şimdi harekete geçme zamanı olduğunu ve bu konuda kendi üzerine düşeni yapacağını söyledi. 
Obama, ABD Başkan Yardımcısı Joe Biden başkanlığında bir ay süren araştırmalar sonucunda hazırlanan öneriler doğrultusunda, silah kontrolünü sağlamak için 23 ayrı başkanlık emrini açıkladı. 
Söz konusu planın, 500 milyon dolarlık, 20 yıla aşkın süredir silah kontrolü konusunda yapılan en kapsamlı plan olduğu belirtiliyor. 
KONGRE'YE ÇAĞRI YAPTI          
Obama, kalıcı ve gerçek bir değişim yaratmak için bazı konularda Kongre'nin harekete geçme zorunluluğu bulunduğunu belirterek, Kongre'ye de bir dizi çağrıda bulundu. 
ABD'de silah alan kişilerin yüzde 40'ının herhangi bir geçmiş araştırması yapılmadan silah sahibi olduğuna işaret eden Obama, Kongre'den, silah fuarlarında satılanlar dahil, silah alımında, kişilere geçmiş araştırmasının yapılmasının zorunlu tutulması konusunda düzenleme yapmasını istedi. 
Obama, askeri tarzdaki silah ve mühimmatların satışının yasaklanması konusunda da Kongre'ye çağrı yaparak, Savaşlar için dizayn edilen bu silahlar sinema salonuna girmemeli dedi. 
ABD HALKINA ÇAĞRI         
Obama, anayasanın silah alımını kişisel özgürlük olarak gören ikinci maddesine karşı olmadığını ifade ederek, silah sahipliği geleneğine, spor amaçlı silahların kullanılmasına saygı duyduğunu da söyledi. 
Silah kontrolü konusundaki tüm düzenlemelerin hayata geçmesinin zorlu bir süreç olduğunu belirten Obama, Kongre ve vatandaşları silah lobileri ve çıkar gruplarının propagandalarına karşı uyardı. 
Amerikan halkına seslenen Obama, Değişimin tek yolu Amerikan halkının bunu talep etmesi. Bunu Amerikan halkı talep etmeden yapamayız dedi. 
Obama, vatandaşlardan Kongre üyeleriyle temasa geçmelerini isteyerek,  Kongre üyelerine, silah lobilerinden A derecede puan ve seçim kampanyalarına destek almanın mı yoksa bir çocuğun hayatta kalmasının mı daha önemli olduğunu sormalarını istedi. 
Obama, Newton'da hayatını kaybeden Grace adlı öğrencinin yaptığı resmi de Oval Ofis'teki özel çalışma bölümünün duvarına astığını söylerken, Grace'in ailesi gözyaşlarını tutamadı. 
Obama, konuşmasının ardından 23 başkanlık emrini imzalayarak, yürürlüğe koydu.