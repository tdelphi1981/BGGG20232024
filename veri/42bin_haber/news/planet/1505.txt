Kerry'den Patriot açıklaması
ABD Dışişleri Bakanı John Kerry, Alman Patriot birliklerinin Türkiye'de konuşlandırılmasının önemli olduğunu söyledi.
Kerry, Berlin'de Alman mevkidaşı Guido Westerwelle ile yaptığı görüşme sonrası düzenlenen basın toplantısında, Almanya'nın Suriye rejimine yaptığı baskıyı artırmasından dolayı teşekkür ederek, Alman Patriot birliklerinin Türkiye'de olması önemli. Suriye muhalefetinin desteklenmesi de önemli dedi. 
Afganistan'da ABD'ye desteklerinden dolayı Almanya'ya teşekkür eden Kerry, Almanya'nın dünyada en önemli ve etkili partnerlerinden biri olduğunu kaydetti.

İRAN İLE DİPLOMATİK ÇÖZÜM
İran ile ilgili bir soru üzerine Kerry, Almatı'da İran'ın nükleer programı konusunda görüşmelerin sürdüğünü, bu görüşmeler konusunda şimdilik bir şey söylemenin yanlış olacağını belirtti. 
5 1 ülkelerinin somut adımların atılması konusunda önerilerde bulunacaklarını ifade eden Kerry, bugün yapılan görüşmelerden diyaloğu ilerletmek ve İran'ın diplomatik çözüm yolu konusunda karar vermesini ümit ettiğini kaydetti.

SURİYE İÇİN ROMA TOPLANTISI ÖNEMLİ
Suriye konusundaki soru üzerine de Kerry, Roma'da yapılacak toplantıya işaret ederek, burada aktif rol oynama konusunda olanakların bulunup bulunmayacağına bakılacağını belirtti. 
Kerry, Rusya Dışişleri Bakanı Sergey Lavrov ile de görüşeceğini, ancak gündemde neler olacağı konusunda şimdilik bir şey söyleyemeyeceğini ifade etti.

WESTERWELLE, ABD İLE SERBEST TİCARET BÖLGESİ İSTEDİ
Almanya Dışişleri Bakanı Westerwelle de Roma'da yapılacak toplantının yapılmasının önemli olduğunu belirtti. 
Westerwelle, uluslararası toplumun Suriye'deki çatışmayı durdurma görevi olduğunu belirterek, Suriye'deki ulusal koalisyonu kilit partner olarak gördüklerini ve Roma'da ulusal koalisyonu güçlendirmek için atılacak adımların görüşüleceğini kaydetti. 
Westerwelle, İran'ın nükleer programı konusunda diplomatik çözümden yana olduklarını yineledi. 
Almanya Dışişleri Bakanı, ABD ile transatlantik ilişkiyi geliştirmek istediklerini belirterek, serbest ticari bölgenin oluşturulmasının ekonomik büyümeyi ve yeni istihdam olanaklarını artıracağını belirtti. 
Westerwelle, serbest ticaret bölgesi konusundaki çalışmaların hızlandırılması gerektiğini ve bu konuda görüşmelerin yaz aylarında başlayabileceğini kaydetti.