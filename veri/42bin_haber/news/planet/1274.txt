Suriye Baş Müftüsü: Erdoğan beni çok şaşırttı
Suriye Baş Müftüsü Ahmet Bedrettin Hassun, Başbakan Recep Tayyip Erdoğan'ın "Beşar Esad'la ilgili tutumunu değiştirmesinin kendisini çok şaşırttığını söyledi.
Lübnan televizyonu El Mayadin'e konuşan Hassun, "Türkiye Başbakanı Erdoğan ile kriz başlamadan önce yaptığımız konuşmada Devlet Başkanı Esad'a saygı gösterdiğini ve Suriyenin kaosa sürüklenmesinden endişe duyduğunu söylemişti. Fakat sonraki tutumları beni çok şaşırttı" dedi. 
Suriye resmi haber ajansı SANAnın bildirdiğine göre, Baş Müftü Hassun, Türkiye'nin "sınırlarını katillere, hırsızlara ve suçlulara açarak" kime hizmet ettiğini anlamadığını sözlerine ekledi. 
"TÜRK SUBAYLAR ÖLDÜRÜLDÜ" İDDİASI
Bu arada İran resmi yayın organı Press TV'nin "Syria Now" haber sitesine dayandırdığı iddiaya göre, dün Halepteki çatışmalarda dört Türk subay öldü. 
Haberde, El Bab bölgesinde öldürüldüğü öne sürülen Türklerin rejim güçlerine karşı muhaliflerle beraber savaştığı iddia edildi.