Netanyahu'dan "vurmaya devam" mesajı
İsrail savaş uçakları ve helikopterlerinin Gazze ve İsrail'e sınır olan Filistin kentlerini bombaladığı bildirildi. Haftalık kabine toplantısının başında konuşan İsrail Başbakanı Binyamin Netanyahu ise "Saldırılara karşı sert ve saldırgan biçimde yanıt vermeyi sürdüreceğiz" dedi.
İsrail ordusunun, Gazze Şeridi'nin güneyindeki uluslararası havaalanı bölgesine düzenlediği saldırıda 1 Filistinlinin yaralandığı bildirildi. 
Gazze'deki Filistin Hükümeti sağlık bakanlığı Sözcüsü Eşref el-Kudre, İsrail ordusu tarafından Gazze Şeridi'nin güneyine düzenlenen hava saldırısında vücudunun birçok yerinden yaralanan Filistinli gencin Refah'ta tedavi altına alındığını belirtti. 
Kudre, "İsrail saldırılarının giderek artmasından endişe duyuyoruz" dedi. 
Gazze İçişleri Bakanlığı Sözcüsü İslam Şehvan da, sınıra yakın tüm emniyet merkezlerinin boşaltıldığını ve halkın sınıra yakın bölgelerden uzak durmaları konusunda uyarıldığını açıkladı. 
EĞİTİME ARA VERİLDİ 
Gazze Eğitim Bakanlığı'ndan yapılan açıklamada, devam eden bombalı saldırılar sebebiyle İsrail sınırına yakın 5 okulda eğitime ara verildiği belirtildi. 
Öte yandan İsrailli yetkililer ise Gazze Şeridi'nden atılan roketler sebebiyle, Gazze'ye yakın Gan Yavne, Aşkol, Şa'ar Hanegev yerleşim birimlerinde eğitime ara verildiğini açıkladı. 
İsrail ordusunun dün akşamdan bu yana düzenlediği hava saldırılarında çoğu sivil altı Filistinli öldü, 38'i yaralandı. 
Gazze'den İsrail'in güneyindeki Şa'ar Hanegev ve Siderot yerleşim birimlerine atılan roketler sebebiyle yedi İsraillinin hafif şekilde yaralandığı belirtilmişti. 
"TEK SORUMLU HAMAS" 
Filistinli gruplardan bu olayın sorumluluğunu üstlenen olmadı. Olay sonrası İsrail Savunma Kuvvetlerinin Gazze'de bazı yerleri misilleme olarak vurduğu belirtildi. 
Açıklamanın devamında İsrail Savunma Kuvvetleri'nin, İsrailli sivillere ve İsrail devletine yönelik hiçbir saldırıya tolerans göstermeyeceği belirtilerek, Gazze'den yapılan tüm saldırıların tek sorumlusunun Hamas olduğuna vurgu yapıldı. 
Öte yandan Hamas, yaptığı açıklamada İsrail'in Gazze'deki sivilleri öldürmesine sessiz kalmayacağını açıkladı. 
NETANYAHU'DAN SERT AÇIKLAMA 
İsrail Başbakanı Binyamin Netanyahu, Gazze'den İsrail'in güneyine yapılan roket saldırılarına ilişkin olarak, "Saldırılara karşı sert ve saldırgan biçimde yanıt vermeyi sürdüreceğiz" dedi. 
Başbakan Netanyahu, haftalık kabine toplantısının başında yaptığı açıklamada, İsrail'in saldırılara hızla yanıt verdiğini ve operasyonun devam edeceğini belirterek, "Saldırılara karşı sert ve saldırgan bir biçimde yanıt vermeyi sürdüreceğiz, saldırganlar İsrail Savunma Kuvvetleri tarafından ağır darbeler alıyor" dedi. 
Saldırılar karşısında İsrail'in sessiz kalmayacağını ifade eden Netanyahu, "Dünya şunu anlamalıdır ki İsrail, saldırılar karşısında bir kenarda oturup beklemeyecektir. Hazırladığımız çok yoğun bir saldırıyla cevap vereceğiz. Aynı zamanda Suriye sınırımızda ne olup bittiğini de yakından izliyoruz" diye konuştu. 
Netanyahu ayrıca, İsrail'in "Demir Kubbe" isimli füze kalkanı sisteminin bir benzerini de siber saldırılara karşı geliştirmeye çalıştıklarını bildirdi.