Başımıza yine uydu düşüyor
Sovyet Rusya döneminde 30 yıl önce dünya yörüngesine fırlatılan 2,5 ton ağırlığındaki Kosmos-1484 uydusunun önümüzdeki pazartesi 28 Ocak tarihinde yere çakılması bekleniyor.
Rus ve Amerikan uzay kontrol merkezleri tarafından yapılan hesaplamaları duyuran Vesti televizyon kanalı, miladını doldurmuş ve parçalara ayrışmış uydunun 28 Ocak TSI 8.20 sularında dünyaya geri dönüş yolculuğuna başlayacağını belirtti. Haberde uydunun yere çakılacağı saatin tutması durumunda Kore yarım adası bölgesine düşmesi beklendiği söylense de,  belirlenen zamandan 30 saat ileri geri kaymalar olabileceği için uydunun dünyanın herhangi bir bölgesine düşme olasılığı da göz önünde bulundurulduğu kaydedildi. Rusya ile Amerika uydunun atmosfere ne zaman gireceğini son ana kadar izleyerek, ilgili ülkeleri zamanında uyarmaya da çalışacak. 
Kosmos-1484 Sovyet uydusu 24 Haziran 1983 tarihinde uzaya gönderilmişti. Dünya yörüngesinden yer gözlem işlevini yürütmesi gereken uydu fırlatılmasından kısa bir süre sonra arıza yaparak kontrol dışına çıktı. 90lı yıllarda deposundaki yakıtın infilak etmesi sonucu uydu üç parçaya ayrıldı. İki küçük parçanın düşüş esnasında atmosferde yanarak yok olacağı tahmin edilirken, üçüncü büyük kütlenin yine de yer yüzeyine ulaşacağı bekleniyor.