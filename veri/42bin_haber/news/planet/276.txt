Arafat'ın mezarı 27 Kasım'da açılıyor
Eski Filistin lideri Yasir Arafat'ın mezarının 27 Kasım'da açılacağı bildirildi.
Filistin İnceleme Komisyonu Başkanı Tevfik et-Tayravi Ramallah'taki Filistin Kurtuluş Örgütü'nün (FKÖ) merkezinde düzenlediği basın toplantısında, Arafat'ın mezarının 27 Kasım Salı günü Fransa, İsviçre ve Rusya komisyonları tarafından cesetten numune almak üzere açılacağını kaydetti. 
Eski Filistin lideri Yasir Arafat'ın kesin ölüm nedeninin belirlenmesi amacıyla mezarının açılma çalışmalarına ilişkin son gelişmeleri basın mensuplarıyla paylaşan Tayravi, İsrail'in Arafat'a suikast düzenlediğine yönelik Filistin yönetiminin elinde deliller bulunduğunu iddia etti. 
Arafat'ın naaşı, halka kapalı askeri bir törenle aynı gün yeniden toprağa verilecek. 
Eski Filistin lideri Arafat'ın kesin ölüm nedeninin belirlenmesi amacıyla mezarını açma çalışmaları, 10 gün önce başlamıştı. 
Filistin Devlet Başkanı Mahmud Abbas, 8. ölüm yıl dönümünde, halk devrimini başlatan isim olarak tanıttığı Arafat'ın ölümünü Birleşmiş Milletler'e götüreceklerini açıklamıştı."