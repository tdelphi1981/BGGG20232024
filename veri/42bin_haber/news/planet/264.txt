Nazi gelininin arzusu
Sekizi Türk, biri Yunanlı dokuz göçmeni öldüren Neo-Nazi terör örgütü NSU'nun yaşayan tek üyesi Beate Zschaepe'nin ifade vermesini avukatlarının engellediği ortaya çıktı. Zschaepe, cezaevi sonrası yaşamı için hayaller kuruyor.
ALMANYA'da aynı tabancayla sekizi Türk, biri Yunanlı'nın dokuz göçmeni öldüren ve cinayet sonrasında da kurbanların fotoğraflarını çeken Neo-Nazi çetesi Nasyonal Sosyalist Yeraltı'nın (NSU) yaşayan tek üyesi Beate Zschaepe'in aslında ifade vermeye hazır olduğu öğrenildi.  
NSU üyesi teröristi Zschaepe'yi avukatlarının 'sus, konuşma' önerileri nedeniyle ifade vermediği ortaya çıktı. Zschaepe'in bu durumu polise anlattığı ve konuşmaların da tutanaklara geçtiği kaydedildi.  
ANNEANNESİNİ ZİYARETE GİTTİ
Bir yılı aşkın süredir Köln yakınlarındaki cezaevinde tutulan 37 yaşındaki Beate Zschape, çok sevdiği anneannesinin yaşlı ve hasta olduğu için kendisini görmeye gelememesi üzerine savcılığın özel izni ile 25 Haziran'da cezaevi arabasıyla Gera kentindeki hapishaneye götürülüp burada hem annesi hem de anneannesi ile görüştürülmüştü.  
Köln'den Gera'ya cezaevi arabasında Federal Kriminal Dairesi'nde görevli iki polisle yolculuk yapan Zschaepe, yolculuk sırasında iki polise konuştu. Polisler, Zschaepe ile aralarında geçen 12 sayfalık konuşmayı tutanağa geçirdi.  
12 SAYFALIK TUTUNAK
Tutanaklarda yer alan bilgilere göre Zschaepe, aslında daha önceden ifade vereceğini fakat avukatların bunu engellediğini anlattı. Annesine de kendisi için yeni avukat bulmasını isteyen Zschaepe, anneannesine herşeyi anlatıp olanlardan dolayı özür dilemek istediğini de iki polise anlattı. Bild Gazetesi, Zschape'nin NSU cinayetlerinden dolayı mı yoksa uzun süre illegal yaşadığı için mi anneannesinden özür dileyeceğini tutanaklara geçirmediklerini yazdı.  
Hürriyet'in daha önce ulaştığı polis tutanaklarında, Zschaepe'nin teslim olmadan önce gidip anneannesini görmediği için çok üzgün olduğu ve kendisini hiç affetmeyeceği notu yazıyordu. 
HÜCREDE ÜŞÜYOR
Zschaepe'nin iki polise, hücresinde yeteri kadar battaniye ve yorgan olmasına rağmen çok üşüdüğünün yanı sıra, zamanını da mektup yazarak, kitap okuyarak ve televizyon seyrederek geçirdiğini de anlattığı öğrenildi.  
Tutanaklarda yer alan bilgiye göre Zschape, en çok da diğer tutuklularla geçirdiği zamanda mutlu olurken, volta atmak için çıktığı avluda sporda yapıyor. Cezaevinde kendisine uygun çalışacak bir iş bulamayan Zschape, saçlarının kesimi ve boyası için de kuaföre her seferinde yaklaşık 10 euro ödüyor.  
Ailesinin her ay gönderdiği 43 Euro'yu cezaevinde harcayan Zschape'nin bu paranın kendisine yetmemesinden şikayetçi olduğu da tutanaklara geçirilmiş. 
SADECE İFADELERİ OKUYOR
On cinayetten yargılanacak olan Zschaepe'nin, yolculuk sırasında iki polisin kendisine 'yaktığın evde çok sayıda delil bulundu' dediklerinde çok şaşırdığı da yolculuk sırasında tutulan tutanaklarda yeralıyor.  
Zschaepe'nin polislere ayrıca polis ve savcılığın hazırladığı dava ile ilgili belgelerde sadece tanıkların ifadelerini okuduğunu anlattığı da öğrenildi.  
ÇIKINCA KARNAVALA KATILACAK 
Zschape, iki hapishane arasında yapılan yolculukta beraberindeki polislere hapishaneden çıkınca neler yapacağını da anlattığı tutanaklarda yer alıyor. Buna göre, Zschaepe, cezaevi sonrası adını Almanya'da en çok rastlanan soyadlarından 'Müller' veya 'Schmidt' olarak değiştirmek istiyor. Ayrıca bira bahçesine gidip oturmak ve karnavala katılmak da hayalleri arasında yer alıyor. Zschaepe ayrıca tarihi Köln Katedralini de gezmek istiyor.