Muallim: Türkiye'ye baskı yapılırsa kan durur
Suriye'de yaklaşık iki yıldır devam eden çatışmalarda Esad rejimininin en yakın müttefiki konumundaki İran'da temaslarda bulunan Suriye Dışişleri Bakanı Velid Muallim, muhaliflere diyalog çağrısında bulundu. Muallim ayrıca, "Şiddetin durdurulması Türkiye ve Katar'a baskı yapılması ile mümkün" dedi.
İran'ın başkenti Tahran'da, İran Dışişleri Bakanı Ali Ekber Salihi'yle birlikte ortak basın açıklaması yapan Muallim, Biz diyaloğa inanıyoruz, diyaloğu reddeden şiddeti savunmuş olur dedi. 
Kendilerinin hukuk önünde eşitlik ve çok sesli demokrasiden yana olduğunu ileri süren Muallim, "Silah taşıyanlar bilmelidir ki: Şiddet ve silah geleceği inşa etmez, sadece ıslah geleceği inşa eder diye konuştu. 
Suriye'deki krizi yönetmeye çalıştıklarını söyleyen Muallim, Biz yönetimimizle ve yanımızda duran dost ülkelerle birlikte direnmeye devam ediyoruz" diyerek, Katar'ın Libya'da olduğu gibi Suriye'ye askeri müdahale için baskı yaptığını, Türkiye'nin ise muhaliflere diyalog görüşmelerine katılmamaları  için baskı yaptığını iddia etti. 
İran devlet televizyonunun haberine göre Muallim ayrıca, "Suriye'deki siyasi görüşmelerin başarıya ulaşması için şiddet olaylarının durdurulması şart. Şiddetin durdurulması ise terörizme mali ve silah yardımı yapan Türkiye ve Katar'a baskı yapılması ile mümkün" ifadesini kullandı. 
ABD İLE DE GÖRÜŞMEYE HAZIRIZ 
Muallim, sözlerini şöyle sürdürdü: 
Biz başta ABD olmak üzere her kanaldan gelecek samimi görüşmelere açığız. Amerika bu kanı durdurabilir. Tek çözüm siyasi çözümdür. Suriye hükümetinin, tüm silahlı gruplar olmak üzere herkese diyalog kapısı açıktır. 
Suriye'deki sorunun çözümüne yönelik diyalog ve müzakereyi benimseyen ülke içindeki ve dışındaki muhaliflerle görüşmelerin sürdüğünü belirten Muallim,  "Diyalog treni rayına oturmuş durumda. Bu, krizin ancak siyasi yollarla çözüleceğini gösteriyor" dedi. 
"Siyasi diyaloğun başarısı için şiddet durmalı. Bu da şiddetin kaynağının kurutulmasıyla mümkün olacak" diyen Muallim şunları kaydetti: 
"Tüm Suriyelilere sesleniyorum, artık bu kadar kan dökülmesi yeter, Suriye'nin geleceğini inşa etmek isteyenler müzakerelere katılmalı." 
Suriye'nin içişlerine müdahaleyi, baskı ve dikteyi kabul etmediklerini belirten Muallim, "Suriye'nin milli hakimiyetine halel getirilmesine izin vermeyeceğiz" ifadesini kullandı. 
Muallim, "Suriye'nin geleceğine bizzat Suriye halkı karar verecekti" dedi ve halkın oylarla hür iradesini ortaya koyup kendi liderlerini seçeceğine olan inancını dile getirdi. 
İYİMSERİZ 
Uluslararası camianın elinde oyuncak olmayacaklarını ve satranç taşları gibi kendileriyle oyun oynanmasına izin vermeyeceklerini anlatan Muallim, "Suriye halkı, kendi elleriyle krizi çözecek yeteneğe sahip. Gelecek hakkında da iyimseriz" diye konuştu. 
Muallim, bir soru üzerine, Rusya'nın Suriye politikasının değişmediğini belirtti ve bu ülkeyle ilişkilerinin geçmişe dayandığını kaydetti. 
ABD'nin Suriyeli muhaliflere yardımını "çifte standart" olarak değerlendiren Muallim, Washington yönetiminin istemesi halinde siyasi çözüm için şiddet ve kanı durdurabileceğini söyledi. 
Muallim, kimden gelirse gelsin krizin aşılması için siyasi çözüm önerilerine açık olduklarını ifade etti.