Tayland'da tarihi anlaşma
Tayland'ın güneyinde yıllardır devam eden çatışmalara son vermek amacıyla hükümet ile Müslüman silahlı örgüt, barış görüşmeleri yapma kararı aldı.
Güvenlik Konseyi Genel Sekreteri Paradorn Pattanathabutr ve Malezya merkezli Ulusal Devrim Cephesi (Barisan Revolusi Nasional Melayu Pattani) örgütü temsilcisi Hasan Taib, taraflar arasında barış görüşmelerinin başlatılmasını öngören bir anlaşma imzaladı. 
Görüşmelerin ne zaman başlayacağı henüz kesinlik kazanmadı. 
Taraflar arasında arabuluculuk görevini üstlenen Malezyalı yetkililer, anlaşmanın ayrıntılarının Malezya Başbakanı Najib Razak ile Tayland Başbakanı Yingluck Shinawatra arasında yapılacak toplantıdan sonra açıklanacağını belirtti. 
Taib ise iyi niyetle sorunları çözmek için ellerinden geleni yapacaklarını ifade etti. 
Müslümanların 2004'te Tayland'ın güneyindeki üç eyalette özerklik için başlattığı isyan, 5 binden fazla kişinin yaşamını yitirmesine neden olmuştu. Militanlar, özellikle Budist hükümetin temsilcileri olarak gördükleri güvenlik güçleri ile öğretmenleri hedef alıyor. 
20. yüzyılın başlarında Tayland'a bağlanmadan önce bağımsız bir İslami sultanlık olarak yaşayan Müslümanlar, Bangkok hükümetini ayrımcılıkla suçluyor. 
Tayland'ın güneyinde Ulusal Devrim Cephesi'nin yanı sıra Pattani Birleşik Özgürlük örgütü de bağımsızlık için savaşıyor.