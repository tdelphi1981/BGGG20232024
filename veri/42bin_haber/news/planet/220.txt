Yüzme dersi itirazı mahkemeden döndü
Bonnda yaşayan Müslüman bir aile, 12 yaşındaki oğullarının kız öğrencilerle birlikte yüzme dersine girmesine itiraz ederek mahkemeye başvurdu. İtirazı kabul etmeyen mahkeme, öğrencinin yüzme dersine katılması gerektiğine karar verdi.
Almanyanın Bonn kentinde yaşayan Müslüman bir ailenin, 12 yaşındaki oğullarının yüzme derslerine katılmaması yönünde yaptığı başvuru Köln İdari Mahkemesi tarafından reddedildi. Mahkeme, ailenin oğullarının kız öğrencileri mayolu olarak görmesini kabul etmediklerini belirterek yaptığı başvuruyu haksız buldu. Yüzme dersine katılımın zorunlu olduğunu belirten Köln İdari Mahkemesi, ailenin çekincesine rağmen Müslüman öğrencinin de bu kurala dahil olduğu yönünde karar verdi.  
BEDEN EĞİTİMİ DERSİNDEN FARKI YOK
Bonnda yaşayan aile, inançlarına ters düştüğü düşüncesiyle oğullarının mayolu kız öğrencileri görmesini önlemek için mahkemeye başvurmuştu. Ancak yargıç, devletin çocuk yetiştirme ve eğitim kanunlarının önceliğini belirterek bu kararı verdi. Kararda, öğrencinin günlük yaşamda da üzerinde hafif kıyafetler olan kız ya da kadınlarla karşılaşabileceği ve buna kıyasla yüzme havuzunda daha büyük bir tezatlık yaşatacak bir durumun olamayacağı ifade edildi. Aynı zamanda, öğrencinin yine beden dersinde de yine hafif kıyafetli kız öğrencilerle birlikte ders yaptığına dikkat çekildi. Yargıç, kararında okulların ayrı soyunma kabinlerini sağlamak zorunda olduğunu da belirtti. Öğrencinin ailesinin, kararı Münsterdeki Yüksek İdari Mahkemede temyize götürme hakkı bulunuyor.