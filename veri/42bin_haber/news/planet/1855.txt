Falkland Adaları'nda referandum
Atlas Okyanusu'nun güneyinde bulunan Falkland Adaları'nın siyasi durumuyla ilgili referandum yapılıyor.
Dün başlayan ve bugün de süren oylamada halka, "Adaların, Birleşik Krallık'ın deniz aşırı toprağı olarak kalmasını isteyip istemedikleri" soruluyor. 
Referandum yapılmasına, Arjantin'in adaların bağımsızlığının müzakere edilmesini istemesiyle karar verilmişti. 
Arjantin'in, 1833'ten bu yana İngiltere'nin kontrolünde olan Falkland Adaları'nı 1982'de işgal etmesi iki ülke arasında savaşa yol açmıştı. 74 gün süren savaş sonrasında ateşkes ilan edilmiş ve İngiltere adalarda kontrolü yeniden ele geçirmişti. 
Arjantin, 19. yüzyıldan beri egemenliği tartışma konusu olan adaların statüsüyle ilgili İngiltere'yi müzakereye ikna etmeye çalışıyor ve İngiltere'nin adalarda işgalci olduğunu savunuyor. İngiltere ise adalarda yaşayan halkın çoğunluğunun İngiliz egemenliğinde kalmak istediğini bildiriyor.