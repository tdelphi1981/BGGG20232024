İran, Hürmüz tatbikatında yeni füze deneyecek
İran'ın dün Hürmüz Boğazı ve çevresinde başlattığı altı günlük 'Velayet 91' tatbikatında yeni bir füze deneyeceği bildirildi.
Devlet televizyonu IRINN, Deniz Kuvvetleri'nin Basra Körfezi, Hürmüz Boğazı ve Hint Okyanusu'nun kuzeyinde dün başlattığı tatbikatta bazı yeni savunma silahlarının ilk kez test edileceğini duyurdu. 
Tatbikatın ileri safhasında havadaki orta menzilli hedefleri imhaya yönelik geliştirilen Raad adlı füzenin ilk kez fırlatılacağı kaydedildi. 
Devrim Muhafızları'nın envanterinde yer alan çeşitli menzil ve türlerdeki İnsansız Hava Araçları'nın (İHA) da tatbikata katılacağı belirtildi. İran'ın donanmasının ilk yerli büyük destroyeri olan Cameranın da tatbikat bölgesine hareket ettiği ifade edildi. 
Deniz Kuvvetleri'ne ait hücum botlar, denizaltılar, destroyerler, çeşitli büyüklükte ve türdeki savaş gemilerinin katıldığı tatbikatta helikopterler ve savaş uçakları da görev alıyor. 
Tatbikatın asıl amacı, ülkenin savunma ve caydırıcılık gücünü artırmak olarak açıklanmıştı. 
"BÜYÜKLÜĞÜMÜZÜN GÖSTERGESİ"
İran Savunma Bakanı Ahmed Vahidi, yeni sistemler ve gelişmiş savaş taktiklerinin kullanıldığı 'Velayet 91' tatbikatının İran donanma gücünün büyüklüğünün göstergesi olduğunu söyledi. 
İran'ın yarı resmi haber ajansı Fars Haber Ajansı'nın haberine göre, İran'ın güney sularında bulunan bölge dışı ülkelerin askeri varlığının, gerekçesiz ve zararlı olduğunu söyleyen Vahidi, Bu durum hem söz konusu ülke halklarının ağır maliyetlerle karşı karşıya kalmasına hem de bölge ülkelerinin rahatsızlık duymasına neden oluyor. Velayet 91 tatbikatı, İran donanma gücünün büyüklüğünün göstergesidir görüşünü dile getirdi. 
Bir soru üzerine Amerika Savunma Bakanı adaylarına da tavsiyelerde bulunan Vahidi, ABD'nin seçilecek yeni Savunma Bakanı, mantıklı politikalar izlemeli ve kışkırtıcı adımlar atmaktan kaçınmalı. Bu, hem Amerika halkının hem de dünya halklarının yararına olacaktır ifadelerini kullandı. 
ABD'nin bugüne kadar siyonist rejimi kayıtsız şartsız savunarak mantıklı hareket etmediğini de savunan Vahidi, ABD'nin geçmişten ders alarak hem kendi hem de dünya halklarının yararına uygun davranmalarını istedi.