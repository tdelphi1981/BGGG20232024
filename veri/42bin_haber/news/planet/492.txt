El Cezire artık ABD'de yayında
Merkezi Katar'da bulunan El Cezire haber kanalı Amerikan kablolu yayın pazarında kendine yer edinmek için Al Gore'un sahip olduğu "Current TV" kanalını satın aldı.
Bu hamlesiyle El Cezire ulaştığı seyirci sayısını dokuz katına çıkararak toplamda 40 milyon haneye girmenin yolunu hazırlamış oldu.   
Satışın gerçekleştiğini bugün açıklayan Al Gore ve ortağı Joel Hyatt, "Bugün medya belirli birkaç hedef üzerine kurulu: Duyamadıklarımızın sesini duyurmak, bağımsız ve farklı bakış açılarını ortaya koymak ve kimsenin anlatmadığı hikayeleri anlatmak. El Cezire de Current TV gibi bu hedeflere sahip ve gerçeklerin dünyayı daha iyi anlamamızı sağladığına inanıyor" dedi. 
El Cezire'yi, ABD'de New York ve Washington gibi büyük şehirlerde an itibarıyla 4.7 milyon kişi izliyor. Talk show kanalı olarak bilinen Current TV de kablolu yayın üzerinden seyircilere ulaşıyor. Türk sunucu Cenk Uygur'un programı Young Turks de Current TV'de yayınlanıyor. 
Satışın açıklanmasının hemen ardından ülkenin en büyük ikinci kablolu yayın sağlayıcı firması Time Warner Cable Inc., Current TV'yi yayınladığı kanallar listesinden çıkardığını açıkladı. Şirketten yapılan açıklamada "Current Tv ile yaptığımız anlaşma sona erdirilmiştir, kanalın yayınını en kısa sürede durduracağız" denildi.