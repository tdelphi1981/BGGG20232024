Patriotlar yola çıkıyor
NATO'dan "Türkiye'nin Patriot füzesi talebine olumlu yaklaşıldığı" haberi geldi. Füzeleri gönderecek ülke olarak Hollanda'nın ismi ağırlık kazandı.
NATO Sözcüsü Oana Lungescu, Türkiye'nin bir mektupla Suriye sınırına yerleştirilmek üzere NATO'dan resmen Patriot füzesi talebinde bulunmasının ardından akşam saatlerinde toplanan NATO büyükelçilerinin tamamının Türkiye'yle tam dayanışma içinde olduklarını ve bu talebi olumlu şekilde değerlendireceklerini söylediklerini aktardı. 
    170 ALMAN ASKERİ TÜRKİYEYE GELİYOR  PATRIOT PAZARLIĞININ PERDE ARKASI  PATRIOT ALMANYAYI KARIŞTIRDI  
HOLLANDA HAZIRLIKLARA BAŞLADI  
Patriot füzelerini gönderecek ülke olarak Hollanda'nın ismi ağırlık kazandı. Türkiye'nin Suriye sınırına yerleştirilmek üzere NATO'dan resmi talepte bulunduğu Patriot füzeleri için Hollanda'da hazırlıklar başladı.  
Konu hakkında kendilerine resmi yazının ulaştığını açıklayan Hollanda Dışişleri Bakanı Frans Timmermans, meclise gönderdiği yazılı mektupta kabinede yapılacak görüşmeler sonrasında füzelerin Türkiye'ye gönderileceğini belirtti. 
Meclise gönderilen Hollanda Dışişleri Bakanı Frans Timmermans imzalı mektupta Türkiye'nin füzeler konusunda NATO'dan resmi talepte bulunduğu doğrulanırken yapılan açıklamada, Füzelerin sınıra yerleştirilmesi Türkiye'nin halkını ve topraklarını korumak amacıyla kullandığı hava savunma kapasitesini güçlendirecektir. Füzeler NATO'nun güneydoğu sınırında tansiyonun düşürülmesine de katkıda bulunacağına inanıyoruz. Bu nedenle talep kabineden onay alırsa ki, alacağını düşünüyorum, füzeler Türkiye'ye gönderilecektir" denildi. 
KEŞİF HEYETİ GELİYOR 
Bu arada Hollanda, Türkiye'nin, Suriye sınırına yerleştirilmek üzere NATO'dan savunma amaçlı talep ettiği Patriot füzeleri  başvurusu üzerine inceleme yapmak üzere bir keşif heyeti gönderecek. 
Hollanda Savunma Bakanı Jeanine Hennis-Plasschaert, askeri tavsiyenin, karar vermelerinde rol oynayacağını söyledi. 
SAVUNMA AMAÇLI 
Hollanda resmi televizyon kanalı NOS'a açıklamada bulunan Savunma Bakanı Jeanine Hennis-Plasschaert, söz  konusu füze savunma sisteminin sadece savunma amaçlı olacağını, saldırı ya da  uçuşa yasak bölge uygulamasının desteklemeyeceğini ifade etti. 
Şu anda talebe ilişkin hazırlık yapmak istediklerini ve bununla meşgul olduklarını kaydeden Plasschaert, (Evet) demeden önce bu sisteme sahip diğer ülkeler Almanya ve ABD'nin yanı sıra talep eden ülke Türkiye ile de görüşüp ona göre cevap verilecek dedi. 
Ne zaman karar vereceklerinin henüz belli olmadığını, konuyla ilgili Meclis'i bilgilendireceklerini anlatan Savunma Bakanı Plasschaert, füze sisteminin maliyetinin ABD ve Almanya ile yapacakları ortak çalışma ve Türkiye'nin karşılayacağı masraflara bağlı olduğunu söyledi. 
DAHA ÖNCE DE GÖNDERMİŞTİ 
NATO üyeleri arasında ABD ve Almanya'dan sonra Patriot füze savunma sistemine sahip tek ülke olan Hollanda, 1991 ve 2003 yıllarında da Türkiye'ye bu  füzeleri göndermişti. 
Askeri uzmanlar, hükümetin olumlu bir karar vermesi durumunda, füze sistemiyle birlikte yaklaşık 250 askerin Türkiye'ye gönderilebileceği değerlendirmesinde bulunuyor.