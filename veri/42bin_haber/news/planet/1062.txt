İngiltere'deki tarihi oylama sonuçlandı
İngiltere parlamentosu tarihi oylamada 175'e karşı 400 oyla eşcinsellerin evliliğine "evet" dedi.
İngiltere'de eşcinselliğin suç olmaktan çıkarılışından yaklaşık 50 yıl sonra bugün, Avam Kamarası'nda yapılan oylamada "evet"lerin ezici üstünlüğü vardı. 
Ancak Muhafazakar Parti'deki "isyankarlar"ın sayısı beklenenin üzerinde oldu. Muhafazakar milletvekillerinin çoğunluğu "olumsuz" oy kullandı. 75 vekil de çekimser kaldı. 
Başbakan Yardımcısı Nick Clegg oylama sonucunu "İngiltere'de eşitlik adına bir dönüm noktası olara nitelendirdi. Clegg, sonucu "Kim olursanız olun, kimi severseniz sevin, hepimiz eşitiz" sözleriyle özetledi. 
Muhalefetteki İşçi Partisi'nin lideri Ed Miliband ise oylamanın "İngiltere'de eşitlik için verilen savaşta atılmış önemli bir adım" olduğunu söyledi. 
ÇATLAK SESLER BEKLENENDEN YÜKSEK 
Ancak parlamentoda yedi saat süren ateşli tartışmalar vekiller arasındaki bölünmeyi de ortaya koydu. Birçok Muhafazakar Partili vekil Başbakan David Cameron'ın olumlu yönde oy kullanılması çağrısına rağmen dini özgürlükleri öne sürerek yasaya karşı çıktı.  
İşçi Partisi ile iktidar ortağı Liberal Parti'den de yasaya muhalefet edenler oldu. 
Yasa Avam Kamarası'nda kabul edilse de önümüzdeki günlerde zorlu bir komite süreci ve ardından aynı oranda zorlu bir Lordlar Kamarası süreci yaşanacak. Yine de 20013 yılı sona ermeden evlilik eşitliğinin İngiltere'de yürürlüğe girmesine kesin gözüyle bakılıyor.