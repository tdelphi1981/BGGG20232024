Chavez'in ilk sorusu: Halkım nasıl?
Kanser tedavisi gören Venezüella Devlet Başkanı Hugo Chavez'in Küba'da geçirdiği son ameliyatın ardından sarf ettiği ilk sözlerin, "Halkım nasıl?" olduğu açıklandı.
Venezüella İletişim Bakanı Ernesto Villegas, Salı günü dördüncü kez ameliyat masasına yatan ve altı saat süren operasyon sırasında kanama geçiren Chavez'in iyileşmekte olduğunu ve yakınlarıyla konuştuğunu söyledi. 
Venezüella liderinin sağlık durumu hakkında gazetecilere bilgi veren Villegas, Chavez'in tedaviye olumlu cevap verdiğini, kendini toparlama sürecinin yavaş olduğunu ancak iyiye doğru gittiğini belirtti. 
Chavez'in sözcüsü Teresa Maniglia ise Twitter hesabından yaptığı açıklamada, "Ameliyatın ardından ailesiyle ilk kez konuşan Chavez'in ilk sorduğu soru 'Halkım nasıl?' oldu" ifadesini kullandı. 
İlk kez Haziran 2011'de kanser teşhisi konulan Chavez, üç kez Havana'da ameliyat olmuş, kanserin tekrarlaması üzerine Salı günü bir kez daha ameliyata alınmıştı. Ekim ayındaki seçimde üçüncü kez devlet başkanı seçilen Chavez'in 10 Ocak'ta yapılacak yemin törenine katılması beklenmiyor. 
Venezüella hükümeti, Chavez'in yakalandığı kanser türü hakkında halen net bir açıklama yapmadı ancak doktorlar geçtiğimiz yıl 58 yaşındaki siyasetçinin leğen kemiği bölgesinden greyfurt büyüklüğünde bir tümör alındığını belirtmişti.