28 çiğ yumurta yedi öldü
Tunus'ta bahis için bir oturuşta 28 çiğ yumurta yiyen bir gencin hayatını kaybettiği bildirildi.
Tunus radyosu Shems FM'in haberine göre, Kairouan kasabasında yaşayan 20 yaşındaki Dhaou Fatnassi, arkadaşlarıyla girdiği bahis üzerine bir seferde 28 çiğ yumurta yedi. 
Genç adam girdiği bahsi kazandı ancak hayatını kaybetti. Mide ağrıları çektiği belirtilen Fatnassi hastaneye yetiştirilirken, yolda can verdi. 
PAUL NEWMAN'I HATIRLATTI
Fatnassi'nin arkadaşlarının genç Tunuslu'ya 28 yumurta yemesi karşılığında teklif ettiği paranın miktarı açıklanmazken, bu olay akıllara ABD'li aktör Paul Newman'ın başrolünü oynadığı "Cool Hand Luke" filmini getirdi. 
1967 yapımı filmde, Newman'ın canlandırdığı Lucas Jackson karakteri, cezaevinde girdiği bir iddia üzerine bir saatte 50 tane haşlanmış yumurta yiyordu.