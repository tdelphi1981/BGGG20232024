Gazze sınırındaki tünellerde suyla yaşam savaşı
Mısır'ı Gazze'ye bağlayan tünellerde çalışan işçiler, Mısır'ın haftalardır atık su pompaladığı ekmek kapılarını kurtarmak için çabalıyor.
Suyun 50 santimi aşmasına rağmen işçiler, hayatları pahasına plastik borularla tünellerdeki suyu boşaltmaya çalışıyor. 
MISIR-GAZZE ARASINDA SUYLA YAŞAM SAVAŞI / FOTO GALERİ 
Refah'ın doğusundaki es-Selam Mahallesi'ndeki tünellerden birinde çalışan Ahmed Abdullah AA muhabirine, Mısır ordusu ve sınır muhafızları Gazze-Mısır sınırındaki tünelleri hedef alan görülmemiş bir operasyon başlattı.Tünelleri suyla dolduruyorlar, bu çok tehlikeli bir yöntem. Çalıştığımız tünelin bir kısmı yıkıldı. İşçiler tüneldeyken suyun doldurulmasıyla hayatları tehlikeye atılıyor dedi.

'TÜNELLER EKMEK KAPIMIZ'
Tünellerin yıkımını engellemek için suyu boşaltmaya çalıştıklarını belirten Abdullah, tünele dolan atık su sebebiyle kokunun arttığını ve havalandırma sisteminin bulunmadığını vurgulayarak, İşimize devam ediyoruz çünkü tüneller tek ekmek kapımız ifadelerini kullandı. 
Filistinli Ebu Gassan ise çalıştığı tünele bir haftada defalarca su pompalandığını ve bunun maddi zarara yol açtığını söyledi. 
Tünellerin su altında kalması sebebiyle çimento, demir gibi inşaat malzemelerinin naklinin durduğunu, bu durumun fiyatların artmasına neden olacağını belirten Ebu Gassan şöyle devam etti: 
Mısır güvenlik güçleri bizim suyu boşaltmaya çalıştığımızı biliyor, bundan dolayı neredeyse her gün tünellere su pompalıyor. Şu ana kadar tünel, yaklaşık 10 defa sular altında kaldı. Bu durumdan çok sıkıldım. Tünelin çöküp işçilerden birinin ölmesinden, yaralanmasından korkuyorum 
Gazze Sınır İdaresi kaynaklarından edinilen bilgiye göre, Mısır güvenlik güçleri son üç haftada tünellere yönelik operasyonları arttırdı. Tünelleri tespit ederek kapatan güvenlik güçleri, Filistinlilerin de aralarında bulunduğu bazı kişileri tutukladı. 
Operasyonlar başladığından bu yana Mısır-Gazze sınırında bulunan 530 tünelden sadece 70'i çalışmaya devam ediyor. Tünellerin kapatılması nedeniyle bölgeye inşaat malzemesi girişi azaldı. 
El-Mizan İnsan Hakları Merkezi'nin istatistiklerine göre, 2006'dan bu yana tünellerde 236 kişi hayatını kaybetti. 
Mısır, geçen hafta kaçakçılığı ve yasadışı girişleri önlemek gerekçesiyle Mısır-Gazze arasındaki yaklaşık 30 tüneli suyla doldurularak kapatmıştı. 
Mısır'ın kuzeyindeki Sina'da geçen Ağustos ayında meydana gelen ve 16 askerin ölümüyle sonuçlanan saldırının ardından Mısır yönetimi, Gazze Şeridi ile arasındaki birçok tüneli kapatma kararı almıştı. 
Gazze'de 2006 yılında Hamas'ın seçimleri kazanmasının ardından uygulanan İsrail ambargosu nedeniyle Filistinlilerin yaptığı tüneller, bölgede çıkış noktası olarak görülüyor.