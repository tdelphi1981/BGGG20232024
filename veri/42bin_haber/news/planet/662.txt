Sadr: Irak yetim kaldı
Irak'ın Şii liderlerinden Mukteda el Sadr, Irak şu an babasız bir evlat gibi, çünkü sorunları dinleyen ve arabuluculuk yapan cumhurbaşkanı başında değil açıklamasında bulundu.
El Sadr yaptığı yazılı açıklamada, ülkede yaşanan son siyasi kriz ve göstericilere ilişkin önerilerini dile getirdi. Açıklamada, Başbakan Nuri el Maliki'nin, uzun süredir devam eden gösterilerin durması için heyet göndermek yerine kendisinin bizzat halkın yanına giderek sorunlarını dinlemesi gerektiğini kaydeden Sadr, Maliki'nin halkla görüşmelerde bulunması durumund,a ülkenin kaostan kurtulmasının mümkün olabileceğini savundu.  
Irak'ta süren siyasi krizin bir an önce çözülmesini arzuladığını vurgulayan Sadr, açıklamasında çözüm için üç önerisi olduğunu belirterek, şunları söyledi: 
Birinci önerim, Başbakan Maliki'nin göstericilerle direkt görüşmesidir. Maliki'nin göstericilere heyet göndermek yerine kendisinin gitmesi daha düzgün olacak. Göstericilerin de sorumluluk taşıyacak düzeyde olmaları gerektiğine inanıyorum. İkinci önerim, siyasetçilerin göstericilere bulaşmaması ve doğal isteklerin yerine, Haşimiler ve Rafi İsaviler gibi isteklerin ileri sürülmemesi gerekir. Üçüncü önerim, siyasetçilerin Cumhurbaşkanı konusunu çözmeleri gerekiyor. Cumhurbaşkanı için sağlık ve acil şifalar diliyorum. Cumhurbaşkanı sorunu çözülmezse o zaman diktatörlük başbakanlıktan, cumhurbaşkanlığına sıçrayacak ve bu, durumu daha da kötü ve sorunlu hale getirecektir. Irak şu an babasız bir evlat gibi, çünkü sorunları dinleyen ve arabuluculuk yapan cumhurbaşkanı başında değil.