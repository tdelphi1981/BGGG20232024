Cambridge Düşesi Bursa inciriyle şifa buldu
İngiltere veliaht prensi William'ın eşi Cambridge Düşesi Kate'in sabah bulantılarına çözüm olarak Bursa inciri yediği ortaya çıktı.
Daily Mail'in haberine göre, Temmuz ayında doğum yapacak olan Düşes Kate kendisini hamileliğinin ilk haftalarında hastanelik eden bulantılar nedeniyle lavanta bisküvisinden hipnoza kadar birçok yolu denedikten sonra çözümü kara incirde buldu. 
Gazetenin haberinde demir ve B6 vitamini ile sindirimi kolaylaştıran enzimler açısından en zengin meyvelerden biri olan incirin Kate'e iyi geldiği belirtildi. 
Daily Mail, Bursa incirinin "bu egzotik meyvenin piyasada bulunabilecek çeşitleri arasında en kalitelisi" olduğunu ifade etti. 
 
Daha önce Kate'in hamilelik nedeniyle özel bir diyet uyguladığı İngiliz gazeteleri tarafından bildirilmişti.  
Çok sevdiği şekerlemelerden, kahveden, sigaradan uzak duran Kate'in bebeğin beyin gelişimi açısından büyük önem taşıyan folik asit bakımından zengin Brüksel lahanası ve diğer koyu yeşil yapraklı sebzelerden tükettiği belirtilmişti.  
Düşes'in ayrıca çok sevdiği pizzadan da vazgeçtiği haberlerde yer almıştı.