Tuzhurmatu terörden hendekle korunacak
Irak'ın Selahaddin iline bağlı Tuzhurmatu ilçesinde teröristlerin ilçeye girmesini engellemek için bölgenin etrafına hendek kazılacağı belirtildi.
Tuzhurmatu Kaymakamı Şellal Abdul Ahmet, AA muhabirine güvenliği sağlamak için ilçenin etrafına hendek kazmayı düşündüklerini söyledi. 
Kaymakam Abdul Ahmet, ilçeyi hedef alan terör olaylarını önlemek için yeni güvenlik tedbirlerini gündeme koyduklarını belirterek, Düşündüğümüz güvenlik tedbirlerinden biri de ilçenin etrafına hendekler kazmak dedi.

Teröristlerin güvenlik zaafiyeti oluşturmak amacıyla son zamanlarda saldırılarını artırdığına dikkat çeken Abdul Ahmet, saldırıların daha çok Hüseyniye Camisi ile yoksul kesimin yaşadığı bölgelerde düzenlendiğini belirtti. 
Saldırıların hedefinin halk arasında etnik ve mezhep temelli çatışma çıkarmak olduğunu savunan Abdul Ahmet şöyle konuştu: 
Teröristler, bazı dönemlerde belirledikleri hedeflere saldırılarda bulunuyor. İlçedeki her etnik ve mezhep grubuna saldırıyorlar. Bir bakıyorsunuz önce Türkmenlere sonra Şiilere ardından Kürtlere yönelik saldırılar düzenleniyor. Böylelikle farklı etnik ve mezhep gruplarını hedef alarak iç çatışma çıkartmayı hedefliyorlar. 
İlçede yaşayan Türkmen, Kürt, Arap Sünni ve Şiiler arasında herhangi bir çatışmanın, bir husumetin bulunmadığını söyleyen Abdul Ahmet, vatandaşlara yönelik saldırıları planlayanlara, ordu ve polis istihbarat birimlerinin işbirliğiyle operasyonlar düzenlendiğini ve bazı terör şebekelerinin etkisiz hale getirildiğini kaydetti.

HENDEK PROJESİ
Bölgenin korunması için hükümetten bazı taleplerde bulunduklarını dile getiren Abdul Ahmet, güvenlik açısından ilçenin etrafını çevreleyecek hendeklerin kazılmasını gündemlerine aldıklarını ifade etti. 
Abdul Ahmet şunları söyledi: 
Tuzhurmatu'da farklı bölgelerden gelen göçmenler konusunun çözülmesini istedik. İlçede görev yapan polis sayısının artırılmasının yanı sıra bölge halkından oluşan bir güvenlik gücünün kurulmasını talep ettik. Bunun dışında ilçeyi çevreleyen bir hendek kazarak teröristlerin ilçeye girişinin engellenmesi gerekiyor. Hendek kazılması için ilçeye uzman mühendisler gelerek incelemelerde bulundu. Şu anda proje üzerinde çalışılıyor.

SON İKİ AYIN BİLANÇOSU: 43 ÖLÜ, 157 YARALI
Peşmerge güçleri ile Irak ordusu arasında 16 Kasım 2012'de meydana gelen çatışma ile adı gündeme gelen Tuzhurmatu'ya yönelik, son iki ayda 10 ayrı terörist saldırı düzenlendi. Her seferinde farklı yöntem ve taktiklerle farklı etnik grupların hedef alındığı saldırılarda toplam 42 kişi hayatını kaybederken 157 kişi de yaralandı.

Saldırıların ilki 1 Ocak'ta Türkmenlerin yoğunlukta olduğu İmam Ahmed Mahallesi'nde, 4 ayrı noktaya konulan bombalı araçların patlatılmasıyla başladı. Patlamada 10 kişi yaralandı. 
16 Ocak'ta Kürdistan Yurtseverler Birliği (KYB)'nin bürosuna bombalı araçlarla saldırı düzenlendi. Saldırıda 8 kişi hayatını kaybederken, 37 kişi de yaralandı. Aynı gün Kerkük'te Kürdistan Demokrat Partisi (KDP)'nin bürosuna da eş zamanlı olarak saldırı düzenlendi. Bu saldırıda 30 kişi öldü, 200'den fazla kişi de yaralandı. Yaralıların bir kısmı tedavi için Türkiye'ye gönderildi.

EN KANLI SALDIRIDA TÜRKMENLER HEDEF ALINDI
Yine Tuzhurmatu'da 22 Ocak'ta sağlık müdürlüğü personeli Ahmet Salah Asker uğradığı suikast sonucu öldü. 
Bir gün sonra Tuzhurmatu'daki en kanlı saldırı meydana geldi. Suikasta kurban giden Türkmen Ahmet Salah Asker'in taziye merasimi sırasında bir intihar eylemcisi üzerindeki bombayı patlattı. Olayda 24 kişi öldü, 102 kişi de yaralandı. Saldırıda Türkmen Cephesi Başkan Yardımcısı Ali Haşim Muhtaroğlu da yaralandı. 
Türkmenlerin yaşadığı mahallede 2 Şubat'ta 3 ayrı evin önüne bırakılan bombalı araçlar patlatıldı. Patlama sonucu ölen ve yaralanan olmazken maddi hasar meydana geldi. 
İlçenin 15 km batısında yer alan El- Hiliva köyünde 6 Şubat 2013'te meydana gelen patlamada, Bölük Komutanı Hemin Gazi Vahap hayatını kaybederken, 4 asker yaralandı. Türkmen asıllı Polis Müdürü Albay Abbas Kerim'in evine ve Suphi Sabah Abbas isimli Türkmen vatandaşın aracına konulan bomba 14 Şubat'ta patlatıldı. Her iki patlama maddi hasar ile atlatıldı. 16 Şubat'ta bu sefer hedef olarak seçilen kişi Dakuk Ceza Mahkemesi Hakimi Yargıç Ahmet Abbas Fettah Bayati idi. Arabasına konulan bombanın patlatılması sonucu Yargıç Ahmet Abbas Fettah Beyati hayatını kaybederken, 2 çocuğu ve eşi saldırıdan yaralı olarak kurtuldu. 
Tuzhurmatu'daki son saldırı ise 22 Şubat'ta Sahva Gücü'nü hedef aldı. Irak ordusuna ait kıyafetler giyen kişiler Tuzhurmatu'ya 15 kilometre mesafedeki Süleyman Beg kasabası yakınlarında güvenlik noktasındaki görevlileri etkisiz hale getirdikten sonra, evde bulunan komutan Ezher Ali Zanun'u teftiş amacıyla aynı noktaya getirerek infaz etti. Olayda Ezher Ali Zanun ile 6 güvenlik görevlisi öldü, 1 güvenlik görevlisi de ağır yaralandı.