İngiltere tarihine geçti
Pakistan asıllı Sümeyye Kerim, İngiliz Parlamentosu'nda kürsüden konuşma yapan ilk başörtülü genç kız olarak tarihe geçti.
İngiliz Parlamentosu'nun alt kanadı Avam Kamarası'nın tarihi salonu ve koltuklarında geçen hafta gençler oturdu. Her yıl yapılan "Gençlik Parlamentosu" toplantısının bu yılki konuşmacısı ise geçen yıllardan farklıydı. 
16 yaşındaki Sümeyye Kerim yaptığı konuşmanın yanı sıra başörtüsüyle de dikkati çekti. İlk kadın milletvekilinin 1918 yılında, ilk kadın başbakanın ise 1979 yılında seçildiği İngiltere'de, Sümeyye Kerim, İngiltere başbakanlarının parlamentoya seslendikleri kürsüde konuşan ilk başörtülü Müslüman kadın oldu. 
Kerim, AA'ya yaptığı açıklamada, "Hiçbir zaman unutamayacağım bir tecrübeydi. Parlamentoda, gençleri ve genç Müslüman kadınları temsil etmek çok güzeldi. Konuşma yapma fırsatım olduğu için kendimi ayrıcalıklı hissediyorum" diye konuştu. 
İngiltere'de yaşayan çok sayıda başörtülü Müslüman kadın olduğunu vurgulayan Kerim, "İngiliz Parlamentosu'nda gelecekte başörtülü kadınları daha fazla görmeyi umuyorum, bu harika olur" dedi.

"TIP EĞİTİMİ ALMAK VE SİYASETE ATILMAK İSTİYORUM"
Gençlik Parlamentosu'na geçen yıl Aralık ayında seçilen Kerim, parlamentonun üyelerinin kararıyla konuşmacı olarak belirlendi.
Londra'nın batısında bulunan Berkshire bölgesindeki Wokingham şehrinde yaşayan Sümeyye Kerim, gelecekte öncelikle tıp eğitimi almak, ardından ise siyasete atılmak istediğini söyledi. 
Birleşik Krallık Gençlik Parlamentosu (UKYP), 11 ile 18 yaş arasındaki gençlerden oluşuyor ve üyeler seçimle belirleniyor. Yaklaşık 600 üyesi olan Gençlik Parlamentosu'nda bulunanlar, İngiliz Parlamentosu'ndaki milletvekilleri gibi yaşadıkları bölge ve şehirleri temsil ediyor. 
Gençler her yıl, Avam Kamarası ve Lordlar Kamarası'nda çeşitli toplantılar düzenliyor, ülkedeki gençlerin sorunlarını İngiliz parlamenterlere ve lordlara aktarıyor. 
İngiltere'de 2010 yılında yapılan genel seçimle ilk kez, Müslüman kadınlar milletvekili olarak parlamentoya girdi. İşçi Partili Shabana Mahmud, Yasmin Kureyşi ve Rushanara Ali bölgelerinde milletvekili seçildi. 
İngiltere'de ilk Müslüman erkek milletvekili ise 1997 yılındaki seçimde Muhammed Sarvar oldu. Barones Sayeeda Warsi ise 2010 yılında ülkede ilk Müslüman kadın kabine bakanı olarak görevlendirildi. Muhafazakar Partili Warsi, İngiltere Dışişleri Bakanlığı'nda bakan yardımcılığı görevini sürdürüyor. 
Birleşik Krallık'ta kamusal alanlarda ve okullarda başörtüsü takılmasına izin veriliyor.
"