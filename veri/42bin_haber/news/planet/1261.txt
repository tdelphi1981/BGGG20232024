Harvardlı Türkler yine iş başında
Daha önce laboratuvar ortamında üç boyutlu beyin dokusu üreten Harvardlı Türk araştırmacılar Dr. Utkan Demirci ve Dr. Umut Gürkan, tıp alanında önemli bir buluşa daha imza attı.
Türk araştırmacıların geliştirdiği tek kullanımlık mikroçip, evde tedavi gören diyaliz hastalarını enfeksiyon tehdidine karşı daha güvenilir bir şekilde koruyacak. 
Günümüzde periton diyalizi tedavisi gören hastalar, enfeksiyon nedeniyle peritonit hastalığına yakalanıp yakalanmadıklarını tek bir yolla öğrenebiliyorlar: Diyalizatın (diyaliz esnasında yarı geçirgen zardan süzülen sıvı madde) renginin bulandığını fark edip, doktorlarını aramak. 
Harvard Üniversitesi'nde görev yapan Demirci'nin Boston'daki Brigham and Women's Hastanesi'ndeki ekibiyle birlikte geliştirdiği bu yeni yöntem ise hastalara çok daha sağlıklı bir kontrol imkanı tanıyor. 
Söz konusu yöntem özetle şöyle işliyor:  
 Periton diyalizi 
"Mikroçip, hastanın batınından alınan diyalizatı tarayarak, akyuvarları sayıyor. Ardından da ulaştığı bulguları otomatik olarak kablolu veya kablosuz ağlar aracılığıyla hasta bakıcılarına rapor ediyor." 
NAKİT VE VAKİT KAZANCI
Laboratuvarda yapılan hücre sayım teknikleriyle aynı hassasiyette sonuç verebilen bu çiplerin bir başka avantajı ise daha az maliyetli olması ve hastaların gereksiz yere hastaneye gidip gelmesinin önüne geçerek, büyük bir zaman ve para kaybını engellemesi. 
Hastanede yapılan hemodiyaliz tedavisine alternatif olarak görülen "periton diyalizi", oluşturduğu enfeksiyon tehdidi nedeniyle dünya genelinde kullanımı çok yaygın değil. 
TÜRKİYE'DE BEŞ BİN HASTA VAR
Demirci geliştirdikleri yöntemle ilgili olarak şu değerlendirmede bulundu: 
"Periton diyalizi özellikle hemodiyalize göre çok daha ucuz ve evde uygulanabilir bir metot olması sebebiyle değerli görülüyor. Hastaların evde kendilerinin yapabildiği, bir kliniğe gitmek zorunda olmadan uyguladıkları bu teknik sayesinde ekonomide diyaliz hastalıklarının oluşturduğu hızla artan payın kontrol edilebileceği düşünülüyor. Özellikle ABDde son zamanlarda periton diyalizine yönelik uygulamalara doğru bir yönelim var. Bu yönelim önümüzdeki yıllarda da devam edecek. Periton diyalizi hastalara daha rahat bir yaşam standardı sunmasına rağmen, oluşturduğu potansiyel enfeksiyon tehdidi nedeniyle birçok ülkede fazla yaygın değil. Dünyada 300 bin periton diyaliz hastası olduğu tahmin ediliyor. Ülkemizde de bu sayı 5 bin hasta civarında. Bizim amacımız da enfeksiyon tehdidini yakından gözlemleyen mikroteknolojiler geliştirerek periton diyalizin daha fazla tercih edilir bir sistem haline gelmesine katkıda bulunmak."  
  HARVARDLI TÜRKLERİN BEYİN MUCİZESİ  
cozbek@hurriyet.com.tr 
Cengiz Özbek 
  
  
  
  
  
  
 