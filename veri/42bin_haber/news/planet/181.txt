Çin'in yeni liderleri seçildi
Çin'de gelecek 10 yıla yön verecek lider kadrosu belirlendi.
Çin siyasi tarihinin en önemli kongrelerinden olan Çin Komünist Partisi'nin (ÇKP) 18. Ulusal Kongresi'nin ardından ÇKP Merkez Komitesi; Devlet Başkanı Yardımcısı Şi Cinping'i ÇKP Genel Sekreteri olarak seçti. Şi'nin gelecek yıl Mart ayında düzenlenmesi beklenen ÇKP olağan kongresinde Hu Cintao'dan devlet başkanlığı görevini devralması bekleniyor. 
İŞTE ÇİN'İN YENİ LİDER KADROSU 
Aynı devir teslim töreninde yeni daimi politbüroda yer alan Başbakan Yardımcısı Li Kıçiang'ın, Başbakan Vın Ciabao'dan görevi devralması öngörülüyor. 
Çin'de ÇKP'nin üst düzey yöneticileri, aynı zamanda ülkenin liderlerini oluşturuyor. Ulusal Kongre'nin ardından belirlenen politbüronun daimi üyeleri idari sistemin en üst yöneticileri konumunda.  
BÜYÜK REFORMLAR BEKLENMEMELİ 
Başkent Pekin'deki Büyük Halk Salonu'da gerçekleştirilen toplantıda, ÇKP Merkez Komitesi üyelerince belirlenen partinin merkez komitesi daimi üyelerinin (politbüro) sayısı dokuzdan yediye düşürüldü. Bu üyeler; Şi Cinping'in yanı sıra Li Kıçiang, Cang Dıciang, Yu Cıngşıng, Liu Yunşan, Vang Çişan ve Cang Gaoli olarak belirlendi. 
Bu isimlerden devlet başkanlığına gelecek Şi, başbakanlık görevini devralması beklenen Li ve ekonomiden sorumlu başbakan yardımcılığını üstlenen Vang "ihtiyatlı birer reformcu" olarak tanımlanırken, diğer dört isim muhafazakar ve gelenekçi kimlikleriyle tanınıyor. 
Eski politbüro daimi üyelerinden yedisinin yaş haddinden, ikisinin ise iki dönem üst üste üye oldukları için görevlerini gençlere devrettiği açıklandı. 
  Şİ CİNPİNG KİMDİR?  
"PARTİMİZ HALKTAN KOPUK" 
Çin'de yeni yöneticilerin açıklandığı toplantıda konuşan ve üyeleri tanıtan 59 yaşındaki Şi, Çin'in dünyayı, dünyanın da Çin'i daha iyi anlamasına ihtiyaç var diye konuştu. 
Yeni koşullar altında partinin ciddi sorunlarla karşı karşıya olduğunun altını çizen Şi, özellikle yolsuzluk, partinin halktan kopuk olması ve parti yetkililerinin sebep olduğu formalite ve bürokrasi gibi sorunlar olduğunu dile getirdi. 
Şi ayrıca, Çin halkının daha iyi eğitim, istikrarlı iş, daha fazla gelir, geniş kapsamlı sosyal güvenlik, sağlık, çevre ve yaşam şartlarının iyilileştirilmesi gibi dilekleri olduğunu söyledi.