Türkiye'ye elimizden geldiğince destek vereceğiz
ABD Savunma Bakanlığı (Pentagon) Sözcüsü George Little, Türkiye'ye, başta Suriye'den kaynaklanan potansiyel tehditlere karşı olmak üzere ellerinden geldiğince destek vereceklerini belirtti.
Little, Pentagon'da düzenlediği basın toplantısında, Türkiye'ye patriotların konuşlandırılması sürecinde son duruma dair bir soru üzerine, bu konuda en son yaptığı açıklamalara ilaveten verebileceği yeni bir bilginin olmadığını söyledi. 
Türkiye ile çok güçlü müttefiklik ilişkilerinin bulunduğunu vurgulayan Little, patriot bataryalarının konuşlandırılmasının NATO çabasının bir parçası olduğuna işaret ederek, Türkiye'ye, başta Suriye'den kaynaklanan potansiyel tehditlere karşı olmak üzere elimizden geldiğince destek vereceğiz dedi. 
Little, Türkiye ile ilişkilerimize değer veriyoruz ve Türkiye, Suriye ve diğer yerlerden gelen tehditlerle yüzleşirken biz de yardımcı olabileceğimiz diğer yolları da tanımlamayı arzuluyoruz diye konuştu.