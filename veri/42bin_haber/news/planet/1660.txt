Vatikan'da Papalık seçimine doğru
Hıristiyan Katolik Kilisesi'nin ruhban sınıfında, Papa'dan sonra gelen en önemli din adamı konumundaki Kardinaller, Papalık seçim tarihi ve hazırlıklarını görüşmek üzere toplandı.
Katolik Hıristiyanların ruhani lideri ve Vatikan Devlet Başkanı iken görevinden feragat eden Emerit Papa 16'ncı Benedikt'in halefini belirleme çalışmaları, bugün yeni Papa'yı seçecek Kardinallerin ilk kez Vatikan'da bir araya gelmesiyle resmen başladı. 
Kardinaller, Kardinaller Meclisi Dekanı Kardinal Angelo Sodano'nun daveti üzerine Roma'ya gelmeye devam ederken, Roma'da bulunanlar yerel saatle 09.30'da Kardinaller Meclisi Genel Kurulu'nda Papalık seçim tarihini belirlemek ve seçime ilişkin hazırlık aşamalarını görüşmek üzere bir araya geldi. 
Basına yansıyan haberlerde, Papalık seçim sürecinin başlaması için öne çıkan tarihler 9 ya da 11 Mart olarak ifade ediliyor.