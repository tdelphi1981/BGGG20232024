İnkâr yasasına soruşturma formülü
1915 Olayları'yla ilgili "inkâr yasası" yeniden Fransa'nın gündeminde. Anayasaya uygun olmadığı gerekçesiyle reddedilen tasarı, ek tasarılarla birlikte, yine aynı vekil tarafından Meclis'e sunuldu.
Fransa'daki Ermeni diyasporası, 1915 Olayları'nı "soykırım" olarak değerlendirmeyi suç sayan ve reddedilen yasa tasarısı konusunda B Planı'na geçti. Daha önce Fransa'nın iki meclisinden de geçtiği halde Anayasa Konseyi'nce reddedilen "inkâr yasası"nın mimarı milletvekili Valerie Boyer, "savaşı bırakmadığını" söyleyerek iki yasa ve bir karar teklifi hazırladı. 
İŞTE YENİ BULUŞU 
Boyer'nin hazırladığı karar teklifi, inkâr yasasını anayasaya uygunsuz bulan Anayasa Konseyi'nin bu tercihiyle ilgili. Boyer, Konsey'in 2005 yılında yayımladığı, "normatif olmayan yasalar" belgesini gündeme taşıyor. Bu belgede, "Ermeni Soykırımı"nın varlığını kabul eden yasanın "normatif" olmadığı görüşü savunuluyor. Başka bir deyişle, yasanın "Ceza, kusuru şart koşar" ilkesine aykırı olduğu yorumu yapılıyor. Milletvekili Boyer'nin Fransa Meclisi'ne sunduğu karar teklifi eğer kabul edilirse, Anayasa Konseyi'nin bu değerlendirmeyi yapmasının nedenleri hakkında Meclis bünyesinde bir soruşturma komisyonu kurulması söz konusu olacak. 
"AB'YLE UYUM" ARGÜMANI 
Muhalefetteki Halk Hareketi Birliği (UMP) üyesi olan Boyer, Ulusal Meclis'e ayrıca iki yasa teklifi sundu. Tekliflerden birincisi, Avrupa Birliği (AB) müktesebatının, ırkçılık ve soykırımların inkârıyla ilgili düzenlemelerinin Fransız yasalarına uyarlanması önerisini getiriyor. AB ülkelerinin imzaladığı ve 1999 yılında yürürlüğe giren Amsterdam Antlaşması'na gönderme yapılan teklifte, bu antlaşmadaki, üye ülkeleri "ırkçılık ve yabancı düşmanlığı" suçlarıyla mücadelede hem adli hem de güvenlik önlemleri bakımından işbirliği içinde olmaya yönlendiren madde hatırlatılıyor ve buna uygun düzenlemeler getirilmesi gerektiği ifade ediliyor.  
Avukat Philippe Krikorian, AB'nin ırkçılıkla mücadele ve soykırımların inkârıyla ilgili müktesebatını Fransız yasalarına uyarlamadığı gerekçesiyle Fransa'nın bir önceki başbakanı François Fillon'a karşı Danıştay'a suç duyurusunda bulunmuştu. Danıştay'sa başvuruyu, "bu konuda karar verme yetkisi olmadığı gerekçesiyle" 26 Kasım tarihinde reddetmişti. 
İNKAR YASASI KÜLLERİNDEN DOĞAR MI? 
Boyer'nin ikinci yasa teklifiyse, daha önce iki meclis tarafından da onaylanan; ancak Anayasa Komisyonu'ndan dönen tasarının aynısı. Başka bir deyişle Boyer, diğer yasa teklifi ve kanun teklifinin kabul edilmesi durumunda oluşacak yeni hukuki zeminin, eski inkâr yasasının bu kez anayasaya uygun kabul edilmesine yarayacağını savunuyor.