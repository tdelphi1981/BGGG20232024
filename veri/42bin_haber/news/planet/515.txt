Tecavüz vahşetini anlattı
Hindistan'ı ayağa kaldıran otobüste toplu tecavüz olayının kurbanı olan genç kadının arkadaşı ilk defa konuşarak saldırıyı anlattı.
Yeni Delhi'de 16 Aralık'ta meydana gelen olayda toplu tecavüze uğradıktan sonra hayatını kaybeden genç kadının erkek arkadaşı yaşadıkları dehşeti Zee TV kanalında izleyicilerle paylaştı. 
Kendisi de demir çubuklarla dövülen 28 yaşındaki genç adamın bacağının kırık olduğu ve tekerlekli sandalyede oturduğu görüldü. 
Erkek arkadaş, sinema çıkışı eve gitmek için triportör şoförlerinin kendilerini almaması üzerine içinde altı saldırganın bulunduğu otobüse bindiklerini söyledi. 
Davanın hassasiyeti nedeniyle ismi açıklanmayan, ancak yüzü gösterilen erkek arkadaş, bir süre sonra otobüstekilerin kendilerine saldırmaya başladığını, onlarla mücadele ettiklerini, ancak saldırganların kendilerini demir çubukla dövdüklerini söyledi. 
Kız arkadaşının cep telefonuyla polisi aramaya çalıştığını, ancak saldırganların genç kadının telefonunu fırlatıp attıklarını kaydetti.   
'DEFALARCA YALVARDIM' 
Genç adam  "Önce onlarla kavga etmeye çalıştım, ama daha sonra onlara kız arkadaşımı bırakmaları için defalarca yalvardım diye konuştu. 
Erkek arkadaş "Saldırı o kadar vahşiceydi ki size anlatamam... Hayvanlar bile böyle hareket etmez" ifadelerini de kullandı. 
Erkek arkadaş, saldırganların kadın arkadaşıyla birlikte çıplak ve kanlar içinde bir üst geçidin altına attıkları bilgilerini de doğruladı.  
POLİSLERİN HATASI VAR 
Genç adam geç gelmekle suçladığı polislerin hatası olduğunu da söyledi. Polis memurlarının, kıyafet ve ambulans için yalvarırken kendisini sorgulamaya başladıklarını, hatta kendi aralarında tartışmaya girdiklerini ve onları en yakın hastane yerine uzaklardaki bir hastaneye götürdüklerini de söyledi.  
Erkek arkadaş, Singapurda kaldırıldığı hastanede hayatını kaybeden ve uluslar arası kamuoyunda Hindistan'ın Kızı ismiyle anılmaya başlyan 23 yaşındaki kadınla ilgili "Cesaretiyle hepimizi uyandırdı. İnsanlar, onun hürmetine benzer bir suçun tekrar işlenmesini önleme mücadelesini ileri götürmeliler" dedi. 
İDAMLA YARGILANIYORLAR 
Hindistan İçişleri Bakanı Sushilkumar Shinde olaydan sonra kadınları tecavüz ve diğer saldırılardan korumak için bu suçlara karşı katı önlemler alınması için harekete geçmiş, ülke genelinde halk sokaklara dökülerek olayı protesto etmişti.  
  TOPLU TECAVÜZ SKANDALININ ZANLILARI YARGI KARŞISINDA  
Genç kadına toplu tecavüz ederek ölümüne sebep oldukları için cinayetle suçlanan 6 zanlı dün hakim karşısına çıkmıştı. Zanlılardan birinin 17 yaşında olduğu bildirilmişti. 
Zanlılar idam cezasıyla karşı karşıya.  
Röportajı yayımlayan kanalla ilgiliyse, genç adamın kimliğini ortaya çıkararak yasaları ihlal edip etmediğine ilişkin soruşturma açıldı.