Norveç'te Ombudsman tesettürlü polise 'hayır' dedi
Norveç'te Polis Ombudsman'ı Navjat Sandhu, emniyet teşkilatına tesettürlü polis memuru alınmasına 'hayır' dedi.
Sandhu'nun kararına Kültür Bakanı Hadia Tjak da destek vererek, emniyet teşkilatı ve mahkemelerde tesettürün yeri olmadığını söyledi.   
Geçtiğimiz günlerde, Papaz Sturla Staalset'in başkanlığındaki 13 kişilik komisyon, hükümete öneride bulunarak, emniyet teşkilatında ve mahkemelerde tesettürlü Müslüman kadınların çalışmasında bir sakınca olmadığını bildirdi.   
Emniyet teşkilatında tesettüre izin verilmesi durumunda, diğer dinleri temsil eden kıyafetlerin de serbest bırakılması gerektiğini savunan 29 yaşındaki Sandhu, Polis ve mahkemelerde görevli hakimler, savcılar halka en yakın olarak çalışan insanlardır. Halka yakın çalışan insanların dini semboller taşımaları doğru değil. Orduda tesettür kullanılmasına izin verildi ama askerler, polis kadar halkla iç içe değiller. Halkın güvenini ancak profesyonelce davrandığımız zaman kazanabiliriz. Toplum, tesettürlü bir polis memurunun kendilerini temsil etmeyeceğine inanıyor. Bu durumda tesettüre izin vermeyiz" dedi.  
 Ombudsman Navjat Sandhu 
İKTİDAR PARTİSİ DE KARŞI
İktidardaki Sosyal Demokrat İşçi Partisi Hukuk Sözcüsü Jan Böhler, parti yönetiminin oy birliği ile aldığı karara göre, toplum hizmeti veren resmi görevlilerin tarafsız olmaları gerektiğini belirterek, "Halkımıza hizmet sunan resmi görevliler tarafsız olmak zorundadır. Tesettür veya burka, dini sembol olduğu için bunu taşıyan kişi tarafsız sayılmaz. Parti yönetimi tesettüre karşıdır" ifadesini kullandı. 
Öte yandan, Oslo Üniversitesi Hastanesi ise iki yıldır, tesettürlü hemşirelerin işe alındığını ve çalıştırıldığını açıkladı. Hastane yönetimi bugüne kadar tesettür konusunda bir sorun yaşamadıklarını açıkladı. 