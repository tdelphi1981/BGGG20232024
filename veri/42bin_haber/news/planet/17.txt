Vahşi köpeklerin saldırısına uğrayan çocuk öldü
ABD'deki bir hayvanat bahçesinde Afrika köpeklerinin yaşadığı alana düşen iki yaşındaki çocuk feci şekilde can verdi.
Köpeklerin saldırısına uğrayan çocuğun, annesi tarafından, hayvanları seyretsin diye oturtulduğu korkuluktan düştüğü belirtildi. 
Pennsylvania eyaletine bağlı Pittsburgh kentindeki hayvanat bahçesindeki görevlilerin, çocuğa saldıran 11 köpekten biri hariç hepsini engellemeyi başardığı, uzaklaştırılamayan köpeğin de vurularak öldürüldüğü belirtildi.  
Pittsburgh Hayvanat Bahçesi yöneticisi Barbara Baker ise çocuğun köpeklerin saldırısından mı yoksa düşmenin etkisiyle mi yaşamını yitirdiğinin henüz netlik kazanmadığını belirterek, hayvanat bahçesi çalışanlarının ellerinden gelen her şeyi yaptıklarını ifade etti. 
Hayvanat bahçesinin olayın ardından kapatıldığı, polisin soruşturma yürüttüğü bildirildi.