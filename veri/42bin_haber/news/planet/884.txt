İran uzaya maymun gönderdi
İran, uzaya kapsül içinde maymun gönderdiğini açıkladı. İran'ın bu yöndeki geçmiş girişimleri başarısızlıkla sonuçlanmıştı.
Tahran merkezli El Alem televizyonunun haberine göre, İran Savunma Bakanlığı'na bağlı uzay departmanından yapılan açıklamada, "İran, içinde maymun bulunan Pişgam (Öncü) kod adlı kapsülü başarıyla fırlatmıştır. 120 kilometre yüksekliğe çıkan kapsül sağ salim yere inmiştir" denildi.  
Açıklamada, Kovaşgar roketiyle gönderilen maymunun sağlık durumunun iyi olduğu belirtildi. 
"YENİ GÜZEL HABERLER GELECEK"
İran Savunma Bakanı Ahmed Vahidi, devlet televizyonu IRINN'e verdiği demeçte, Bu, bir sonraki aşamada uzaya insan göndermemiz için atılmış ilk adımdır dedi. 
Vahidi, uzay çalışmalarına yönelik "yeni güzel haberlerin yakında açıklanacağını" sözlerine ekledi. 
2020 yılında uzaya insan göndermeyi hedefleyen İran, 2010'da kaplumbağa, fare ve solucan taşıyan bir roket fırlatmıştı. 
Başta ABD olmak üzere Batılı devletler, İran'ın geliştirmekte olduğu uzay teknolojisini, nükleer başlık taşıyabilen füze üretmek için kullanmasından endişe ediyor.