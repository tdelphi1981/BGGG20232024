Moskova bile kara yenik düştü
Dünyanın en soğuk ülkelerinden biri olan Rusya bile bu yıl ağır kış şartlarını kaldıramadı. Başkent Moskovada dün öğle saatlerinde başlayan ve tipi şeklinde aralıksız devam eden kar yağışı nedeniyle belediyesi 100 yılın kışını gördük diye açıklama yapmak zorunda kaldı.
Moskova sokakları yarım metreyi bulan karın altında kalırken, trafik resmen durdu. Toplam uzunluğu 5 bin kilometre olan Moskovadaki yolların 4 bin 500 kilometresi araçların hareket ettiği alandan ziyade otoparka benzedi. Moskova etrafında çevre yolu olarak bilinen otobanda kimi sürücüler araçlarında 10 saat mahsur kaldı. 
KAR ONLARI DA VURDU / FOTO GALERİ 
Yoğun kar yağışı başkent Moskovanın üç havalimanını da felç etti. Son 24 saatte hava muhalefeti nedeniyle 155 seferin iptal edildiği açıklandı. 
Kar nedeniyle Lenin'in mozolesindeki yenileme çalışmalarının aksamasını önlemek amacıyla mozolenin üzerine geçici bir kubbe de yerleştirildi. 
Yolların temizlenmesi için sadece bir günde şehirden 250 bin ton kar taşındığı açıklanırken, bu iş için belediyenin inşaat firmalarından ödünç aldığı toplam 17 bin araç gece gündüz demeden çalışmaya devam ediyor. 
Moskovayı dize getiren yoğun kar yağışı nedeniyle İçişleri Bakanlığı Trafik Şubesi de sürücülere, Hayatı önem taşımayan durumlar dışında aracınızla yola çıkmamanızı rica ediyoruz anonsu yapmak zorunda kaldı.  
Rusları asıl tedirgin eden haber ise Meteoroloji Dairesinden geldi. Moskovayı iki gün sonra yeni bir yoğun kar yağışının beklediği bildirildi. 
 