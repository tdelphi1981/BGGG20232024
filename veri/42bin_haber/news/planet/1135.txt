Yunanistandan Erdoğana ret
Başbakan Recep Tayyip Erdoğan'ın Atina'ya yapılacak caminin masraflarını karşılama önerisine Yunanistan'dan olumsuz cevap geldi. Atina'ya inşa edilecek camiyi Yunan devleti kendi kaynaklarıyla yapacak.
Yunanistan Dışişleri Bakan Yardımcısı Konstantinos Çiaras, Atina'da Müslümanlar için yapılması planlanan ibadet yeri konusunda Türkiye ile yapılan herhangi bir anlaşma bulunmadığını belirterek, Yunan devletinin bunu kendi kaynaklarıyla yapacağını söyledi. 
Altın Şafak partisi milletvekillerinin Atina'da cami konusuyla ilgili verdiği soru önergesini yanıtlayan Çiaras, bu konunun Türk-Yunan ilişkilerinin gündeminde bulunmadığını belirtti. 
Parlamentodaki konuşmasında, Yunanistan Başbakanı Antonis Samaras'ın, Doha'da Başbakan Recep Tayyip Erdoğan ile bir araya gelmesinin, farklı ülkelerin devlet adamlarının aynı ortamda bulunduklarında yaptıkları alışılmış bir görüşme olduğunu ifade eden Çiaras, iki başbakanın görüşmesinde hiçbir konuda anlaşma imzalanmadığını kaydetti. 
  ATİNAYA CAMİDE SON GELİŞME  
Çiaras, Atina'da cami konusunun Türk-Yunan ilişkilerinin gündeminde bulunmadığını kaydederek, Bu açıktır ve Türk tarafına, tabi, son yıllarda her yerdeki Müslümanların haklarının koruyucusu olarak izlediği politika çerçevesinde bu konuyu gündeme getirmeye çalıştığı her seferinde kendisine açıkça belirtilmiştir dedi. 
TARTIŞMAYA GİRMEYE NİYETİMİZ YOK
Atina'da cami yapımı konusunun Yunan devleti tarafından Müslüman vatandaşların din özgürlüğü ve ibadet ihtiyaçlarının karşılanması çerçevesinde bağımsız ve egemen bir şekilde ele alındığını da bildiren Çiaras, Atina'nın, bu ve buna benzer konularda Türkiye ile her halükarda hiçbir tartışmaya girmeye niyeti olmadığını söyledi. 
Çiaras, Atina'da cami yapımı konusunda başka Müslüman ülkelerden de teklifler geldiğini ancak kabul edilmediğini belirterek, Yunan devletinin bunu kendi imkanlarıyla yapacağını ifade etti. 
Bu konudaki yasal ve teknik hazırlıkların tamamlandığını ifade eden Çiaras, şöyle devam etti:
Bu konuda, Yunan parlamentosunda çoğunluk tarafından oylanan ilgili yasanın 29. maddesi gerekli istimlakların yapılmasını,  izinlerin verilmesini ve finansmanını öngörmektedir. Bununla ilgili Atina  Belediyesi'nin yetkileri dahilinde kararlar alınmış, ihaleler, nihai tasarımlar  ve uygulama projeleri tamamlanmış bulunmaktadır. 
Çiaras, Atina'nın Müslümanlar için merkezi bir ibadet yeri bulunmayan yegane Avrupa başkenti olduğunu belirterek, bu durumun sürüncemede kalmasının Yunan yönetimini yabancı eleştirmenlere karşı zor durumda bıraktığını da ifade etti. 
Çiaras, cami yapma kararının şehirde düzeni ve güveni sağlamaya yönelik olduğunu da belirterek, Atina'da cami bulunmadığı bahanesiyle yollarda ibadet eden Müslümanların görünümü, şu anda  önerilen perspektife kıyasla daha büyük sorunlar yaratarak daha büyük tehlikeler içermektedir diye konuştu. 
MİNARESİ OLMAYACAK 
Votanikos bölgesindeki Elaiona semtinde eski bir deniz üssü kompleksine ait binanın restore edilerek ibadet için Atina'da yaşayan Müslümanlara tahsis edilmesinin planlandığını anlatan Çiaras, 350 kişi kapasiteli binanın mülkiyetinin devlete ait olacağını, çevreye uyum sağlaması için minare bulunmayacağını, ibadet yerinin 5 Yunanlı devlet memuru ile 2 Müslümandan oluşan  bir heyet tarafından yönetileceğini, imamın da Eğitim Bakanlığı tarafından  atanacağını sözlerine ekledi.
        