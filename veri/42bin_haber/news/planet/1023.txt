ABD Savunma Bakan yardımcısı Carter Türkiye'de
ABD Savunma Bakan Yardımcısı Dr. Ash Carter, çeşitli temaslarda bulunmak üzere Türkiye'ye geldi.
ABD'nin Ankara Büyükelçiliği'nden yapılan açıklamada, ABD Savunma Bakan Yardımcısı Dr. Ash Carter'ın birkaç önemli konuda yakın istişareleri devam ettirmek adına Türkiye'ye geldiği belirtildi. 
Açıklamada, Carter'ın, Suriye'deki çatışmadan kaynaklanan potansiyel füze tehdidine yönelik NATO liderliğinde gösterilen çabaların da dahil olduğu ortak savunma işbirliğini geliştirmeye yardımcı olmak adına, Milli Savunma Bakanı İsmet Yılmaz ve diğer kıdemli savunma yetkilileriyle bir araya geleceği kaydedildi. 
Carter'ın ziyaretinin aynı zamanda, geçen cuma günü ABD Büyükelçiliği'nde gerçekleşen olaydan sonra tekrar ortaya çıkan uluslararası terörizmle mücadelede Amerika'nın müttefik Türkiye'ye olan güçlü bağlılığını göstermek için bir fırsat olacağı ifade edildi.