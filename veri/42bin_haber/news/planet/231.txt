Tacik erkeklere sakal yasağı
Tacikistan'da erkeklerin artık en fazla yumruk boyları kadar sakal bırakmalarına izin verilecek. Nüfusunun yüzde 90'u Müslüman olan Tacikistan'da uzun sakal, resmi makamlar tarafından radikal İslam'ın simgesi olarak görülüyor.
Tacikistan İslam Merkezi Ulemalar Kurulu, ülkedeki Hanefi mezhebine bağlı erkeklerin sakal bırakmaları ve kadınların da örtünmeleriyle ilgili normları belirledi. 
Tacikistan Ulemalar Kurulu'nca belirlenen kurallara göre, ülkedeki Hanefi mezhebine riayet eden erkeklerin kendi yumrukları kadar sakal bırakmalarına izin verilirken, kadınların ise giydikleri elbisenin, kadınların yüzü, eli ve ayak tabanının dışında her yerini kapatması gerektiği kaydedildi. 
Tacikistan İslam Merkezi'nden yapılan açıklamada, söz konusu normların Bakanlar Kurulu'na bağlı Din İşleri Komitesi'nin isteği üzerine belirlendiği kaydedilirken, söz konusu kuralların ne zaman uygulamaya konulacağı ve bu kuralları ihlal edenlere ne gibi cezaların öngörüleceği konusunda her hangi bir açıklama yapılmadı. 
ÖĞRETMENLER ÜÇ SANTİM SAKAL BIRAKABİLİYOR 
2009 yılında da ülkedeki okullarda öğretmen olarak çalışan erkeklere sakal bırakmaları konusunda bazı kısıtlamalar getirilmişti. Buna göre, 50 yaşın üstündeki erkeklere sakal bırakmaya izin verilmiş ve bu sakalın uzunluğunun da 3 santimi aşmaması karara bağlanmıştı. 
Daha önce, ABD Dışişleri Bakanlığınca yayımlanan insan hakları raporunda da, sakal bırakmanın resmen yasaklanmadığı Tacikistan'da sakal bırakan insanların iş bulma ve çalışma konusunda bazı engellerle karşılaştığı kaydedilmişti. 
Geçen sene Tacikistan Süper Liginde top koşturan Parviz Tursunov, sakallarını göğsüne kadar uzatmasından dolayı emniyet görevlileri tarafından bir maçta sahaya alınmamıştı. 
Halkın yüzde 90'ının Müslüman olduğu Tacikistan'da hükümet, yurtdışındaki dini okullarda eğitim alan Tacik gençleri, yasadışı ve aşırı dinci eğitim aldıkları gerekçesiyle ülkeye geri çağırmıştı.