Rehine krizi sona erdi
ABD'nin Alabama eyaletindeki Midland City kasabasında, eski kamyon şoförü Jimmy Lee Dykes'ın rehin aldığı beş yaşındaki çocuk altı günün sonunda kurtarıldı, çocuğu rehin alan kişi ölü ele geçirildi.
Dykes'ın kaçırdığı çocuğu altı gündür bir evin sığınağında tutmasıyla devam eden rehine krizinde nihayet sona gelindi. Sığınağa giren FBI ajanları beş yaşındaki Ethanı kurtarırken, çocuğu kaçıran 65 yaşındaki Dykes ölü ele geçirildi. Fiziksel olarak zarar görmemiş halde bulunan çocuk hastanede tedavi altına alındı. 
FBI yetkilisi Stephen E. Richardson, gazetecilere yaptığı açıklamada, FBI ekiplerinin çocuğun rehin tutulduğu sığınağa operasyon düzenleyerek çocuğu sağlıklı bir şekilde kurtardığını söyledi.
        
Richardson, son 24 saat boyunca müzakerelerin negatif yönde olması üzerine FBI ekiplerinin çocuğun hayatından endişe ettiklerini ve sığınağa girmek zorunda kaldıklarını ifade etti.
         
İsminin Ethan olduğu belirtilen çocuğun yaşadığı travmayı atlatabilmesi için yakın bir hastaneye götürüldüğü kaydedildi.
         
Yetkililer çocuğu rehin alan 65 yaşındaki Jim Lee Dykes'ın nasıl öldüğüne ilişkin bilgi vermedi. Bölge sakinleri çocuğun kurtarılmasından önce silah sesi duyduklarını belirtti.
         
29 Ocak'ta bir okul servis aracını durdurarak şoförünü öldüren ve çocuklardan birini kaçıran Jim Lee Dykes, beş yaşındaki çocuğu özel mülkiyetinin sığınağında rehin tutuyordu.