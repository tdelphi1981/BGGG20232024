Yurt dışı yasağı kalkan Sevil, Lyon'a gitti
Fransa'dan öğrenci değişim programı için geldiği Türkiye'de, terör örgütü propagandası yaptığı ve örgüt adına suç işlediği iddiasıyla Bursa Bölge Ağır Ceza Mahkemesi'nce 5 yıl 2 ay 15 gün hapis cezasına çarptırılan Sevil Sevimli, kefalet parasının yatırılmasının ardından yurt dışına çıkış yasağının kalkması üzerine Fransa'nın Lyon şehrine gitti.
Sevil Sevimli, Atatürk Havalimanı Dış Hatlar Terminali'nde işlemlerini yaptırdıktan sonra Türk Hava Yolları'nın tarifeli uçağıyla saat 14.20'de Lyon'a hareket etti. 
Hem Türk hem Fransız vatandaşı olan ve Fransa'da üniversitede okuyan Sevil Sevimli, öğrenci değişim programı kapsamında Anadolu Üniversitesi İletişim Bilimleri Fakültesi'nde son sınıf eğitimini tamamlamak için Ağustos 2011'de Eskişehir'e geldi. 9 Mayıs 2012'de DHKP-C terör örgütüne yönelik operasyon kapsamında gözaltına alınan Sevimli, tutuklanarak cezaevine konuldu. 
Yürürlüğe giren 3'üncü Yargı Paketi kapsamında 3 ay tutuklu kaldıktan sonra 7 Ağustos 2012'de tahliye edilen Sevimli'nin dosyası, Bölge Ağır Ceza Mahkemesi'nin kurulmasıyla Ankara'dan Bursa'ya gönderildi. Bursa Bölge Ağır Ceza Mahkemesi tarafından terör örgütü propagandası yapmak ve örgüt adına suç işlemek suçlarından 5 yıl 2 ay 15 gün hapis cezasına çarptırılan Sevimli hakkında ayrıca, yurt dışına çıkış yasağı da konuldu. 
Mahkeme, kararında 10 bin lira kefalet parası yatırıldığı taktirde adli kontrol hükümleri değiştirilerek Sevimli'nin yurt dışına çıkış yasağının kaldırılmasına da hükmetti. 
Kararın ardından Sevimli'nin avukatları tarafından 10 bin lira kefaletin yatırılması üzerine, mahkeme Sevimli'nin yurt dışına çıkış yasağını kaldırdı.