Musul'da intihar saldırısı: 5 ölü, 12 yaralı
Irak'ın kuzeyindeki Musul kentinde düzenlenen intihar saldırısında 5 kişinin öldüğü, 12 kişinin yaralandığı bildirildi.
Musul Emniyet Müdürlüğü yetkililerinden alınan bilgiye göre, bugün öğleden sonra kimliği belirlenemeyen bir kişi tarafından halk pazarındaki polis noktasına intihar saldırısı düzenlendi. Saldırganın çarşıdaki güvenlik noktasında bulunan polislerin üzerine bomba yüklü aracı sürerek patlattığı bildirildi. Patlamada saldırgan ile birlikte 5 polisin öldüğü, 8'i polis 12 kişinin de yaralandığı ifade edildi. 
Saldırının ardından yaralılar Musul İlk Yardım Hastanesi'ne kaldırıldı. Emniyet yetkilileri olayın aydınlatılması için soruşturma başlatıldığını belirtti.