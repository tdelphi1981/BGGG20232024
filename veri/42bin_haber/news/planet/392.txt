Pedofilleri Türk hacker'lar yakalattı
Twitter'da çocuk istismarı görüntüleri yayınlayan bazı kullanıcıların hesapları, Türk hacker grubu RedHack'in çabaları sonucunda kapatıldı.
İngiliz basınının bildirdiğine göre, bilgisayar korsanları tarafından ifşa edilen bazı kullanıcıların, çocuklara yönelik cinsel istismar içeren görüntüler yayınladığı tespit edildi. Ardından da bu kullanıcıların hesapları Twitter tarafından kapatıldı. 
Twitter'da söz konusu görüntüleri yayınlayan kullanıcıları ifşa eden RedHack, 20'ye yakın hesabın kapatıldığını belirtti. 
İngiltere merkezli Ulusal Çocuklara Yönelik Zulmü Engelleme Grubu'ndan (NSPCC) yapılan açıklamada, kapatılan hesaplarla ilgili soruşturmanın, Twitter'ın merkezinin bulunduğu ABD'de yürütüleceği belirtildi. 
İngiliz hükümetine bağlı Çocuk İstismarı ve Online Koruma Merkezi de en az dört Twitter hesabı hakkında 30'a yakın şikayet aldığını bildirdi.  
Fotoğrafları yükleyen kişilerin ya da çocukların uyruğu açıklanmazken, Twitter'dan yapılan açıklamada, "Twitter'da çocuk pornografisine müsamaha gösteremeyiz. Bu tip görüntüler hakkında haberdar edildiğimiz anda bunlar hemen kaldırılır" denildi.