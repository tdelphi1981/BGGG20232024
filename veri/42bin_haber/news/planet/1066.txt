Doktorası elinden alınan Alman Eğitim Bakanı istifa etmeyecek
Almanya Federal Eğitim Bakanı Annette Schavan'ın doktora unvanı, hazırladığı tezde intihal olduğu gerekçesiyle geri alındı. Schavan bu karara ve kamuoyundaki tepkilere rağmen istifa etmeyeceğini açıkladı.
Düsseldorf Üniversitesi, Hristiyan Demokrat Partili Federal Eğitim Bakanı Schavan'ın 33 yıl önce Felsefe Fakültesi'nde yazdığı Kişi ve Vicdan konulu tezinin bazı bölümlerinde intihal yapıldığını ortaya çıkardı. 
Üniversitede konuyla ilgili oluşturulan konseyin başkanı Prof. Bruno Bleckmann, yaptığı açıklamada konseyin Schavan'ın tezinde intihal belirlediği ve bu nedenle verilen doktor unvanının geri alındığını belirtti. 
Anonim intihal avcıları, 29 Mayıs 2012'de Schavan'ın doktora tezinde  temiz bir çalışma sergilemediğini iddia etmiş ve bunun üzerine Düsseldorf Üniversitesi'nde konuyla ilgili bir konsey kurulmuştu. 
İSTİFA ETMİYOR 
Alman Haber Ajansı DPA'nın haberine göre, Güney Afrika'nın Johannesburg kentinde bulunan Schavan istifa etmeyi düşünmediğini, Düsseldorf Üniversitesi'nin kararına yasal yollarla karşı çıkacağını belirtti. 
MERKEL SAHİP ÇIKTI 
Almanya Başbakanı Angela Merkel, Bakan Schavan'a sahip çıktı. 
Hükümet sözcüsü Stefan Seibert, Berlin'de yaptığı açıklamada, Başbakan Merkel'in Schavan'a güveninin tam olduğunu belirtti. 
Seibert, Schavan'ın bu konuyu Güney Afrika seyahatinden dönüşünde Başbakan Merkel ile görüşeceğini bildirdi. 
Almanya'da daha önce de Federal Savunma Bakanı Karl Theodor zu Guttenberg, benzer  bir intihal skandalı sonucu 2011 yılının mart ayında görevinden istifa ederek ülkeden ayrılıp ABD'ye yerleşmişti.