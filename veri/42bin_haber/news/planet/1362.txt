Rutubet var diye 3 çocuk alındı
Almanyada evlerinde rutubet olduğu için başka bir yere taşınmak isteyen İbrahim Göröz ile Barihan Hasan, Köln Konut Dairesinden yardım isteyince, çocuklarından oldu.
Sağlık sorunları nedeniyle iki yıldır devlet yardımı ile geçindiklerini belirten Göröz, yaşananları şöyle anlattı: 65 metrekarelik bu daireye iki yıl önce taşındık. Kalorifer sistemi yok. Elektrikli ısıtıcılar kullanıyoruz. Ama yeterli olmadığı için rutubet oluştu. Hepimizin sağlığı için yeni bir yere taşınmamız şarttı. Tüm bunları Konut İdaresine ilettik. Kira yardımı sağlayan sosyal konut belgesi için başvurduk. Gelip evi incelediler. Bir süre sonra da Gençlik Dairesi devreye girdi. Karşı çıkmamıza rağmen 5, 6 ve 12 yaşlarındaki üç çocuğumuzu aldılar. Şaşkına döndük. 
 
TAŞINIRLARSA GERİ ALACAKLAR 
Şu anda tüm gücüyle yeni bir daire bulmaya çalıştığını belirten Göröz, Çocuklarımızı haftada iki gün görebiliyoruz. Küçük çocuğumuz Muhammetin astımı var. Onların ne durumda olduklarını, psikolojilerini bilemiyoruz. Sağlıklı bir daireye taşınırsak çocuklarımızı geri verebileceklerini söylediler diye konuştu. 
  
  

 