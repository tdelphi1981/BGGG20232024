Azeri yazara AB sahip çıktı
Avrupa Birliği, Azerbaycan'da hükümet ve hükümete yakın siyasi partilerin sert tepkisini çeken yazar Ekrem Eylisliye sahip çıktı. Parti liderinden biri, Azerbaycan-Ermenistan ilişkileri ile ilgili resmi tezlere aykırı görüşler belirten yazarın kulağını getirene ödül vereceğini açıklamıştı.
Anadolu Ajansı'nın haberine göre Avrupa Birliği Azerbaycan hükümetine, "Yazar Ekrem Eylisli'ye yönelik baskılara son verilmesi" yönünde uyarıda bulundu. 
Yayımlanan bildiride, 75 yaşındaki Eylisli'ye yönelik tehdit ve baskıların bir an önce durdurulması, yazarı tehdit edenlerle ilgili soruşturma başlatılması, Eylisli ve ailesinin can güvenliğinin temin edilmesi gerektiği belirtildi. 
Eylisli, Aralık ayında bir Rus edebiyat dergisinde yayımlanan Taş Hayaller isimli eserinde, kahramanların dilinden Ermenistan-Azerbaycan ilişkileri ile ilgili resmi tezlere aykırı görüşler dile getirmişti. 
KULAĞINI GETİRENE ÖDÜL
Söz konusu eser Azerbaycan'da büyük tepki çekerken, iktidara yakın Muasır Musafat partisi lideri Hafız Hacıyev, Eylislinin kulağını kesip getirene 10 bin manat (22 bin TL) ödül vereceğim açıklamasında bulunmuştu. 
Azerbaycan Cumhurbaşkanı İlham Aliyev, Eylisli'ye, eski Cumhurbaşkanı Haydar Aliyev tarafından verilen "Halk Yazarı" unvanını geri almış, kendisine bağlanan maaş kesilmişti. 
Evinin önünde protesto gösterileri düzenlenen Eylisli, üyesi bulunduğu Yazarlar Birliği'nden ihraç edilmiş, bazı bölgelerde ise yazarın kitapları toplanarak ateşe verilmişti.