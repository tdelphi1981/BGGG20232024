Hollandalılar da referandum istiyor
Hollanda'da halkın yüzde 52'si, AB üyeliği konusunda referandum yapılmasından yana.
Maurice de Hond adlı araştırma şirketinin, İngiltere Başbakanı David Cameron'un AB üyeliği konusundaki sözleri üzerine yaptığı araştırmaya göre, Hollandalıların yaklaşık 52'si bu konuda referandum yapılmasını istiyor. Aynı araştırmaya göre, halkın yüzde 56'sı AB üyeliğini desteklerken, yüzde 35'lik kesim ise üyelikten ayrılmayı savunuyor. 
Özellikle aşırı sağcı Geert Wilders'ın liderliğini yaptığı Özgürlük Partisi (PVV) seçmenlerinin büyük kesiminin AB üyeliğine karşı olduklarını ortaya koyan araştırmada, üyeliğe en fazla destek verenlerin ise Demokratlar 66 (D66) partisi tabanı olduğu görülmekte. 
Ankete göre, PVV'li seçmenlerin yüzde 94'ü üyelikten ayrılmayı savunurken, D66 tabanının yüzde 92'si ise üyeliğinden devamından yana.
12 Eylül 2012'de yapılan erken genel seçimde stratejisini AB karşıtlığı üzerine kuran Wilders'ın partisi, Hollanda'nın üyelikten bir an önce ayrılmasını istiyor. Wilders, İngiltere Başbakanı'nın önerisiden sonra yaptığı açıklamada da Hollanda'da referandum yapılması gerektiğini dile getirmişti. 
İngiltere Başbakanı David Cameron dün yaptığı açıklamada, 2015'teki genel seçimi kazanması halinde ülkesinin 1973 yılından bu yana sürdürdüğü AB üyeliğini referanduma götüreceğini söylemişti.