Irak ordusu Suriye sınırına yığınak yapıyor
Irak-Suriye sınırındaki çatışmaların ardından Bağdat hükümeti, sınıra takviye birlik göndermeye başladı.
Irak Savunma Bakanlığı Sözcüsü Muhammed el Askeri, AFP'ye yaptığı açıklamada, Suriye ile Irak arasındaki Ya'rubiye Sınır Kapısı'nın kapatıldığını açıkladı. 
"Çatışmaların ardından bölgeye asker takviyesi yapıldı" diyen Iraklı sözcü, bölgenin havadan gözlendiğini sözlerine ekledi. 
El Askeri, sınırın Suriye tarafındaki çatışmalarda, Irak topraklarındaki bir Irak askerinin öldüğünü, biri asker üç kişinin de yaralandığını belirtti. Bu olaydan iki gün sonra kimliği belirsiz kişilerin Anbar kentinde düzenlediği silahlı saldırıda, tıbbi tedavi için Irak'a geçen 48 Suriyeli asker öldürülmüştü. Irak Savunma Bakanlığı söz konusu saldırıda, dokuz da Iraklı güvenlik görevlisinin öldüğünü bildirmişti. 
İranın yarı resmi Fars Haber Ajansı'nın iddiasına göre, Özgür Suriye Ordusu militanlarının ateş açması halinde Irak birliklerine Bağdattan emir beklemeden karşılık verme izni verildi.