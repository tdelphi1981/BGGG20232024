Tecavüz zanlılarından biri 18 yaşından küçük
Hindistan'da bir otobüste 23 yaşındaki genç bir kadına toplu tecavüz ederek ölümüne sebep oldukları için cinayetle suçlanan altı zanlıdan birinin 18 yaşın altında olduğu açıklandı.
Polis, 18 yaşından küçük olduğu iddia edilen zanlıya kemik testi yaparak durumun doğrulandığını ve 6 zanlıdan 5'nin cinayetten yargılanabileceğini duyurdu. 
Hindistan yasalarına göre, 18 yaş altındaki çocukların cinayetten hüküm giyemeyeceği biliniyor. 
Yeni Delhi'de 16 Aralık'ta bindiği otobüste altı kişinin toplu tecavüzüne uğrayan ve ağır yaralanan 23 yaşındaki genç kadın, tedavi için götürüldüğü Singapur'da cumartesi günü hayatını kaybetmişti. 
Genç kadının hayatını kaybetmesi üzerine, olayın zanlılarına yöneltilen suçlamalara cinayet de eklenmiş ve zanlıların ölüm cezasıyla karşı karşıya olduğu bildirilmişti. 
Genç kadının ölümü, ülkenin birçok kentinde çeşitli protestolara neden olmuş ve öfkeli kalabalık altı zanlının idam edilmesi için hükümete çağrıda bulunmuştu. 
Öte yandan genç kadının ölümünün ardından başta Hindistan ordusu olmak üzere birçok kurum ve kuruluş geleneksel yılbaşı etkinliklerini iptal ettiğini duyurmuştu. 
Düğün hazırlıkları yaptığı öğrenilen ve ismi açıklanmayan tıp öğrencisi genç kadın, ülkesinde ve uluslararası kamuoyunda "India's Daughter" (Hindistan'ın Kızı) ismiyle anılıyor.