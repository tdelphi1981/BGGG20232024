Gazzede büyük sevinç
Gazze'de yaklaşık 10 gün süren bombardımanın ardından ateşkesin ilan edilmesiyle birlikte sessizlik hüküm sürüyor. İsrail'in "kendilerini yok etme" amacına ulaşamadığını söyleyen Filistinliler, bir yandan yaralarını sarmaya uğraşırken, diğer yandan da zafer kutlaması yapıyor.
Bombardıman nedeniyle bir haftayı aşkın bir süredir sokağa çıkamayan Gazzeliler, ateşkesin ilk günü olan dün sokaklara aktı. Bazı Gazzeliler, bombardımanda yıkılan evlerden kalan eşyaları ve çelik gibi işe yarayabilecek malzemeleri toplamaya çalışırken, yüzlercesi de "zafer" kutlaması yaptı. 
HÜRRİYET KRİZ BÖLGESİNDE / FOTOĞRAFLAR: LEVENT KULU 
Kutlamalara katılan Mithat adlı bir Filistinli, "Neden zafer kazandığınızı düşünüyorsunuz?" sorumuza, "Çünkü İsrail bizi ve sahip olduğumuz her şeyi yok etmek istiyordu. İşte hepimiz buradayız. Demek ki hedeflerine ulaşamadılar. O yüzden zafer bizimdir" diye yanıt verdi. 
Esasında Mithat'ın bu sözleri, Gazze sokaklarında kutlama yapan yüzlerce kişinin de duygularını ifade ediyor. Gazzeler, zafer kutlamasının yanında bir de kalıcı barış arzularını dile getirmekten kaçınmıyor. 
HASARSIZ YER YOK 
Gazzelilerin bir diğer arzusu da Filistinliler arasında birliğin sağlanması. Nitekim, zafer kutlamalarında birbirine rakip Filistinli gruplar El Fetih ve Hamas bayraklarının yan yana dalgalanması dikkatimizi çekiyor. Yalnızca bu iki grup değil, diğer başka Filistinli oluşumların bayrakları da kutlamalarda yer alıyordu. Başta Batı Şeria'yı yönetimi altında tutan El Fetih ile Gazze Şeridi'ni kontrol eden Hamas olmak üzere uzun bir süredir Filistinli gruplar arasında barış sürecine ilişkin görüş ayrılıkları nedeniyle uzlaşmazlıklar yaşanıyordu. Ancak İsrail'in saldırılarının ardından dayanışma göstermeye başlamışlardı. 
İsrail'in yaklaşık 10 gün süren bombardımanının, Gazze'ye verdiği ağır hasar, hemen her noktada görülüyor. Ulaştırma, İçişleri ve Ekonomi Bakanlıkları ile yönetim binası ağır hasarlı yerlerin başında geliyor. Ayrıca, bombardımanda yıkılan çok sayıda ev de mevcut. Bizim gibi birçok gazetecinin kaldığı otelde de dahi bombardımanın izlerini görmek mümkün. Bulunduğumuz, deniz kıyısındaki oteller bölgesinde neredeyse hasarsız bina yok. Bu hasarların, Salı geceki bombardımanda meydana geldiği belirtiliyor. 
GAZZE'DEKİ KUTLAMALARDAN KARELER 
REFAH'TA YOĞUN TRAFİK 
Gazze Şeridi'ne giriş için iki nokta bulunuyor. Bunlardan ilki kuzeyde İsrail'in kontrolü altında. Diğeri ise güneyde ve Mısır tarafından kontrol ediliyor. Bombardıman sırasında giriş-çıkışlarda da ciddi aksaklıklar meydana geldi. Zaman zaman sınır kapıları kapatıldı.  
Ancak ateşkesle birlikte yeniden geçişlere açılan Mısır tarafındaki Refah sınır kapısında çok yoğun bir gün yaşandı. Günlerdir Gazze'ye girmek için bekleyenler sınır kapısına akın etti. İsrail bombardımanı başladığında kaçarak Mısır'a girmiş ailelerin yanı sıra Gazze'deki yakınlarını görmek isteyenler de vardı.  
Ayrıca insani yardım malzemesi taşıyan çok sayıda kamyon ve doktor, hemşire gibi sağlık görevlileri de sınırı geçmek için sıraya girdi. Türkiye merkezli İnsani Yardım Vakfı da (İHH) en aktif çalışan yardım örgütleri arasında başı çekiyor. Sınır kapısında beklerken konuştuğumuz bir İHH yetkilisi, "En çok ilaç gerekiyor. Ciddi bir ilaç sıkıntısı var. Biz de Mısır'dan aldığımız ilaçları Gazzeye götürüyoruz. Yardımlarımız sürecek" dedi. 
  HAMAS'TAN GÖVDE GÖSTERİSİ - HÜRRİYET ÖZEL 
  
UKRAYNA'DAN GELEN DOKTOR 
Refah sınır kapısında Ukrayna'dan gelen Filistinli bir doktorla tanıştık. Adının Nasır olduğunu söyleyip, ailesi Gazze'de yaşadığı için fotoğrafını ya da tam adını vermeyi reddetti. Nasır, bize öyküsünü şöyle anlattı: 
"Ukrayna'da yaşıyorum. Doktorum. Bombardıman başlayınca gelip, ne yapabilirsem yardım etmek istedim. Kahire'ye geldim, ancak geçemedim. Dört gündür geçiş yapmak için bekliyorum. Annem ve babam Gazze'de yaşıyor. Onlar iyi durumda. Ama Gazze değil, şimdi gidip, ne yapabilirsem yapıp yardımcı olmak istiyorum." 
MACERALI YOLCULUK 
Normal zamanda da çok zor olan Gazze'ye giriş ve çıkış, bombardıman nedeniyle iyice zor bir hale gelmiş bulunuyor. İsrailli yetkililer, kendi taraflarından geçişleri kapattıklarını söylediği için biz de Mısır üzerinden şansımızı denemeye karar verdik.  
Mısır'da ilk durağımız Kahire oldu. Kahire'ye vardığımız gün, Dışişleri Bakanı Ahmet Davutoğlu da Gazze'yi ziyaret ediyordu. Bu ziyaret nedeniyle uzunca bir süre sonra ilk kez Gazze'ye geçişlere izin verildi.  
Gazze'ye geçmek isteyen bir kişinin kendi ülkesinin Kahire'deki büyükelçiliği üzerinden Mısırlı makamlara izin başvurusu yapması gerekiyor. İzin başvurusunda, geçiş yapmak isteyen kişinin "can güvenliği de dahil olmak üzere tüm sorumluluğu üstüne aldığına" ilişkin bir belge imzalıyor.  
HÜRRİYET GAZZE YOLUNDA / FOTO GALERİ 
Geçiş iznimizin çıkmasını, Refah sınır kapısından önceki son yerleşim yeri olan, Kahire'ye 400 kilometre mesafedeki El Aşir kentinde bekledik. İznimizin çıkması bir gün sürdü ve sabah erken saatlerde Refah sınır kapısına ulaştık. Refah'ta da "ölüm ya da yaralanma olması halinde Mısır devletinin sorumlu olmadığına" ilişkin bir ayrı bir belge daha imzaladık. Birkaç saatlik bir beklemenin ardından işlemlerimiz tamamlandı ve Gazze'ye geçiş yaptık. 
Gazze'deki işlemlerimiz kısa sürdü. Ancak güvenlik görevlileri, gazeteci olduğumuz için Gazze'de bizi karşılayacak rehberimizi güvenlik taramasına sokmaları gerektiğini söyledi. Bir saate yakın süren bu işlemin ardından Filistin Yönetimi'ne ait bölüme girebildik.