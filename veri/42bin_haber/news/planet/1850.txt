Sarkisyan'a karşı açlık grevi
Ermenistan'da 18 Şubat'ta düzenlenen cumhurbaşkanı seçiminde yüzde 36.7 oy oranıyla ikinci olan Miras Partisi Genel Başkanı Raffi Hovhannisyan, süresiz açlık grevine başladı.
Hovhannisyan yaptığı açıklamada, seçim sonuçlarını tanımadıklarını, Cumhurbaşkanı Serj Sarkisyan'ın "halkın zaferini" tanıyana kadar Erivan Özgürlük Meydanı'nda açlık grevini sürdüreceğini belirtti. 
Cumhurbaşkanının yemin töreninin 9 Nisan'da yapılacağını hatırlatan Hovhannisyan, "Sarkisyan, cesedimi çiğnedikten sonra yemin edebilir" dedi. 
Ermenistan'ın dini liderini de uyaran Hovhannisyan, Sarkisyan'ın görevinin dini lider tarafından tanınmasının ve kutsanmasının İncil'e hakaret olduğunu öne sürdü. 
Halkı ve taraftarlarını provokasyonlara uymamaya çağıran Raffi Hovhannisyan, mücadelelerini barışçıl yollarla sürdüreceklerini kaydetti.