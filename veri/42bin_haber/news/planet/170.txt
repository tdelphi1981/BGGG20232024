Bıyığı görününce yakayı ele verdi
Birleşik Arap Emirliklerinin Şarjah kentindeki bir parka, sadece kadınlara açık olduğu bir günde çarşaf giyip giren genç Hintli erkek tutuklandı.
Giydiği çarşafın altında bıyıklarını saklamakta güçlük çeken adam, bu yüzden yakayı ele verdi.  
Bıyığını gören bir kadın tarafından polise ihbar edilen adam hem kadın kıyafeti giymekle hem de ülkede kaçak olarak bulunmakla suçlanıyor. Çünkü gözaltına alınan Hintli adamın, geçerli bir Birleşik Arap Emirlikleri vizesi bulunmadığı da ortaya çıktı. 
Polis yetkililerinin yaptığı açıklamaya göre, siyah çarşaf giyen ve başını da örten adamın niyeti, parktaki kadınlara "alıcı gözle bakmak"tı. 
Şarjah, Birleşik Arap Emirliklerinin dini açıdan en katı kulların uygulandığı emirliği olarak biliniyor.  
Alkollü içecek tüketmenin tamamen yasak olduğu tek emirlik olan Şarjah'ta sıkı bir kıyafet kanunu uygulanıyor. Ayrıca, evli olmayan kadın ve erkeklerin aynı "kamu alanlarında ve şüphe çekici koşullarda" yalnız bulunmaları da yasak.