Depardieu artık resmen Rus vatandaşı
Kısa süre önce Rus pasaportu alan oyuncu Gerard Depardieu, Rusya'nın Mordovya bölgesinin başkenti Saransk kentine ikamet kaydı yaptırdı.
Bölgedeki AFP muhabiri, Depardieu'nün kentin Devlet Tiyatrosu'nda düzenlenen törende bir belgeyi imzaladığını ve damgalanan Rus pasaportunu alarak Saransk'deki Demokrasi sokağına ikametgah kaydı yaptırdığını belirtti. 
Gazetecilere damgalanan pasaportunu gösteren Depardieu, yeni adresine atıfta bulunarak Yaşasın demokrasi diye bağırdı. 
Depardieu, Fransa Cumhurbaşkanı François Hollande'ın zenginlerden daha fazla vergi almayı amaçlayan varlık vergisine sert tepki göstererek, Fransız vatandaşlığından çıkacağını açıklamıştı. 
Rusya Devlet Başkanı Vladimir Putin, 3 Ocak'ta imzaladığı kararnameyle Fransız oyuncuya Rus vatandaşlığı vermişti.