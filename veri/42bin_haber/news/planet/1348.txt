At eti skandalı İtalya ve İspanya'ya sıçradı
Dünya devi bir gıda üreticisi, örnekler üzerinde yapılan incelemelerde at DNAsı bulunması üzerine İtalya ve İspanyada ravioli ve tortellini gibi etli hamur ürünlerini piyasadan çekti.
Napolideki bir fabrikada üretilen yaş hamurların içerisinde at eti olabileceği şüphesi ile alınan karar ülkede şok etkisi yaptı.  
Haberi duyuran İngiliz Financial Times gazetesinin aktardığına göre aynı fabrikada üretilen ve İspanya piyasasına verilen ürünler de aynı nedenlerle piyasadan çekildi.   
Her iki ülkede de yapılan tahlillerde yüzde 100 dana eti içermesi gereken ravioli ve tortellinilerde yüzde 1 oranında at eti DNAsına rastlandı.  
Şirket tüm ürünlerin yenileri ile değiştirileceğini açıkladı. Şirket, Fransa'daki "catering" firmalarına sattığı dondurulmuş eti de satıştan çektiğini belirtti. 
Etlerin tedarikçisinin Almanyadaki H.J. Schypke firması olduğu belirtilirken, aynı şirketten bir hafta kadar önce yapılan açıklamada, sığır eti içeren ürünlerin at eti içermediği bildirilmişti. 
İngiltere'de dondurulmuş gıdalarda at eti tespit edilmesinin ardından skandalın, aralarında Fransa, İsveç ve İrlanda'nın da bulunduğu diğer Avrupa ülkelerine de yayıldığı tespit edilmişti. 
Şimdiye kadar en az 12 ülkedeki ürünlerde at eti bulunduğu ortaya çıktı.