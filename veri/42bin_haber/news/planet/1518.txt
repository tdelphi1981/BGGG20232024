ABD Senatosu'ndan Hagel'e onay
ABD Senatosu, ABD Başkanı Barack Obama tarafından Savunma Bakanlığı koltuğuna aday gösterilen Chuck Hagel'in adaylığını onayladı.
Senato'da yapılan oylamada Hagel'in ABD'nin yeni Savunma Bakanı olması, 41'e karşı 58 oyla kabul edildi. 
Oylamada 4 Cumhuriyetçi Senatör Thad Cochran, Dick Shelby, Mike Johanns ve Rand Paul, Demokratlara katılarak Hagel lehine oy kullandı. 
Hagel, bugün yemin ederek görevi Leon Panetta'dan resmen devralacak. 
Cumhuriyetçi senatörler, 12 yıl Senato'da görev yapmış eski bir Cumhuriyetçi senatör olan Vietnam Savaşı gazisi 66 yaşındaki Chuck Hagel'in Savunma Bakanı olmasına, İsrail'e yeterli desteği verip vermediği ve İran'a karşı yeteri kadar sert olup olmadığı gibi konulardaki şüpheleri nedeniyle sert muhalefet gösteriyordu. 
Hagel, adaylığının onaylanması sürecinde geçen ay Senato Silahlı Hizmetler Komitesi'nde katıldığı 9 saat süren oturumda, Cumhuriyetçi senatörlerin ardı ardına sıkıştırıcı sorularına maruz kalmıştı. 
Senato Genel Kurulu'nda Hagel'in adaylığına dair oylamanın aslında iki hafta önce yapılması planlanıyordu ancak Cumhuriyetçiler'in engellemesi yüzünden yapılamamış ve konu tekrar görüşülmek üzere bugüne ertelenmişti. 
Senato'da bugün daha önce yapılan oylamada, Hagel'in adaylığı üzerindeki tartışmaların sona erdirilerek adaylığın Senato Genel Kurulu'nda nihai oya sunulması, 27'ye karşı 71 oyla kabul edilmiş ve böylece Hagel'in onayının önündeki önemli bir pürüz ortadan kalkmıştı.