Tunus'ta cenaze gerginliği
Tunus'ta suikast sonucu hayatını kaybeden muhalif lider Şükrü Belıyd'in cenaze töreninde çatışma çıktı.
Sağanak yağmura rağmen Belıyd'in başkentteki cenaze törenine aralarında önde gelen siyasetçilerin de bulunduğu yaklaşık 50 bin kişi katıldı. 
TUNUS'TA GERGİN SAATLER / FOTO GALERİ 
Cenaze töreni sırasında bazı bölgelerde göstericiler ile güvenlik güçleri arasında çatışmalar meydana geldi. Başkentteki Habib Burgiba Caddesi ve çevresinde bazı gruplar polise taşlarla saldırırken, güvenlik güçleri göstericileri dağıtmak için göz yaşartıcı gaz kullandı. Olaylar sırasında 10 aracın tahrip edildiği, yağma olaylarının da meydana geldiği öğrenildi. Çatışmalar, Beliyd'ın defnedileceği el-Cellaz mezarlığına da sıçradı. Mezarlık çevresinde protestocularla polis arasında arbede yaşandı. 
Öte yandan Tunus'un en büyük işçi sendikası Tunus Genel İşçileri Sendikası (UGTT)'nın genel grev çağrısı ülke genelinde geniş yankı buldu. 
Grev nedeniyle birçok kentte temel kamu hizmetlerinin sağlanmasında aksamalar meydana geldiği kaydedildi. 
Bu arada Tunus Havayolları da genel grev nedeniyle Kartaca Havaalanı'ndaki uçak seferlerini durdurdu. Diğer havaalanlarında ise seferlerin normal seyrinde devam ettiği belirtildi.