ABD'de kar felaketi
Amerika'nın doğu yakasında geçen yıl sonunda yaşanan Sandy felaketinden sonra şimdi de Nemo ismi verilen kar yağışı ve tipi yaşamı olumsuz etkiliyor. Kanada'da da etkili olan kar fırtınası 3 kişinin ölümüne yol açtı.
Saatteki hızı yer yer 120 kilometre ulaşan tipi ABD'de en çok Massachusetts eyaletinde etkisini gösterirken doğu yakasında 500 binden fazla kişi elektriksiz kaldı. 
Dün sabah yağmaya başlayan kar, gün boyunca devam ederken, yetkililer, New York ve New Jersey eyaletlerinde akşam saatlerinden başlayarak kar kalınlığının saat başı 5 santim arttığını belirtti. 
TRAFİĞE ÇIKMAK YASAK 
Doğu eyaletlerinde 5 bine yakın uçuş iptal edilirken, Connecticut, Rhode Island ve Massachusetts eyaletlerinde araçla trafiğe çıkmak da yasaklandı. Massachusetts eyaletine bağlı Boston şehrinde kar yoğunluğundan sokaklar tamamen kapandı, kentte ulaşım imkansız hale geldi. 
New York ve New Jersey eyaleti sakinleri yiyecek depolamak için marketlere akın etti, bazı semtlerdeki benzin istasyonlarının stokları tükendi.    
İlk, orta ve lise düzeyindeki okullarda eğitime öğleden sonra ara verilirken, vatandaşların bir an önce evlerine ulaşmalarını sağlamak için ek tren seferleri  konuldu. ABD'Yİ BU KEZ DE KAR FIRTINASI VURDU 

        
KUZEYE KAÇIŞ YOK
         
New York eyaleti şehir merkezinde metro seferlerinde bir aksama yaşanmadı, ancak Kuzey eyaletlere yapılan tren seferleri ise yoğun yağışı nedeniyle iptal edildi. New York ve New Jersey eyaletlerindeki havaalanlarında da uçak seferleri ertelendi. 
New York Belediye Başkanı Michael Bloomberg, yaptığı açıklamada, halkı belediyenin internet sayfasını sık sık takip etmeleri konusunda uyardı.  Bloomberg, sokakları karla kapanan vatandaşların internet sayfası üzerinden ihbarda bulunmaları halinde kar küreme araçlarının en kısa sürede bildirilen adrese yönlendirileceğini belirtti. 
Stoklarında 250 bin ton kar tuzu bulunduğunu ifade eden Bloomberg, endişeye gerek olmadığını kaydetti. 
Fırtınanın hızının saatte 120 kilometreye kadar ulaştığı eyaletin Atlantik Okyanusu'na kıyısı olan bazı bölgelerinde su baskınlarına karşı askeri araçlar hazır tutuluyor. 
Kar fırtınasının etkili olduğu bir başka doğu eyaleti Main'de ise buzlu  zemin nedeniyle 19 araç zincirleme trafik kazası yaptı.
 
KANADA'DA 3 KİŞİ ÖLDÜ          
Kanada'da etkili olan kar fırtınası 3 kişinin ölümüne yol açtı. Ülkenin güneyindeki Hamilton Sağlık Hizmetleri'nden Ian Wright, 80 yaşındaki bir kadının evinin önünü temizlediği sırada düşerek öldüğünü belirtti. 
Polis yetkilileri, başkent Toronto'nun doğusundaki Pickering'de kar yağışı ve tipi nedeniyle meydana gelen trafik kazası sonucu 2 kişinin hayatını kaybettiğini açıkladı. 
Kar yağışı nedeniyle ülkede çok sayıda uçak seferinin iptal olduğu, maddi hasarlı trafik kazalarının yaşandığı bildirildi. 
Kar kalınlığının bazı bölgelerde 25 santimetreyi bulduğu ülkede, bazı okul ve üniversitelerin kapalı olduğu belirtildi. 
 