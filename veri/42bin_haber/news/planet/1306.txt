BBC çalışanları grevde
BBC çalışanları işten çıkarmalara karşı uyarı amacıyla 18 Şubat Pazartesi günü bir günlük grev yapıyor.
Ulusal Gazeteciler Sendikası NUJ, BBC yönetiminin işten çıkarmaları sona erdirmemesi ve kadroları kapatılanlara başka birimlerde iş olanağı yaratılmaması durumunda ülke genelinde iş bırakılacağını duyurmuş; taraflar arasında anlaşmazlık nedeniyle Cuma günü iş yavaşlatma eylemi yapılmıştı. 
"NUJ'in böyle bir eyleme başvurmayı seçmesinin hayal kırıklığı yarattığını" söyleyen BBC yönetimi, haber programlarında yaşanacak aksaklıklar konusunda tahminde bulunulmayacağını belirtti. 
30 CİVARINDA ÇALIŞAN LİSTEDE
BBC, "kaliteye öncelik verilmesini öngördüğünü" söylediği Delivering Quality First (DQF) programı çerçevesinde 2017 yılına kadar 2 bin kadroyu kapatıyor.
NUJ çalışanları da Noel tatilinden önce, DQF programıyla ilgili bir grev oylaması yapılmış; 'grev' ve 'iş yavaşlatma' eylemleri ezici çoğunlukla destek bulmuştu.
Sendika, BBC'nin İskoçya, Asian Network, Dünya Servisi ve İngiltere bürolarındaki birimlerde bazı kadroların kapatılacağını söylüyor. 
NUJ Genel Sekreteri Michelle Stanistreet, BBC yönetimini "kadroları kapatılanlara başka birimlerde iş olanağı yaratmak yerine gereksiz yere işten çıkarılanlara tazminat ödemeye hazırlandığını" söyledi. 
BBC sözcüsü ise "işten çıkarmaların ne kadar moral bozucu ve insanların hayatlarını zorlaştırdığını anladıklarını" belirterek şu ifadeleri kullandı: 
"Çalışanlara mümkün olduğunca yeni iş olanakları sağlamak için elimizden geleni yapıyoruz. Üyelerine gerekli desteğin sağlanması için sendikalarla birlikte çalışmaya devam edeceğiz." 
'TATSIZ UYARI'
BBC Medya Muhabiri Torin Douglas'a göre, NUJ grevi BBC'nin yeni genel müdürü Tony Hall için Nisan ayında başlayacağı görevin önemli gündem maddeleri arasında bütçe ve personel kesintilerinin de olduğunu hatırlatacak tatsız bir uyarı niteliğinde. 
Bir önceki yönetimin BBC'yi yeniden yapılandırmayı öngören stratejisi Nisan 2017'ye kadar dört yıl içinde harcamaların yüzde 20 kesilmesini öngörüyor.
Hükümetle varılan anlaşma gereği BBC'nin bütçesini oluşturan ve İngiltere'de televizyona sahip olan her hane halkından tahsil edilen televizyon ruhsat tutarında 2017'ye kadar herhangi bir artışa gidilemeyecek. 
Ayrıca hükümet 2011'deki bütçe anlaşmasında BBC Dünya Servisi'nin bütçesinin Dışişleri Bakanlığı'ndan sağlanması uygulamasına son verilerek, bu kaynağın BBC'nin kendi bütçesi içinden ayrılmasını BBC yönetimine kabul ettirmişti. Bu uygulamaya 2014 yılında geçilecek. 
Kurulduğu günden bu yana BBC Dünya Servisi'nin bütçesini sağlayan Dışişleri Bakanlığı'nın yayın politikasına müdahale etme yetkisi yok. 
Bugünkü greve katılmayan ancak destek veren BECTU sendikası da, yeni genel müdüre gönderdiği mektupta, eski yönetimin yeniden yapılandırma stratejisi konusunda kendi değerlendirmesini tamamlayana kadar zorunlu işten çıkarma kararlarını dondurma çağrısında bulunmuştu. 
BBC Medya Muhabiri Torin Douglas'a göre, müstakbel genel müdür Tony Hall'un bu mektuba yanıtı, şimdiki BBC yönetimi ile NUJ sendikası arasındaki uzlaşmazlıkların derinleştiği bir dönemde, BBC'nin gelecekteki personel politikası konusunda da ipuçları verecek.