Bağdat'ta bombalı saldırı: 19 ölü, 40 yaralı
Irak'ın başkenti Bağdat'ta Sahva güçlerini hedef alan bombalı saldırıda 19 kişi öldü.
Bağdat'ın 20 km kuzeyindeki Taci bölgesinde askeri birliğin önünde toplanan Sahva (Uyanış) güçlerine yönelik düzenlenen intihar saldırısında 19 kişinin öldüğü ve 40 kişinin yaralandığı bildirildi. 
Ordudan bir yetkili, vücuduna patlayıcı saran bir intihar eylemcisinin Taci bölgesinde bir askeri birliğin önünde toplanan Sahva güçlerinin arasına girerek üzerindeki bombaları patlattığını, ölen ve yararlananların tamamının asker ve Sahva güçlerinden oluştuğunu belirtti. 
Sahva (Uyanış) güçleri, El-Kaide'ye karşı mücadele etmek amacıyla Sünni Arap aşiretler tarafından El-Enbar, Salahaddin, Babil, Musul, Diyala ve Bağdat'ta 2006'da oluşturulmuştu. 
Irak'ta önce gün Kerkük kentinde emniyet güçlerini hedef alan saldırıda da 33 kişi hayatını kaybetmişti.