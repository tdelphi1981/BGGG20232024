'Irkçı ve anti-Semitik' vekillerin yasaklanması istendi
Avrupa Konseyi Parlamenterler Meclisi (AKPM), 'neo-Nazi, ırkçı ve anti-Semitik' partilerle bağlantılı aşırı sağcı üyelerine yasak getirmeyi gündemine aldı.
EurActivin haberine göre, AKPMde dün başlatılan sürecin başarıya ulaşması halinde Yunanistan'daki Altın Şafak Partisi'nden Eleni Zaroulia ve Macaristan'daki aşırı sağcı Jobbik Partisi'nden Tamas Gaudi Nagy'nin üyelikleri iptal edilebilir. 
İtalyan milletvekili Fiamma Nirenstein, iki üyenin de mensup olduğu partilerin 'ırkçı ve anti-Semitik' olduğunu ve bu partilerin sahip olduğu değerlerin Avrupa Konseyi'nin idealleri ve ilkeleriyle bağdaşmadığını söyledi. 
Girişime AKPM'de en az 10 üye destek veriyor. 
Reuters'ın aktardığına göre, Nirenstein, Sayın Zaroulia kendi ülkesinin parlamentosunda, göçmenlerin ülkelerini işgal edip hastalık yayan, insandan aşağı varlıklar olduğunu söyledi. Sayın Gaudi Nagy de kendi parlamentosunda yaptığı konuşmada ulusal güvenliğe tehdit oluşturan ve soykırımı istismar ederek dünyayı yöneten Yahudilerin bir listesi bulunduğunu söyledi diye konuştu. 
ÇEŞİTLİ SENARYOLAR
AKPM Prosedür, Dokunulmazlık ve Kurumsal İşler Komisyonu, başvuruyu gündemine alacak. 
AKPM kurallarına göre komisyonun, vekillerin akreditasyonlarını onaylama ya da onaylamama yetkisi bulunuyor. Komisyon aynı zamanda akreditasyon vermekle birlikte iki vekilin temsil ve katılım haklarına kısıtlama da getirebilir. 
Bir karar çıkana kadar iki üye de AKPM'deki yerlerini koruyacak. 
Ancak öneriye AKPM'de herkes destek vermiyor. Karşı çıkanlar arasında, iki parlamenterin demokratik seçimlerle göreve geldiğini söyleyen AKPM Başkanı ve Fransa milletvekili Jean-Claude Mignon da bulunuyor. 
Mignon, AKPM'nin işi Macarlara ya da Yunanlara, 'Siz doğru oy verdiniz', 'Siz yanlış oy verdiniz' demek değil dedi. 
DAHA ÖNCE DE YAŞANDI
Avrupa Konseyi'nin basınla ilişkiler sorumlusu Andrew Cutting, AKPM'ye aşırı uçlardan partilerin temsilcilerinin ilk defa girmediğini söyledi. 
Benzer bir olay 2004 yılında da yaşanmıştı. O dönemde Sırbistan ve Karadağ'dan gelen heyetin tamamına, üyelerinden birinin, lideri Eski Yugoslavya İçin Uluslararası Ceza Mahkemesi'nde yargılanan bir partiden gelmesi sebebiyle itiraz edilmişti. 
AKPM o zaman, Sırbistan ve Karadağ'dan gelen meclis heyetini onaylamak zorunda olduğunu, aksi takdirde bunun, ulusal heyetle temsil bulan demokratik güçleri cezalandırmak anlamına geleceği yönünde karar vermişti. 
Olayın ardından Konsey kurallarında değişiklik yapılarak, tüm ulusal heyet yerine tek tek parlamenterlere itirazın önü açılmıştı.