Muhteşem Yüzyıl insan hakları raporuna girdi
İnsan Hakları İzleme Örgütü, 2013 Dünya Raporu'nu bugün yayınladı. Raporda Türkiyenin terörle mücadele yasalarını, Kürt hakları savunucusu binlerce aktivist ve gazetecinin uzun süreli tutukluluğu için kullanmaktan vazgeçmesi gerektiği belirtildi. Raporda, Muhteşem Yüzyıl dizisine göndermeyle, "Türkiye'deki siyasetçilerin bir TV dizisine bile 'tahammül' edemeyecek kadar hoşgörüsüz olduğu" ifade edildi.
İnsan Hakları İzleme Örgütü (HRW) Türkiye uzman araştırmacısı Emma Sinclair-Webb, Eğer hükümet Türkiyenin Kürt sorununu çözmek için son dönemde attığı adımlarda ciddiyse, hapisteki binlerce barışçı Kürt siyasi aktivisti, gazeteciyi, insan hakları savunucusunu, sendikacı ve öğrencileri serbest bırakmanın olumlu bir ilk adım olacağını söyleyerek, Türkiyenin bütün yurttaşlarına yaklaşımında insan haklarını ön planda tutması gerekir dedi. 
  TÜRKİYE GAZETECİLER İÇİN EN BÜYÜK HAPİSHANE  
HRW, 665 sayfalık raporunda, 90'dan fazla ülkede insan haklarına ilişkin olarak geçtiğimiz yıl boyunca kaydedilen gelişmeleri değerlendiriyor. Raporda Arap Baharı ertesindeki durumu da analiz eden İnsan Hakları İzleme Örgütü, Arap Baharından gerçek demokrasinin mi, yoksa sadece yeni görünümlerde otoriter rejimlerin mi doğacağı konusunda, işbaşına gelen yeni hükümetlerin haklara saygı göstermekteki istekliliklerinin belirleyici olacağını kaydetti. 
Örgüt, 2012 yılında Türkiyede partiler arasında yürütülen yeni anayasa çalışmalarını olumlu bir gelişme olarak değerlendirdi. Ancak hükümetin, Mart ayında kurulan ulusal insan hakları kurumuna ve Haziranda kurulan kamu denetçiliği makamına yapılan atamalar üstündeki sıkı denetimi, önemli izleme mekanizmaları olma potansiyeline sahip bu kurumlara güveni zayıflattı. Her iki kurum bakımından, uygulamada ne denli bağımsız ve etkin olacaklarına dair ciddi kaygılar bulunuyor. 
 RAPORDAN DİKKAT ÇEKEN BAŞLIKLAR 
- Terörle mücadele kanunu ve ifade özgürlüğü: Eğer Türkiye 'Kürt sorunu'nun çözümünde ciddiyse, Kürt siyasetçileri, tutuklu binlerce insanı, gazetecileri, insan hakları savunucularını ve öğrencileri serbest bırakması güzel bir başlangıç olacaktır.  
- 6284 sayılı kanun (Ailenin Korunması ve Kadına Şiddetin Önlenmesi Kanunu): Kanunun hazırlanması ve yürürlüğe girmesi güzel bir adım olmasına rağmen polisler ve mahkemeler kadına yönelik şiddetle mücadelede ve şiddetin engellenmesinde hala etkili ve koruyucu bir yol izlemiyor.  
- Hrant Dink suikastı: bu zamana kadar davada alınan tek olumlu sonucun Yasin Hayalin ve Ogün Samsatın cezalandırılması olduğu görülüyor.  
- Uludere: 34 insanın katledilmesiyle ilgili herhangi bir soruşturma başlatılmamış, parlamentoda da bu konuda somut herhangi bir adım atılmamıştır.  
- Polis şiddeti: Polisler değil, polis şiddetine maruz kalan insanlar soruşturma ve ceza tehdidi altında.  
- Balyoz davası: Adil yargılanmaya yönelik şüphelerin oluştuğundan, bunun kamu vicdanına zarar verdiğinden bahsediliyor.  
- Ombudsmanlık: Ombudsmanlık mekanizmasının kendisini olumlu bulmakla birlikte, uygulamada 'bağımsız ve etkili bir kurum' olup olamayacağı konusunda ciddi endişeleri var.  
- Muhteşem Yüzyıl: Siyasetçilerin bir TV dizisine bile 'tahammül' edemeyecek kadar hoşgörüsüz olduğundan bahsediliyor. TELEVİZYON DİZİLERİNE KADAR...
HRW, Türkiyede ifade özgürlüğüne yönelik kısıtlamaların hem yasalarda hem bu yasalar temel alınarak yapılan kovuşturmalar ve mahkumiyetler şablonunda kendini açıkça gösterdiğini belirtti. En sonuncusu Haziran ayında Mecliste kabul edilen yargı reformu paketleriyle, ifade suçlarıyla ilgili bazı kovuşturma ve mahkumiyetler ertelendi, terör suçlarına ilişkin bazı cezalarda değişiklikler yapıldı ve uzun süreli tutukluluk hali sınırlandırılmaya çalışıldı ancak bunların henüz kayda değer bir etkisi görülmedi. Siyasetçilerin muhalif seslere, televizyon dizilerini eleştirmeye kadar varan tahammülsüzlüğü ve hakaret davaları açma hevesleri, ifade özgürlüğü bakımından caydırıcı bir iklimi sürekli hale getiriyor. 
2012 yılı boyunca Barış ve Demokrasi Partisiyle (BDP) bağlantısı olan Kürt siyasi aktivistlerin yanı sıra, gazeteciler, öğrenciler, insan hakları savunucuları ve sendikacılara yönelik tutuklama kampanyası şiddetlendi. Akademisyen Büşra Ersanlı ve gazeteciler Ahmet Şık ve Nedim Şener gibi kamuoyunca bilinen bazı isimler, toplumsal kampanyalar ve uluslararası protestoları takiben tahliye edilmiş olmakla birlikte, şiddet içermeyen ifade ve örgütlenme özgürlüklerini kullanmak anlamına gelen faaliyetleri yüzünden yargılanmaya devam ediyorlar. İnsan hakları savunucusu Muharrem Erbey, milletvekilleri ve seçimle göreve gelmiş BDP'li belediye başkanları ise üç yılı aşkın bir süredir hapisteler. 
İnsan Hakları İzleme Örgütü, devlet görevlilerince gerçekleştirilen vahim insan hakları ihlallerinin cezasız kalmaya devam ettiğini söyledi. Aralık 2011de Irak Kürdistanı sınırı yakınındaki Uluderede 34 erkek ve çocuğu öldüren hava saldırısıyla ilgili sürdürülen adli soruşturma veya meclis araştırmalarında ciddi hiçbir gelişme kaydedilmedi. 
DİNK CİNAYETİNDE İLERLEME YOK
2007 yılında gazeteci Hrant Dinkin öldürülmesinin ardındaki tüm gerçeklerin ortaya çıkarılmasında ya da kamu görevlilerinin cinayette rolü olduğu izlenimi yaratan ipuçlarının soruşturulmasında da herhangi bir ilerleme sağlanmadı. Davayla ilgili tek gelişme, Ocak ayında Yasin Hayalin, daha evvel çocuk mahkemesinde cinayet suçundan hüküm giyen Ogün Samastı azmettirmekten, diğer birkaç sanığın ise cinayette suç ortağı olmaktan suçlu bulunması oldu. 
Daha olumlu bir gelişme ise 1990'ların başlarında Türkiyenin güneydoğusundaki Derikte 13 köylünün öldürülmesi veya kayıp edilmesiyle bağlantılı olarak bir tuğgeneralin yargılanmasına başlanması oldu. İnsan Hakları İzleme Örgütü, bu davanın 1980'li ve 90lı yıllarda ordu ve devlet görevlilerince işlenen ağır insan hakları ihlalleri hakkında cezai soruşturmalar yürütülmesine yeni bir ivme kazandırmasını umut ediyor. 
İnsan Hakları İzleme Örgütü, polis şiddetine ilişkin soruşturmaların, polisin sıklıkla polis memuruna mukavemet ettikleri iddiasında bulunduğu mağdurlar aleyhinde açılan soruşturmaların gerisinde kaldığını söyledi. Kadınları şiddetten korumak için çıkarılan yeni bir yasayla aile içi şiddeti azaltma kararlılığına rağmen, polis ve mahkemeler şikayette bulunmaya çalışan kadınlara etkin koruma sağlamakta sürekli olarak başarısız kalıyor. 
BALYOZ GÖLGESİ
İnsan Hakları İzleme Örgütü, 12 Eylül darbesinin liderlerinin yargılandığı, Nisan ayında başlayan davanın, darbenin ardından işlenen ağır insan hakları ihlallerine ilişkin olarak adaletin yerine gelmesi için önemli bir fırsat sağladığını belirtti. Ancak, adil yargılama ile ilgili ciddi kaygılar, Balyoz davası olarak anılan ve 324 askeri personelin geçtiğimiz on yıl içinde darbe planlamak suçundan ceza aldığı davaya gölge düşürdü. İnsan Hakları İzleme Örgütü, bu davanın halkın Türkiyenin ceza adalet sistemine güvenini arttırmadığını ifade etti. 
Sinclair-Webb, Reform için atılan adımlara rağmen, bu çabalar derme çatma ve eksik kaldı. İnsan hakları mekanizmaları hükümetin kontrolü altında ve bağımsız olmaktan uzak dedi.