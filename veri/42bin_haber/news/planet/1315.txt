Komşuda hafta kanlı başladı
Irak'ın başkenti Bağdat'ta çoğunlukla Şiilerin yaşadığı mahallelere düzenlenen bir dizi saldırıda en az 20 kişi hayatını kaybederken onlarca kişi de yaralandı.
Patlayıcı madde yerleştirilen otomobillerle düzenlenen saldırılarının başlıca hedefinin Sadr, Habibiye ve Kahire mahalleleri olduğu belirtildi.  
Irak'ta bugünün hafta başı olması nedeniyle özellikle açık pazar yerlerinin hedef alındığı belirtildi. 
Irak'ta son dönemde bombalı saldırılarda ve intihar saldırılarında önemli artış görüldü. Özellikle Şiilere ve güvenlik güçlerine yönelik saldırıların ülkede mezhep çatışmasını yoğunlaştırmayı amaçladığı belirtiliyor. 
Dün de üst düzey bir ordu istihbarat yetkilisi evinde bir intihal saldırganının kurbanı olmuştu. 
Saldırıları henüz üstlenen olmadı ancak El Kaide'nin Irak kolu Irak İslam Devleti, Amerikan ve Irak güçleriyle savaşırken ölen militanları için intikam yemini etti.