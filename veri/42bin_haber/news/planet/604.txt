Denktaş mezarı başında anıldı
KKTC'nin Kurucu Cumhurbaşkanı Rauf Denktaş, ölümünün birinci yıldönümünde mezarı başında düzenlenen resmi törenle anıldı.
Törene, Denktaş'ın ailesi, devlet ve hükümet yetkilileri ile çok sayıda vatandaş katıldı. Törende çelenklerin sunulmasının ardından, saygı duruşunda bulunuldu. İstiklal Marşı eşliğinde bayraklar yarıya indirildi. 
ANMA TÖRENİNDEN KARELER 
Cumhurbaşkanı Derviş Eroğlu, özel defteri imzaladıktan sonra yaptığı konuşmada, Kurucu Cumhurbaşkanı Rauf Denktaş'ın eşine az rastlanır bir direnişçi, bir devlet adamı olduğunu ifade ederek, destansı yaşamını, Kıbrıs Türk'ü için başardıklarını, eserlerini anlatmak için onlarca kitap, saatlerce süren belgesellerin az geleceğini söyledi. 
Kıbrıs Türklerinin bağımsız davası, onun var oluş nedenini oluşturduğunu ifade eden Eroğlu, Biz, Kıbrıs davası nedir, hakları nelerdir? Ondan öğrendik, ondan dinledik. Kıbrıs Türk Halkı'nın yaklaşık 55 yıllık tarihinde Kurucu Cumhurbaşkanımızın çok önemli izleri vardır diye konuştu. 
Eroğlu, şöyle devam etti: 
Rauf Denktaş'ı en kısa bir şekilde anlatılması istenmesi halinde şöyle anlatabilirim. O; Kıbrıs sevdalısı, Türklük şuuru çok yüksek, egemenlik, bağımsızlık tutkunu siyasi dehası hayli parlak, Kıbrıs Türk halkını toplum noktasından alıp, devlet sahibi bir halk noktasına taşıyan, anavatan Türkiye'nin Kıbrıs Türkleri için önemini çok iyi bilen, anavatan Türkiye'ye yürekten bağlı bir liderdi. 
TÜRKİYE'DEN AÇIKLAMA
Dışişleri Bakanlığı da Kuzey Kıbrıs Türk Cumhuriyeti Kurucu Cumhurbaşkanı Rauf Raif Denktaş'ın vefatının birinci yıl dönümünü dolayısıyla yazılı açıklama yayınladı. 
Açıklamada Kıbrıs Türkünün varoluş mücadelesinin önderi Denktaş'ın, tüm hayatını Kıbrıs Türk halkının hak, eşitlik ve özgürlük davasına adadığı belirtilirken, bu davayı anavatan Türkiye ile fikir ve gönül birliği içinde, dirayet ve özveriyle savunduğu vurgulandı. 
Dışişleri Bakanlığı açıklamasında, Kıbrıs Türk halkının ada üzerindeki eşit siyasi haklarını ve kurucu iradelerini sembolleştirerek KKTC halkına armağan eden Denktaş'ın tüm dünyada takdir edilen liderlik ve devlet adamlığı vasıflarıyla tarihteki müstesna yerini her zaman muhafaza edeceği kaydedilirken, saygı ve rahmetle anıldığı belirtildi. 
Açıklamada ayrıca, Kıbrıs Türk halkının, Denktaş'ın liderliğinde sürdürdüğü onurlu mücadelenin, adada adil ve kalıcı çözüme ulaşılmasına ve Kıbrıs Adası'nın bölgede bir barış, istikrar ve refah alanına dönüşmesine vesile olacağı inancıyla aziz hatırası önünde saygı ve minnetle eğiliyoruz ifadeleri yer aldı.