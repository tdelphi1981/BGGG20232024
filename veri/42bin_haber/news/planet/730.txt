Nijerli gencin hayali gerçek oldu
Başbakan Recep Tayyip Erdoğan'ın Nijer ziyareti sırasında akülü sandalye sözü verdiği gencin hayali gerçek oldu. Nijerli genç Abdülkadir Tahir Yaşı'nın sandalyesi teslim edildi.
Başbakan Erdoğan'ın geçen hafta Afrika turu kapsamında Nijer'de karşılaştığı 21 yaşındaki engelli Yaşı'ya akülü sandalyesi Türkiye'den gönderildi. 
Çocuk yaşta çiçek hastalığına yakalanan ve 10 yıldır tekerlekli sandalye ile yaşamını sürdüren Yaşı, akülü sandalye sevincini AA'yla paylaştı. AA'ya konuşan Nijerli genç, yıllardır en büyük arzusunun gerçek olduğunu belirterek, "Türkiye'ye çok teşekkür ediyorum ve Türkiye'yi çok seviyorum" ifadelerini kullandı.
               
Babası bir otelde aşçılık yapan Yaşı'nın 8 kardeşi bulunuyor. Geçen yıl evlenen Yaşı, eşinin de kendisi gibi engelli olduğunu söylüyor. Akülü sandalye için para biriktiremediğini ifade eden Yaşı, Erdoğan'ın ziyareti sırasında yaşananları şöyle anlatıyor: 
"Türkiye'nin Niamey Büyükelçisi Hasan Ulusoy bana Başbakanımızın Nijer'e geleceğini söylemişti. Kendisinin çok iyiliksever bir kişi olduğunu söylemişti. Başbakanımızla bir araya gelince kendimi o andan itibaren çok mutlu hissettim. Ona yaklaşırken çok heyecanlandım. Ama o sevecen halini görünce çok rahatladım. Hemen benim hatırımı sordu."
         
SANDALYESİNE TÜRK BAYRAĞI TAKTI 
Türkiye'ye gelmeyi çok istediğini dile getiren Yaşı, sandalyesine taktığı Türk bayraklarının kendisi için büyük anlam ifade ettiğini belirtti. Yaşı, şunları söyledi: 
"İçimde Türk sevgisi olduğu için bu bayrağı takıyorum. Çünkü Türkler çok iyi insanlar. Türk Büyükelçisi, bayrağı görünce bana yardım etti ve beni ne zaman görse para verip, ihtiyacım olup olmadığını sordu. En son erzak kolisi verdi. Türk Büyükelçisi beni ne zaman görse Türkiye'yi anlatıyor. En son bana kitap ve CD verdi. Büyükelçiniz, ülkemiz için çok güzel şeyler yaptı ve yapmaya devam ediyor. Türkiye'ye çok teşekkür ediyorum ve Türkiye'yi çok seviyorum. Başbakan Erdoğan'a çok ama çok teşekkür ediyorum. Allah razı olsun."
         
TÜRKİYEDEN GETİRİN TALİMATI          
Başbakan Erdoğan, Nijer'de, tekerlekli sandalyesine astığı Türk bayrakları ile kendisini karşılayan Yaşı ile sohbet etmiş ve gence akülü araç hediye edilmesi için talimat vermişti. 
Türkiye'nin Niamey Büyükelçisi Ulusoy'un şehirde akülü tekerlekli sandalye bulunmadığını söylemesi üzerine Erdoğan, "O zaman Türkiye'den getirteceksiniz" talimatını vermiş ve akülü araç birkaç gün önce Türkiye'den gönderilmişti. 
    

 