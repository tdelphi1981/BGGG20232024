SMDK İstanbul'da ofis açacak
Dışişleri Bakanı Ahmet Davutoğlu, Suriye Muhalif ve Devrimci Güçler Ulusal Koalisyonu'nun (SMDK) İstanbul'da bir ofis açacağını açıkladı.
Dışişleri Bakanı Ahmet Davutoğlu, Suriye Muhalif ve Devrimci Güçler Ulusal Koalisyonu'nun (SMDK) İstanbul'da bir ofis açacağını belirterek, "Biz bu ofisin başındaki atanmış ofis başkanını da Suriye muhalefetinin, Suriye halkının mümessili olarak muhatap alacağız. Sürekli temas halinde olacağız. Kurumsallaşma konusunda Suriye muhalefeti neyi talep ederse, neyi isterse Türkiye her zaman olduğu gibi haklı taleplerin yanında yer alacak" dedi. 
Davutoğlu, SMDK Başkanı Ahmed Muaz el-Hatib ve beraberindeki heyetle Ankara Palas'ta bir araya geldi. Davutoğlu ve Hatib, görüşmenin ardından basına açıklama yaptı. 
Hatib'in SMDK başkanı seçildikten sonra ilk kez Türkiye'yi ziyaret ettiğini söyleyen Davutoğlu, "Aslında bu demokrasinin ve temsil kabiliyetinin de Suriye toplumunda ve kesimlerinde nasıl yerleşmekte olduğunu gösteren güzel bir örnek oldu. Kendisi Suriye'de halkın talepleri doğrultusunda yürütülen çalışmalarda hep öncü rol oynamıştır. Bu sebeple çileler çekmiş, hapishanelerde kalmış, çok saygın, bütün kesimlerin büyük saygı duyduğu bir ilim adamıdır" dedi. 
Davutoğlu, Suriye muhalefetinin süratle sivil bir geçişi sağlamak için kurumsallaşmasının ve yeniden yapılanmasının önem taşıdığını belirterek, şöyle konuştu: 
"Suriye'de halkın haklı taleplerini desteklemek konusunda tereddüt gösterenlerin en temel argümanlarından biri hep bu değişim sonrasında ne olacağı ve Suriye muhalefetinin yapısındaki bazı eksiklikler oldu. Ama son gelişmelerle artık bu mazeret ortadan kalkmıştır. Suriye muhalefeti ve Suriye halkını temsil eden bütün kesimler aslında bir geçiş döneminin sorumluluğunu üstlenecek olgunluğa sahip olduklarını göstermişlerdir. Bizim için önemli olan Suriye'nin demokratik bir hukuk devleti olarak, güçlü bir komşu olarak yanı başımızda el ele yürüyeceğimiz bir kader ortağı olarak yeniden yapılandırılmasıdır. Biz güçlü bir Suriye istiyoruz. Birliğini korumuş, ekonomik refahını, halkın taleplerini yerine getirmiş bir Suriye istiyoruz. Bu vizyonumuz çerçevesinde hep Suriye halkının haklı taleplerini destekledik. Bundan sonra da desteklemeye devam edeceğiz."

SMDK TÜRKİYE'DE OFİS AÇACAK

Bakan Davutoğlu, Suriye Ulusal Koalisyonu'nun Türkiye'de en kısa zamanda bir ofis açacağını da söyledi. 
Davutoğlu, "Biz bu ofisin başındaki atanmış ofis başkanını da Suriye muhalefetinin, Suriye halkının mümessili olarak muhatap alacağız. Sürekli temas halinde olacağız. Kurumsallaşma konusunda Suriye muhalefeti neyi talep ederse, neyi isterse Türkiye her zaman olduğu gibi haklı taleplerin yanında yer alacak" dedi.
Bakan Davutoğlu, Hatib ile toplantıyı Ankara Palas'ta yapmasının nedenini anlatırken ise şunları söyledi: 
"Toplantıyı burada yapmamızın bir başka anlamı da Türkiye Büyük Millet Meclisi binasının, tam büyük sıkıntılar içinde olan bir milletin yeniden doğuşunun başladığı sembolik bir binanın tam karşısında bu toplantıyı yapıyor olmamızdır. Bugün de Suriye yeniden inşa ediliyor. Eminim bu yeniden inşa dönemi Suriye için parlak bir geleceği hazırlayacak." 
EL HATİP: REJİMLE ASLA GÖRÜŞMEYECEĞİZ

SMDK Başkanı Muaz El Hatip ise Türkiye'ye teşekkür ettikten sonra, Türkiye'nin dünyada öncü bir örnek olduğunu söyledi. Hatib, Türkiye ile geleceklerini birlikte inşa etmek istediklerini belirterek, "Dünyaya örnek teşkil edebilecek bir medeni işbirliğini göstermek istiyoruz" dedi. 
Türkiye'nin yardımı ve tavsiyeleri için kapılarının her zaman açık olduğunu dile getiren Hatib, Türkiye'nin yardımlarını Suriye halkının hiç unutmayacağını kaydetti.
Hatib, karşı karşıya oldukları zorlukları aşmak için Suriye halkının iradesinin yeterli olacağını ifade ederek, "Suriye'deki rejim vahşi bir rejimdir. Tarihte bir örneği yoktur. Başka milletleri yok eden liderler görüldü tarihte fakat kendi milletini yok eden bir lider görülmedi" diye konuştu. 
Birçok gazetecinin kendisine "Neden hiç gülümsemiyorsunuz" diye sorduğunu aktaran Hatib, "Çünkü kalbimiz ağlıyor" dedi. Binlerce bebek ve çocuğun işkence gördüğünü gösteren bir belgesel film izlediğini söyleyen Hatib, şunları söyledi: 
"O yüzden bu rejimle asla görüşmeler olmayacaktır. Kendisine destek veren ülkeler bu desteklerini durdurmalı. Suriyelilerin kanını içmeyi durdurmalı. Bilhassa Rusya ve İran." 
Önümüzdeki günlerde bazı önemli gelişmelerin yaşanacağını da söyleyen Hatib, "Yürütme konseylerini kurmak, sonra geçici hükümet kurmak gibi. İnşallah bu hükümetin kurtarılmış bölgelerde ofisleri olacak. Yapacak işimiz çok fakat Suriye halkının morali çok yüksek. Türk kardeşlerimizle ilişkilerimizin giderek artmasını istiyoruz" dedi.

"HERHANGİ BİR İHTİLAF YOK" 
Basın mensuplarının sorularını da yanıtlayan Bakan Davutoğlu, bir gazetecinin, Türkiye'nin, hava savunma sisteminin NATO tarafından desteklenmesi talebine ilişkin sorusu üzerine, Patriotlarla ilgili elinde imkan olan ülkelerle yürüttükleri müzakerelerde belli bir aşamaya gelindiğini ve mutabakatlar sağlandığını bildirdi. 
NATO'nun birkaç ordudan oluşan bir yapı olmadığını vurgulayan Davutoğlu, NATO'nun Türkiye'nin de içinde olduğu, Türkiye'nin askeri yetkililerinin de içinde olduğu ortak bir komuta sisteminin bulunduğuna dikkati çekti. Davutoğlu, şunları kaydetti: 
"Bazen öyle tartışmalar oluyor ki, sanki NATO ayrı bir yapı, Türkiye ayrı bir yapı ve ikili bir ilişki varmış gibi. Hayır. Türkiye Cumhuriyeti Devleti kendi iradesi ile yürüteceği askeri operasyonlarda kendi kararlarını alır ve yürütür. Bu konuda hiçbir tereddüt hasıl olmaz. 
Ama, NATO çerçevesinde yapılan savunma planlamalarında Türkiye'nin de içinde olduğu ve Türkiye'nin muvafakatı olmadan zaten işlemeyen bir sistem var, karar alma mekanizması var. Bu anlamda yürütülen operasyonlar da NATO sistemi içinde alınır ve uygulanır. Özellikle de teknik olarak, bir takım 'tetik, vesaire tartışmaları var.' Operasyonel çalışmalar o kadar detaylı yapılır ki, bu süreçler en başından bellidir. Hangi aşamada ne tür sistemlerin, kararların devreye gireceği de Türkiye'nin içinde olduğu bir NATO komutası çerçevesinde yürütülür. Bu konuda herhangi bir ihtilaf da yoktur. Nasıl kararlar alınacağı bellidir. Bunun nasıl uygulanacağı da bellidir." 
Bu sistemin savunmaya dönük bir sistem olduğunu vurgulayan Davutoğlu, Suriye'den Türk sınırına yönelik ihlaller ve Türk askeri uçağına saldırı gerçekleştirildiğini anımsattı. 
Davutoğlu, "O günden bugüne de NATO sistemi içinde yürütülen çalışmalar vardır. Devlet olmak aynı zamanda tedbir gerektiren bir özelliktir. Türkiye, kendi halkının güvenliği ve ülkesinin güvenliği için her türlü tedbiri alır. Bu tamamıyla savunma amaçlı bir adımdır" diye konuştu. 
Suriye Muhalif ve Devrimci Güçler Ulusal Koalisyonu'nun (SMDK) İstanbul'da ofis açma olasılığıyla ilgili soru üzerine Davutoğlu, Suriye Ulusal Konseyi'ni ve SMDK'yı tanıdıklarını anımsatarak, şöyle devam etti: 
"Dolayısıyla bu konuda hiçbir tereddüt yoktur. Biz bütün konuları, Suriye'nin geleceği ile ilgili konuları, şimdi Sayın Muaz el-Hatib ile olduğu gibi hep Suriye Ulusal Koalisyonu ile konuştuk, konuşmaya devam ediyoruz. Suriye Ulusal Koalisyonu'nun İstanbul'da bir ofisinin, merkezinin olması da önemlidir, ilişkinin sürdürülmesi babında. Siyasi bir temsilci olarak da o ofiste bulunan arkadaşlarımızı siyasi bir temsilci olarak göreceğiz" 
Davutoğlu, Aralık ayının başında yapılacak Suriye'nin Dostları Grubu toplantısında da bu konuda, bütün diğer destek veren ülkelerle beraber ortak bazı kararlar alabileceklerini de söyledi.

"KOALİSYON SURİYE'NİN YERLİ OLUŞUMUDUR" 
Hatip, Türkiye'de açacakları ofisin temsil düzeyiyle ilgili bir soru üzerine, İstanbul'da açılacak ofisin Suriye halkının çıkarlarını temsil edeceğini söyledi.
SMDK ile ilgili basında çıkan bazı haberlerin gerçeği yansıtmadığını da ifade eden Hatib, "Koalisyon, tamamen Suriye'nin yerli oluşumudur. Dış komplolara yönelik her türlü ima gerçeği yansıtmamaktadır. Suriye halkının kararlarına müdahale etmeye çalışacak herhangi bir dış faktöre karşı herkesten önce biz karşı duracağız" diye konuştu.