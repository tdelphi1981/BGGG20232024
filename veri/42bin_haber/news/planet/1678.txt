Kenya'daki seçimlerde Kenyatta önde
Kenya'da dün yapılan devlet başkanlığı ve parlamento seçimlerine katılım oranının yüzde 70'i aştığı bildirildi. Oyların yaklaşık üçte birinin sayıldığı devlet başkanlığı seçimlerinde Başbakan Yardımcısı Uhuru Kenyatta önde gidiyor.
Yüksek Seçim Kurumu, ülkenin yeni devlet başkanı, senatörleri, parlamento üyeleri ve valilerini seçmek için yapılan seçimlerde 14.3 milyon seçmenin oy kullandığını, bazı seçmenlerin uzun saatler boyunca kuyrukta beklemesi üzerine oy verme işleminin uzatıldığını açıkladı. 
Oy sandıklarının yüzde 32.4'ünün açıldığı ve Başbakan Yardımcısı Kenyatta'nın önde olduğu öğrenildi. 
Bağımsız Seçim Komisyonu'nun internet sitesine göre 51 yaşındaki Kenyatta, oyların yüzde 54'ünü alırken Reform ve Demokrasi Koalisyonu (CORD) lideri Başbakan Raila Odinga'nın oy oranı yüzde 41'te kaldı. 
Resmi sonuçların, bugün ilerleyen saatlerde açıklanması bekleniyor. 
Odinga'nın, Devlet Başkanı Mwai Kibaki'nin yandaşlarının seçime hile karıştırdığını ileri sürmesinin ardından çıkan çatışmalarda, 19 kişi yaşamını yitirdi. Ölenler arasında dört polis bulunuyor. 
43 milyon nüfusu ile Afrika'nın en büyük ülkelerinden biri olan Kenya'da 2007 yılında yapılan seçimlerin ardından çıkan çatışmalarda binden fazla kişi ölmüştü. 
BABASI KURUCU BAŞKAN
Kenya'nın ilk Devlet Başkanı Jomo Kenyatta'nın oğlu olan Kenyatta, Nisan ayında 2007 yılındaki olaylar nedeniyle Uluslararası Ceza Mahkemesi karşısına çıkacak. 
ABD ve diğer Batılı ülkeler, Kenyatta'nın olası seçim zaferinden duydukları endişeyi dile getirmişti.