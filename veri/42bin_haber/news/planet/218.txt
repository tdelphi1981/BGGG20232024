FT'den Erdoğan ile Gül karşılaştırması
Financial Times gazetesinin Türkiye'ye ayırdığı ekinde Ankara muhabiri Daniel Dombey'in Cumhurbaşkanı Abdullah Gül ile geçen hafta yaptığı mülakata geniş yer ayrılmış.
 
Gazetenin iki ayrı yazı halinde verdiği mülakatta, Başbakan Recep Tayyip Erdoğan ve Cumhurbaşkanı Gül arasında, Avrupa Birliği ve iç siyasete yaklaşımları konusundaki farklılıklara dikkat çekiliyor.  
Gazete, Gül'ün, AKP'nin yapısal ekonomik reformlar, uzlaşmaya dayalı siyaset anlayışı ve Türkiye'nin AB'ye girmesi için verilen çabalara devam etmesi gerektiğini söylediğini aktarıyor. 
Gül "10 yıl önce başbakan olarak hükümeti kurduğum zamanki ve bugünkü Türkiye'ye baktığınızda, 10 yıl önceki Türkiye'nin çok olumsuz, etkisiz ve belirsizlik içinde bir yer olduğunu görürsünüz" diyor. 
Gül'ün başbakanlığının ardından 10 yıllık AKP iktidarı döneminde ülkedeki olumsuzlukların aşıldığını söylediğini belirten Dombay, yüksek enflasyonun düşürülmesi, ekonomik büyümenin sağlanması ve Türkiye'nin dünyada aktif bir aktör haline gelmesi gibi gelişmelere de yer veriyor. 
EKONOMİK REFORMLARA DEVAM
Ekonomi ile ilgili olarak Gül, "Ekonomi üzerine çalışmaya devam etmeliyiz. Büyümenin devam etmesini sağlamak için yapısal değişimlere ihtiyacımız var" diyor. 
Yazıda, Gül'ün cari açığı ülkenin zayıf noktalarından biri olarak tanımladığı ve sanayi üretimi ve tasarruf oranını artırarak bunu azaltmayı hedeflediklerini söylediği aktarılıyor. 
Gül, 10 yıllık iktidar döneminde yaşanan en önemli değişimin Türkiye'nin AB üyeliği sürecinden ilham alan ekonomik ve siyasi reformlar olduğunu belirtiyor. 
Gazete, Gül'ün, bir diplomatın Türkiye'nin dünyada büyüyen bir ekonomi olarak görülürken, şimdi gazetecileri hapse atan ve komşusu Suriye ile sorunları olan bir ülke haline geldiği yorumuyla ilgili olarak, Türkiye'de geçmişte ifade özgürlüğü ile ilgili sorunlar yaşandığını ve Suriye'de ve bölgedeki istikrarsızlığın Türkiye üzerinde farklı sonuçları olduğunu ve PKK'nın bu durumu 'tarihi bir fırsat' olarak gördüğünü söylediğini aktarıyor. 
PKK ile yaşanan çatışmaların son aylarda oldukça arttığının ve açlık grevinin henüz sonlandığının vurgulandığı yazıda, Gül'ün bu konunun Türkiye'nin en önemli sorunlarından biri olduğunu söylediği ve 10 yıl içinde yapılan reformların şiddeti haksız kıldığını söylediği belirtiliyor. 
'GÜÇLÜ BİR MUHALEFET LAZIM'
'Eski silah arkadaşı' olarak nitelenen Erdoğan ile arasındaki farklara dikkat çeken yazı, Gül'ün AKP iktidarı öncesinde başbakanlık yaptığını ve bu koltuğun 2015'te tekrar boşalacağını hatırlatıyor. 
Başbakan Erdoğan'ın bu tarihten önce Başkanlık sistemine geçmeyi hedeflediğini aktaran gazete, Erdoğan'ın istediği tarzda bir Başkanlık sisteminin gelmesinin de zor olduğunu belirtiyor. 
Dombay, "Her ne kadar Gül gelecek Başbakanın kim olacağını konuşmak için çok erken olduğunu söylese de, kullandığı "taban" ve "güçler ayrılığı" gibi ifadeler ülkenin şu anki yaklaşımına bir alternatif oluşturabilir" diyor. 
Gül'ün söylediklerinin Erdoğan'ın Başbakanlık koltuğundan ayrılmasına yakın hükümete öneriler gibi olduğunu belirten yazı şöyle devam ediyor:
"Mülakatın sonunda Cumhurbaşkanı Adalet ve Kalkınma Partisi'ni kurduğu Erdoğan ile uzun ömürlü ilişkisinden bahsediyor. Ancak böylesine güçlü bir Başbakanın karşısında ülkenin daha güçlü bir muhalefete ihtiyacı olup olmadığı sorulduğunda ise tereddüt etmeden evet diyor". 
 