Mısır'da ilk sonuçlar belli oldu
Hürriyet ve Adalet Partisi seçim bürosundan yapılan açıklamada, resmi olmayan sonuçlara göre halk oylamasında yüzde 56,5 'evet', yüzde 43,5 'hayır' oyu çıktığı belirtildi.
Mısır'da ilk turu dün yapılan anayasa referandumunda katılım oranının yüzde 38 olarak gerçekleştiği bildirildi. 
AA muhabirinin Yüksek Seçim Kurulu kaynaklarından aldığı bilgiye göre referandumun ilk turunda, 25 milyon 836 bin kayıtlı seçmenden 8 milyon 176 bini sandık başına gitti. 
Bu rakam, 2011 Mart ayında, o dönemde iktidarda bulunan Yüksek Askeri Konsey'in anayasal düzenlemelerle ilgili referanduma katılım oranının gerisinde kaldı. Sözkonusu halkoylamasında oran yüzde 41 olarak gerçekleşmişti. Referanduma katılım oranının, son cumhurbaşkanlığı ve parlamento seçimlerinde sırasıyla yüzde 50 ve 60 olarak gerçekleşen oranların da gerisinde kaldığı ifade edildi. 
 
MURSİ'NİN MEMLEKETİNDE ANAYASAYA DESTEK 
 
Cumhurbaşkanı Muhammed Mursi'nin doğum yeri Şarkiye ilindeki el-Adve bölgesinden, yeni anayasaya güçlü destek çıktı. 
Seçmenlerin yüzde 95'i yeni anayasa lehine oy kullanırken, 'hayır' oyu verenlerin sayısı yüzde 5'te kaldı. 
AA muhabirinin edindiği bilgiye göre seçim bölgesindeki 1407 seçmen yeni anayasaya evet dedi. 93 seçmen ise 'hayır' oyu kullandı. 
 
İHVAN'DAN MISIR HALKINA KUTLAMA 
 
Müslüman Kardeşler Teşkilatı, anayasa referandumunun ilk turunda resmi olmayan sonuçlara göre 'evet' oyu çıkmasının ardından Mısır halkına yönelik kutlama mesajı yayımladı. 
Müslüman Kardeşler Teşkilatı'nın Kahire Sorumlusu ve Şura Meclisi Üyesi Kerim Rıdvan, açıklanan ilk sonuçların, açık bir 'evet'e işaret ettiğini belirterek, Mısır halkının kararlılık ve yurtseverlikle tarih yazmaya devam ettiğini ifade etti. 
YÜZDE 56,5 EVET DEDİ 
Mısır'da dün ilk turu yapılan anayasa referandumunun resmi olmayan sonuçlarının açıklanmasının ardından Hürriyet ve Adalet Partisi (HAP) bir kutlama mesajı yayımladı. Liberal ve sol muhalefeti bir araya getiren Ulusal Kurtuluş Cephesi'nden (UKC) ise henüz bir açıklama yapılmadı. 
HAP'ın seçim bürosundan yapılan açıklamada, resmi olmayan sonuçlara göre halk oylamasında yüzde 56,5 'evet', yüzde 43,5 'hayır' oyu çıktığı belirtildi. 
Referandumla icra edilen demokrasinin, Mısır halkının bilinci ve iradesinin göstergesi olduğuna işaret edilen açıklamada, halkın, siyasi ve anayasal istikrarın sağlanmasına yönelik kararlılığını da ortaya koyduğu kaydedildi. Açıklamada, referanduma gölge düşürmeye çalışan bütün girişimlere karşın halk oylamasının, yargı, basın, yerel ve uluslararası gözlemcilerin gözetiminde büyük bir şeffaflık içinde gerçekleştirildiği vurgulandı. 
Referandumda 'hayır' oyu kullanılması için kampanya yapan UKC'den ise sonuçlara ilişkin henüz resmi bir açıklama yapılmadı.