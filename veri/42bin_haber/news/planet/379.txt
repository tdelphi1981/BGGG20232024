İran'dan Basra Körfezi'nde tatbikat
İran Devrim Muhafızları'nın, Basra Körfezi'nde deniz tatbikatı başlattığı bildirildi.
Fars Haber Ajansı, Devrim Muhafızları Deniz Kuvvetleri'nin ülkenin güney sahilinde tatbikat başlattığını duyurdu. 
Asaluye ve Güney Pars bölgesinde icra edilen tatbikatın 4 gün süreceği belirtilirken, tatbikatta yeni askeri teçhizat ve donanımların test edileceği açıklandı. 
Fecr 91 adlı tatbikatın amacının deniz savunma gücünü artırmak, yeni personelin eğitimi ile birlikler arasındaki uyumu pekiştirmek olduğu kaydedildi. 
Bu arada Deniz Kuvvetleri'nin de 28 Aralık'tan itibaren 6 gün süreyle Hürmüz Boğazı, Basra Körfezi ve Kuzey Hint Okyanusu bölgesinde tatbikat yapacağı belirtildi. 
Velayet 91 adlı tatbikatın 1 milyon metrekarelik bir alanda icra edileceği, tatbikat süresince yabancı gemilerin bu alana girmesine izin verilmeyeceği ifade edildi. 
Tatbikatta, askerler arasında tecrübe aktarımı, yeni savunma tekniklerinin icrası, caydırıcılık ve hazırlık gücünün artırılmasının amaçlandığı belirtildi. 
Her iki tatbikatta da denizaltılar, destroyerler, füze savunma sistemleri, elektronik harp donanımları ile çeşitli büyüklükteki savaş gemilerinin görev alacağı kaydedildi.