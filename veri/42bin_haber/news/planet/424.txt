Siyaset konuşmayan öğrenciye ödül var
İsrailde Ultra Ortodoks Yahudilerin (Harediler) derslerine odaklanmaları için bir kampanya başlatıldı. Siyasete karışmayan öğrencilere para ödülü veriliyor.
Yeşiva (din okulu) öğrencileri 22 Ocaktaki genel seçim tartışmalarına girmeyip siyasetle ilgili konulara bulaşmazlarsa haftada iki kez 500 şekel (240 lira) para ödülü veren piyangoya katılım hakkı kazanıyorlar. 
İsrailde yayımlanan Haaretz gazetesinin haberine göre, kampanya büyük ilgi gördü.  
AMAÇ: ŞEYTANİ EĞİLİMLERDEN UZAK TUTMAK
Kampanyanın tanıtım broşürlerinden birinde şu ifadeler yer alıyor: Seçimin yaklaştığı, şeytani eğilimlerin hem tartışmalar ve dedikodular aracılığıyla hem de Toraha (Yahudi kutsal metinleri) iftiralar atarak halkın aklını çelmeye çalıştığı şu günlerde, binlerce Yeşiva öğrencisinin katıldığı bir kampanya ödül vaat ediyor.  
Organizatörlerden biri de kampanyaya ilişkin, Hedefimiz öğrencilerin, arkadaşlarıyla siyaset tartışacaklarına okullarına ve derslerine yoğunlaşmalarını sağlamak. Bu kampanya ile okullarını boş işler yüzünden ihmal etmeyecekler. Ayrıca ülkede ekonomik durum da kötü, öğrencilere kampanyanın para ödülü aracılığıyla yardım etmiş oluyoruz dedi. 
 