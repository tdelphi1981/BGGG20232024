En sağlıklısı döner
Alman kanalı Pro 7de yayınlanan Galileo programı, döneri en sağlıklı fast food seçti.
Alman Pro 7 televizyonunda yayınlanan Galileo programı, pazar akşamı yayınlanan bölümünde En sağlıklı fast food hangisi sorusuna cevap aradı. Yağ ve kalori oranları kıyaslandığında dönerin en sağlıklı fast food olduğu vurgulandı. Programda ayrıca Almanya genelinde 1400 McDonalds, 700 Burger King, 600 Subway şubesi olduğu, buna karşılık 16 bin dönerci olduğuna dikkat çekildi. İlgiyle takip edilen programda, giderek sayıları artan döner dükkanlarında satılan dönerin diğer fast food zincirlerinde sunulan ürünlerden daha sağlıklı olduğu ve Alman müşteriler tarafından daha çok tercih edildiği sayılarla anlatıldı. 
600 KALORİ
Yapılan kıyaslamada döner, hamburger, sandviç gibi fast food yiyeceklerin kalori oranları dikkate alındı. Varılan sonuca göre hamburger ve patates kızartmasından oluşan menü yaklaşık 1000 kalori. Ayrıca bu yiyecekte 50 gram yağ bulunuyor. Buna karşılık ekmek arası döner 600 kalori ve 35 gram yağ içeriyor. Yani kalori miktarı neredeyse yarısı kadar.