Rahip ameliyatla kadın oldu
Almanya'nın Kuzey Ren Vestfalya (NRW) Eyaleti'ne bağlı beş bin nüfuslu Haldern kasabasında Protestan rahip Hans Gerd Spörkel ameliyatla kadın oldu.
İki yıl önce kadın olmaya karar veren Spörkel, kilise cemaatine de bu kararını açıkladı. Önce tepkiyle yaklaşanlar daha sonra çok sevdikleri rahiplerinin bu kararını saygıyla karşıladılar. Kilise cemaati iki yıl süren cinsiyet değişimi sürecini yakından izlediği için rahiplerinin yeni görüntüsüne de kolay alıştı. Son olarak nüfus kaydında cinsiyetini ve adını da değiştiren rahip, artık Elke - Miriam adıyla ayinleri yönetecek.  
Uzun yıllardır kendini "Yanlış bir vücutta" hissettiğini belirten Spörkel, "Bu yüzden psikolojim bozuldu. Tedavi aşamasında cinsiyet değişimi fikrine yoğunlaştım. Kilise önderlerinin de desteğiyle kararımı verdim. Şu anda kendimi çok iyi hissediyorum. Cemaatime daha yararlı olacağımı düşünüyorum" dedi.  
Rahibin cinsiyet değiştirerek kadın olmasına ise Haldern Kilisesi'nin bağlı olduğu Ren Kiliseler Birliği destek verdi. Hıristiyanlığın büyük mezheplerinden sayılan Protestanlıkta, Katoliklerden farklı olarak kadınlar da din adamı (Rahibe) olabiliyor.  
Bu yüzden kilise kuralları gereği Spörkel'in kadın olduktan sonra da rahiplik görevini sürdürmesinin önünde engel bulunmuyor. Bu arada Almanya Cumhurbaşkanı Joachim Gauck da Protestan rahibiydi. , 
 