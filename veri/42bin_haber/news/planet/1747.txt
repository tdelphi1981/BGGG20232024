Ahmedinejad, Venezüella'ya gitti
İran Cumhurbaşkanı Mahmud Ahmedinejad, Venezüella Devlet Başkanı Hugo Chavez'in cenaze törenine katılmak üzere bu ülkeye gitti.
Devlet televizyonu IRINN, Ahmedinejad'ın aralarında Dışişleri Bakanı Ali Ekber Salihi'nin de bulunduğu bir heyetle birlikte Venezüella'nın başkenti Caracas'a hareket ettiğini duyurdu. 
Ahmedinejad'ın, Chavez için yarın düzenlenecek cenaze törenine katılacağı, Venezüella halkına ve devletine başsağlığı dileyeceği belirtildi.
Ahmedinejad başkanlığında dün toplanan Bakanlar Kurulu, Chavez'in hatırasına ve Venezüella halkına saygı amacıyla ülkede bir günlük genel yas ilan etmişti. 
Ahmedinejad, yayımladığı başsağlığı mesajında da Chavez'i kaybetmekten büyük üzüntü duyduklarını belirtmiş, Venezüella halkı ve tüm halklar için başsağlığı dileklerinde bulunmuştu. 
Chavez'den övgüyle bahseden Ahmedinejad, "Venezüella halkı cesur ve yiğit bir evladını, dünya bilge ve devrimci bir lideri kaybetti" ifadesini kullanmıştı.