'Suriye muhalefeti silahlandırılmalı'
Fransa Dışişleri Bakanı Laurent Fabius, Suriye'deki muhalif koalisyona silah sağlanması konusunda diğer Avrupa ülkeleriyle görüşeceğini açıkladı.
 
Fransa hükümeti, Avrupa Birliği'nin Suriye'ye silah satışını yasaklayan kararının gevşetilerek bu ülkedeki muhalefete "savunma amaçlı silah" sağlanması için girişimlerde bulunuyor. 
Fransa, muhaliflerin geçen hafta Katarın başkenti Dohada yaptıkları toplantıda oluşturdukları koalisyonu Suriye halkının meşru temsilcisi olarak tanıyan ilk Batılı ülke oldu. 
Koalisyon temsilcileri Londra ve Paris'te toplantılar düzenliyor. 
'SAVUNMA AMAÇLI SİLAH' 
Fransa Dışişleri Bakanı Laurent Fabius, Suriye'ye daha fazla silah sokulması konusunda ihtiyatlı davrandıklarını, fakat muhalefetin denetimindeki bölgelerin Suriye ordusunun saldırısına maruz bırakılması tehlikesinin de bulunduğunu belirtti. 
RTL radyosuna açıklama yapan Fabius, "Halen bir ambargo söz konusu olduğu için Avrupa'dan silah tedariki yapılmıyor. Şüphesiz bu sorun, savunma amaçlı silahlar konusunda gündeme getirilecektir" dedi. 
Suriyeli Devrimci ve Muhalif Güçler Ulusal Koalisyonu, Avrupa ülkelerine çağrıda bulunarak koalisyonun ülkenin geçici hükümeti olarak tanınmasını, böylece Devlet Başkanı Esad'ı devirmelerine yardımcı olacak silahları satın almalarının mümkün kılınmasını istiyor. 
Fransa Dışişleri Bakanı, "Bu sorun gündeme getirilecek, çünkü koalisyon bizden bunu istiyor" dedi. Fabius, bunu ancak Avrupa ülkeleriyle eşgüdümlü olarak yapabileceklerini vurguladı. 
Fabius, çözüm için Fransa'nın Rusya ve Birleşmiş Milletler Özel Temsilcisi Lakhdar Brahimi ile görüşmelere devam ettiğini belirtti. 
Rusya Dışişleri Bakanlığı sözcüsü Aleksandr Lukaşeviç ise, Rus haber ajansı İnterfax'a yaptığı açıklamada Suriye muhalefetine dışarıdan askeri yardım sağlanmasının "uluslararası hukukun ihlali" anlamına geleceğini vurguladı. 
BBC Paris muhabiri Christian Fraser, Suriye'deki çatışmalarda Batı'nın silahlı mücadeleyi destekleme konusunda isteksiz davrandığını, fakat bu hafta Fransa ve İngiltere'de havanın değiştiğini belirtiyor.  
AVRUPA'DA GÖRÜŞMELER SÜRÜYOR 
Fransa Cumhurbaşkanlığı'ndan yapılan açıklamada François Hollande'ın Cumartesi günü Paris'te Suriye muhalefet koalisyonunun lideri Ahmet Moaz el Hatib ile görüşeceği belirtildi. 
Cuma günü ise, İngiltere Dışişleri Bakanı William Hague, Suriyetli muhalif liderlerle görüşecek. 
Bugün İngiltere Başbakanı David Cameron, Suriye'deki çatışmalara ve artan mülteci krizine askeri, insani ve diplomatik çözüm önerilerini ele almak üzere bakanlar düzeyinde bir toplantıya başkanlık yapıyor. 
Tartışılan seçenekler arasında, uçuşa yasak bölge, Suriye muhalefetine uçaksavar silahlar sağlanması ve diğer bölge ülkelerinin silah verme konusunda teşvik edilmesi bulunuyor. 
ABD'nin yanı sıra İngiltere de Suriye'deki muhalefet koalisyonuna destek sinyalleri vermekle birlikte, bu desteği, koalisyonu 'sürgünde hükümet' olarak tanıma aşamasına vardırmadı. 
Bu arada Gazze Şeridi'nde artan çatışmalara odaklanmış olan İsrail, Suriye'nin işgal altındaki Golan Tepeleri'nde bulunan bir İsrail karakolu yakınlarına düşen ve Suriye'den ateşlenen merminin "Suriye'nin kendi iç sorunu" olduğunu belirtti. 
İsrail daha önce, Suriye'den kendi topraklarına düşen iki havan topu mermisine karşılık vermişti. 
 