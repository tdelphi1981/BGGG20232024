Fransa'dan Mali'ye askeri müdahale
Mali'de hükümet ile isyancı silahlı gruplar arasında devam eden çatışmalara müdahale eden Fransa, ülkenin kuzeyine hava saldırıları düzenledi.
Fransız Dışişleri Bakanı Laurent Fabius, yaptığı açıklamada, Mali'nin kuzeyini kontrol altında tutan isyancı ve silahlı grupların başkent Bamako'ya ilerlemesini engellemek için hava saldırıları düzenlediklerini açıkladı. 
Fransa Savunma Bakanı Jean-Yves Le Drian, dün başlayan hava operasyonlarının bugün de devam ettiğini belirtti. Le Drian, yüzlerce Fransız askerin görevlendirildiği operasyonlar kapsamında Bamako'ya da birlikler gönderildiğini söyledi.  
BİR FRANSIZ PİLOT ÖLDÜ  
Operasyonlarda üç ayrı kampın bombalandığını Le Drian, Mali'nin orta kesimindeki Konna kentine düzenlenen helikopter saldırısında bir Fransız pilotun öldüğünü açıkladı.  
Operasyonlar neticesinde, iki gün önce silahlı gruplardan Ensaruddin hareketinin eline geçen Konna'nın tekrar hükümet güçlerinin kontrolüne geçtiği bildirildi.  
Fransız Dışişleri Bakanı Fabius dün silahlı grupların Mali'de terör devleti kurmak istediğini söyleyerek, Fransa'nın Mali'ye müdahalesinin gerektiği kadar süreceğini ifade etmişti. Fransa Cumhurbaşkanı François Hollande da ülkesinin Mali'de teröristlerle yapılan mücadeleye aktif olarak destek vereceğini belirtmişti. 
"MÜDAHALEMİZ MEŞRU" 
Fransa, Mali Devlet Başkanı Dioncounda Traore'un talebi üzerine gerçekleştirilen müdahalenin uluslararası hukuka uygun olduğunu savunuyor. 
Mali'de Ocak 2012'de ülkenin kuzeyi silahlı grupların kontrolüne geçmiş ve Mart ayında da askeri darbe olmuştu. Silahlı grupların, bölgedeki hakimiyetleri oluşan iktidar boşluğu nedeniyle daha da genişlemişti. Hükümetin güçlerinin Timbuktu, Kidal ve Gao kentlerinden çıkarılmasında yerel Tuareglerle ittifak kuran radikal gruplardan Ensaruddin ile Tevhid ve Cihad hareketi, daha sonra Tuaregleri dışlayarak bölgedeki başlıca kentlerde denetimi ele geçirmişti. 
Fransa başta olmak üzere Batı ülkelerinin desteğiyle, Batı Afrika Devletleri Ekonomik Topluluğu (ECOWAS) ve Afrika Birliği, kuzeydeki gruplara yönelik uluslararası askeri müdahale için BM Güvenlik Konseyi'ne başvurmuş ve Konsey'den şartlı onay verilmişti. 
SOMALİLİ KORSANLAR FRANSIZ REHİNEYİ ÖLDÜRDÜ