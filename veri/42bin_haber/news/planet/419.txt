İsrail askerlerine kafa tutan Filistinli kıza İstanbul'da ödül
Filistin'de İsrail askerlerine korkusuzca kafa tutarak dünya gündemine oturan cesur kız Ahed Tamimi, davetli olarak geldiği İstanbul'da Hanzala Cesaret ödülünü aldı.
Başakşehir Belediyesi'nin davetlisi olarak ilçeye gelen Tamimi, Çınar Kongre Merkezi'ndeki program öncesi bir dizi etkinliğe katıldı. 
Tamimi, kongre merkezindeki Filistin'de Çocuk Olmak başlıklı resim sergisinin açılışını, Başakşehir Belediye Başkanı Mevlüt Uysal'la gerçekleştirdi. 
İstanbul'da bulunmaktan mutluluk duyduğunu kaydeden Tamimi, açılıştan sonra sergiyi gezeceğini söyledi. 
Kur'an-ı Kerim okunmasının ardından programda Ahed Tamimi'nin hayat hikayesi ve İsrail askerleriyle yaşadığı olay sinevizyon gösterisiyle anlatıldı.  
"YUMRUĞUMU GÖSTERDİM ÇÜNÜ"
Sahneye davet edilen Tamimi, bir soru üzerine, İsrail askerlerine sağ elimle yumruğumu gösterdim. Filistin'i özgürleştireceğimi düşündüm diye konuştu. 
Kendilerinden biri gibi karşıladıkları için Türk çocuklarına teşekkür eden Tamimi, Sizi seviyorum. Hanzala, gururumu ve kuvvetimi artıran bir değerdir dedi. Tamimi, Filistin kolyesi ve hanzalayı boynunda taşıdığını söyledi. 
Konuşmanın ardından Tamimi, Hanzala Cesaret Ödülünü, Başakşehir Belediye Başkanı Uysal'ın elinden aldı. Bu sırada Tamimi'nin annesi Neriman Tamimi de sahneye çıktı. 
Mevlüt Uysal da Tamimi'ye, Filistin davasının ayağa kalkmasında katkısı olan ve İsrail işgali altında yaşananları en iyi şekilde anlatan isimlerin başında gelen karikatürist Naci El-Ali'nin en önemli karakteri Hanzala'nın cesaret ödülünü verdiklerini söyledi.
Uysal, İsrail'in Mavi Marmara'ya düzenlediği saldırıda hayatını kaybeden Cevdet Kılıçlar'ın oğlunu da sahneye davet etti.

"DARALAN VAKİTLER ÜLKESİ FİLİSTİN"

Programda Daralan Vakitler Ülkesi Filistin söyleşisi de yapıldı. Filistin'in tarihi sürecinde dünü, bugünü ve yarınının masaya yatırıldığı panele, İHH Genel Başkan Yardımcısı Hüseyin Oruç, Prof. Dr. Ahmet Ağırakça, Anadolu Ajansı Arapça Yayınlar Genel Koordinatörü ve Orta Doğu uzmanı Turan Kışlakçı, Gazze İslam Üniversitesi temsilcisi Moin Naim ve televizyon programcısı Ümit Sönmez katıldı.

"AVUKAT OLMAK İSTİYORUM"
Programda gazetecilerin sorularını da yanıtlayan Tamimi, AA muhabirinin, Filistin meselesi için gelecekte nasıl mücadele edeceksin, ne olmak istiyorsun? şeklindeki sorusu üzerine, Avukat olmak istiyorum. İşgal karşısında direniş göstereceğiz dedi. 
Türkiye'deki akranlarına mesaj veren ve Türk çocuklarına teşekkür ettiğini söyleyen Tamimi, Filistinlilerin de dimdik durması ve ayaklarını sağlam basması gerektiğini söyledi. 
Programa, Ak Parti milletvekilleri Harun Karaca ve Enver Yılmaz ile Filistin'in İstanbul Konsolosu Abdülkerim el Hatip de katıldı.