Filistinliler Ceradat'ın ölümüyle ayakta
Filistinli tutuklu Arafat Ceradat'ın dün İsrail cezaevinde hayatını kaybetmesinin ardından gerilim yükselirken, Filistinli gruplar Batı Şeria'nın farklı kentlerinde İsrail karşıtı gösteriler düzenledi.
El Halil kentinde Ceradat'ın doğum yeri Es Seir kasabasında düzenlenen gösteride, Filistinli tutuklunun ölümü protesto edilerek, İsrail hapishanelerinde açlık grevi yapan Filistinli tutuklularla dayanışma için sloganlar atıldı. Gösteri sırasında Filistinli gruplar ile İsrail askerleri arasında çatışma çıktı. İsrail askerlerinin plastik mermi ve göz yaşartıcı gaz kullanması üzerine çok sayıda Filistinli yaralandı. 
Batı Şeria'nın Nablus kentinde de Ceradat'ın ölümünü protesto amacıyla geniş çaplı gösteriler düzenlendi. 
Filistin Halk Kurtuluş Cephesi yöneticilerinden Zahi eş Şeşteri, AA muhabirine yaptığı açıklamada, Ceradat'ın ölümünü, İsrail'in Filistinli tutuklu ve mahkumlara yönelik uyguladığı baskıların bir dönüm noktası olduğunu belirterek, Tüm esirleri bekleyen aynı tehlike için resmi düzeyde ve geniş katılımlı bir hareketlenme çağrısında bulundu. 
Beyt Emir kasabası, Şehitler Caddesi, Batı Şeria ve Kudüs'ü ayıran kontrol noktası ve Nablus'taki Huvvara kontrol noktasında düzenlenen benzer gösterilerde de Filistinliler ile İsrail askerleri arasında çatışmalar çıktı. 
 AFP haber ajansının geçtiği bu fotoğrafta protestocunun elinde Arapça, "Mahkumlarımız onurumuzdur" yazıyor. 
Öte yandan İsrail medyasında yer alan habere göre, İsrail Genelkurmay Başkanı Benny Gantz, İsrail hapishanelerinde açlık grevi yapan Filistinli tutuklu ve mahkumlara destek amacıyla düzenlenen ve son günlerde hızla büyüyen protestolara önlem olarak, askeri birliklerin Batı Şeria'nın belli noktalarında konuşlandırılması talimatını verdi. 
Mecdu Cezaevi'nde 3 aydır tutuklu bulunan 30 yaşındaki Arafat Ceradat, dün hayatını kaybetmişti. 
Filistinli Esirler Bakanı İsa Karaki, Ceredat'ın ölümünden İsrail'i sorumlu tutarak, Filistinli tutuklunun gerçek ölüm nedeninin araştırılması için uluslararası komisyon kurulması çağrısında bulunmuştu. 
Hamas ve İsrail arasında esir takası anlaşması gereğince serbest bırakıldıktan sonra ikinci kez tutuklanan Semir el İsavi 218, Eymen Şeravne 150, Cafer İzzeddin ve Tarık Kadan ise 88 günden bu yana kaldıkları hapishanedeki kötü şartları protesto ederek açlık grevi yapıyor.