Papa'nın istifasına Türkiye'den ilk tepki
Türkiye'nin Vatikan Büyükelçisi Prof. Dr. Kenan Gürsoy, görevinden ayrılacağını açıklayan Katoliklerin ruhani lideri Papa 16'ncı Benedikt'in bu kararının beklenmedik bir gelişme olduğunu söyledi. Gürsoy, "Türkiye'nin, Avrupa Birliği'ne girişi sürecine karşı koymayan bir Papa idi" dedi.
Büyükelçi Gürsoy, AA muhabirinin konuyla ilgili sorularını yanıtlayarak, Benediktus'un kararının sürpriz olduğuna dikkati çekti.
"Böyle bir istifa hiç beklenmiyordu" diyen Gürsoy, istifa olayı için "teamüller içerisinde çok az görülmüş olan bir şey" değerlendirmesini yaptı. 
Tarihte görevden alınan ancak istifa ettirtilen papalar olduğunu anlatan Türkiye'nin Vatikan Büyükelçisi, "Kendi bilinciyle istifa eden tek bir Papa biliyoruz. O da 13'üncü yüzyılın sonundaki Papa 5'inci Celestino. 1290'ların sonlarına doğru. Onun dışında ilk olarak, Papa 16'ncı Benedikt geliyor. Daha önce istifalar var ama daha çok istifa ettirilmiş olmak şeklinde. Papa 16. Benediktus, kendi kararıyla istifa eden ikinci papa" diye konuştu. 
Kenan Gürsoy, Papa'nın görevi bırakma gerekçesi olarak ilerleyen yaşı ve görevini yerine getirmek için zihnen ve bedenen yeterli kuvvete sahip olmadığını göstermesi için de, "Papa'nın bu yorgunluğuna bizler de şahidiz. Herhangi bir başka olaydan kaynaklanmamış olabileceği konusunda hemfikirim. Realist bir açıklama" ifadelerini kullandı. 
Papa 16. Benediktus'un Türkiye'ye olan bakış açısına da değinen Büyükelçi Gürsoy, sözlerini şöyle sürdürdü: 
"Türkiye'nin, Avrupa Birliği'ne girişi sürecine karşı koymayan, güzel ilişkiler sürdürmek için teşebbüs eden, yönlendiren bir Papa idi. Benim burada olduğum süre içerisinde de bu böyledir. Aynı zamanda diyaloğun gelişmesi için ve 1980 yıllarda II. Jean Paul tarafından başlatılan Assisi sürecinin devam edebilmesi için bir çaba göstermiştir. Yine gözlemlediğim bir konu var. Dinler arası diyalogda dinler kaynaklı bir barış projesinde daima ön planda yer almaya çalışmıştır."  
  DÜNYADAN İLK TEPKİLER