İngiliz kadına Endonezya'da idam cezası
Endonezya'da uyuşturucu kaçakçılığı yapmaktan suçlu bulunan İngiliz vatandaşı Lindsay June Sandiford idama mahkum edildi.
Denpasar kentindeki mahkeme, 56 yaşındaki Sandiford'un Endonezya'nın son derece katı olan uyuşturucu yasalarını ihlal ettiğine hükmetti. 
Yargıç Amser Simanjuntak, mahkeme heyetinin Bali'nin bir turizm merkezi olarak imajına zarar vermekle de suçlanan Sandiford'un idam edilmesine karar verildiğini açıkladı. 
Sandiford, Mayıs ayında Bali Havaalanı'nda bavulunda piyasa değeri yaklaşık 2.5 milyon dolar olan 3.8 kilogram kokainle yakalanmıştı. Başsavcı, Sandiford için 15 yıl hapis cezası talebinde bulunmuştu. 
Sandiford, mahkemede yaptığı savunması sırasında çocuklarının hayatı tehlikede olduğu için uyuşturucu kaçakçılığına bulaştığını söylemiş ve Endonezya hükümeti ile halkından özür dilemişti. 
İngiltere Dışişleri Bakanlığı, Endonezya hükümeti ile temasta bulunduklarını açıkladı. 
İngiltere'nin ölüm cezasına karşı olduğunun altını çizen Dışişleri Bakanlığı, Sandiford ile de avukatlar aracılığıyla görüşme yapıldığını belirtti.