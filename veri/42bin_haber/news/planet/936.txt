Güney Kore uydusu veri göndermeye başladı
Güney Kore, uzaya gönderdikleri uydunun yörüngesinden veri göndermeye başladığını açıkladı.
Güney Kore Bilim Bakanlığı'ndan yapılan açıklamada, uydunun normal olarak çalışmasına başladığı belirtilerek, yörüngesinden veri gönderdiği kaydedildi. 
Güney Kore, dün KSLV-1 füzesinin Naro Uzay Merkezi'nden yerel saatle 16.00'da (TSİ 09.00) fırlatılmıştı. 140 tonluk roketin bir kısmı Güney Kore'de, bir kısmı ise Rusya'da üretilmişti. 
Uzayda başka ülkelerden fırlatılmış uyduları bulunan, ancak uzaya kendi topraklarından uydu göndermek isteyen Güney Kore'nin 2009 ve 2010'daki girişimleri başarısız olmuştu. 
Güney Kore'nin uydu denemesini, Kuzey Kore'nin 12 Aralık'taki uzun menzilli füze denemesinden sadece 6 hafta sonra yapması dikkati çekti. 
Tüm uluslararası uyarılara karşı gelen Kuzey Kore, Unha-3 füzesinin fırlatıldığını ve uydunun başarıyla yörüngeye yerleştiğini duyurmuştu.