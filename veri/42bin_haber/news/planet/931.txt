Güney Kore üçüncüde başardı
Daha önceki iki denemesinde başarısız olan Güney Kore, yörüngeye uydu yerleştirmek için üçüncü kez uzaya roket gönderdi.
140 ton ağırlığındaki KSLV-I roketi, ülkenin güney sahilindeki Naro Uzay Merkezi'nden TSİ 09.00'da fırlatıldı. 
Uzay merkezinde gazetecilere bilgi veren Güney Kore Bilim Bakanı Lee Ju-Ho, roketin uydu yörüngeye başarıyla oturttuğunu söyledi. Lee, "Bu tüm Güney Kore halkının başarısıdır" dedi. 
Uzayda başka ülkelerden fırlatılmış uyduları bulunan ancak uzaya kendi topraklarından uydu göndermek isteyen Güney Kore'nin 2009 ve 2010'daki girişimleri başarısız olmuştu. 
Bir kısmı Güney Kore'de, bir kısmı ise Rusya'da üretilen KSLV-1'in Ekim ayında yapılması planlanan fırlatılışı, teknik sorunlar nedeniyle son anda iptal edilmişti. 
Güney Kore'nin "düşman kardeşi" Kuzey Kore, uluslararası kamuoyunun tepkilerine rağmen 12 Aralık'ta uzaya gönderdiği roketle, yörüngeye uydu yerleştirmişti.