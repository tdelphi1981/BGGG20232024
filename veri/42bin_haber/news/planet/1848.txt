Harvard'daki kopya skandalı büyüyor
Harvard Üniversitesi'nin yöneticilerinin, üniversitedeki kopya skandalıyla ilgili 16 dekanın e-postalarını gizlice incelediği ortaya çıktı.
Boston Globe ve New York Times gazetelerinin, okul yetkililerine dayandırdığı haberlerinde, kopya skandalını araştıran yönetim kurulundaki dekanların e-postalarının geçen sonbaharda, skandalla ilgili olarak basına bilgi sızdırılıp sızdırılmadığının görülmesi için gizlice incelendiği belirtildi. 
Dekanların, e-postalarına erişim konusunda uyarılmadığı, sadece birinin sonrasında durumdan haberdar edildiği vurgulandı. 
Harvard Üniversitesi geçen ay, Kongre dersinin final sınavında kopya çekilmesiyle ilgili skandalın ardından, belirli bir süre okuldan uzaklaştırılan 60 kadar öğrenciye karşı akademik yaptırımlar tebliğ edildiğini açıklamıştı. 
Yetkililer geçen yıl ilk kez konuya değindiklerinde Harvard Üniversitesi, işin içinde 125 kadar öğrencinin olduğunu bildirmişti.