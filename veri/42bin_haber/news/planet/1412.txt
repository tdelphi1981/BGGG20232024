AA'dan yeni "Haber Akış Sistemi"
Anadolu Ajansı'nın (AA) 100. Yıl Vizyonu kapsamında çok dilli yayın için hazırlanan yeni Haber Akış Sistemi (HAS), ilk olarak Boşnakça-Hırvatça-Sırpça (BHS) servisinde uygulanmaya başladı. BHS servisinde Haber Akış Sistemi üzerinden ilk haberi, Başbakan Yardımcısı Bülent Arınç, yayına verdi.Bosna-Hersek'in başkenti Saraybosna'da bulunan ve geçen yıl 11 Mart'ta açılışı yapılan AA Balkanlar Bölge Müdürlüğü'nü ziyaret eden Başbakan Yardımcısı Bülent Arınç, HAS sisteminden BHS servisine ilk haberi yayınladı. BHS servisine HAS sistemi üzerinden yayına verilen ilk haberin "muhabir" kısmında AA Genel Müdürü Kemal Öztürk, "yayıncı" kısmında ise Başbakan Yardımcısı Bülent Arınç'ın ismi yer aldı. Yeni Haber Akış Sistemi'nde ilk uygulama AA'nın Boşnakça-Hırvatça-Sırpça (BHS) yayınında yapılmış oldu. Yeni haber sistemi daha sonra da AA'nın Arapça ve Türkçe yayınlarında devreye girecek. Başbakan Yardımcısı Arınç'ın ziyareti kapsamında, yaklaşık bir yıldır bölge medyasına yönelik ücretsiz haber servisi yapan AA BHS servisinin ücretli yayına geçişi kapsamında gazete, televizyon, radyo ve kurum temsilcileriyle AA Genel Müdürü Kemal Öztürk, protokol imzaladı.

ABONELERE BİRÇOK YENİLİK VE KOLAYLIK SUNUYOR
AA tarafından 1 yıldır üzerinde çalışılan ve yoğun çabalar sonucu hayata geçirilen yeni haber sistemi, abonelerine birçok yenilik ve kolaylık sunuyor. HAS'la AA aboneleri, haber, fotoğraf ve videoyu aynı sistem üzerinden alabilecek. Aynı zamanda muhabirlere de birçok kolaylık sağlayan HAS, haber, fotoğraf ve görüntülerin daha hızlı bir şekilde abonelere ulaşmasını sağlayacak. Anadolu Ajansı'nın 93 yıllık haber üretim, bilgi ve deneyimini günümüz teknolojisiyle yoğrulmasının bir ürünü olan Haber Akış Sistemi, AA haber üretim ve dağıtım süreçlerine birçok yenilik getiriyor. Yeni sistem, Türkçe, Arapça, Boşnakça ve İngilizce başta olmak üzere çok dilli arayüzü ile AA'nın dünyanın dört bir yanına dağılmış farklı diller konuşan muhabirlerini birleştiriyor ve işletim sistemi bağımsız olarak haber üretimi imkanı sağlıyor. Yeni sistemin devreye girmesiyle ilişkili haberler anlık olarak internet ve uydu üzerinden AA abonelerine sunulacak. Uluslararası standartlarda yayına olanak sağlayan sistemle tüm dünya medyası AA'nın haberlerine anlık olarak ulaşabilecek. Sosyal medya ile de entegre olan haber sistemi, yeni nesil haberciliğe hizmet eden başarılı bir örnek. HAS'ın devreye alınmasıyla AA'nın yeniden yapılanma sürecinin önemli bir kısmını oluşturan alt yapı reformlarından bir tanesi daha tamamlanmış olacak.