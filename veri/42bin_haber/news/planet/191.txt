Hırvat Bakan'a Macaristan'da hapis cezası
Macaristan'da trafik kazasında ölüme sebebiyet verdiği gerekçesiyle yargılanan Hırvatistan Ekonomi Bakanı Radimir Cacic, 22 ay hapis cezasına çarptırıldı.Temyiz mahkemesi, Macaristan'ın Kaposvar kentinde görülen davada, Cacic'e cezasının yarısını tamamladıktan sonra şartlı tahliye hakkı tanınmasına hükmetti.
         
Macaristan'ın resmi internet gazetesi MTI'ye konuşan Cacic'in avukatı Peter Zamecsknik, karardan şaşkınlık duyduğunu, ancak müvekkilinin mahkeme kararına saygı göstereceğini söyledi.
         
Aynı zamanda Hırvatistan Başbakan Yardımcısı olan Cacic'in, 8 Ocak 2010'da neden olduğu trafik kazası sonucu 2 kişi hayatını kaybetmiş, 2 kişi de yaralanmıştı.
         
Cacic, Macaristan'daki M7 karayolunda aşırı hız yaparak başka bir araca çarpmak suretiyle ölüm ve yaralanmalara sebebiyet vermekten Haziran ayında 3 yıl tecilli hapis cezasına çaptırılmıştı.
         
Ancak mahkemenin Cacic hakkında verdiği karar, hem iddia makamı hem de savunma avukatlarınca temyize götürülmüştü.