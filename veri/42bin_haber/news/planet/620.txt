BM Güvenlik Konseyi'nde Mali toplantısı
BM Güvenlik Konseyi, Fransa'nın çağrısı üzerine Mali'deki son gelişmeleri değerlendirmek üzere toplanacak.
Fransa'nın çağrısını Twitter hesabından duyuran Fransa'nın BM Daimi Temsilciliği Sözcüsü Brieuc Pont, toplantıda Mali'deki son gelişmelerin ele alınacağını belirtti. Mali'ye geçtiğimiz Cuma günü askeri müdahalede bulunan Fransa'nın bu ülkedeki operasyonları sürüyor. 
BM Güvenlik Konseyi geçen yıl aralık ayında, Mali'de sivillerin güvenliğini sağlamak ve ülkenin kuzeyini silahlı gruplardan kurtarmak için Afrika öncülüğünde uluslararası destek gücünün (AFİSMA) Mali'de konuşlandırılması kararı almıştı. 
Batı Afrika ülkelerinden oluşturulacak AFİSMA'nın batılı ülkelerin istihbarat ve lojistik desteğiyle bu yılın ikinci yarısında Mali'de konuşlandırılması bekleniyordu.