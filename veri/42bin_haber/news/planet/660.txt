Kırmızı bültenle aranan Hizbullah üyesi İspanya'da yakalandı
Türkiye'de hakkında tutuklama kararı bulunan ve kırmızı bültenle aranann Hizbullah üyesi Veysi Elhaman'ın İspanya'da yakalandığı öğrenildi.
Türkiye'de hakkında anayasanın tamamını veya bir kısmını tehdit eden faaliyetlerde bulunmak suçundan hakkında kırmızı bültenle arama ve tutuklama emri bulunan Veysi Elhaman adlı kişinin İspanya'da yakalandığı bildirildi. 
AA muhabirinin edindiği bilgiye göre, Fas toprakları içinde bulunan ancak İspanya'ya bağlı Melilla kentinin havaalanında 12 Ocak'ta İspanyol polisi tarafından yakalanan Elhaman'ın, Türkiye tarafından hakkında kırmızı bültenle arama ve tutuklama emri bulunmasından dolayı İspanya'da çıkarıldığı mahkemece tutuklandığı belirtildi. 
Parmak izi ve fotoğraf kayıtları ile kimliği resmen onaylanan Elhaman'ın Türkiye'ye iadesi için 40 gün içinde Adalet Bakanlığı'ndaki evrakların Dışişleri Bakanlığı aracılığıyla İspanyol makamlarına ulaştırılmasının gerektiği ifade edildi. 
Diyarbakır Mahkemesi tarafından hakkında arama ve tutuklama emri bulunan Hizbullah terör örgütü üyesi Elhaman, son olarak 2007 yılında İtalya'da yakalanmış, o tarihte Türkiye'nin iade talebi İtalyan resmi makamları tarafından kabul edilmişse de, tutuksuz yargılanan Elhaman verdiği adreste bulunamamıştı.