Obama'ya Hagel şoku
Cumhuriyetçi senatörler, ABD Başkanı Barack Obama'nın savunma bakanlığı koltuğuna aday gösterdiği Chuck Hagel'in adaylığının Senato Genel Kurulu'nda oylanmasını engelledi.
Senato'da Hagel'in adaylığının onaylanması sürecinde tartışmaların tamamlanıp, oylama aşamasına geçebilmeyi sağlayacak önergeye 60 senatörün evet oyu gerekiyordu ancak oyların sayısı 58'de kaldı. 40 senatörün önergenin aleyhinde oy kullandığı oylamada, bir senatör tercih belirtmedi, bir senatör de oylamaya katılmadı. 
Demokratların 55, Cumhuriyetçilerin ise 45 sandalyeye sahip olduğu 100 üyeli Senato'da, Cumhuriyetçilerin hemen hemen tamamının önergeye karşı oy kullanması nedeniyle, Hagel'in adaylığının onayı için oylama aşamasına geçilemedi. 
Senato'daki Demokrat Çoğunluk lideri Harry Reid, bir haftalık tatilden sonra Senato'da, 26 Şubat'ta bir oylama daha yapılacağını söyledi. 
Hagel'in her şeye rağmen Senato'dan gerekli onayı alacağı tahmin ediliyor. Cumhuriyetçilerden, oylama yapılana kadar Hagel'in adaylığı üzerinde düşünmek için daha fazla zamanlarının olacağı ve önergenin bu sefer geçmesine izin verecekleri yönünde işaretler geldi. Önerge kabul edilip de Hagel'in adaylığı Senato Genel Kurulu'nda oya sunulduğu takdirde, bu kez 51 oyluk salt çoğunluk onay için yeterli olacak.

BEYAZ SARAY'DAN TEPKİ
Beyaz Saray, Cumhuriyetçi senatörlerin Hagel'ın adaylığının Senato'da onaylanmasını engellemesine sert tepki gösterdi. 
Beyaz Saray Sözcüsü Jay Carney, yaptığı yazılı açıklamada, Bugün, Cumhuriyetçi senatörler, siyasi duruşu ülkemizin güvenliğinin üzerinde tuttu ifadesini kullandı. 
Carney, Amerikan tarihinde ilk kez, Cumhuriyetçi senatörlerin, Savunma Bakanlığı'nın bir adayını, kendi partilerinin bir üyesini, madalyalı bir gaziyi, ABD askerleri için doğru lideri engellediğini belirtti. 
Senato'da net bir çoğunluğun Hagel'ın adaylığının onaylanmasını desteklediğini söyleyen Carney, dolayısıyla bugünkü eylemin, hem Senato'nun çoğunluk iradesine hem de ülkenin çıkarlarına ters düştüğünü kaydetti. 
Carney, bu zaman kaybının neticesiz olmadığını belirterek, Afganistan'da konuşlanmış 66 bin Amerikan askerinin bulunduğunu ve bu savaşın sorumlu bir şekilde sona erdirilmesi hakkındaki önemli kararların bir parçası olması için yeni Savunma Bakanı'na ihtiyaç duyduklarını bildirdi. Sözcü Carney, açıklamasında şu ifadelere yer verdi: 
Gelecek hafta Brüksel'de ABD, NATO Savunma Bakanları toplantısında Afganistan'daki geçiş süreci hakkında konuşmak için müttefiklerimizle bir araya gelecek ve yeni Savunma Bakanımız orada olmalı. Otomatik harcama kesintilerine dair sorunlar Pentagon'un üzerini sararken, Savunma Bakanımız görevinde olmalı. Ulusal güvenlik adına, Savunma Bakanlığımızı politikaya alet etmeye son vermenin ve oyalamaların, geciktirmelerin ötesine geçmenin zamanı. Bu savaş kahramanının oylanmasına müsaade edin ve askerlerimizin hak ettikleri Savunma Bakanı'na kavuşmalarına izin verin.