Gazze'de fırtına sonrası sessizlik
Ateşkesin ilk gününde Hürriyet ekibi Gazzeye girdi.
İsrail ile Hamas arasında dün akşam saatlerinde ilan edilen ateşkesin ardından Gazze'de patlama sesleri yerini kutlama gösterilerine bıraktı 
Kentte ateşkes ilan edildiğinden beri herhangi bir patlama veya benzeri bir saldırı meydana gelmedi. 
Gazzeliler bir yandan yaralarını sarmaya çalışırken, diğer yandan da "zaferlerini kutluyor.  
GAZZE'DEKİ KUTLAMALARDAN KARELER 
Kutlama törenlerine katılan Mithat adlı bir Filistinli'ye ateşkesi neden zafer olarak tanımladıklarını sorduğumuzda şu yanıtı verdi: 
"Çünkü İsrail bizi ve sahip olduğumuz her şeyi yok etmek istiyordu. İşte hepimiz buradayız. Demek ki hedeflerine ulaşamadılar. O yüzden zafer bizimdir." 
Kutlama törenlerinde Hamas ve El Fetih bayrakları birlikte dalgalandı. Hamas ve El Fetih, İsrail'in Gazze operasyonunun başlamasının ardından aralarındaki sorunları bir süreliğine rafa kaldırıp, dayanışmaya gitmişti. 
HÜRRİYET GAZZE YOLUNDA / FOTOĞRAFLAR: LEVENT KULU 
GAZZEYE YARDIM YAĞIYOR 
Ateşkesin ilan edilmesinin ardından Gazzenin güney girişi olan Refah Sınır Kapısında da çok hareketli bir gün yaşandı. 
Savaştan kaçan birçok Filistinli ve savaş boyunca Gazzedeki ailelerine ulaşamayan birçok kişi bugün sınır kapısına akın etti. 
Ayrıca çok sayıda doktor ve yardım malzemesi sınırdan Filistine geçirildi. Bu yardım malzemelerinde yine İHH önemli rol oynadı. Görüştüğümüz bir İHH yetkilisi bize, "En çok ilaç gerekiyor. Ciddi bir ilaç sıkıntısı var. Biz de Mısır'dan aldığımız ilaçları Gazzeye götürüyoruz. Yardımlarımız sürecek" dedi.