ABD askerleri uyuşturucu işinde
Rusya Dışişleri Bakanı Sergey Lavrov, Afganistan'daki bazı ABD askerlerinin uyuşturucu kaçakçılığı trafiğine dahil oldukları yönünde Moskova'nın elinde bilgiler olduğunu bildirdi.
Rusya'da bir televizyon programına katılan Lavrov, Afganistan'daki ABD askerlerinin üstlerinin kontrolü ve bilgisi dışında uyuşturucu işine bulaştıklarını ileri sürdü. 
ABD'nin yalnız başına Afganistan'da hiçbir şey yapamadıklarını söyleyen Lavrov, koalisyon güçleri olarak da amaca ulaşamadıklarını, terör tehlikesinin devam ettiğini, uyuşturucu tehlikesinin ise defalarca arttığını belirtti. 
Lavrov, ABD'nin halen dünyanın askeri, ekonomik ve mali açıdan süper gücü olmasına rağmen, fiziki olarak Afganistan'daki hiçbir problemi çözecek gücü olmadığını savundu. 
Rusya'nın Amerika'nın inadına kulaklarımızı tıkayalım prensibinden değil, pragmatik çıkarlarından yola çıkarak hareket ettiğini söyleyen Lavrov, Afganistan'da bir şeyler yapmaya çalışan koalisyon güçlerinin olmasının önemli olduğunu, aksi halde Afganistan'da uyuşturucu kaçakçılığının gelişerek Orta Asya ve Kuzey Kafkasya'ya sıçrayabileceğini söyledi. 
Amerikan varlığıyla Afganistan'da uyuşturucu kaçakçılığının arttığı yönündeki iddiaları da değerlendiren Rus Dışişleri Bakanı, ellerinde, üstlerinin bilgisi dışında uyuşturucu kaçakçılığına bulaşan ABD'li askerler olduğuna ilişkin bilgiler bulunduğunu ileri sürdü.