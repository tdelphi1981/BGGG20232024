Neçirvan Barzani: Bağdat'la diyaloğumuz sürecek
Irak Kürt Bölgesel Yönetimi (IKBY) Başbakanı Neçirvan Barzani, Bağdat yönetimi ile ihtilafların diyalog ile çözülmesinden yana olduklarını, bu bağlamda görüşmelerin süreceğini açıkladı.
IKBY'nin Erbil'de gerçekleşen Bakanlar Kurulu toplantısından sonra yayımlanan yazılı açıklamada Barzani, Kürt heyetinin Bağdat'a düzenlediği ziyareti ve görüşmelerin yeniden başlamasını olumlu bir adım ve iyi bir başlangıç olarak değerlendirdi. Barzani, görüşmelerin, Cumhurbaşkanı Celal Talabani'nin, rahatsızlığından önce başlattığı girişimlerin sonucu olduğunu ifade etti. 
Bütün sorunların diyalog ile çözülebileceğine inandıklarını, diyalog ve barışçıl çözümden yana tavırlarını sürdüreceklerini belirten Barzani, ancak bu görüşmelerden çok da fazla bir şey beklenmemesi gerektiğini belirtti. 
Açıklamada ayrıca, IKBY İçişleri Bakanı Kerim Sincari'nin Irak merkezi hükümeti ile gerçekleştirilen görüşmeler hakkında kurulu bilgilendirdiği belirtildi. 
Sincari'nin Bağdat yönetimine IKBY'nin bütün sorunların barışçıl yollarla çözülmesi konusundaki desteğini dile getirdiği kaydedilen açıklamada, sorunlara köklü bir çözüm bulunması ve ilişkilerin normale dönmesi için iki tarafın da çözüm önerilerini sunduğu bildirildi. 
IKBY'nin çözüm önerilerinin merkezi hükümet tarafından memnuniyetle karşılandığına işaret edilerek, iki tarafın önümüzdeki günlerde ortak çözüm önerisi ortaya koyacağı bildirildi. 
Irak Savunma Bakan Vekili Sadun Duleymi, "tartışmalı bölgeler"de güvenliğin sağlanması konusunda merkezi hükümetle IKBY arasında kapsamlı bir çözüme varıldığını ve tarafların Pazar günü Erbil'de yeniden bir araya geleceğini açıklamıştı. 
Geçen ay, tartışmalı bölgeler olarak adlandırılan Kerkük ile Selahaddin ve Diyala illerinin bazı ilçelerinde görev yapmaya başlayan Başbakan Maliki'ye bağlı Dicle Harekat Komutanlığı'nın söz konusu bölgelere yığınak yapması, taraflar arasında askeri gerilimi tırmandırmıştı. Dicle birlikleri Selahaddin'in Tuzhurmatu ilçesinden Kerkük'e geçerken burada IKBY güçleriyle çatışmış, 1 kişi ölmüş, 10 kişi yaralanmıştı. Cumhurbaşkanı Talabani ve Irak Meclis Başkanı Usame en-Nuceyfi'nin girişimleriyle uzlaşma görüşmeleri başlamıştı.