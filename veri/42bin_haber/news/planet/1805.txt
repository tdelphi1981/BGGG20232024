Kenya'da zafer kıl payı Kenyatta'nın
Kenya'da düzenlenen devlet başkanlığı seçimlerini oyların yüzde 50.03'ünü alan Başbakan Yardımcısı Uhuru Kenyatta kazandı.
Seçim komisyonu tarafından yayımlanan seçim sonuçları, Kenya'da tartışmaları da beraberinde getirecek gibi gözüküyor. 
Kenyatta'nın 2. tura gereksinim duyulmadan devlet başkanı seçilebilmesi için ilk turda oyların en az yüzde 50'sini alması gerekirken, ülkede kullanılan 12.3 milyon oydan sadece 4 bin 99 oy fazlasının Kenyatta lehine çıkması üzerine en yakın rakibi Başbakan Raila Odinga'nın seçim sonuçlarına itiraz etme ihtimalini yükseltti. 
Uzmanlar, Kenyetta'nın seçimleri kazanmasının Kenya ile Batı ülkeleri arasındaki ilişkinin bozulmasına neden olabileceğini vurguluyor. 
Kenyatta, ülkede 2007'de düzenlenen seçim öncesinde çıkan şiddet olaylarını yönlendirmede rolü bulunduğu iddiasıyla Uluslararası Ceza Mahkemesi tarafından da yargılanıyor. 
Kenya'nın ilk Devlet Başkanı Jomo Kenyatta'nın oğlu Uhuru Kenyatta'nın seçimleri kazanması halinde ABD ve bazı Avrupa ülkeleri bunun "sonuçları" olacağı konusunda uyarmış, İngiltere ise sadece gerekli durumlarda Kenyetta ile temasa geçeceklerini bildirmişti. 
Seçim sırasında şiddet olaylarının fazla yaşanmamasına rağmen, oy sayımında seçim kurallarına uygun davranılmadığının ortaya çıkması da bir başka soruna yol açmıştı. 
İSYAN ENDİŞESİ 
Gözlemciler, seçim sonuçlarının kesinlik kazanmadığını ve sonuçların şüpheli bulunması halinde isyanların başlayabileceği konusunda uyarıda bulundu. 
Kenyetta'nın seçimin nihai kazananı olması için oyların yüzde 50'sinden fazlasını almasının yanı sıra, ülkedeki 47 eyaletten 24'ünde oyların en az yüzde 25'ini alması gerekiyor. Seçim komisyonunun sonuçlarına göre ise, Kenyatta'nın bu sınırı aşıp aşmadığı belirsizliğini koruyor. 
Diplomatlar, rakibi Odinga'nın şiddet olaylarına yol açabileceği nedeniyle seçimi protesto etmesinin beklenmediğini ama seçim sonuçları için mahkemeye itiraz edebileceğini belirtiyor. 
Kenya'da 2007 yılındaki devlet başkanlığı seçimi kanlı bitmişti. Adayların destekçileri arasında çıkan çatışmalarda binden fazla kişi ölmüştü.