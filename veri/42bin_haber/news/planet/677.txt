Mafya babasının cesedini komandolar koruyor
Rusya başkenti Moskovada dün keskin nişancı tarafından düzenlenen suikast sonucu öldürülen yer altı dünyasının önde gelen mafya babalarından Ded Hasan (Dede Hasan) lakaplı Aslan Usoyanın cesedi kaldırıldığı morgda özel korumaya alındı.
Öldürülen mafya babasının ne zaman toprağa verileceği ne yakınları ne de devlet yetkilileri tarafından açıklanmazken, bedenin tutulduğu morg binası çevresinde yirmiye yakın komandonun nöbet tuttuğu bildirildi.  
Ruskaya Slujba Novosti haber ajansının aktardığına göre dün akşam saatlerinden itibaren Rusya İçişleri Bakanlığı özel timleri tarafından kuşatma altına alınan morga bugün de sadece güvenlik güçleriyle suikastı soruşturan savcılık görevlilerinin girişine izin veriliyor. 
MAFYA BABALARI MOSKOVA'YI TERK ETMEYE BAŞLADI 
Rusyada büyük yankı getiren Kürt asıllı mafya babası Ded Hasan cinayeti sonrasında yer altı dünyasıyla ilgili ilginç bir açıklama daha yapıldı. Lifenews sitesinin haberine göre bilinen tüm mafya çetelerini sıkı takibe alan güvenlik güçleri, daha dün akşam mafya liderlerinin birer birer Moskovayı terk etmeye başladıklarını açıkladı. Mafya liderlerinin şehirden kaçışı, durumun belirsizliğine ve başlayabilecek büyük mafya savaşına bağlandı. 
Moskovaya kanlı 1990lı yılların dönebileceği korkusu gözleri Kremlin Sarayı'na çevirdi. Rusya Devlet Başkanı Vladimir Putin şimdilik Ded Hasan suikastıyla ilgili hiçbir açıklama yapmadı.  
Halbuki Vladimir Putin, bundan 12 yıl önce Rusya'nın başına geçtiği ilk günlerde, fısıltı gazetesine göre tüm mafya liderlerine bir uyarı mesajı göndermişti. Putinin 12 yıl önce mafyaya ilettiği ültimatomda Rusya şehir ve kasabalarında savaş etmeye kalkışırsanız karşınızda beni bulursunuz dediği iddia edilmişti. 

 