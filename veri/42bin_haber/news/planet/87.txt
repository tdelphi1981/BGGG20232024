Haşimi'nin iki korumasına idam cezası
Irak Yüksek Yargı Konseyi Sözcüsü Abdüssettar Bayraktar, Irak Cumhurbaşkanı Yardımcısı Tarık Haşimi'nin iki koruması, idama mahkum edildi dedi.
Bayraktar yaptığı açıklamada, Irak Ceza Mahkemesi Hakimi Beliğ Hamdi'nin terörle mücadele kanununun 4. maddesi uyarınca Bağdat'ın doğusunda El-Mustansariye meydanında Irak Sağlık Bakanı yardımcısının arabasına patlayıcı yerleştirme eylemine yardım ve yataklık etmekten Haşimi'nin iki korumasına idam cezası verdiğini belirtti. 
Ceza Mahkemesi, 4 Kasım'da Haşimi ve Özel Kalem Müdürü Ahmed Kahtan hakkında, bomba yüklü araçlarla Kerbela'daki Hz. Hüseyin Türbesi'ne ve Şiilere yapılan saldırının azmettiricisi oldukları gerekçesiyle 3. kez idam cezası vermişti. 
Öte yandan 1 Kasım'da Haşimi ve Kahtan, Irak İçişleri Bakanlığı'ndaki bir görevlinin öldürülmesi emrini vermekten gıyabında yargılandıkları davada 2. kez idam cezasına çarptırılmıştı. 
Ceza Mahkemesi, Haşimi ve Kahtan için daha önce de bir avukat ve bir subayı öldürmeye teşebbüsten idam cezasına hükmetmişti.