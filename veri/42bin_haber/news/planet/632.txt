Atina'da iktidar partisine silahlı saldırı
Yunanistanda iktidar partisi merkez-sağcı Yeni Demokrasinin (ND) Atinadaki Genel Merkezi bu sabaha karşı kimliği meçhul kişilerce Kalaşnikof tipi makineli tüfeklerle tarandı.
Saat 03.00te kimliği meçhul iki saldırgan Singru Bulvarı üzerindeki ND Genel Merkezine gelerek binaya doğru rastgele ateş etmeye başladı. Mermilerden biri ND lideri Andonis Samarasın çalışma odasının penceresine isabet etti.  
Saldırganlar hızla olay yerinden kaçtı. ND Merkezine gelen emniyet kuvvetleri, biri Samarasın odasında olmak üzere en az dokuz Kalaşnikof mermisi buldu. 
Saldırıyla ilgili kapsamlı araştırma başlatılırken, Hükümet Sözcüsü Simos Kedikoglu, "Bu daha önce olmamış bir olay. Bu Başbakan'a sıkılan sembolik bir kurşun" dedi. 
Kedikoglu, "Bizi terörize etmelerine izin vermeyeceğiz. Hükümet demokrasiyi savunmak için ne gerekiyorsa yapacak" diye konuştu. 
İLK ŞÜPHELİ ANARŞİST GRUPLAR
Saldırının kendilerini iktidar karşıtı olarak tanımlayan anarşistler tarafından gerçekleştirildiği sanılıyor. 
Atinada son günlerde polis ile anarşistler arasında savaş ilan edildi. Polis, anarşistlerin son yıllarda işgal altında tuttukları terk edilmiş bazı binalara baskınlar yaptı. Anarşistler geçen hafta tepki amacıyla kendileri için olumsuz haber ve yorum yapan beş ünlü gazetecinin kaldıkları apartmanların girişlerini kundakladı. Ayrıca, Hükümet Sözcüsü Kedikoglunun erkek kardeşinin evine de benzer bir saldırı düzenlendi.