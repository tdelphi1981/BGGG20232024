Kerkük'te peş peşe bombalı saldırılar
Irak'ın Kerkük ilinde bu sabah düzenlenen bombalı saldırılarda sekiz kişinin öldüğü bildirildi.
Kerkük Emniyet Müdürü Yardımcısı Tümgeneral Turhan Abdurrahman, AA muhabirine yaptığı açıklamada, Kerkük'te düzenlenen saldırılarda sekiz kişinin öldüğünü, 23 kişinin de yaralandığını söyledi. 
Kerkük'ün güney batısındaki Havvice şehrinde, Havvice otogarında park halindeki bomba yüklü aracın, askeri araçların geçtiği sırada patlatılması sonucu dört sivil öldü, 11 kişi yaralandı. 
Kerkük şehrinin kuzeyindeki Faylak eş-Şimal semtindeki Irak Kürdistan Demokratik Partisi (IKDP) bürosunun önünde park halindeki bomba yüklü araçla, yola yerleştirilen bir bombanın eş zamanlı patlatılması sonucu ise dört kişinin öldüğü, yedi kişinin yaralandığı belirtildi.
Bu arada, Kerkük şehrinin güneydeki Bağdat yolu üzerinde Türkmen Cephesi bürosunun yakınında park halindeki bomba yüklü aracın, askeri araçların geçtiği sırada patladığı bildirildi. Olayda beş temizlik işçisi yaralandı.