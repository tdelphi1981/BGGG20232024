Artık suç işlenmeden haberi gelecek
Türkiye televizyonlarında da yayınlanan Person of Interest dizisi gerçek oluyor. ABD'li uzmanlar güvenlik kameralarından alınan görüntüleri kullanarak insanların ne zaman suç işleyeceklerini tahmin etmeye yarayacak bir sistem geliştiriyor.
Minds Eye (Akıl Gözü) adı verilen sistem, güvenlik kameralarından alınan görüntüleri çeşitli algoritmalardan geçirerek hedefteki kişilerin bir sonraki hamlesini öngörüyor ve yetkililere bildiriyor. 
ABD Ordu Araştırma Laboratuvarının kaynak sağladığı faaliyet tahmin sistemi araştırmasını Carnegie Mellon Üniversitesinden uzmanlar yürütüyor.  Araştırma, insanların duyularından aldıkları bilgiyi filtrelediği ve genellediği koşulların benzerlerini yaratarak, anormal ve tehditkar davranışların otomatik olarak tespiti üzerine odaklanıyor. 
Araştırmacılar sistemin üzerine kurulu olduğu gelişmiş yapay zeka altyapısına bilişsel motor adını veriyor. Bu altyapı ilgili sinyalleri önceden olan bilgilerle birleştiriyor. Altyapının tanıyabildiği sinyaller yürümek, koşmak, taşımak, kaldırmak, takip etmek, kovalamak gibi basit yüklemlerden oluşuyor. Daha sonra bu yüklemler bir bağlama oturtularak şüpheli davranış yaratıp yaratmadığı inceleniyor. 
Cihazın havalimanları, otobüs ve tren istasyonlarının yanı sıra Afganistan gibi sivillerle militanların iyi ayrılması gereken ortamlarda kullanılması öngörülüyor. 
TRAPWIRE TARTIŞMALARI AKLA GELDİ
Geçtiğimiz günlerde yine ABD'de TrapWire isimli bir yazılımla ilgili bir tartışma yaşanmıştı. 
Havaalanları ve alışveriş merkezleri gibi sivil alanlara yerleştirilen güvenlik kameralarından alınan görüntülerde yüz taraması yaparak saldırı düzenlemeyi amaçlayan teröristleri tespit etmeyi amaçlayan program dünya genelinde endişelere neden olmuştu. 
  WIKILEAKSİN SIZDIRDIĞI TRAPWIRE YAZIŞMALARI TANSİYONU YÜKSELTTİ