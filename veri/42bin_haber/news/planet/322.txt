Rus ajanın esrarengiz ölümünde flaş gelişme
Rus hükümetinin, İngiliz istihbaratı için çalışan eski Rus ajanı Alexander Litvinenko'nun ölümüyle ilişkili olduğuna dair kanıtlar bulunduğu ortaya çıktı.
İngiltere'de Litvinenko'nun ölümünden 6 yıl sonra gelecek yıl başlatılacak soruşturma öncesi, yasal ön soruşturma yapıldı. Buna göre, Litvinenko'nun İngiltere'nin dış istihbarat servisi MI6 için bir süre çalıştığı, ayrıca ölümünden birkaç gün önce İspanya ile Rusya mafyasının araştırılması için işbirliği yaptığı bildirildi. 
Litvinenko 2006 yılında, Londra'da bir otelde iki eski Rus arkadaşı Andrei Lugovoy ve Dmitri Kovtun ile çay içtikten sonra, Polonyum-210 maddesinden zehirlenerek, 43 yaşında hayatını kaybetmişti. 
Rusya, Lugovoy ve Kovtun'u, İngiltere'ye iade etmeyi reddetmiş, olay iki ülke ilişkilerinde gerginliğe neden olmuştu. Litvinenko'nun eşi Marina da eski Rus ajanının ölümünden Rusya devletinin sorumlu olduğunu savunuyor. 
Moskova, eski Rus ajanının ölümünde rol aldığı iddialarını reddederken, konuya ilişkin asıl soruşturmanın 1 Mayıs 2013 tarihinde başlaması bekleniyor. İngiliz basını, soruşturmanın başlamasıyla İngiltere-Rusya ilişkilerinin daha da gerileceği tahmininde bulunuyor.