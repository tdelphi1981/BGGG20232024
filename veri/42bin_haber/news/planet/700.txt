ABD gemisi Filipinler'de kayalıklara oturdu
ABD donanmasına ait mayın tarama gemisinin, Filipinler'de koruma altındaki mercan kayalıklarına oturduğu bildirildi.
Askeri yetkililer, dün Sulu Denizi'ndeki Tubbataha Ulusal Deniz Parkı'nda kayalıklara sıkışıp kalan geminin kurtarılması çabalarının denizin yükselmesi nedeniyle sonuçsuz kaldığını, 79 kişilik mürettebattan 72'sinin güvenlik nedeniyle bir başka gemiye nakledildiğini bildirdi. 
Geminin kayalıklardan, çevreye en az zararla kurtarılmasına çalışıldığı, gemide kalan yedi personelin de güvenlik riskinin artması durumunda tahliye edileceği kaydedildi. 
Çevre örgütleri, geminin Dünya Miras Listesi'nde yer alan Tubbataha parkındaki mercan kayalıklarına verdiği zararı tespit etmeye çalışıyor.