Panamalı diplomattan "Chavez öldü" iddiası
Venezüella Devlet Başkanı Hugo Chavez'in öldüğüne ilişkin iddialar ortalığı karıştırdı.
İddiaların kaynağı Panamalı eski Büyükelçi Guillermo Cochez. CNN Şili'de yayımlanan habere göre, Cochez kanser tedavisi gören Chavez'in 30 Aralık'ta beyin ölümünün gerçekleştiğini öne sürdü. 
Cochez'in Venezüella hükümetine yakın isimlerden aldığı bilgiye göre, uzun süre yaşam destek ünitesine bağlı olarak hayatta kalan Chavez, daha sonra ise kızlarının kararıyla bu üniteden çıkarıldı. 
Cochez, "Buradan Venezüella hükümetine meydan okuyorum. Chavez'i göstererek, söylediklerimin yanlış olduğunu ispatlasınlar. O zaman söylediklerim doğru mu yalan mı anlaşılır" diye konuştu. 
ŞÜPHE UYANDIRDI 
Ancak hem bu haberin CNN International tarafından doğrulanamaması hem de geçtiğimiz haftalarda Chavez'in kızlarıyla birlikte 14 Şubat tarihli bir gazeteyi okurken çekilmiş fotoğraflarının yayımlanması, komplo teorisyeni olarak tanınan Cochez'in bu iddiasına gölge düşürdü. 
Twitter'da "CNN Intertional Halkla İlişkiler" hesabından atılan tweet'te, "Hugo Chavez'in öldüğüne dair haberleri doğrulayamıyoruz" denildi. 
Küba'da yaklaşık iki ay boyunca leğen kemiği kanseri nedeniyle tedavi gören Chavez, geçtiğimiz haftalarda Venezüella'ya getirilmişti. 
 