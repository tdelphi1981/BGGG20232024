Kürt yetkililer Irak ordusuyla toplantı yapacak
Irak Kürt Bölgesel Yönetimi (IKBY) ile Başbakan Nuri el-Maliki arasındaki gerilim sürerken, Erbil'den Peşmerge Bakanlığı'na bağlı bir heyetin yarın Bağdat'a giderek Irak ordusu yetkilileriyle görüşmesi bekleniyor.
Irak'ın Selahaddin vilayetinin Tuzhurmatu ilçesinde 16 Kasım'da, buradan Kerkük'e geçmekte olan Irak ordusunun Dicle Harekat Komutanlığı birlikleriyle Cumhurbaşkanı Celal Talabani liderliğindeki Kürdistan Yurtseverler Birliği'ne (KYB) bağlı peşmerge güçleri arasında çıkan çatışmada bir peşmerge ölmüştü.  
Olayın ardından IKBY'deki Süleymaniye vilayetinden, Tuzhurmatu'daki ve Kerkük çevresindeki KYB güçlerine takviye yapılmış, Bağdat'tan Kerkük'e sevk edilen Irak ordusu birlikleri ise Kerkük'e ulaşamadan Kürt güçleri tarafından durdurulmuştu. 
Olayların ardından, gerginliğin yatıştırılması için Kürt liderler ile Başbakan Maliki arasında Irak Meclis Başkanı Usame en-Nuceyfi arabuluculuk yapmıştı. 
"TARAFLAR BAĞDAT'TA GÖRÜŞECEK" 
IKBY Peşmerge Bakanlığı Genel Sekreteri Cabbar Yaver'in, AA muhabirine verdiği bilgiye göre, Nuceyfi'nin girişimiyle daha önce Erbil ve Bağdat arasında oluşturulan ikili mekanizmanın harekete geçirilmesine ve bu çerçevede Bağdat'ta bir toplantı yapılmasına karar verildi. Yaver, taraflar arasındaki gerilimin aşılması için yarın Peşmerge Bakanlığı'ndan bir heyetin Irak ordusu yetkilileriyle Bağdat'ta bir görüşme yapacağını belirtti. 
Yaver, ikili mekanizmanın 2010'da IKBY Başkanı Mesud Barzani ve Irak Başbakanı Maliki'nin isteği üzerine özellikle tartışmalı bölgelerdeki sorunların çözümü için oluşturulduğunu, bugüne kadar birçok toplantı yaptıklarını ancak bir süredir çalışmalarına ara verdiklerini hatırlattı. 
"DÖRT NOKTAYA DEĞİNECEĞİZ" 
Bağdat'ta Savunma Bakanlığı'nda yapılacak görüşmeye Kürt tarafından kendisinin ve askeri yetkili Ferik Şervan Abdurrahman'ın, Bağdat tarafından ise ordu yetkilileri Ali Gaydan ve Abid Gambal ile Maliki'nin temsilcisi Faruk Araji'nin katılacağını kaydeden Yaver, şu değerlendirmeyi yaptı: 
"Biz toplantıda dört noktaya odaklanacağız. Birincisi, gerginliğin nasıl yatıştırılacağı; ikincisi, tarafların birlikleri nasıl geri çekeceği; üçüncüsü, ikili mekanizmaya nasıl işlerlik kazandırılacağı; dördüncüsü, tüm bu çalışmaların nasıl başarıya ulaşacağı. Tabii orada karşımıza neler çıkacak bilemiyoruz. Bizim dileğimiz, bir sonuç çıkması ve bu sıkıntıların bitmesidir. Çünkü savaş kimseye hayır getirmez."

KERKÜK'TEKİ GERİLİM 
Dün Kerkük bölgesine gönderilen yeni peşmerge birlikleri hakkında da bilgi veren Cabbar Yaver, Irak ordusunun Kerkük'ün etrafına askeri sevkiyat yapması nedeniyle kendilerinin de bölgeye takviye güç gönderdiğini belirtti.  
Yaver, "Irak ordusu Kerkük'teki 12'nci, Diyala'daki 5'inci ve Selahaddin'deki 4'üncü tugaylara, 9'uncu zırhlı taburdan takviye güçler göndermiş. Bazı güçleri de Kerkük'ün kuzeyindeki Hemrin Dağları'na yerleştirmişler. Hemrin'e bağlı Deli Abbas bölgesine ve Tuzhurmatu karşısına da konuşlandırılmışlar. Kerkük'ün güneyi ve güney batısı ile Diyala vilayetinin güneyine de yeni Irak birlikleri kaydırılmıştı" dedi. 
Bölgeye gönderilen Peşmerge güçleri ile Irak ordusu arasında yeni bir sıcak temasın olmadığını ifade eden Yaver, dün Kerkük'ün güneyindeki 2. Peşmerge Tugayı'na destek olarak Mesud Barzani'nin kardeşi Sahud Barzani'nin komutanlığındaki 1. Savunma Gücü'nün gönderildiğini, Hüseyin Mansur komutasındaki 2. Savunma Gücü'nün de Diyala'daki (KYB güçlerine) güçlere destek olarak sevk edildiğini bildirdi.