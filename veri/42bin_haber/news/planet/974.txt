Devlete ait petrol şirketinde dev patlama
Meksika'da devlete ait petrol şirketinde yönetim binasında meydana gelen patlamada 25 kişi öldü, 100 kişi yaralandı.
Yetkililer, patlamanın Petroleos Mexicanos (Pemex) şirketinin 54 katlı ana yönetim binasının bodrum katında yaşandığını belirtti. 
Patlamanın nedeniyle ilgili detaylı bilgi vermeyen yetkililer, 25 kişinin öldüğünü, en az 100 kişinin de yaralandığını kaydetti. Patlamanın yaşandığı binanın üç katının büyük ölçüde hasar gördüğü bildirildi. 
PATLAMANIN ARDINDAN ÇEKİLEN FOTOĞRAFLAR 
Devlet Başkanı Enrique Pena Nieto, olayı araştıran uzmanların, patlamanın neden yaşandığına yönelik net bir bilgiye ulaşmadığını belirtti. 
Pemex şirketi ise patlamanın elektrik sistemden kaynaklanabileceğini kaydetti. Bu arada patlamanın gaz sıkışması nedeniyle de yaşanmış olabileceği ihtimali üzerinde duruluyor. 
Patlamanın öğleden sonra, binada kalabalığın arttığı mesai değişimi sırasında yaşandığı bildirildi. Alt katlarda meydana gelen patlamayla çıkan enkazın yayıldığı sokağı polis derhal güvenlik kordonuna aldı.  
Başkent Mexico City'nin en yüksek yapılarından 214 metre uzunluğundaki binada yaklaşık 3 bin 500 kişinin çalıştığı bildirildi. 
Devlet şirketi olan ve yaklaşık 150 bin çalışanı bulunan Pemex'in 1938'de kurulduğu ve 2011'de günde 2,5 milyon varil ham petrol ürettiği bildirildi. 
Pamex şirketinin kuzey Meksikadaki gaz santralinde geçtiğimiz Eylül ayında da patlama yaşanmış ve 30 kişi hayatını kaybetmişti.