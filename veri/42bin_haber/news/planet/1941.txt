Vatikan 'kirli savaş' iddialarını reddetti
Vatikan, Çarşamba günü Papa seçilen Francis'in Arjantin'deki askeri diktatörlük döneminde bir dini lider olarak insan hakları ihlallerine sessiz kaldığı yolundaki iddiaları reddetti.
 
Vatikan Sözcüsü Federico Lombardi, şimdiye kadar ortaya atılan iddiaların ciddiyeti olmadığını belirterek Papa hakkında dava açılmadığını söyledi. 
Sözcü, bu iddiaları "kilise karşıtı solcu unsurların" çıkardığını savundu.  
Papa olduktan sonra Francis adını alan Jorge Bergoglio askeri yönetim sırasında Arjantinli Cizvitlerin lideriydi. 
Papa Francis'e yönelik iddialar, Arjantin'de "kirli savaş" olarak bilinen 1976-1983 yılları arasındaki cunta döneminde iki Cizvit papazın askeri hükümet tarafından kaçırılıp gizlice hapiste tutulmasında bir rol üstlenip üstlenmediğine odaklanıyor.  
Yoksul mahallelerdeki çalışmaları nedeniyle askeri diktatörlüğün tepkisini çeken Cizvit papazlar beş ay süresince hapis tutulmuştu. 
Papa Francis, iki papazın üzerindeki kilise korumasını geri çekerek askerlerle işbirliği yapmakla suçlanıyor. 
Ancak yeni Papa'nın taraftarları, bunun tam aksine, Bergoglio'nun bizzat muhaliflerin cuntadan kaçmasına yardımcı olarak kendisini riske attığını söylüyor. 
Gözlemciler, o dönem Latin Amerika'daki diğer din adamları gibi Papa'nın da baskıcı sağcı rejimler ile kilisenin sol kanadı arasında kaldığına dikkat çekiyor.