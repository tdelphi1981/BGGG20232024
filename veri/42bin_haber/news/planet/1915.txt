Şi Cinping'in devlet başkanlığı onaylandı
Çin Ulusal Halk Kongresi, Kasım'da Komünist Parti Genel Sekreterliği'ne seçilen Şi Cinping'in devlet başkanlığını onayladı.12. Ulusal Halk Kongresi'nde delegelerin Devlet Başkanı olarak belirlediği Şi Cinping, Çin Merkezi Askeri Komisyonu Başkanı olarak da seçildi. Çin Komünist Partisi (ÇKP) Merkez Komitesi Politbüro Üyesi Li Yüençao da Devlet Başkan Yardımcılığına seçildi. Çin'de Şi Cinping'in Devlet Başkanı olmasının ardından bürokrasinin azaltılması adına bakanlık sayısı düşürüldü, bazı kuruluşlar da aynı çatı altında birleştirildi. 
Çin'de halen süren kongrede gelecek günlerde Başbakan ve üst düzey yargı üyeleri belirlenecek. 
Kongrede ayrıca 12. Ulusal Halk Kongresi'nin 161 üyesi de seçilirken, ülkede bürokrasiyi azaltmak adına kabinenin sayısının 27'den 25'e düşürülmesine karar verildi. 
Demiryolları Bakanlığı, Ulaştırma Bakanlığı'yla birleştirilirken, aile ve sosyal kalkınmadan sorumlu birimler de Sağlık ve Aile Planlama Komisyonu adı altında birleştirilecek. 
Ayrıca basın yayından, denizciliğe kadar birçok kuruluşta alanlarına göre aynı çatı kuruluşlar altında birleştirilecek. 
Toplantıda Şi Cinping'in 2 bin 952 oyla Başkan seçilirken, Şi'nin başkan olmasına kesin gözüyle bakılıyordu ve ülke basını geçen kasım ayından bu yana Şi Cinping'in ve Li Kıçiang'ın ülke içindeki seyahat ve toplantılarını ön plana çıkarıyordu. 
Şi döneminde Çin'in ana gündemini yolsuzlukla ve şekilcilikle mücadele, dış ticarete dayalı ekonomisini iç tüketimle çeşitlendirme, bürokrasiyi azaltma ve iç bölgelerin gelişimi gibi konular oluşturacak. 
Kongrenin yarın yapılacak toplantılarında ise ülkenin yeni başbakanının belirlenmesi bekleniyor. ÇKP Daimi Politbüro üyesi ve Başbakan yardımcısı Li Kıçiang'ın, Başbakan Vın Ciabao'dan görevini devralması öngörülüyor. 
Çin'de siyasi dönüşüm sürecinin tamamlanacağı 12. Ulusal Halk Kongresi 17 Mart'ta sona erecek.