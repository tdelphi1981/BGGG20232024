Dolandırıcılar yenilikte sınır tanımıyor
Araç sahiplerine eşantiyon olarak verilen anahtarlık gibi ürünler içine yerleştirilen çipler sayesinde yapılan dolandırıcılık yöntemi yayılıyor.
ALMANYA'nın Köln barosu avukatlarından Oğuz Sarıkaya, dolandırıcıların her geçen gün ürettiği yeni dolandırıcılık yöntemlerine karşı uyarıda bulundu.  
Avukat Sarıkaya özellikle son dönemlerde araç sahiplerine hediye olarak verilen anahtarlık türü ürünlerin içine gizlenen çip sayesinde yapılan dolandırıcılık vakalarında kendilerine gelen davalarda artış olduğunu belirterek şu uyarılarda bulundu:  
Araba kullanan herkesi ilgilendiren bir husus var. Bu da bazı benzinlik ya da standlarda araç sürücülerine anahtarlık ya da maskot gibi bazı eşantiyonlar veriyorlar. Bu dağıtılması istenen eşantiyon ürünü işyerine cazip geliyor ve bilmeden bu dolandırıcılık çetesinin bir parçası olabiliyorlar. Bu verilen küçük hediyenin içine yerleştirilen çip sayesinde kötü niyetli kişiler sizi takip ediyor. Böylece sizin eve ne zaman geldiğiniz ya da evden ne zaman ayrıldığınız bu cihazla takip ediliyor ve evde olmadığınız zaman evinizi soyabiliyorlar. Bu tür sorunlarla karşılaşmamak için güvenilmeyen yerlerden ya da çeşitli  kişilerce verilen her bedava ürünü kullanmamak gerekiyor. Son dönemlerde bu dolandırıcılık yönteminin mağdurları çoğalmaya başladı. 
 