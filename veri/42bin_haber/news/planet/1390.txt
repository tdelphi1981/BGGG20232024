AP Başkanı Schulz: Berlusconi'ye oy vermeyin
Avrupa Parlamentosu (AP) Başkanı Martin Schulz, 24-25 Şubat'ta seçime gitmeye hazırlanan İtalyan halkına merkez sağın lideri Silvio Berlusconi'ye oy vermemesi çağrısında bulundu.
İtalyan haber ajansı ANSA'nın, AP Başkanı Schulz'un, Bild gazetesinde yayımlanan demecine dayandırdığı haberinde, Schulz, İtalyanları, merkez sağın lideri Berlusconi'ye oy vermemeye çağırdı. 
Haberde, Schulz'un, "Eski başbakan sorumsuz yönetimiyle İtalya'yı bir kere uçurumun eşiğine getirdi. Kişisel çıkarlarını savunmakta" ifadelerine yer verildi. 
Bu arada dün, Adnkronos haber ajansının programına katılarak, Almanya Başbakanı Angela Merkel'in, İtalya'da sol bir hükümetin oluşmasını istemediğine inandığını söyleyen merkez hareketinin lideri ve vekaleten başbakanlığı yürüten Mario Monti'ye ise Almanya'dan yalanlama geldi. Alman hükümet sözcüsü bir sosyal paylaşım sitesinden yaptığı açıklamada, "Merkel'in, İtalyan seçimlerine ilişkin herhangi bir açıklaması yoktur. Geçmişte de olmamıştır" ifadelerinin kullandı. 
İtalya'da seçmenler, 24 ve 25 Şubat'ta sandık başına giderek, kendilerini 5 yıllığına yönetecek yeni parlamento ve hükümeti belirleyecek.