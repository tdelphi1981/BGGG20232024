Başkan Obama Cumhuriyetçilere yenildi
ABD'nin Birleşmiş Millerler Daimi Temsilcisi Susan Rice, Başkan Barack Obama'dan, kendisini Dışişleri Bakanlığı'na aday göstermemesini isterken Savunma Bakanlığı için de Cumhuriyetçi eski Senatör Chuck Hagel'ın adı öne çıktı.
NBC'nin haberine göre Rice, Obama'ya bir mektup yazarak kendisini dışişleri bakanlığına aday göstermemesini talep etti. 
Mektupta Rice, Eğer aday gösterilirsem, adaylığımın onaylanması süreci, çok uzun, kargaşaya yol açan, siz ve sizin en kritik ulusal ve uluslararası öncelikleriniz açısından pahalıya mal olan bir süreç olacak derken pozisyonunun siyasileştirilmemesi gerektiğini de dile getirdi.  
Başkan Obama da yaptığı yazılı açıklamada, Rice ile görüştüğünü belirterek, Kendisinin, adının, dışişleri bakanı olarak düşünülenler arasından silinmesine yönelik isteğini kabul ettim ifadesini kullandı. 
Rice'ın vatansever, hırslı ve olağanüstü yeteneğe sahip bir kamu çalışanı olduğunu vurgulayan Obama, BM'deki göreviyle de ABD'nin çıkarlarını yükseltmek açısından vazgeçilmez rol üstlendiğini belirtti. 
CUMHURİYETÇİLERİN LİBYA İTİRAZI
Hillary Clinton'dan boşalacak ABD Dışişleri Bakanlığı koltuğunun en güçlü adayı olarak görülen Rice, ABD'nin Libya'daki konsolosluğuna 11 Eylül'de düzenlenen saldırı sonrasındaki açıklamaları nedeniyle Cumhuriyetçi Parti'nin hedefindeydi. 
Kongre'deki Cumhuriyetçiler, dışişleri bakanı olarak aday gösterilmesi halinde Rice'ı veto edeceklerini açıklamış, Obama ise kimi aday göstereceğine kendisinin karar vereceğini söylemişti. Bununla birlikte Rice'ın talebi Cumhuriyetçilerin Obama yönetimi üzerindeki ağırlığının bir işareti olarak yorumlandı. 
SAVUNMA BAKANI DA CUMHURİYETÇİLERDEN
Bu yönde bir başka işaret ise ABD kabinesinin diğer en önemli bakanlığı olan savunma cephesinde yaşandı. 
Bloomberg haber ajansı, yeni kabinede savunma bakanlığına Cumhuriyetçi eski Senatör Hagel'ın atanacağını bildirdi. Ajansa konuşan kaynaklar Hagel'ın Beyaz Saray'ın denetim sürecinden geçtiğini aktardı. 
Hatta Obama'nın 4 Aralık tarihinde Hagel'la Beyaz Saray'da bir görüşme yaptığı da ifade edildi. 
Hagel'ın yanı sıra bu bakanlık için Savunma Bakanlığı eski Müsteşaı Michele Flournoy ile Savunma Bakan Yardımcısı Ashton Carter'ın da isimleri geçiyor. 
Eğer aday gösterilir ve kabul edilirse Hagel, Obama'nın ikinci Cumhuriyetçi savunma bakanı olacak. Daha önce de Bush yönetiminin savunma bakanı Robert Gates Obama'ya başkanlığının ilk yıllarında bakan olarak hizmet vermişti.