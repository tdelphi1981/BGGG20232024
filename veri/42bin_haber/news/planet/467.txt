Toplu tecavüze uğramıştı, iki hafta dayanabildi
Hindistan'da otobüste, birden fazla kişinin tecavüzüne uğrayan 23 yaşındaki kadın hayatını kaybetti.
Singapur'daki Mount Elizabeth hastanesi başhekimi Kelvin Loh, beyninde hasar oluşan ve akciğer enfeksiyonu geçiren genç kadının, çoklu organ yetmezliğine bağlı olarak sabah saatlerinde yaşamını yitirdiğini belirtti. 
İsmi kamuoyuna açıklanmayan tecavüz mağduru kadın, iki gün önce Hindistan'dan tedavi amaçlı Singapur'a getirilmişti. 
Fizyoterapi öğrencisi olan genç kadın, 16 Aralık'ta Hindistan'ın başkenti Yeni Delhi'de bindiği otobüste toplu tecavüze uğramış, dövülerek hastanelik edilmişti. 
GÖSTERİLER DÜZENLENMİŞTİ 
Olaydan sonra ülke genelinde protesto gösterileri düzenlenmiş ve Başbakan Manmohan Singh, halkı sükunete davet ederek konuyla ilgili ellerinden geleni yapacakları sözünü vermişti. 
Saldırıyla ilgili altı zanlının gözaltına alındığını açıklayan yetkililer, kadınların toplu taşıma araçlarında korunması için harekete geçti. Bu çerçevede, otobüs şoförlerinin kimlik kartlarını görünür yerde tutması, otobüslerdeki koyu renkli camların kaldırılması ve kadın yolcuları korumak amacıyla otobüslerde sivil polis bulundurulması planlanıyor. 
İKİ DAKİKALIK SAYGI DURUŞU 
Genç kadının ölümünün ardından protesto gösterileri düzenleyen Hintliler, Yeni Delhi'de iki dakikalık saygı duruşunda bulundu. Gösteriler nedeniyle kentte güvenlik önlemleri artırıldı. 
  HİNDİSTAN'DA TANSİYON YÜKSELİYOR 
17 YAŞINDAKİ TECAVÜZ MAĞDURU İNTİHAR ETTİ 
 