Türkiye'yi Suriye'ye müdahale etmeye çağırdılar
Türkiye'nin Amman Büyükelçiliği önünde gösteri düzenleyen bir grup Ürdünlü, Türk ordusunu Suriye'ye müdahale etmeye çağırdı.
Gösteriye katılan Ürdünlü aktivistler, "Sessiz kalmanız ayıp" ve "Komplo ve zayıflık" yazılı pankartlar taşıdı. 
Pankartlarda ayrıca, Türk liderlerin ABD Başkanı Barack Obama ve İsrailli eski liderlerle çekilmiş fotoğraflarının kullanıldığı görüldü. 
Bu arada ülkelerinde yaşanan şiddet olaylarından kaçarak Ürdün'e sığınan, kayıtlı Suriyeli sığınmacı sayısının 400 bini geçtiği açıklandı. 
Ürdün'deki Sığınmacı İşleri Genel Koordinatörü Enmar el-Hammud, Pazar akşamından Pazartesi sabahına kadar Ürdün topraklarına 3 bin 59 mültecinin giriş yaptığını ve mülteci sayısının 408 bin 965'e yükseldiğini belirtti.