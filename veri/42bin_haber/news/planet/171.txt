FT'den İngiltere tipi AB üyeliği önerisi
Başyazılarından birini Türkiye-Avrupa Birliği ilişkilerine ayıran Financial Times, katılım müzakerelerinde yeni bir ivmenin Türkiye'nin dönüşümüne yardımcı olacağını savundu.
Gazete, Başbakan Recep Tayyip Erdoğan'ın iktidardaki on yılında Türkiye'nin gösterdiği ekonomik ve siyasi kalkınmadan dolayı gurur duymakta haklı olduğunu söylüyor. Ancak gazete, bu dönüşümün itici gücünün, Ankara'nın Avrupa Birliği'ne girme arzusu olduğunu vurgulayan Cumhurbaşkanı Abdullah Gül'ün de haklı olduğunu belirtiyor ve şöyle devam ediyor; 
"Gül'ün dün bu gazetede yayımlanan sözleri Türkiye'nin geleceği açısından hayati önemdeki bir tartışmayı canlandırmalı. Her beş Türk'ten sadece biri bir gün Avrupa Birliği vatandaşı olacaklarına inanıyor. Fransa, Almanya ve Kıbrıs'ın baskısı altında katılım müzakereleri iki yıldır donmuş halde. Erdoğan hükümetinin, katılım sürecinin başında kat edilen ilerlemeden geri adım atması da tesadüf olamaz." 
'ERDOĞAN ELEŞTİRİYE TAHAMMÜLSÜZLEŞTİ'
Türkiye'de İfade özgürlüğü ve basın üzerindeki baskıların katlandığını belirten gazete, onlarca gazeteci, aylarca yargılanmadan hapiste tutulduğuna dikkat çekiyor. Gazete, bir gözü 2014'teki cumhurbaşkanlığı seçiminde olan Erdoğan'ın da, giderek artan oranda eleştirilere tahammülsüz davrandığı görüşünde.  
Financial Times ayrıca, Erdoğan'ın kendisini muhafazakar ve milliyetçi oyları almak için konumlandırdığını söylüyor ve şöyle devam ediyor; 
"Erdoğan katılım sürecinde kaldırılan idam cezasını geri getirmekten bile söz etti. Avrupa Birliği'nin böyle temel değerlerinden birinin reddetmesi pek olası değil. Sonuçta, Erdoğan 2023'e dek Avrupa Birliği üyeliğini kovalamayı taahhüt etti. Ancak katılım süreci durduğu ve Türkiye'de muhalefet işlevsiz kaldıı sürece, Erdoğan'ın iktidarını denetleyecek çok az şey olacaktır." 
İNGİLTERE TİPİ ÜYELİK
Gazete, bazı Avrupa Birliği ülkelerinin Türkiye'nin üyeliğine şiddetle karşı çıkmaya devam edebileceğini, ancak bu durumun her durumda yıllar sürecek müzakerelerin yeniden başlamasını önlememesi gerektiğini belirtiyor. 
Gazete görüşmeler bittiğinde Avrupa Birliği'nin de çok farklı bir yer olacağını kaydediyor. 
Avrupa Birliği'nde şimdiden, Euro Bölgesi üyeleri ve diğerleri şeklinde iki katmanlı bir yapı oluştuğuna dikkat çeken Financial Times, Türkiye'ye örneğin İngiltere ya da İsveç'inkine benzer bir statü vermenin kabul edilebilir olacağını vurguluyor. Yazı şu şekilde sona eriyor; 
"Genişleme, şimdiye dek Avrupa Birliği'nin en başarılı politikası. Bir dönemin baskıcı ülkelerinde demokrasi ve refahı teşvik etme aracı oldu. Türkiye sonunda tam üyeliği elde edemese bile, katılım süreci Türkiye'yi vatandaşları için daha iyi bir yer ve Avrupa için daha iyi bir ortak haline getirecektir"