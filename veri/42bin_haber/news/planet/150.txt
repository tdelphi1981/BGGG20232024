Taliban yetkilileri serbest bırakılıyor
Pakistan, Afgan barış görüşmecileriyle İslamabad'da yaptığı toplantıda bazı Afgan Taliban yetkililerinin serbest bırakılmasını kabul etti.
 
BBC'ye açıklama yapan Afgan kaynakları serbest bırakılacak grubun içinde, eski Taliban adalet bakanı Molla Turabi ile iki istihbarat yetkilisinin de bulunduğunu açıkladı.  
Bir Afgan yetkili kararın, barış yolunda olumlu bir adım olduğunu söyledi. 
Pakistan Afganistan'ın barış çabalarını desteklediğini belirtiyor; tutukluların salıverilmesi de bunun somut adımlarından biri olarak görülüyor. 
BBC'nin İslamabad muhabiri Orla Guerin, Taliban'ın iki numaralı ismi olan Molla Abdül Gani Baradar'ın en azından şimdilik, serbest bırakılacak kişiler arasında bulunmadığını bildiriyor.  
Afgan yetkililer Molla Abdül Gani Baradar'ın, 10 yılı aşkın süredir ABD önderliğindeki NATO ve Afgan güçleriyle savaşan Taliban'ı barışa ikna edebilecek bir isim olarak görüyorlar. 
Bölge uzmanları, Pakistan'ın bazı Taliban yetkililerini serbest bırakmasının büyük önem taşıdığını ve bu kişilerin, ülkeye döndüklerinde, hareket içindeki diğer liderleri görüşmelere oturma konusunda etkilemelerinin umulduğunu kaydediyorlar. 
Afgan yetkililer, üst düzeydeki Taliban komutanlarıyla yapılacak doğrudan temasların barış görüşmelerini pekiştireceği umuduyla, uzun zamandır Pakistan'daki tutuklu bulunan Taliban üyelerinin serbest bırakılmasını sağlamaya çalışıyordu. 
Bir Afgan yetkili, Reuters ajansına yaptığı açıklamada, "Barış görüşmelerinde önemli bir rol oynayıp oynamayacaklarından emin değiliz ama, Pakistan'ın bu adımı, barış çabalarına destek olunması bakımından olumlu bir jest." dedi. 
Yetkililer, Pakistan'da tutuklu Taliban yetkililerinin ne zaman serbest bırakılacağının henüz belli olmadığını ve ayrıntılar üzerinde çalışıldığını kaydediyor. 
Afganistan'daki NATO kuvvetlerinin çoğu 2014 sonuna dek geri çekilmesi planlanıyor. O tarihe kadarki dönemde, ülkeye istikrar kazandırılması bakımından en etkili yolun, Afgan hükümeti ve Taliban arasında bir siyasi anlaşmaya varılması olduğu vurgulanıyor.