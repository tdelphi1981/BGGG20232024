Seçilmiş gibi hükümet kuruyor
Kıbrıs Rum yönetiminde önceki gün yapılan başkanlık seçimlerinin ilk turunda rakiplerine fark atan anamuhalefet partisi DİSİ lideri Nikos Anastasiadis, bu hafta sonu yapılacak ikinci turu beklemeden hükümet kurma çalışmalarına başladı.
Yüzde 45 oy alarak büyük bir avantaj elde eden milliyetçi lider, kendisine destek veren ülkenin üçüncü büyük müteveffa Rum lider Tasos Papadopulosun partisi DİKO ile hükümet programı konusunda anlaştıklarını söyledi. Yüzde 27 oy alarak yarışı ikinci tamamlayan iktidardaki komünist AKELin adayı Stavros Malas ise ikinci turda karşılaşacağı Anastasiadisi yeneceğini savundu. Üçüncü gelen bağımsız Yorgos Lilikasa işbirliği çağrısı yapan Malas, kazanması halinde geniş tabanlı milli bir hükümet kuracağını söyledi. Seçimlerde adaylardan salt çoğunluğa ulaşan çıkmaması nedeniyle bu Pazar ilk iki aday, Anastasiadis ve Malas, ikinci turda karşılaşacak. 
ANONYMOUS SALDIRDI 
Uluslararası hacker grubu Anonymous ilan ettiği gibi Rum seçimlerine müdahale etti. Sayım işlemlerini yapan İçişleri Bakanlığı sitelerine saldıran grup, sistemin 5 dakika boyunca kapalı kalmasına neden oldu. Rum yetkililer, çok sayıda elektronik mektubun gönderildiği sitelerinin kısa bir süre kapalı kaldığını açıkladı.