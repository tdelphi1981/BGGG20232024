Bulgaristan Ortodoks Kilisesi yeni patriğini seçti
Patrik Maksim'in 11 Kasım 2012 tarihinde vefatından sonra yönetim ve otorite krizi yaşayan Bulgaristan Ortodoks Kilisesi yeni patriğini seçti.
Kilisenin üst yönetim organı olan Yüksek Senot'ta yapılan seçimde Rusuk Metropoliti Neofit (68) Bulgar Ortodoks Kilisesi'nin yeni ruhani lideri oldu. 
Senot'ta iki tur olarak yapılan seçime üç aday katıldı. İlk turunda Neofit, Loveç Metropoliti Gavriil ve Eski Zağara Metropoliti Galaktion arasında seçim yapıldı. Turda delegelerin 72'si Neofit, 43'ü Gavriil, 22'si ise Galaktion'a oy verdi. İkinci turda ise Gavriil 43 oy alırken, Neofit 90 oyla seçildi. 
Seçim sonuçları Varna Metropoliti Kiril tarafından açıklandı. Tören çerçevesinde Senot binası ile yakında bulunan Aleksandar Nevski Katedrali arasındaki güzergahta askerler, saygı kordonu oluşturdular. 
Patrik Neofit ve delegeler, Aleksandar Nevski Katedrali'ne ulaşarak burada yapılan kutsama törenine katıldı. Törene Cumhurbaşkanı Rosen Plevneliev ve eski Kral Simeon Sakskoburotski de katıldı. Yeni Patrik Neofit ilk duasını okuyup halkın mutluluk, birlik ve beraberliğinden söz etti.

AJAN PATRİK NEOFİT
Patrik Neofit, 98 yaşında vefat eden eski Patrik Maksim'in en yakın ve halkın en çok sevdiği metropolitlerden biri olarak tanınıyor. 
Son yıllarda derin bir otorite krizi yaşayan Bulgaristan Ortodoks Kilisesi'nin yeni Patriği Neofit'in, 1989 yılında sona eren komünizm rejimi döneminde Siyasi Polis (DS) için ajanlık yaptığı açıklanmıştı. 
Parlamentonun kurduğu eski ajanların geçmişini araştırma komisyonu Yüksek Senot'un 15 üyesinin 11'inin DS için ajanlık yaptığını açıklamıştı. Listede ismi geçen Neofit'in yazdığı tek bir ihbar veya raporun bulunmadığı da açıklanmıştı. 
Ortodoks cemaati Neofit'i, skandallara karışan Bulgar Ortodoks Kilisesi'nin saygınlığını artıracak en uygun ruhani lideri olduğunu savunuyor. Ajanlar listesinde geçmesinin dışında Neofit'in adının, hiçbir skandala karışmadığı belirtiliyor. 
Neofit 1945 yılında Sofya'da doğdu. Sofya İlahiyat Fakültesi'nden mezun oldu, 1975 yılında Troyan Manastırının piskoposu oldu.