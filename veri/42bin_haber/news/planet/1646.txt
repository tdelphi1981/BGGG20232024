Mısır'da Emniyet Müdürlüğü ateşe verildi
Mısır'da göstericiler, Port Said Emniyet Müdürlüğü binasını ateşe verdi.
Port Said'de geçen yıl yaşanan ve 74 kişinin ölümü ile sonuçlanan Futbol Faciası ile ilgili mahkeme kararının 26 Ocak 2013'te ilan edilmesinin ardından başlayan çatışmalar, dün gece ve bugün de devam etti. Dün akşam meydana gelen çatışmalarda ikisi güvenlik görevlisi, 5 kişinin hayatını kaybetmesi, yüzlerce kişinin yaralanmasının ardından bu akşam saatlerinde göstericiler Port Said Emniyet Müdürlüğü binasını ateşe verdi. 
Görgü tanıkları, protestocuların, ateşe verilen binaya, itfaiyenin müdahale etmesini engellediklerini ileri sürdü. Polisin protestocuları dağıtmak için havaya ateş açtığı ve taraflar arasında çatışmalar yaşandığı kaydedildi. 
Bölge halkı, güvenlik kuvvetlerinin kentte kontrolü kısmen kaybettiğini iddia ederek, kent merkezinden silah seslerinin duyulduğunu aktardı. 
Hastane kaynakları da olaylarda en az 50 kişinin yaralandığını iddia etti. 
Göstericiler, Port Said olaylarıyla ilgili yargılanan 63 sanığın il dışındaki bir cezaevine nakledilmesini protesto ediyor. 
Başkent Kahire'de ise El Korneş Caddesi'nde toplanan bir grup protestocu, polis ile çatıştı. Çevredeki arabalara saldıran ve trafiği kapatan gruba polis göz yaşartıcı bomba ile müdahale etti.