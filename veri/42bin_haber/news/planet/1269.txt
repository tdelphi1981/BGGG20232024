Yeni Papa 15 Mart'tan önce seçilebilir
Vatikan Sözcüsü Rahip Federico Lombardi, yeni Papa'nın seçim sürecinin daha önce dile getirildiği gibi 15 Mart tarihinden önce de gerçekleşebileceğini söyledi.
Katolik Hristiyan aleminin ruhani lideri Papa 16'ncı Benedikt'in Pazartesi günü görevden ayrılma kararı almasının ardından gözler, yeni Papa'nın belirlenme sürecine çevrildi. 
Vatikan Sözcüsü Lombardi, bugün yaptığı açıklamada, "Yeni Papa'nın seçim süreci 15 Mart'tan önce olabilir. Makamın boş olduğunun ilanının ardından 15-20 gün kardinallerin Vatikan'a ulaşması için bir süre verilir. Eğer kardinaller zaten buradaysa tahminen bu süreç daha önce başlayabilir" diyerek, yeni Papa'nın seçim sürecinin daha erken bir zamanda gerçekleşebileceğine dikkati çekti. Lombardi, önceki açıklamalarında, yeni Papa'nın 15 Mart'tan sonraki bir tarihte belirleneceğini ifade etmişti. 
Hafta başında görevinden ayrılma kararı aldığını deklare ederek dünya kamuoyunun gündemini sarsan Papa 16'ncı Benedikt, 27 Şubat'ta Aziz Pietro Meydanı'nda son kez inananlara hitap edecek, ardından 28 Şubat Perşembe günü saat 17.00'de Vatikan'dan ayrılacak. Papa 16'ncı Benedikt, resmen görevini 28 Şubat günü yerel saatle 20.00'de bıraktıktan sonra Vatikan'da makamın boş olduğu ilan edilecek ve yeni Papa'nın seçim süreci olan Konklav'a (Conclave) geçilecek.