Papa'nın istifasına gelen ilk tepkiler
Katoliklerin ruhani lideri Papa 16'ncı Benedikt'in 28 Şubat'ta istifa edeceği açıklandı. Dünyada büyük yankı uyandıran bu habere ülkelerden farklı tepkiler geldi.
Papa 16'ncı Bendikt'in istifasına ilk açıklama yapan isimlerden biri olan İtalya Başbakanı Mario Monti, "Bu beklenmedik haber karşısında sarsıldım" dedi. 
Almanya Başbakanı Angela Merkel de Papa'nın istifasını yorumlayan isimler arasına girdi. Merkel, Alman kökenli Papa 16'ncı Benedikt'in aldığı bu "zor" karara büyük saygı duyduğunu belirtti. 
İngiltere Başbakanı David Cameron "Milyonlar ruhani liderlerini özleyecek. Papa Benedikt İngilizlerin Vatikan'la olan ilişkilerinin kuvvetlenmesi için yorulmadan çalıştı" açıklamasında bulundu. 
İtalya Cumhurbaşkanı Giorgio Napolitano, Çok cesaretli bir karar aldı. Son zamanlarda güçlük çektiğine tanık oluyorduk dedi.  
Almanya hükümet sözcüsü Steffen Seibert bir Hristiyan ve Katolik olarak duygulandığını söyledi. Hükümet adına yapılan açıklamada, Papa'nın istifa sebebi ne olursa olsun kararına saygı duyulması gerektiği bildirildi. 
İsrail Haham Başı, Papa 16'ncı Benedikt'e dinlerarası yaklaşımından ötürü minnetarlığını dile getirdi ve kendisine sağlık dileğinde bulundu. 
Fransa Cumhurbaşkanı Hollande, Papa'nın kararının saygıyla karşılanması gerektiğini belirtti. 
Lübnan Maruni Patrik Yardımcısı Piskopos Paul Sayyah, Papa'nın görevi bırakma kararını, Katolik Kilisesi'ni etkilemeyecek bir karar olarak nitelendirdi. AA muhabirine konuşan Sayyah, Papa 16'ncı Benedikt artık çok yaşlanmıştı ve sağlık durumu da çalışmasına imkan vermiyordu. Bu yüzden, kutsal papalık görevini ifa etmek üzere, görevi zihinsel ve fiziksel yeterliliğe sahip yeni papaya bırakmayı tercih etti dedi.