İsrail Filistinlilerin çadırlarını yıktı
İsrail ordusu ve polisi, Filistinlilerin İsrailin yerleşim politikasını protesto etmek amacıyla Kudüs'te kurduğu çadırları dün gece zorla boşaltarak en az iki kişiyi gözaltına aldı.
Çadırda kalan aktivistlerden Abdullah Ebu Rahme, AA muhabirine yaptığı açıklamada, güvenlik güçlerinin, Başbakan Binyamin Netanyahu'nun Filistinlilerin  'E1' bölgesinde kurduğu çadırların derhal boşaltılması için verdiği talimat üzerine, dün akşam çadırları bastığını ve aktivistleri zorla çıkarttığını  belirtti. 
Ebu Rahme, gece yarısı yaklaşık 500 İsrail askerinin çadırları bastığını,  direnen aktivistlere ve gazetecilere zor kullandığını, bu esnada birkaç çadırın da yıkıldığını söyledi. Ebu Rahme, Filistin Ulusal Girişimi Başkanı Mustafa Bergusinin de aralarında bulunduğu aktivistlerin bazılarının tutuklandığını ifade etti. 
Otobüslere bindirilerek Kalendiye kontrol noktasına götürülen aktivistler daha sonra serbest bırakıldı. 
Filistinliler, İsrail'in 'E1' bölgesinde yasa dışı yapacağı 3 bin konutluk yerleşim birimi inşaatını protesto etmek için bölgede dün sabah Bab-üş Şems (Güneşin kapısı) adını verdikleri 30 çadır kurmuştu. 
Şai Bölgesi Polis Bürosu'ndan yapılan açıklamada ise tahliyenin 'E1'  bölgesinin askeri bölge olduğu için yapıldığı ve aktivistlerin direnmesi üzerine güç kullanıldığı ifade edildi. 
İsrail hükümeti, Filistin'in Birleşmiş Milletler'de 'üye olmayan gözlemci devlet' statüsü kazanmasının ardından, tepki olarak Doğu Kudüs'te 3 bin konutluk yasa dışı Yahudi yerleşim birimi inşaatı başlatma kararı almıştı.