Vietnam yerli malı "zehirli iğne" üretecek
Vietnam, idam mahkumlarına vurulan zehirli iğnede kullanılan uyuşturucuları yurt dışından temin edemediği için, bu kimyasal maddeleri üretme kararı aldı.
The Laborer gazetesinde yer alan habere göre, Kamu Güvenlik Bakanı Tran Dai Quang, Vietnam'ın kendi kimyasal maddelerini üreteceğini söyledi. Haberde başka ayrıntıya yer verilmedi. 
Vietnam 2011'de nişancıları travmaya soktuğu endişesiyle idam mangası uygulamasına son vermişti. 
Hükümet, geçen yıl yaptığı açıklamada, 532 idam cezasını uyuşturucu madde sıkıntısı nedeniyle infaz edemediğini belirtmişti. 
İdam cezasına karşı olan ve zehirli iğnede kullanılan maddelerin ana sağlayıcısı olan AB ülkelerindeki fabrikalar, bir süredir idam cezasının uygulandığı ülkelere bu maddeleri göndermiyor.