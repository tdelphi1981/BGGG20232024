Türkiye ve Belçika'dan işbirliği sözü
Türkiye ile Belçika adalet, dışişleri ve içişleri bakanlarının üçlü ortak toplantısında terörle mücadelede ortaklık, yargı ve polis alanında işbirliğini güçlendirme kararlılığı vurgulandı.
Adalet Bakanı Sadullah Ergin, Dışişleri Bakanı Ahmet Davutoğlu ve İçişleri Bakanı İdris Naim Şahin ile Belçika'dan Başbakan Yardımcısı ve Dışişleri Bakanı Didier Reynders, Başbakan Yardımcısı ve İçişleri Bakanı Joelle Milquet, Adalet Bakanı Annemie Turtelbloom, Göçmenler ve Entegrasyondan Sorumlu Devlet Bakanı Maggie De Block ile önce ikili sonra ortak toplantı düzenlendi. 
Görüşmelerin ardından bakanlar polis teşkilatları arasında işbirliğini öngören mutabakat zaptı ve yargı alanında işbirliğiyle ilgili ortak deklarasyon imzaladı. 
Diplomatik kaynaklar, görüşmede, terörle mücadele ve yargı işbirliğine ağırlık verildiğini, uluslararası dayanışmanın öneminin vurgulandığını bildirdi. 
Toplantıda terör örgütü PKK'nın Avrupa'daki faaliyetleri ve buna karşı alınması gereken önlemlerin konuşulduğu belirtilirken, ayrıca Türkiye'deki demokratikleşme ve reform çabaları hakkında muhataplara bilgi verildiği öğrenildi. 
Belçikalı bakanların da terör örgütlerini hedef alan çalışmaları ve süren adli süreçler hakkında Türk muhataplarını bilgilendirdikleri kaydedilirken, iki ülke arasında daha ileri düzeyde işbirliği taahhüdünde bulundukları ifade edildi.

TÜRK AİLENİN DRAMI
Bakanlar arasındaki toplantıda, Belçika'da bir cinayete kurban giden 2 oğullarının cenazelerini yaklaşık 2,5 yıldır Belçika yargısından teslim alamayan Aygün ailesinin dramı da konuşuldu. 
Toplantıda Türk tarafının "bu durumun artık izah edilebilir bir tarafı kalmadığını ve ailenin acılı bekleyişinin biran önce sona erdirilmesi" gerektiğini vurguladığı kaydedildi. 
Toplantının ardından yapılan ortak açıklamada, içişleri bakanları arasında imzalanan polis işbirliği mutabakat zaptıyla terör, örgütlü suçlar, insan ve uyuşturucu ticareti ve kara parayla mücadelede bilgi ve tecrübe paylaşımının yolunun açıldığı bildirildi. 
Adalet bakanlarının imza koyduğu yargı işbirliği ortak deklarasyonuyla ise merkezi otoriteler arasında doğrudan iletişim kanallarının açılacağı ve teknik komiteler oluşturulacağı kaydedildi.

SOMUT ADIMLARIN GARANTİSİ
Dışişleri Bakanı Davutoğlu, düzenlenen ortak basın toplantısında, "Konuşulanları hayata geçirecek olan bütün kurumların bir masa etrafında toplanması, özellikle terörle mücadele konusunda somut adımların atılmasının en önemli garantisidir" dedi. 
Bu toplantının zamanlama açısından da kritik önemde olduğunu belirten Davutoğlu, "Çünkü uluslararası güvenlik sorunlarının arttığı, başta PKK terörü olmak üzere Türkiye'yi ve Avrupa'yı tehdit eden terör konularının gündemde olduğu bir dönemde biraraya geldik. Son dönemde Türkiye'deki gelişmeler ve oluşan olumlu atmosfer ile Fransa'da gerçekleştirilen bazı infazlar birarada düşünüldüğünde bu dönemde atılacak adımların önemi daha da iyi anlaşılır. Terörü hem ülkemiz hem bütün Avrupa kıtası için bir tehlike olarak görüyoruz. Bu konuda Adalet ve İçişleri bakanlıklarıyla ilgili alınacak tedbirlere ve dışişleri bakanları arasında koordinasyona büyük önem veriyoruz. Atılan imzalar bu somut işbirliğinin bir meyvesi oldu. İnşallah gelecek yıl İstanbul'da buluşarak bu işbirliğini daha da geliştireceğiz" şeklinde konuştu. 
Toplantının ardından konuşan Belçikalı bakanlar da yapılan görüşmeler ve atılan imzalarla ilgili bilgi vererek, bu formattaki toplantının gelecek yıl İstanbul'da olmak üzere her yıl tekrarlanmasını istedi.