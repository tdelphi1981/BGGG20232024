Hollande, Mali'ye gidecek
Fransa Cumhurbaşkanı Francois Hollande, cumartesi Mali'yi ziyaret edecek.
Cumhurbaşkanlığı Ofisi'nden yapılan açıklamada, cumartesi Mali'yi ziyaret edecek Hollande'a Dışişleri Bakanı Laurent Fabius ile Savunma Bakanı Jean-Yves Le Drian'ın eşlik edeceği belirtildi. 
Başkent Bamako'da geçici Devlet Başkanı Dioncounda Traore ile görüşmesi öngörülen Hollande'ın Fransız ve Mali askerleri tarafından haftasonu tekrar ele geçirilen Timbuktu kentini de ziyaret etmesi bekleniyor. 
Fransa, geçen yıl Mali'nin kuzeyini kontrolleri altına alan silahlı grupların Konna kentini ele geçirmesi ve başkente doğru ilerleme tehdidinde bulunması üzerine 11 Ocak'ta Mali'ye askeri operasyon düzenlemişti. 
Batı Afrika ülkesine yaklaşık 2 bin asker gönderen Fransa, askerlerinin teröristler tamamen bertaraf edilip güvenlik sağlanana kadar Mali'de kalacaklarını açıklamıştı. 
Batı Afrika Ülkeleri Ekonomik Topluluğu (ECOWAS), Birleşmiş Milletler Güvenlik Konseyi, ABD, Kanada ve Avrupa ülkelerinin de destek verdiği operasyonda isyancı grupların kontrolündeki bazı kentler geri alınmıştı.