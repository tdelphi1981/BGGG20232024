Skandal üstüne skandal
Geçtiğimiz ay dokuz yaşında doğum yaptığı haberi bütün dünyada yankı bulan Meksikalı kızın gerçek yaşının 12 olduğu ortaya çıktı.
Doğumu gerçekleştiren doktorların şüphesi üzerine olayı inceleyen yetkililer Dafne isimli kızın 12 ya da 13 yaşında olabileceğini açıkladı. Doğru tespitin yapılabilmesi için kızın kemik yaşına bakılacak.  
Ayrıca Dafne'nin 17 yaşındaki erkek arkadaşından hamile kaldığı bilgisinin de gerçeği yansıtmadığı, bebeğin asıl babasının kızın üvey babası olduğu iddiaları skandala yeni bir boyut kazandırdı. 17 yaşındaki erkek arkadaş hikayesinin aile içi taciz vakasını örtbas etmek için uydurulduğu düşünülüyor.  
Komşuların da polise verdikleri ifadede Dafne'nin dokuz yaşından çok daha büyük göründüğünü ve bahsi geçen erkek arkadaşı evin yakınlarında hiç görmediklerini söylediği biliniyor. 
Olayda yaşanan şüphelerin aydınlatılması için üvey babadan da DNA örneği alınacak. 14 yaşın altındakilerle cinsel ilişkiye girmenin suç olduğu Meksikada bebeğin babasının 17 yaşındaki erkek arkadaş çıkması halinde yedi yıla kadar hapis cezası verilebilir.  
Fakat DNA sonuçlarına göre Dafne'yi hamile bırakan üvey babası çıkarsa, dava aile içi taciz kapsamına gireceğinden cezanın 12 ila 20 yıl arasında olması bekleniyor.