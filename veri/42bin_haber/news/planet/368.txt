Davutoğlu'ndan İran'a Suriye çağrısı
Dışişleri Bakanı Ahmet Davutoğlu, İranlı yetkililerin patriot füze savunma sistemiyle ilgili açıklamalarına ilişkin, "Bizim İran'dan beklentimiz, savunma nitelikli olan böyle bir sistemin gelmesi konusunda açıklamalar yapmak değil, Suriye rejimine çok açık ve net mesaj vererek Suriye'deki zulmün durmasını temin etmek üzere etki gücünü kullanmasıdır" dedi.
Davutoğlu ve Kosova Dışişleri Bakanı Enver Hocay yaptıkları baş başa görüşmenin ardından ortak basın toplantısı düzenledi. 
Bir gazetecinin İranlı yetkililerin patriot füze savunma sistemiyle ilgili açıklamaları hakkındaki sorusu üzerine Davutoğlu, Türkiye ve NATO'nun sistemin tamamıyla savunma amaçlı olduğunu birçok kereler vurguladıklarını ifade etti. 
Türkiye'nin kendi topraklarını, ülkesini korumak açısından ne tür tedbir alınması gerekiyorsa bunu ulusal kapasitesiyle ve üyesi olduğu ittifak sisteminin kapasitesiyle yapma hakkına sahip olduğunu, bunun tartışılamayacağını belirten Davutoğlu, şunları kaydetti: 
"Bizim İran'dan beklentimiz, savunma nitelikli olan böyle bir sistemin gelmesi konusunda açıklamalar yapmak değil, Suriye rejimine çok açık ve net mesaj vererek Suriye'deki zulmün durmasını temin etmek üzere etki gücünü kullanmasıdır. Aynı şekilde hiçbir kışkırtıcı nitelik taşımayan bu sistemin gelmesini eleştirmek yerine, sürekli kendi halkına karşı zulmeden, halkına hava gücü kullanarak tasfiye harekatı yapan ve Türkiye'ye karşı da geçmişte birçok kereler sınır ihlalleri dolayısıyla kışkırtıcı faaliyetler içinde bulunmuş olan Suriye rejimine 'Dur' demesidir. 
İran'ın artık Suriye rejimine dönük olarak bu net mesajları vermesinin vakti gelmiştir. Bugün bölgede eğer bölge barışını tehdit eden bir unsur varsa, bu, Suriye rejiminin yürütmekte olduğu saldırgan politikadır."