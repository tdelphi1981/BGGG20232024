Rusya'dan Roma toplantısına tepki
Rusya, dün İtalya'nın başkenti Roma'da düzenlenen Suriye Halkının Dostları Toplantısı'nda muhaliflere verilen yardım sözlerinin "radikalleri" cesaretlendireceğini açıkladı.
Rusya Dışişleri Bakanlığı Sözcüsü Aleksandr Lukaşeviç, çok sayıda ülke temsilcisi ve Suriyeli muhaliflerin katıldığı Suriye Halklarının Dostları Toplantısı'nda Suriye muhalefetine verilen gıda ve ilaç gibi askeri olmayan yardım sözünün "radikalleri", hükümeti zorla ele geçirme konusunda cesaretlendireceğini ifade etti. 
İtalya Dışişleri Bakanı Giulio Terzi'nin ev sahipliğinde düzenlenen toplantıya 11 ülkeden temsilcilerin yanı sıra ABD Dışişleri Bakanı John Kerry ve Dışişleri Bakanı Ahmet Davutoğlu da katılmıştı. 
Kerry, toplantı bitiminde, Suriye'de muhaliflere 60 milyon dolar ek yardım sağlayacaklarını ve Devlet Başkanı Beşşar Esed rejimine karşı mücadele edenlere gıda ve ilaç gibi askeri olmayan yardım göndereceklerini duyurmuştu.