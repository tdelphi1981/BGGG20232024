İran Amerikan insansız uçağına ateş açtı
ABD Savunma Bakanlığı'nın, İran'a ait iki askeri uçağın Arap Körfezi üzerinde uçmakta olan silahsız bir Amerikan insansız hava aracına ateş açtığını bildirmesi üzerine İran'dan yanıt gecikmedi.
ABD Savunma Bakanlığı, Amerikan insansız hava aracının (İHA), geçen hafta Arap Körfezi üzerinde uluslararası hava sahasında uçarken, İran'a ait SU-25 tipi iki askeri uçak tarafından saldırıya uğradığını açıklamıştı. Saldırıda Amerikan İHA'sının isabet almadığı belirtilmişti.  
ABD'nin bu iddiasına bugün Tahran'dan yanıt geldi. Fars haber ajansının bildirdiğine göre, konuya ilişkin açıklamalarda bulunan İranlı general Mesud Cezayiri "İslam Cumhuriyeti'nin savunucuları, her türlü hava sahası ihlaline kararlılıkla yanıt verecektir" dedi.  
Pentagon'un iddiasına doğrudan atıfta bulunmayan Cezayiri, "Hava sahamıza girmeye çalışan herhangi bir yabancı uçak olursa, silahlı güçlerimiz gerekeni yapacaktır" diye konuştu. 
İLK KEZ OLUYOR 
Pentagon Sözcüsü George Little, düzenlediği basın brifinginde, olayın 1 Kasım'da meydana geldiğini, ABD uçağının isabet almadığını, hasarsız şekilde üssüne geri döndüğünü belirtmişti.  
Little, insansız uçağın, rutin keşif görevi yaptığını ve İran sahillerinin 26 kilometre açığında uçtuğunu kaydetmişti. 
ABD'ye ait bir insansız uçağa Körfez üzerinde uluslararası hava sahasında ilk kez ateş açıldığı bilgisini veren Little, ABD'nin, uluslararası hava sahasında bu tür keşif uçuşlarına devam edeceği yönünde İranlıları uyardığını söyledi. 
 