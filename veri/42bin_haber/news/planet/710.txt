Kırmızı kalem etkisi
Ödev ve sınav kağıtlarına kırmızı kalemle yazılan not, çocuklar üzerinde bağırarak azarlama etkisi yaratıyor ve morallerini bozuyor.
Amerikan Colorado Üniversitesi tarafından yapılan bir araştırma, öğretmenlerin ödev veya sınav kağıtlarının üzerine kırmızı kalemle yazdığı not veya uyarıların, öğrenciler üzerinde bağırarak azarlama etkisi yaptığını ve öğrencilerin moralini bozduğunu ortaya çıkardı. 
Richard Dukes ve Heather Albanesi adlı sosyologlar tarafından gerçekleştirilen ve sonuçları Journal of Science dergisinde yayınlanan araştırmaya göre, sınav veya ödev kağıtları üzerine kırmızı kalemle düşülen notlar çatışmacı ve tehditkar olarak algılanıyor ve öğrencilerin moralini bozarak hem öğretmen-öğrenci ilişkilerine hem de öğrenmeye olumsuz etki ediyor. 
Kırmızı rengin uyarma, yasaklama, ihtar, öfke, sıkıntı ve hatalı olma duygusuyla birlikte anıldığını belirten araştırmacılar, tezlerini 199 öğrenci üzerine denedi. 
KIRMIZI YERİNE MAVİ 
Bu çerçevede öğrencilere önce üzerine kırmızı kalemle not ve uyarı düşülmüş ödev kağıtları gösterildi. Daha sonra aynı öğrencilere yine aynı ödevlerin mavi kalemle yazılmış şekilleri gösterildi. 
Öğrenciler kırmızı kalemle yazılan kağıtların notlarının daha düşük olduğu sonucuna varırken, mavi kalemle yazılan kağıtlardaki notlarının diğerleriyle aynı olmasına rağmen daha yüksek olduğu yorumunu yaptı. 
Araştırmacılar algı farkının, renklerin yarattığı duygu farkından kaynaklandığını açıkladı. 
Aynı araştırmaya göre kırmızı renk öğrenciler açısından çok daha duygu yüklüyken, mavi veya yeşil renk daha objektif ve nötr bir duygu yaratıyor.