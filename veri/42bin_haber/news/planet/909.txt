Gece kulübünde eğlenirken saçlarını çaldılar
Güney Afrika'da bir gece kulübünde eğlenen Zimbabveli bir gencin rastalı saçları kökünden kazınarak çalındı.
Yerel bir gazetenin, Johannesburg'da bir gece kulübünde eğlenen Zimbabveli Mutsa Madonko'nun kafasının tıraş edilerek rastalı saçlarının tamamının, kimliği bilinmeyen kişiler tarafından çalındığını yazdı. 
Rastalı saçlarını 10 yıldır uzattığı belirtilen Madonko'nun olayın yaşandığı esnada sarhoş olduğu ve hiçbir şey hatırlamadığı ifade edildi. 
Madonko'yu barda yarı baygın halde bulan arkadaşı Jasper Munsinwa, Madonko'nun ne cep telefonun ne de cüzdanının çalındığı, yalnızca rastalı saçlarının kökünden kazındığını söyledi. 
Saça sonradan da eklenebilen rastanın fiyatının, uzunluğuna bağlı olarak 20 dolar ile 200 dolar arasında değiştiği biliniyor. 
Johannesburg'da kuaför John Wushe, rastanın özellikle gençler tarafından tercih edilmeye başlandığını ve günde ortalama 10 kişinin rastayla saçını uzatmak için salonuna geldiğini söyledi. 
SÖYLENTİLER GERÇEK OLDU 
Bölge polisi ise böyle bir hırsızlık olayının ilk kez yaşandığını, daha önceden sadece konuyla ilgili söylentileri duyduklarını kaydetti. 
İsmini, Etiyopya kralı Ras Tafari'den alan, aynı zamanda bir düşünce biçiminin de ismi olan rasta, genelde siyahilerin tercih ettiği, bal mumuyla yapılan bir saç örgüsü modeli. 
Yapıldıktan sonra bir daha açılmayan ve taranmayan rastanın yapımı, saçın uzunluğuna bağlı olarak 25-30 saat arasında değişebilir.