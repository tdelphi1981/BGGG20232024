Meriçte tel örgü tamam
Yunanistanın Meriçte kaçak göçmen geçişini engellemek için Türk-Yunan sınırında başlattığı tel örgü inşaatı tamamlandı. Ülkeyi vuran ekonomik kriz nedeniyle altı ay gecikmeyle bitirilen tel örgünün önümüzdeki günlerde Kamu Düzeni Bakanı Nikon Dendrias tarafından hizmete açılması bekleniyor.
2010 yılı sonunda projesi açıklanan, yapımına ise geçen şubat ayında başlanan tel örgü, Pazarkuleden Meriç nehrine kadar uzanıyor. Tel örgünün uzunluğu 10 bin 365 metre, yüksekliği ise dört metre. 3.1 milyon euroya mâl olan projeyi üstlenen DAGRES şirketi sahibi Petros Dagres, mekanik araç yardımı olmadan tel örgüden geçilebilmesinin imkansız olduğunu söyledi. 
Metal ve galvaniz işlerini bir Türk şirketinin yaptığı tel örgüye 25 termal kamera yerleştirildi.  
Yunanistan, göçmen kaçakçılığına karşı mücadele çerçevesinde tel örgü projesinin Avrupa Birliği tarafından finanse edilmesini istemişti. Ancak AB, bu tedbirin yeterli olmadığı ve sonuç getirmeyeceği gerekçesiyle reddetmişti. Tel örgünün geçtiği Yeni Bosna (Nea Vissi) kasabası sakinleri ve bazı insan hakları örgütleri inşaat çalışmaları sırasında protesto gösterileri düzenlemişti.