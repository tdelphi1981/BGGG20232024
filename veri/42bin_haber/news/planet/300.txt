Kahire'de gergin Cuma
Mısır'ın başkenti Kahire, tarihi Cuma günlerinden birini yaşıyor. Bir yanda Devlet Başkanı Muhammed Mursi'nin son açıkladığı anayasa değişikliklerine tepki duyanlar, diğer yanda da Müslüman Kardeşler sokaklarda...
Sabahın erken saatlerinde indiğimiz Kahire'de ilk durağımız Tahrir Meydanı oldu. Zira devrik lider Hüsnü Mübarek'in görevden ayrılmasında önemli rol oynayan Tahrir Meydanı, bu gergin Cuma gününün de ana sahnesi.  
Yalnızca Tahrir'de değil, Kahire'nin genelinde ilk fark ettiğimiz, sükûnet oldu. Herkesin ortak yorumu fırtına öncesi sessizliğin yaşandığıydı. Tahrir'e adımımızı attığımız ilk anda buldukları köşede uyuyanlar, çadırlarında güne hazırlanmaya çalışanlar ve su, yiyecek, patates ve hatta marul gibi şeyler satan tezgahlar gözümüze çarptı. 
HÜRRİYET DÜNYASI TAHRİR'DE - ÖZEL GÖRÜNTÜLER / WEB TV 
Tahrir'de toplananlar, kendilerini devrimin üvey evlatları gibi görüyor. Zira, Mübarek'in devrilme sürecinde kol kola veren gruplar arasında bölünmeler yaşanıyor. Müslüman Kardeşler'e mensup Mursi'nin kendisine olağanüstü yetkiler veren anayasa değişikliklerine gitmesi, liberal, sol ve laik kanatta ciddi tepkiye yol açmış durumda. 
Meydanın bir köşesinde, elinde "Yalancı Lider İstemiyoruz" yazılı bir pankartla oturan 75 yaşındaki Faruk Ebu Şerif de bu isimlerden birisi. Ebu Şerif meydanda olma gerekçesini şöyle özetledi: "Mursi, sadece Müslüman Kardeşler'i kayırıyor. Bu devrimi birlikte yaptık. Bizim isteklerimiz hiçe sayılıyor. Sadece yaptığı anayasa değişikliklerini geri almasını değil, Mursi'nin görevden ayrılmasını da istiyoruz." 
Bu sözler, genel olarak Tahrir'deki havayı da özetliyor. Tahrir'de toplanan kalabalıkta ciddi bir öfke ve hayal kırıklığı söz konusu. Müslüman Kardeşler'e tepki büyük. Şimdi bu tepkilerini, Cumhurbaşkanlığı Sarayı'na yapacakları büyük yürüyüşle göstermeyi planlıyorlar.  
HEDEF BİR MİLYON 
Gösterinin adı "Bir Milyon Yürüyüşü". Hedef 1 milyon kişiyi toplamak. Planlanan, namazın ardından farklı kollardan Saray'a akın etmek. Elbette, güvenlik güçleri de önlemlerini almış. Bu uzun yürüyüş ilerledikçe ve kalabalık artıkça tansiyonun da yükselmesi bekleniyor. Başarabilirlerse, akşam saatlerinde Saray'ın önünde toplanıp, sabaha kadar protesto düzenlemeyi hedefliyorlar. 
Kentin bir başka yanında da farklı bir öfke yaşanıyor aynı saatlerde. Müslüman Kardeşler, bu hafta içerisinde vurularak öldürülen, "altı şehidini" son yolculuğunu uğurluyor. Müslüman Kardeşler de gergin ve öfkeli. Ancak kontrollü.  
EL EZHER'DE GERGİN CENAZE TÖRENİ - HÜRRİYET DÜNYASI ÖZEL / WEB TV 
Kılınan namazın ardından kalabalık, Tahrir tarafına gitmekten ve olası bir çatışmaya girmekten kaçınıyor. Özellikle Mübarek yanlılarına ve muhalif liderler Amr Musa ile Muhammed el Baradey gibi isimlere tepki büyük. Müslüman Kardeşler'e göre, yapılanlar devrime zarar vermek isteyen bazı güçlerin provokasyonu. 
Mısır'da kamplaşma ve gerilim her geçen gün biraz daha artıyor. Mursi'nin dün yaptığı açıklamada, muhalefetle bir araya geleceğini söylemesi de yeterli görülmüyor. Herkesin ortak kaygısı, provokasyon ya da öfke nedeniyle çatışmaların ve can kayıplarının artması.