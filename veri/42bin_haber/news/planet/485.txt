Bebeğini tuvalette doğurup klozete attı
İtalyanın başkenti Romada akıllara durgunluk veren bir olay yaşandı. Genç bir kadın, bir fast food restoranının tuvaletinde doğurduğu bebeğini, klozetin içine atarak kaçtı. Çalışanlar tarafından bulunan bebek, ölümden döndürüldü.
EUR semtinde bulunan restoran, insanlık dışı bir olaya sahne oldu. Güvenlik kameralarına yansıyan görüntülere göre, 25-30 yaşlarındaki bir kadın, tuvalette 20 dakika kadar kaldıktan sonra apar topar kaçtı. Dakikalar sonra bir restoran çalışanı tarafından klozetin içinde yeni doğmuş bir bebek bulundu.  
Olayı kovuşturan polislere göre, erkek bebek 9 dakika kadar su dolu klozetin içinde kaldı. Bulunduğunda bebeğin başı ve bir kolunun suyun dışında olduğu ve derhal sıcak suyla yıkanıp, bir örtüye sarıldığı bildirildi. Restoranın dışında da kan ve plasenta izlerine rastlanırken, polis, bebeğin annesini aramaya başladı.   
Güvenlik kamerasından elde edilen görüntüleri, başta hayat kadınları olmak üzere çevredekilere gösteren polis, bebeğini vicdansızca bırakıp kaçanın da yabancı uyruklu bir hayat kadını olduğunu tespit etti.  
Öte yandan, bakıma alındığı hastanede Emanuele adı verilen, yaklaşık 3 kilogram ağırlığındaki bebeğin durumunun iyi olduğu açıklandı.  
Doktor Carlo Giannini, Bize getirildiğinde, bebeğin vücut ısısı çok düşmüştü (hipotermi). Bu nedenle derhal vücudunu ısıttık. Müdahaleyi erken yapmamızdan dolayı şu anki durumu gayet iyi. Enfeksiyon kapmış olma riskine karşı tüm gerekli testleri gerçekleştiriyoruz diye konuştu.  