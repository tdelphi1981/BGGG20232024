Oscar adayı Filistinli yönetmene havaalanı eziyeti
ABD'de Pazar günü düzenlenecek Oscar törenlerine katılmak için Türkiye'den Los Angeles'a giden Filistinli yönetmen Emad Burnat, havaalanında kısa süreliğine gözaltına alındı.
"5 Broken Cameras" (Beş Kırık Kamera) isimli filmi en iyi belgesel dalında yarışacak olan Burnat, eşi ve sekiz yaşındaki çocuğu ile geldikleri Los Angeles Uluslararası Havalimanı'nda yaşadıklarını şöyle anlattı: 
"Yetkililer benden Akademi Ödülleri'ne aday gösterildiğimi ispatlamamı istedi. Eğer ziyaretimin sebebini ispatlayamazsam, eşim Soraya ve oğlum Gibreel'le birlikte aynı gün Türkiye'ye geri gönderileceğimizi söylediler." 
Filistinli yönetmen, yaklaşık bir saatlik sorgunun ardından ise ABD'ye girişlerine izin verildiğini sözlerine ekledi. 
Burnat ve ailesinin, Oscar ödüllü belgesel yönetmeni Michael Moore'un devreye girmesiyle serbest bırakıldığı tahmin ediliyor. 
Aynı zamanda Akademi üyesi olan Moore, Twitter üzerinden yaptığı açıklamada, "Emad, Oscar adaylarına gönderilen davetiyeyi göstermiş. Ama bu yeterli gelmemiş ve Filistin'e geri gönderilmekle tehdit edilmiş. Anlaşılan Göçmen ve Gümrük Bürosu'ndaki yetkililer, Filistinli birinin Oscar adayı olabileceğini tasavvur edemedi. Akademi yetkililerini aradım. Onlar da avukatları. Emad'a, havaalanındaki görevlilere telefon numaramı ve ismimi vermesini söyledim" dedi.