Putin soğuk savaşı Blake ile hatırladı
Geçmişte KGB ajanı olan Rusya Devlet Başkanı Vladimir Putin, batıya en büyük zararları verdiren efsane ajan George Blakein 90'ıncı doğum gününü kutlayarak soğuk savaşı hatırladı.
Başkent Moskova dışında sayfiye bir bölgedeki evinde 90 yaşını dolduran George Blakein doğum günü vesilesiyle özel mesaj yayınlayan Putin, Saygıdeğer Georgiy İvanoviç (Georg Blakein Rusyadaki adı), doğum gününüzü candan kutluyorum. Siz gerçekten döneminizin güçlü ve profesyonel temsilcilerinden birisiniz. Şartlar ne olursa olsun her zaman soğukkanlılığınızı muhafaza ettiniz. Üstlendiğiniz görevleri ne kadar zor olursa olsun yerine getirdiniz. Siz ve sizin gibi meslektaşlarınızın, dünyada barışın muhafaza edilmesi ve stratejik güç dengelerinin korunması için sonsuz katkılarınız oldu. Yaptığınız işler sıradan insanlar tarafından fark edilmemiş olabilir, ama ben size minnettarım ve saygılarımı sunuyorum. Uzun ve sağlıklı bir ömür diliyorum dedi. 
Georg Blake, Amerikan ve İngiliz istihbaratı içinde Sovyet Rusya döneminde gelmiş geçmiş en büyük köstebek olarak biliniyor. İkinci Dünya Savaşı hemen sonrasında ilk başta İngiliz, ardından da Amerikan CIA istihbarat örgütüne çalışmaya başlayan Blake, 1951 yılında Güney Korede görevi sırasında KGB ile temasa geçerek Sovyetler adına çalışmaya başlamıştı.  
GİZLİ TÜNELİ ORTAYA ÇIKARMIŞTI 
Batı istihbarat servislerinde Rusya masasında görev yapan George Blakein en büyük operasyonu Doğu Berlin ile ilgiliydi. 1953 yılında CIA Doğu Berline gizli tünel kazma kararı almıştı. Blake bu bilgileri Moskovaya aktarmıştı. Tünel tam bitirilmek üzereyken 1956 yılında Sovyet Rusya güvenlik güçleri, büyük bir tesadüf süsü verilerek, batının kazdığı tüneli ortaya çıkarmıştı. 
CIA, içeride bir köstebek bulunduğundan şüphelenmişti, ancak kim olduğunu bir türlü ortaya çıkartamamıştı. Bu durum 1961 yılına kadar sürdü. Sovyet Rusya KGB istihbarat servisinin kardeş kuruluş sayılan Polonya gizli servisinden üst düzey yetkili Golenovskinin batıya kaçışına kadar devam etti. Golenovski, köstebeği ihbar ettiğinde George Blake CIAnin Beyrut bürosunda çalışıyordu. Merkeze çağrılan Blakenin foyası ortaya çıkartılmıştı. İngiliz vatandaşı olduğu için İngilterede vatana ihanet suçundan yargılanan Blake, tam 42 yıl hapis cezasına çarptırılmıştı. Dönemin İngiliz basınına göre 42 yıllık cezanın her bir yılı Blake yüzünden hayatını kaybeden ajanları simgeliyordu. İngilterede dört yıl hapis yattıktan sonra buradan kaçmayı beceren Blake KGB elemanları tarafından tüm Avrupayı boydan boya geçerek Doğu Almanya üzerinden Sovyet Rusyaya getirilmişti. 1965 yılında Rusyada Georgiy İvanoviç Bleyk adını alan George Blakee ayrıca dış istihbarat albayı rütbesi verilmişti.
  
Rus basınında yer alan haberlere göre George Blakenin İngilterede ilk evliliğinden üç çocuğunun da 90'ıncı doğum gününde ilk defa Moskovaya geldikleri de söylendi. 
 