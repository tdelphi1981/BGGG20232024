Başbakan Erdoğan, Obama'yı tebrik etti
Başbakan Recep Tayyip Erdoğan, ABD Başkanlığı'na tekrar seçilen Barack Obama'yı tebrik etti.
Edinilen bilgiye göre, Başbakan Erdoğan, Obama'yı telefonla arayarak yaklaşık 10 dakika görüştü. 
Başbakan Erdoğan'ın, başkanlık seçimlerindeki başarısından dolayı Obama'yı kutladığı, iki liderin de görüşmede Obama'nın birinci döneminde tesis edilen yakın çalışma ilişkisinin önümüzdeki dönemde de devam etmesi temennisinde bulunduğu öğrenildi. 
Beyaz Saray'dan yapılan açıklamada, Obama'nın, dünya genelindeki muadillerinden, başkanlığa yeniden seçilmesi dolayısıyla kutlama mesajları aldığı belirtilerek, Başkan, tüm bu mesajlar için teşekkür ediyor ve dünyada yüz yüze olduğumuz ciddi meseleleri ele almada tüm dost liderlerle çalışmayı sürdürmeyi arzu ediyor ifadesi kullanıldı. 
Açıklamada, Obama'nın, mesajların bazılarına geri döndüğünü ve her bir telefon görüşmesinde, muadiline şu ana kadarki dostluğu ve ortaklığı için teşekkür ederek, gelecek dönemde yakın işbirliğini sürdürme arzusunu dile getirdiği kaydedildi. 
Beyaz Saray açıklamasına göre, Obama'nın şu ana kadar görüştüğü liderler şöyle sıralandı:
-Başbakan Recep Tayyip Erdoğan,
-Avustralya Başbakanı Julia Gillard
-Brezilya Devlet Başkanı Dilma Rousseff,
-Kanada Başbakanı Stephen Harper,
-Kolombiya Devlet Başkanı Juan Manuel Santos,
-Mısır Cumhurbaşkanı Muhammed Mursi,
-Fransa Cumhurbaşkanı François Hollande,
-Almanya Başbakanı Angela Merkel,
-Hindistan Başbakanı Manmohan Singh,
-İsrail Başbakanı Binyamin Netanyahu,
-NATO Genel Sekreteri Anders Fogh Rasmussen,
-Suudi Arabistan Kralı Abdullah bin Abdülaziz,
-İngiltere Başbakanı David Cameron.