Rusya'da maden kazası
Rusya'nın kuzeybatısındaki madende metan gazı sıkışması nedeniyle meydana gelen patlamada şu ana kadar elde edilen bilgiye göre 16 işçi hayatını kaybetti. Çok sayıda işçiden de henüz haber alınamadığı belirtildi.
Rusya Acil Durum Bakanlığı yetkilileri, Komi bölgesindeki "Vorkutinskaya" madeninde meydana gelen patlama sırasında madende toplam 259 kişinin çalıştığını söyledi. Ancak birçok işçinin patlama sırasında olay yerinden kaçtığı ya da kurtarıldığı belirtildi. 
Patlamanın kaynağının metan gazı sıkışması olduğu belirtilirken kurtarma görevlilerinin enkaz altındaki işçilere ulaşmaya çalıştığı belirtildi. 
Acil Durum Bakanı Vladimir Puçkov, olaya derhal müdahale etse de patlamanın ülkedeki madenlerin güvenliğiyle ilgili tartışmaları yeniden alevlendirmesi bekleniyor. 
Patlamanın yaşandığı maden, Rusya'nın en büyük çelik üreticilerinden Severstal'a ait. 
Rusya'da bugüne kadarki en büyük maden patlaması 2007 yılında meydana gelmişti. Kemerovo bölgesinde yine metan gazından kaynaklanan patlamada 110 kişi hayatını kaybetmişti. Aynı bölgede 2010 yılında yaşanan bir başka patlamada da 60'tan fazla kişi öldü.