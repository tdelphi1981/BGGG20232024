Suriyeli generaller Türkiye'ye sığındı
Suriye ordusuna mensup yedi general Türkiye'ye sığındı. Geniş güvenlik önlemleri altında sınırdan alınan askerler, Apaydın Kampı'na gönderildi.
İç karışıklığın yaşandığı Suriye'de, ordudan kopuşlar devam ediyor. Suriye ordusuna mensup yedi general Reyhanlı ilçesine bağlı Bükülmez köyü sınırına gelerek Türkiye'ye sığınma talebinde bulundu. 
Geniş güvenlik önlemleri altında sınırdan alınan yedi general, Apaydın Kampı'na gönderildi. 
Bu arada İdlip kentine bağlı köy ve kasabalarda çıkan çatışmalarda yaralanan aralarında çocuk ve kadınların da bulunduğu 22 Suriyeli, akrabaları tarafından Cilvegözü Sınır Kapısı ile Beşaslan ve Bükülmez köyü sınırına getirildi. 
Burada hazır bekletilen ambulanslarla alınan yaralılar Hatay'daki çeşitli hastanelere kaldırıldı. 
Yaralılardan birinin müdahalelere rağmen kurtarılamadığı öğrenildi.
         
     