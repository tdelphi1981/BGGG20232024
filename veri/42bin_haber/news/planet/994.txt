Rajoy'dan yolsuzluk iddialarına cevap
İspanya'da iktidardaki Halk Partisi'ni (PP) zan altında bırakan yolsuzluk iddialarına karşılık ilk kez açıklama yapan Başbakan Mariano Rajoy, Bu partiden de başkasından da hiçbir zaman kara para almadım dedi.
PP'nin bugün acil topladığı parti yönetim kurulunda konuşan Rajoy, son bir kaç haftadır İspanyol basınında ortaya atılan, parti içinde yolsuzluk yapıldığı ve PP'nin üst düzey yöneticilere zarflarla kara para ödendiği iddialarının sahte olduğunu savundu. Çıkan iddiaların hiçbiri hakkında bilgisinin olmadığını belirten Rajoy, buna rağmen partinin tüm hesaplarının tam şeffaflık içinde herşey aydınlatılıncaya kadar denetleneceğini, İspanyolların, ülkenin onurlu insanlar tarafından yönetildiğini bilmeye hakları doluğunu söyledi. 
Rajoy şöyle konuştu: 
Bu partide kayıt dışı hiçbir ödeme yapılmamış ve dışarıdan hiçbir para alınmamıştır. Basında çıkan evrakların tamamı sahtedir. PP'nin yabancı bir ülkenin bankasında hesabı ne olmuştur ne de şimdi vardır. Hiçbir zaman böyle bir talimat verilmedi. Barcenas'ın (eski PP mali işler müdürü) hesaplarıyla bizim hiçbir ilgimiz yoktur. Sayıştay ve mahkemeler gerekeni yapacaktır. Adaletin de bunu doğrulayacağına hiçbir kuşkum yoktur. Bu meselede en ufak bir şüphenin dahi kalmaması için elimizden gelen herşeyi yapacağımıza söz veriyorum. 
Rajoy ayrıca, kendisi hakkındaki iddialara da cevap verme gereksinimi duyduğunu ifade ederek, Bu partiden de başkasından da hiçbir zaman kara para almadım. Saklayacak hiçbir şeyim yok, korkum da yok. Eğer paraya ihtiyacım olsaydı siyaset dışında çalışırdım. Kendi işimi (avukat) yaptığımda siyasetten daha fazla para kazanıyordum. Para kazanmak, alkış almak ya da başkalarını memnun etmek için siyasete başlamadım açıklamasında bulundu. 
Rajoy, gelirini ve mal varlığını gelecek hafta Başbakanlık resmi internet sitesinden açıklayacağını duyurdu.

İSTİFA ÇAĞRILARINI DA REDDETTİ
Rajoy, muhalefet partilerinden gelen istifa çağrılarına karşı ise İspanyolların bana verdiği görevi bırakacağımı, suçlamalarla küçüleceğimi zannedenler varsa yanılıyorlar diye cevap verdi. 
İspanya'nın içinde bulunduğu ekonomik krizden de bahseden Rajoy, geleceğin halen iyi gözükmediğini ben de biliyorum ama gözükecek dedi. 
Rajoy, ortaya atılan iddiaların arkasında PP'ye zarar vermek ve çıkar sağlamak isteyenlerin olduğunu savundu. 
İspanya'da son iki haftadır ilk El Mundo daha sonra El Pais gazetelerinde yer alan iddialarda, Gürtel olayı olarak adlandırılan, PP'nin de karıştığı öne sürülen yolsuzluk, vergi kaçakçılığı ve kara para aklama suçlamalarıyla ilgili soruşturmada sanıklardan biri olan PP'nin eski mali işler müdürü Luis Barcenas'a ait olduğu söylenen muhasebe kayıtları yayınlanmıştı. İddialara göre, aralarında Başbakan Rajoy'un da olduğu çok sayıda parti üst düzey yöneticisine uzun yıllar zarflar içinde kara para ödendiği, şu anda Sağlık Bakanı olan Ana Mato'nun seyahatleri, çocuklarının yaş günü partileri ve lüks giderlerinin de ödendiği ileri sürülüyor. 
İspanya'da muhalefet partileri ise, PP'nin suçlamalardan arınmasını ve Başbakan Rajoy'un herkesi ikna edecek şekilde kamu oyunu bilgilendirmesi gerektiğini savunuyor. Ülke içinde hükümet karşıtı başlatılan kampanyalarda, 600 binden fazla kişi internet ortamında hükümetin istifasını isteyen bir belgeyi imzladı. Ayrıca Madrid, Barcelona gibi büyük kentlerde yolsuzluk karşıtı gösteriler düzenlendi. PP'nin Madrid'deki parti merkez binası önünde toplanan az sayıdaki bir grup bugün de protestolarını sürdürdü.