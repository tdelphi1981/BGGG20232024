YouTube'a paralı kanallar geliyor
YouTube'un yeni telefon uygulamasının kodlarını inceleyenler, internet sitesinin yakında paralı yayın yapan kanallar açmaya başlayacağını keşfetti.
Yeni uygulamanın kodlarında "paralı kanallara üye olmak ve üyeliği bitirmek" ile ilgili satırlar bulunuyor. 
Bir süredir Google'ın YouTube'da paralı olarak yayın yapacak kanallar kurmayı planladığı iddia ediliyordu. Uzmanlar yeni telefon uygulamasındaki bu kod satırının bu iddiaların gerçekliğini kanıtladığını düşünüyor. 
YouTube'da şu an bazı ülke sınırlamaları dışında tüm içeriğe ücretsiz olarak erişilebiliyor. Bu yeni paralı kanalların aylık üyelik bedelinin 1 ila 5 dolar arasında olacağı düşünülüyor. 
YouTube'da açılacak bu paralı kanallar sayesinde yeterince reyting almadığı için yayından kaldırılmış eski programların yeni bölümleri ile internetten devam edebileceği de iddia edildi.