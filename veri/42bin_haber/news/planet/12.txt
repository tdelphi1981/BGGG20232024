Suriye ordusuna büyük darbe
Suriye'de bir otomobile yerleştirilen bombanın infilak etmesi sonucu çoğu asker en az 50 kişinin hayatını kaybettiği bildirildi. Suriye resmi haber ajansı SANA ise ölü sayısının iki olduğunu duyurdu.
Muhalefete yakınlığıyla bilinen Londra merkezli Suriye İnsan Hakları Gözlemevi'nin direktörü Rami Abdulrahman, Hama'da meydana gelen intihar saldırısı sonucu Suriye askerleri ve Esad yanlısı silahlı milislerden oluşan en az 50 kişinin hayatını kaybettiğini açıkladı. 
Abdulrahman, "(El Kaide uzantısı) El Nusra Cephesi'nden bir savaşçı Hama şehrinin dışında düzenlediği saldırıda kendisini havaya uçurdu. Ardından bir dizi patlama daha meydana geldi. En az 50 kişi öldü" dedi. Associated Press ölü sayısını bağımsız olarak teyit edemediğini bildirdi. 
Suriye resmi haber ajansı SANA ise Salh el Ghab mahallesindeki devlete ait bir köy kalkınma ajansında bir patlama meydana geldiğini duyurdu. Ajansın haberinde patlama sonucu iki kişinin hayatını kaybettiği belirtildi. SANA'nın haberinde, "Bir terörist ajans binasında kendini havaya uçurdu. İki vatandaşımız öldü, çok sayıda kişi de yaralandı" denildi. 
Abdulrahman, köy kalkınma ajansının Suriye güvenlik güçlerinin bölgedeki en büyük üslerinden biri olduğunu iddia etti. Bir ay kadar önce de Esad güçlerinin karargahı olduğu öne sürülen bir okula intihar saldırısı düzenlenmişti. 
  ESAD GÜÇLERİNİN KARARGAHINA SALDIRI DÜZENLENDİ  
20 İSYANCI ÖLDÜRÜLDÜ
Suriye İnsan Hakları Gözlemevi'nin açıklamasında ayrıca Esad güçlerinin ülkenin kuzeyinde Türkiye sınırında bulunan İdlib şehrinin Harim kasabasına düzenlediği hava saldırısında en az 20 isyancının öldüğü ifade edildi.  
Saldırı sonucu İdlib Şehitleri Tugayı adı verilen isyancı birliğinin komutanı Basil Eysa'nın da ağır yaralandığı belirtildi. 
İdlib şehrinin şu an büyük oranda isyancıların elinde olduğu bildiriliyor. Ancak Esad güçleri şehre sık sık hava operasyonları düzenliyor.