Ne kadar çok TV, o kadar az sperm
Az spor yapan ve televizyon karşısında fazla zaman geçiren erkeklerin sperm sayısında daha aktif erkeklere oranla azalma olduğu gözlendi.
British Journal of Sports Medicine adlı tıp dergisinde yayımlanan araştırmaya göre, televizyon başında haftada 20 saat geçirmek zararlı etkide bulunuyor. 
200 üniversite öğrencisi arasında yapılan araştırma, haftada en az 15 saat sporun ise sperm kalitesini artırdığını ortaya koydu. 
Bu sonuçlara neden olan etkenlerin bulunması için daha fazla araştırmaya ihtiyaç olduğu belirtiliyor. 
Uzmanlar, döllenmeyi sağlamak için de seçilen spor türünün önemli olduğu, bazı sporların spermlere zarar verdiği konusunda uyarıda bulunuyor. 
Araştırmalar, uzun süre bisiklet kullanmanın ya da dar giysilerle uzun mesafe koşmanın sperm açısından iyi sonuç vermediğine işaret ediyor. 
Aynı şekilde dar iç çamaşırı giymenin de sperm sayısında azalmaya neden olduğu vurgulanıyor. 
Hareketsizlik ve sperm sayısı
Harvard Üniversitesi Kamu Sağlığı bölümünden araştırmacılar, New York'ta 189 üniversite öğrencisinden haftada kaç saati fiziksel aktivite yaptıklarını ve kaç saat televizyon seyrettiklerini kaydetmelerini istedi. 
18-22 yaş arası bu öğrencilerden alınan sperm örnekleri incelendiğinde, hareketsiz yaşam tarzı ile düşük sperm sayısı arasında bağlantı bulundu. 
Haftada en az 15 saat fiziksel aktivitede bulunan, futbol, basketbol, beyzbol gibi hızlı sporlar yapan erkeklerin sperm sayısının, en hareketsiz olanların sperm sayısından %73 daha fazla olduğu görüldü. 
Haftada 20 saatten fazla zamanı hareketsiz bir şekilde televizyon karşısında geçiren erkeklerin sperm sayısı ise diğerlerinden %44 düşük çıktı. 
Araştırmayı yapan uzmanlar bu bulguların kesin sonuca varmak için yetersiz olduğunu, ancak döllenme olanağını artırmak isteyen erkeklerin daha fazla fiziksel aktivitede bulunmasının yararı olabileceğini belirtti. 
Koltukta oturup televizyon seyretmenin sperm sayısını nasıl azalttığı bilinmiyor. 
Ancak, spermlerin serin ortamları tercih ettiği ve fazla oturmaktan kaynaklı ısınmanın olumsuz etkide bulunduğu düşünülüyor. 
Aşırı sporun da sperm sayısında olumsuz etkide bulunduğunu hatırlatan uzmanlar, hem televizyon seyretmenin hem de sporun aşırıya kaçmadan yapılması gerektiğini söylüyor.