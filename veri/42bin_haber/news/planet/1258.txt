İran'dan nükleer teyit
İran'ın nükleer programını bir üst seviyeye taşıdığı yönündeki açıklaması doğrulandı.
Associated Press haber ajansına konuşan üst düzey bir diplomat, nükleer programını bir üst seviyeye taşıdığı yönünde İran yönetimince dün yapılan açıklamayı teyit etti. 
Diplomat İran'dan dönen BM yetkililerinin, yeni makinelerin, hem nükleer reaktör yakıtı hem de savaş başlığında kullanılmaya elverişli nükleer madde üretimini hızlandıracak şekilde yerleştirdiklerini gördüklerini söyledi. 
Yetkililerin, İran'ın güneydoğusundaki Natanz nükleer tesisinde uranyum zenginleştirmede kullanılan az sayıda gelişmiş santrifüj gördüklerini anlatan diplomat, İran'ın makinelerin montajını tamamlanmış olduğunu duyurmasına karşın, BM yetkililerinin makinelerin sadece yerleştirildiklerini gördüğünü belirtti. 
İran, eskisine göre daha hızlı uranyum zenginleştirmesi yapabilen yeni makinelerin nükleer reaktör yakıtı üretiminde kullanılacağını söylüyor. 
Ancak uzmanlar bu santrifüjlerin, parçalanabilir savaş başlığı malzemesi yapımında da kullanılabileceği uyarısında bulunuyor. 
İran Atom Enerjisi Kurumu Başkanı Firuddin Abbasi, dün yaptığı açıklamada, daha yüksek verimlilikle çalışan yeni santrifüjlerin İran'ın Natanz nükleer tesisine monte edildiğini duyurmuştu. 
Abassi, yerel medyada yer alan açıklamasında, monte edilen santrifüjlerin sayısına ilişkin bilgi vermemişti.