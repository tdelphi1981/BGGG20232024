Hocalı Katliamı'nı anlatan "Hoca" filmine Hollanda'da özel gösterim
Azerbaycan'ın Dağlık Karabağ bölgesindeki Hocalı kentinde 1992'de Ermeni güçleri tarafından katledilenlerin dramını anlatan "Hoca" filminin Hollanda'da özel gösterimi yapıldı.
Hocalı Katlimanı'nın 21. yıl dönümü dolayısıyla Hollanda'nın Lahey ve Rotterdam kentlerinde gösterilen filme, Türk ve Azerilerin yanı sıra Hollandalılar da ilgi gösterdi. 
Benelüx Azerbaycanlılar Kongresi'nin (BAK) düzenlediği program kapsamında sanatseverlerle buluşan filmin gösterimine, yönetmen Vahid Mustafayev de katıldı. 
Vahid Mustafayev, 26 Şubat 1992'de Ermeniler tarafından Hocalı'da gerçekleştirilen katliamı bir aşk hikayesi temelinde anlatan filmiyle, savaşın kaybettirdiklerini gündeme getirmeyi hedeflediğini söyledi. 
Üzerinden yıllar geçmesine rağmen Hocalı'da yaşanan trajedinin unutulmadığını belirten Mustafayev, düşmanlıktan ziyade barışı hakim kılma uğraşı verdiklerini anlattı. 
Benelüx Azerbaycanlılar Kongresi (BAK) Başkanı Sahil Gasimov ise, Lahey ve Rotterdam'da iki gün boyunca gösterilen filmin yüzlerce kişi tarafından izlendiğini, bu yolla Hocalı dramını dünya gündemine taşımayı planladıklarını söyledi. 
Filmin Hollanda'nın yanı sıra diğer bazı Avrupa ülkelerinde de gösterileceğini hatırlatan Gasimov, "Tüm çabamız Hocalı Katliamı'nı duyurma. Bunun için başta Hollanda olmak üzere Avrupa genelinde çalışmalarımız devam ediyor. Dünya artık yaşanan dramı yavaş yavaş öğreniyor" diye konuştu.