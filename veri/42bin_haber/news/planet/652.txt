Alman polisini şaşkına çeviren soygun
Almanya'nın başkenti Berlin, ilginç bir soyguna sahne oldu. Kimliği belirsiz soyguncular, Steglitz semtindeki Volksbank şubesine komşu olan binanın otoparkından 30 metre tünel kazarak girdi. Olay akıllara Woody Allen'ın "Small Time Crooks" adlı filmini getirdi.
Berlin polis sözcüsü Zismar, olayla ilgili Hürriyet'e yaptığı açıklamada, "Soyguncuların tünel kazarak girdikleri bankanın kasa bölümünden ne kadar para veya mücevher çaldıkları konusunda, soruşturmanın güvenliğini tehlikeye sokmamak için bilgi veremeyiz. Ancak bunun bir kişinin, bir gecede yapacağı bir iş olmadığını söyleyebiliriz" dedi.  
Tünelin başladığı yer altı otoparkında dün sabah saat 06.00 sularında çıkan yangın sonucu soygunun farkına varıldığını belirten polis sözcüsü, "İtfaiye ekipleri yangını söndürmek için gittikleri olay yerinde, 30 metre uzunluğunda olan tüneli fark ettiler. Soyguncuların, bankanın kasa bölümünde de yangın çıkararak izlerini yok etmeye çalıştıklarını düşünüyoruz" diye konuştu.  
Bankadaki güvenlik kamerasının kaydettiği görüntülerin incelendiğini ifade eden polis, Wrangel ile Schloss caddelerinin kesiştiği köşede bulunan banka şubesindeki anahtarlı kasaların büyük bir bölümünün kırılarak açıldığını ve içlerinin boşaltıldığını söyledi. Polis, izlerini silen soyguncuların yakalanması için geniş çaplı soruşturma başlattı. 
FİLMDEKİ SOYGUNCULAR BAŞARILI OLAMAMIŞTI
Berlin'deki bu soygun, Woody Allen'ın 2000 yapımı "Small Time Crooks" (Küçük Sahtekarlıklar) isimli komedi filmini hatırlattı. 
Filmde, Allen tarafından canlandırılan Ray Winkler ve arkadaşları soymayı planladıkları bir bankayla aynı sokakta bir kurabiye dükkanı açarlar. Kafadarlar bu dükkandan bankanın kasasına doğru tünel kazmaya devam ederken, Winkler'ın eşinin yaptığı kurabiyeler müşteriler tarafından çok tutulur ve dükkan Winkler ve arkadaşlarını kısa sürede şehrin en çok kazanan girişimcileri haline getirir. Kurabiyeci dükkanı para basmaya devam ederken, acemi soyguncuların kazdığı tünelin ucu bankaya değil, bir elbise mağazasına çıkar. 