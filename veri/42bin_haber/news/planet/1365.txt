"Ankara'ya yalvaracaklar" çıkışına Türkiye'den ilk yanıt
PARİS - Fransa'nın başkenti Paris'teki temaslarını sürdüren Avrupa Birliği Bakanı ve Başmüzakereci Egemen Bağış, "Önümüzdeki 10-20 yıl içerisinde Alman başbakanı yanına Fransız mevkidaşını da alıp dizlerinin üstünde sürünerek Ankaraya gidecek" diyen AB Komiseri Günther Oettinger'in sözlerini yorumladı.
Hurriyet.com.tr Koordinatorü Bülent Mumay'a konuşan Bakan Bağış şu ifadeleri kullandı: 
"Sürünerek mi gelirler, diz mi çökerler bilmem. Kesin olarak bildiğim bir şey varsa mutlaka dize gelecekler. Türkiye kendisine art niyetle yaklaşanları dize getirecek güce ve tezlere sahiptir. 
Merak etmesinler, Türkiye misafirperverdir. Kapısına geleni süründürmez, diz çöktürmez. Ama Türkiyeye karşı çaresizlikten dizlerinde derman kalmayanlara da gerekli fizik tedaviyi uygular. Oettinger'in Avrupalı yetkilileri aklın emrine çağırması önemlidir. Umarız bu çağrı adresini bulur. 10 yıl, 20 yıl sonrasına gerek kalmadan olumsuz senaryolar boşa çıkar. Biz bunu samimi olarak istiyoruz ve bunun için çalışıyoruz. O yüzden dizlerimizin üzerinde dimdik ayaktayız. AB de alnı ak, başı dik olarak yoluna devam etmek istiyorsa yönünü Türkiyeye çevirsin." 
  "ALMANYA VE FRANSA, DİZLERİNİN ÜSTÜNDE SÜRÜNEREK ANKARAYA GİDECEK"