İran, Hürmüz'de tatbikata başladı
İran Donanması, dünya petrol ticaretinin kilit noktalarından Hürmüz Boğazı'nda altı gün sürecek bir deniz tatbikatına başladı.
İran devlet televizyonu, sabah erken saatlerde başlayan tatbikata savaş gemileri, denizaltılar, hovercraft'lar ve savaş uçaklarının katıldığını duyurdu. 
Hürmüz Boğazı, Basra Körfezi ve Kuzey Hint Okyanusu bölgesinde bir milyon metrekarelik alanda yapılacak tatbikatın altı gün süreceği açıklandı. 
Donanma komutanı Habibullah Seyyari, tatbikatın, silahlı kuvvetlerin İran sınırlarını koruma konusundaki gücünü göstermeyi ve komşu ülkelere barış mesajı göndermeyi amaçladığını söyledi. 
İRAN'IN HÜRMÜZ KOZU 
Deniz yoluyla yapılan petrol ihracatının yüzde 40ı Hürmüz Boğazı üzerinden yapılıyor. İran daha önce nükleer tesislerine saldırılması halinde Hürmüz Boğazındaki trafiği engelleme tehdidinde bulunmuştu. 
İran Aralık 2011'de de Hürmüz Körfezi'nde 10 günlük bir tatbikat yapmıştı. Dört ay önce de ABD ve müttefiklerinin Körfez'de tatbikat yaptığı dönemde bölgeye denizaltı ve destroyerlerini göndermişti.