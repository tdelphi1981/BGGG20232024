Sarkisyanın zaferine mürekkep lekesi
Ermenistanda dün yapılan cumhurbaşkanlığı seçimlerinde Serj Sarkisyan koltuğunu korudu. Ancak pasaportlara vurulan Oyunu kullanmıştır yazılı mühürlerin mürekkeplerinin ıslak mendille dahi çıktığı ortaya çıktı. Muhalefetin isyanı akıllara yine hile ihtimalini getirdi.
ERMENİSTAN genelinde 2.5 milyon seçmen dün 41 seçim bölgesindeki 1988 oy verme merkezinde sandığa gitti. Seçimlerde eski Dışişleri Bakanı ve Miras Partisi Genel Başkanı Raffi Hovhannisyan, eski Başbakan ve Özgürlük Partisi Genel Başkanı Hrant Bagratyan, sözde Yukarı Karabağ yönetimi eski Dışişleri Bakanı Arman Melikyan, Milli İrade Birliği Başkanı Paruyr Hayrikyan, Siyaset Bilimci Andreas Gukasyan, Halk Bilimci Vardan Serdakyan ve iktidardaki Cumhuriyet Partisi tarafından yeniden aday gösterilen mevcut Cumhurbaşkanı Serj Sarkisyan olmak üzere yedi aday yarıştı. 
 
AGİT YAKINDAN İZLEDİ 
Sayılan 35 sandık sonucuna göre Sarkisyan yüzde 77, Rafi Ovanisyan ise yüzde 19 oy aldı. Avrupa Güvenlik ve İşbirliği Teşkilatı da (AGİT) 250 kısa dönem ve 23 uzun dönem gözlemciyle izlemesine rağmen seçimde mürekkep hilesi yapıldığı iddia edildi. Ovanisyan, seçim sandıklarında vatandaşın pasaportuna vurulan oyunu kullanmıştır mührünün hiçbir iz bırakmayacak şekilde kolonyalı mendille dahi silinebildiğini duyurdu. 
KASITLI YAPTILAR 
Ovanisyanın seçim karargâhı sözcüsü Ovsep Hurşudyan, Ermenistan Merkez Seçim Komisyonunun en az 24 saat silinmeyecek mühür kullanılacağı güvencesi vermesine rağmen kasıtlı olarak bu geçici mürekkebin kullanıldığını düşünüyoruz dedi. Sandıkta, Oyumu Ermenistanın istikrarlı geleceği için kullandım diyen Sarkisyan bu konuda yorum yapmadı. Seçim sonuçlarına ilişkin ilk resmi açıklamanın bugün yapılması bekleniyor.