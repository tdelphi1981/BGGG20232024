Baba oğul Esadlar'a ağır darbe
Suriye'deki en büyük barajın muhaliflerin eline geçtiği öne sürülürken, Beşar Esad karşıtlarınca düzenlenen intihar saldırılarında 14 istihbarat görevlisinin öldüğü bildirildi. Bu arada muhalifler Baba Esad'a ait bir heykeli de ateşe verdi.
Suriye İnsan Hakları Gözlemevi Direktörü Rami Abdulrahman, AFP'ye yaptığı açıklamada, Fırat Nehri üzerindeki barajın, muhaliflerin kontrolüne geçtiğini söyledi.  
Esad karşıtlarının, Suriye'nin kuzeyindeki Rakka kentindeki barajın girişlerini tuttuğunu belirten Abdulrahman, "Ancak rejim güçlerinin barajı bombalamasından korktukları için içeri girmiyorlar" dedi. 
Abdulrahman, bunun rejimin şu ana kadar verdiği en büyük ekonomik kayıp olduğunu söyledi. 
  ESAD: İLKE VE DEĞERLERİMİZDEN ÖDÜN VERMEYECEĞİZ  
BABA ESAD ALEV ALEV
Beş yıllık inşa süresinin ardından 1973'te hizmete giren ve "Devrim" ismi verilen baraj, adını Hafız Esad'ı iktidara getiren 1966 askeri darbesinden alıyor. 
Muhalifler, barajın ele geçirilmesinden kısa süre önce de Rakka kentine bağlı Tabka kasabasında Hafız Esad'ın heykelini ateşe verdi. BABA ESAD'IN HEYKELİNİ BÖYLE YAKTILAR 
BİR DARBE DE HASAKE'DE
Muhalifler, Suriye Devlet Başkanı Beşar Esad'a bir darbe de ülkenin kuzeydoğusundaki Hasake kentinde vurdu. Suriye istihbaratının bürolarına düzenlenen çifte intihar saldırısında 14 istihbarat görevlisinin öldüğü bildirildi. 
Suriye İnsan Hakları Gözlemevi'nden yapılan açıklamada, cihatçı El Nusra Cephesi militanlarınca bomba yüklü araçlarla düzenlenen saldırılarda ölenlerin sayısının artabileceği belirtildi.