Venezuela'da Capriles, devlet başkanlığı için aday
Venezuela'da muhalefet partisi lideri Henrique Capriles, Devlet Başkanı Hugo Chavez'in ölümünün ardından devlet başkanlığı için aday olduğunu açıkladı.
40 yaşındaki Capriles yaptığı açıklamada, Chavez'in yerine yardımcısı Nicolas Maduro'nun geçici devlet başkanı olmasını Anayasa ihlali olarak nitelendirdi. 
Geçici devlet başkanı olarak 8 Mart'ta yemin eden Maduro'ya destek veren orduyu da eleştiren Capriles, Anayasa'ya göre ordunun tarafsız olması gerektiğine dikkati çekti. 
Venezuela'nın en büyük eyaleti olan Miranda'nın valiliğini yürüten Capriles'in adaylığını taraftarları coşkuyla kutladı. 
Capriles, seçimi kazanması durumunda en büyük önceliğinin yoksullukla mücadele ve yüksek suç oranının düşürülmesi olacağını vurguladı. 
Parlamento Başkanı Diosdado Cabello ise sosyal paylaşım sitesi Twitter'daki hesabında şöyle yazdı: 
"Capriles, önce Chavez ile uğraştın. Şimdi de halkın Chavez'e olan sevgisiyle uğraşıyorsun. Adaylığın, savaş ilanından başka bir şey değil." 
Venezuela Yüksek Seçim Konseyi, geçen hafta devlet başkanlığı seçiminin 14 Nisan'da yapılacağını duyurmuştu. Aday olacakların Pazartesi akşamına kadar başvurmaları gerekiyor. 
 