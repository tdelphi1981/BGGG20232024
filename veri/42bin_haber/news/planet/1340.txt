Netahyahunun dondurma keyfi zehir oldu
İsrail'de Başbakan Binyamin Netanyahunun devleti bütçesinden yıllık 2 bin 700 dolarlık dondurma harcaması yapması ülkede büyük tepki çekti.
Hükümetin seçim sonrası orta sınıfı etkileyen pek çok alandaki kamu harcamalarında kesintiye gittiği bir ortamda İsrail basınının manşetlerine oturan bu haber, Netanyahu'yu eleştiri oklarının hedefi haline getirdi. 
Netanyahu'nun resmi konutuna birkaç sokak uzaklıktaki "Metudela" isimli dondurma dükkanının sahiplerinin verdiği bilgiye göre, İsrail Başbakanı'nın favorisi fıstıklı, eşininki ise vanilyalı dondurma. 
"Metudela"nın ortaklarından Hillel Farkash, Netanyahu'nun konutundan iki haftada bir sipariş aldıklarını belirtirken, dükkanın diğer ortaklarından Rafael Kanfi'nin eşi Serena Kanfi, "Misafirleri varsa bir seferde 3-4 kilo dondurma alırlardı" dedi. 
DÜKKANIN İŞLERİ AÇILDI
Bir kilo dondurmayı yaklaşık 20 dolardan sattıklarını belirten Serena Kanfi, Netanyahu ailesinin özellikle yaz aylarında sık sık sorbe ve yoğurtlu dondurma siparişi verdiğini ifade etti. 
NETANYAHU SİPARİŞİ KESTİ
Haberlerin ardından özellikle yerel basın mensuplarının büyük ilgi gösterdiği dükkanı görmek için kilometrelerce uzaklıktan müşteriler geldiği bildirildi. Serena Kanfi, dükkanın cirosunun son birkaç gün içinde üç katına çıktığını söylerken, Netanyahu'nun konutundan gelen siparişlerin kesildiğini belirtti. 
"EKMEK YOKSA DONDURMA YİYİN"
Netanyahu'ya yönelik en ilginç tepki İşçi Partisi lideri Shelly Yachimovich'ten geldi. 
"Marie Antoinette" göndermesi yapan Yachimovich, Facebook sayfasına, "Ekmek yoksa dondurma yiyin... Güler misin ağlar mısın?" diye yazdı.