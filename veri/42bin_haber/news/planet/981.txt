ABD'den vatandaşlarına Türkiye uyarısı
İstanbul'daki ABD Konsolosluğu, Amerikan vatandaşlarını ikinci bir bildirime kadar Türkiye'deki diplomatik misyonlarına gitmemeleri konusunda uyardı. Beyaz Saray'dan yapılan açıklamada ise saldırının arkasında kimin olduğunun şu aşamada bilinmediği belirtildi.
Konsolosluk açıklamasında, "Dışişleri Bakanlığı, Türkiye'ye giden ya da Türkiye'de kalan ABD vatandaşlarını olası şiddet olaylarına karşı teyakkuzda olmaları konusunda uyarmaktadır. Sıkıntı yaşanan bölgelere gitmemeleri ve kalabalık alanlardan uzak durmaları tavsiye edilir. Barışçıl niyetlerle gerçekleştirilen gösteriler bile çatışmaya dönebilir" denildi. 
Beyaz Saray sözcüsü Jay Carney, Washington'da gazetecilere yaptığı açıklamada "terör saldırısı" olarak tanımladığı olayın arkasında kimin olduğunu şu aşamada bilmediklerini ifade etti. 
ABD Dışişleri Bakanlığı Sözcüsü Victoria Nuland ise TSİ 13.13'te gerçekleşen patlamanın bir terör saldırısı olduğunu doğrularken, "Türk polisiyle yakın işbirliği içindeki çalışmalarının sürdüğünü" açıkladı. 
ADANA ALARMA GEÇTİ
DHA'nın haberine göre, Ankaradaki patlamanın ardından, ABDnin Adana Konsolosluğu çevresinde de güvenlik önlemleri artırıldı. 
Adana-Ceyhan karayolu üzerindeki ABD Konsolosluğuna ek ekipler sevk edildi. Terörle Mücadele, Güvenlik ve Asayiş şubelerinden gönderilen ekipler, konsolosluk binasının çevresine yerleştirildi. Resmi ekiplerin yanı sıra çelik yelekli sivil polislerin de ellerinde uzun namlulu silah olması dikkat çekti.