Clinton'dan buruk veda
Dört yıldır sürdürdüğü ABD Dışişleri Bakanlığı görevinin son gününde Ankara'daki büyükelçilik saldırısıyla sarsılan Hillary Clinton, duygu yüklü bir törenle veda etti. 21 Ocak 2009'da üstlenip 1 Şubat 2013'te devrettiği görev, Clinton'dan fiziksel anlamda da çok şey götürdü.
Bakanlık binasının girişindeki törende alanı dolduran yüzlerce çalışana hitap eden Clinton, veda konuşmasının ardından alkışlar eşliğinde binadan ayrıldı. 
CLINTON BÖYLE VEDA ETTİ / FOTO GALERİ 
FOTOĞRAFLARLA HILLARY CLINTON 
Medyanın da yoğun ilgi gösterdiği törende Clinton, veda konuşmasını yapması için ABD Dışişleri Bakan Yardımcısı William Burns tarafından takdim edildi. 
Çalışanlar tarafından açılan, Teşekkür ederiz yazılı pankartın yanında konuşan Clinton, ABD'nin Ankara Büyükelçiliği girişinde meydana gelen patlamaya da değindi. 
Çok karmaşık ve hatta tehlikeli bir zamanda yaşadıklarına işaret eden Clinton, Daha bugün de yine gördük ki Ankara'daki büyükelçiliğimiz saldırıya uğradı ve bir çalışanımızı kaybettik, yaralananlar oldu dedi. 
Clinton, olayla ilgili ABD'nin Ankara Büyükelçisi Francis Ricciardone ve ekibinin yanı sıra Dışişleri Bakanı Ahmet Davutoğlu ile de görüştüğünü aktararak, Onlara, bağlılıklarına ve fedakarlıklarına ne kadar değer verdiğimizi söyledim ifadesini kullandı.

"DAHA İYİMSERİM"
Dışişleri Bakanlığı'nda dört yılı aşkın süredir görev yapmaktan onur duyduğunu, bunun kendisi açısından harika bir deneyim olduğunu vurgulayan Clinton, Bu binaya dört yıl önce Dışişleri Bakanı olarak geldiğimde ve sıcak bir biçimde karşılandığımda, burasının gerçekten özel bir anlam taşıdığını, Dışişleri Bakanlığı ve USAID'e (ABD Uluslararası Kalkınma Ajansı) liderlik etme onurunun eşsiz, heyecan verici ve zorluklarla dolu olacağını biliyordum. Tüm bunların hepsi, hatta daha da fazlası oldu diye konuştu. 
Clinton, sözlerine şöyle devam etti:  
Washington'da, dünya genelinde ve uçaklarda saatlerce vakit geçirdiklerime ne kadar minnettar olduğumu anlatamam. Diplomasiyi ve kalkınmayı ilerletme, hepimizin çok sevdiği ülkeye hizmet etme, ABD'nin karşılaştığı zorlukları, tehditleri ve fırsatları kavrama ve Amerika'nın güvenli olması, çıkarlarımızın desteklenmesi ve değerlerimizin saygı görmesini sağlamak için tüm kalbimiz ve gücümüzle çalışma adına icra ettiğimiz işlerden gurur duyuyorum. 
 Clinton'ın halefi John Kerry ise Kongre'deki törende yemin ederek resmen görevine başladı. 
Clinton, 21'inci yüzyıla ait olması için çalıştıkları dünyayı gelecekte birçok zorluğun beklediğinin farkında olduğunu belirterek, Ancak dört yıl öncesine göre bugün daha iyimserim. Çünkü her geçen gün, diplomatlarımızın ve kalkınma uzmanlarımızın, bu yüzyılın sadece ABD'nin değil, başta gençler olmak üzere tüm dünyanın son derece hak ettiği türden barış, ilerleme ve refahı getirmesine yardımcı olmak için yaptıkları çok sayıda katkıları gördüm diye konuştu.

KALABALIK BİR GRUP UĞURLADI
ABD Dışişleri Bakanı olmaktan çok büyük bir gurur duyduğunu ifade eden Clinton, özetle şunları kaydetti:  
Hepinizi özleyeceğim. Hepinizin neler yaptığını merak edeceğim. Çünkü şunu biliyorum ki sizin her geçen günkü çabalarınız sayesinde, gerçek bir farklılık yaratıyoruz. Ama bu bakanlığı kendimden emin, oluşturduğumuz gidişattan emin şekilde bırakıyorum. Dolayısıyla sizin burada yapmaya devam ettiğiniz çalışmaların uzaktan savunucusu olacağım. Çok sayıda kişiye hoşçakal demem ve bu harika ekibin bir parçası olarak devam edemeyecek olmam nedeniyle bu hafta benim için çok zorlu geçti. Ancak ülkemizi ve dünyayı daha güçlü, daha adil ve daha iyi hale getirmenin yollarını geliştirmede birbirimize katkıda bulunma şansına erişmiş olmaktan dolayı çok minnettarım. 
Clinton, bakanlık çalışanlarından, kendisine gösterdikleri bağlılığı yeni Dışişleri Bakanı John Kerry için de göstermeleri, ABD Başkanı Barack Obama ve ülkeye aynı profesyonellik düzeyi ve bağlılıkla hizmet etmeye devam etmelerini beklediğini dile getirdi. 
Son sözleri olarak, tüm çalışanlara en iyi dileklerini sunan Clinton, Dev bir ailenin parçası olarak, hem hizmet hem liderlik etme onurunu yaşadığım yaklaşık 70 bin kişiyi düşünerek ayrılıyorum ve umuyorum ki kendinizin, benim ve ülkemizin gurur duyacağı işler yapmaya devam edeceksiniz dedi. 
Clinton'ı konuşmasının ardından bakanlık çıkışına çok kalabalık bir grup uğurladı. Clinton, binadan alkışlar eşliğinde çıktı.