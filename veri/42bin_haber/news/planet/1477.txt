ABD Dışişleri Bakanı Kerry'nin ilk durağı Londra
ABD Dışişleri Bakanı John Kerry bugün Avrupa, Türkiye ve Ortadoğu'yu kapsayan ziyaretleri çerçevesinde İngiltere'nin başkenti Londra'da temaslarda bulunacak.
Kerry, turunun ilk ayağı olan Londra'da İngiltere Başbakanı David Cameron ve Dışişleri Bakanı William Hague ile görüşecek. 
Görüşmelerde Suriye'deki durum ve Ortadoğu barış süreci konuları başta olmak üzere, Falkland Adaları'nda gelecek ay yapılacak referandumun da ele alınması bekleniyor. ABD, İngiltere'nin adalardaki kontrolünü tanıyor ancak bağımsızlığı konusunda tarafsız olduğunu ifade ediyor.  
Kerry'nin ABD Dışişleri Bakanı olarak çıktığı ilk yurtdışı ziyaretleri çerçevesinde İngiltere'nin yanı sıra, sırasıyla Almanya, Fransa, İtalya, Türkiye, Mısır, Suudi Arabistan, Birleşik Arap Emirlikleri ve Katar'da temaslarda bulunması öngörülüyor.