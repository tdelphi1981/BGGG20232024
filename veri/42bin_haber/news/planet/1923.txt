İran'ın bir yılı daha var
Gelecek Çarşamba üç günlük ziyaret için İsrail'e gidecek olan ABD Başkanı Barack Obama, İran'ın nükleer silah geliştirmesine yaklaşık bir yıl olduğunu ve ülkesinin, bunu önlemek için gücü dahilinde her şeyi yapmaya kendini adamış olmayı sürdürdüğünü belirtti.
Obama, İsrail'in Channel 2 televizyonunda yayınlanan özel röportajda,  İran'ın nükleer programı konusunda hala güç kullanmak yerine diplomasiyi tercih ettiğini, öte yandan nükleer bir İran'ın kırmızı hat olduğunu ve bunu durdurmak için bütün seçeneklerin masada bulunduğunu vurguladı. 
 İran'ın gerçekten nükleer bir silah geliştirmesinin bir yıl kadar süre alacağını düşündüklerini dile getiren Obama, İsrail Başbakanı Binyamin Netanyahu ile görüş alışverişinde bulunduğunda, bu konuda son birkaç yıldır yaptığı gibi, mesajının aynı olacağını bildirdi. 
Söz konusu mesajını, Bu sorunu diplomatik yollarla halledebilirsek,  daha kalıcı bir çözüm olur. Ama çözemezsek tüm seçenekleri masada tutmayı sürdüreceğim sözleriyle aktaran Obama, herkesin çıkarına bir diplomatik çözüme yönelik sürenin sonsuz olmadığını, İranlıların, mevcut yolda gitmeyi sürdürürlerse bunun ağır bedeli olacağının farkına vardıklarını düşündüğünü ifade etti. 
Obama, nükleer bir İran'ın, Dünya ile ABD'nin ulusal güvenlik çıkarları için tehlikeli olacağını belirtti. ABD Başkanı ayrıca İsraillilerle Filistinlileri barış görüşmelerine devam etmeye çağırdı. 
Obama, İsrail'in serbest bırakılması için baskı yaptığı, casusluk suçundan 28 yıldır hapis yatan Jonathan Pollard'ı cezaevinden çıkarmayı henüz planlamadıklarını da kaydetti. 
 