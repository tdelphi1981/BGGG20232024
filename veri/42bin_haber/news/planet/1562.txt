İlhan Mansız'ın buz pateni rüyası Guardian'da
Milli takım ve Beşiktaş'ın eski yıldızlarından İlhan Mansız'ın bir televizyon programıyla başlayıp, Soçi'de yapılacak kış olimpiyatlarına kadar uzanabilecek buz pateni kariyeri Guardian gazetesine haber oldu.
James Riach imzalı haberde, İlhan Mansız'ın 2002 Dünya Kupası'nda milli takım tarihinin en önemli golünü attığı hatırlatılıyor. 
'Bu çoğu profesyonel sporcu için kariyerde zirve anlamına gelir, ama Mansız'ın önünde bu kez daha büyük bir mücadele var" denilen haberde, İlhan Mansız'ın bu kez 2014 Kış Olimpiyatları'nda Türkiye'yi buz pateninde çiftler klasmanında temsil etmeye hazırlandığı söyleniyor. 
Guardian daha sonra Mansız'ın futbol kariyerinin 2007'de Münih'te geçirdiği kazayla sona erdiğini ve kazanın ardından Mansız'ın televizyonda yayımlanan Buzda Dans programına katıldığını hatırlatıyor. 
Mansız'ın programdaki dans eşi ve eğitmeni Olga Bestandigova'yla birlikte olmaya yaşamaya başladığı ve programı birincilikle tamamladıkları belirtiliyor.
Şimdi de çiftin Amerika'da olimpiyatlara hazırlandığı kaydediliyor. 
'Potansiyeli Olga gördü'
İlhan Mansız "Program sırasında bendeki potansiyeli gören Olga'ydı. Futboldan sonra ikinci bir spor kariyerine başlamak istiyordum. Ama buz pateni yapacağıma rüyamda görsem inanmazdım" diyor. 
Mansız olimpiyatlarda altın madalya almayı beklemediklerini ancak Olimpiyatlar'ın bir parçası olmanın, kendisi için çok daha fazla şey ifade ettiğini belirtiyor ve "Mesele aynı zamanda insanlara yaşınız, durumunuz ne olursa olsun inanırlarsa ve çok çalışırlarsa hayallerine ulaşabilecekleri mesajını vermek" diye konuşuyor. 
32 yaşına gelene dek buzun üzerine bile çıkmadığını belirten Mansız, hem Dünya Kupası'nda, hem de Kış Olimpiyatları'nda yer alan ilk sporcu olabileceğini belirtiyor. 
Mansız, olimpiyatlarda yarışmaya hak kazanabilmek için şanslarını Almanya'daki bir turnuvada deneyeceklerini söylüyor. 
Mansız'ın hayat ve dans arkadaşı Olga Bestandigova ise, Mansız'la ilk buluştuklarında bir futbolcuyla eşleştirilme konusunda şüpheleri olduğunu söylüyor.  
Bestandigova Mansız'la tanışmadan önce "Ben futbolcuların aptal olduklarını, sahada koşturup topa vurmaktan başka bir şey bilmediklerini düşünürdüm" diyor. Guardian'ın haberi, "Belki Jane Turvill ve Cristopher Dean'in Türk versiyonları olmayabilirler ama, Soçi'de yarışmaya hak kazanırlarsa, eşsiz bir başarı yakalamış olacaklar" yorumuyla sona eriyor.