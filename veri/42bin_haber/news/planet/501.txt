Hakkında tutuklama kararı olan kadına Ankara'da hediye verildi
Tunus'la Türkiye arasında, devrik diktatör Zeynel Abidin Bin Ali döneminin etkin isimlerinden biri olan, Saida Agrebi nedeniyle diplomatik kriz çıktı.
Halen Dünya Aile Örgütü'nün başkan yardımcılığını yapan Saida Agrebi hakkında, Bin Ali dönemindeki yolsuzluklara karıştığı iddiasıyla Tunus'un yeni hükümeti uluslararası yakalama kararı çıkartmıştı.  
Agrebi, 2 Ocak'ta Ankara'da gerçekleştirilen ve Başbakan Recep Tayyip Erdoğan ile Eşi Emine Erdoğan'ın da katıldığı, Uluslararası Aile ve Sosyal Politikalar Zirvesi'ne katıldı. 
Zirve, Aile ve Sosyal Politikalar Bakanlığı tarafından düzenlendi. Zirve sırasında "Aile Büyük Ödülleri" de dağıtıldı.  
Zirvedekiler arasında Dünya Aile Örgütü de vardı.  
Dünya Aile Örgütü adına da törende katılımcı hediyesi, başkan yardımcısı sıfatıyla Saida Agrebi aldı.  
  BANGLADEŞLE GULAM AZZAM KRİZİ  
TUNUS: YAKALAYIP, İADE EDİN
 Ancak Agrebi'nin Türkiye'de ödül alması, üstelik Başbakan Erdoğan'la aynı karede yer alması üzerine Tunus hükümeti sert tepki gösterdi.  
Tunus haber sitesi "Tunivisions"'un haberine göre, Tunus Dışişleri Bakanlığı Agrebi hakkında "uluslararası yakalama emri" olduğunu vurguladı ve kendisinin "yakalanarak, Tunus'a iade edilmesini" istedi. Bu amaçla, Tunus Interpol birimi, Türkiye'deki muhattaplarına acil koduyla, Agrebi hakkında alınmış olan "2 Ocak 2012 tarihli uluslararası yakalama emrini" iletti.  
Aynı habere göre Ankara'daki zirveye katılan Tunus heyeti de Agrebi'ye ödül verilmesini protesto etmek için, toplantıyı terk etti.  
Agrebi'nin, Bin Ali döneminde Tunus'ta "Tunuslu Anneler Örgütü" başkanlığını yürütmekte olduğu ve rejimin etkin isimlerinden biri olduğu da haberde yer aldı.  
AGREBİ KİMDİR?
Bin Ali rejiminin devrilmesi ardından Tunustan kaçan Saida Agrebi hakkında 15 Ağustos 2011 tarihinde uluslararası yakalama emri çıkarılmıştı.  
1992 yılında kurduğu Tunus Anneler Örgütü bünyesinde yolsuzluk yapmakla suçlanan Agrebi, yakalama emri çıkarılmasından 15 gün önce (30 Temmuz) Fransaya gitmek üzere ülkeden kaçmıştı.  
12 Mart 2012de Paristeki Charles-de-Gaulle havaalanında tutuklanan Agrebi, adli kontrol altında serbest bırakılmıştı. Agrebi, Bin Ali'nin eşi Leila Trabelsi ile olan yakın arkadaşlığı ile de biliniyor.