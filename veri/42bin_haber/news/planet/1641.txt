Mucize bebek hayata tutunamadı
New Yorkun Brooklyn bölgesinde yaşayan Nathan Glauber 6 aylık hamile eşi Raizi Glauber'ın rahatsızlanması üzerine evlerine araç çağırdı. Gece yarısından sonra hastaneye doğru yola koyulan Hasidik (Ortodoks Yahudi) çift, yanlarından geçen sedan bir otomobilin çarpması sonucu hayatını kaybetti.
İkisi de 21 yaşında olan Glauber çiftinin bebekleri ise doktorların yoğun çabası sayesinde prematüre olarak dünyaya geldi.  
Raizy ve Nathan Glauberın Brooklyn'deki cenaze törenine yüzlerce kişi katılırken, anne ve babasını doğduğu gün kaybeden erkek bebeğin bakımını aile üyeleri üstlendi. Bebeğin, çocuklarından geriye kalan bir hediye olduğunu ifade eden aile onu sevgiyle yetiştireceklerini belirtti. 
HAYATA TUTUNAMADI
Ancak sezaryenle doğumu gerçekleştirilen bebek aradan geçen saatler içinde yaşadığı ciddi solunum problemini atlatamadı. Ailenin bağlı olduğu cemaatten Isaac Abraham isimli kişi durumu kritik olan bebeğin bugün sabah saatlerinde hayatını kaybettiğini açıkladı.    
Dün gece gerçekleşen kazada hatanın hangi tarafta olduğu henüz belirlenemezken polis olayı araştırmaya devam ediyor.