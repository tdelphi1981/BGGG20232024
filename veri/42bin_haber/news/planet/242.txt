Gazze'de ateşkes ihlali
İsrail askerlerinin Gazze'nin güneyindeki Han Yunus kentinde Filistinli çiftçilere ateş açtığı bildirildi. Açılan ateşte bir kişi ölürken, 10 kişi de yaralandı.
Anadolu Ajansı'na konuşan Gazze'deki Filistin Hükümeti sağlık bakanlığı Sözcüsü Eşref el Kudra,İsrail askerleri Han Yunus kentinin doğusunda sınıra yaklaştıkları gerekçesiyle bir grup çiftçiye ateş açtı. Açılan ateşte 20 yaşındaki Enver Kıdeh isimli bir Filistinli öldü, 10 kişi yaralandı dedi. 
İSRAİLLİLER ATEŞKESE KARŞI 
İsrail'de yapılan ve sonuçları bugün yayınlanan bir kamuoyu araştırması, İsraillilerin Hamas ile yapılan ateşkesten memnun olmadığını ortaya çıkardı. 
Kamuoyu araştırma şirketi Maagar Mohot'un Hamas ile Çarşamba akşamı yapılan ateşkesin ardından yaptığı ankete göre, İsrailli katılımcıların yüzde 49'u hükümetin saldırıları sona erdirmekle hata ettiği görüşünü savundu. Katılımcıların, Gazze'deki Filistinlilere yönelik İsrail saldırılarının sürmesi gerektiğini söylediği belirtildi. 
Araştırmaya katılanların yüzde 31'i hükümetin ateşkes kararını desteklerken, yüzde 20'sinin ise bu konuda fikir belirtmediği bildirildi. 
Araştırma ayrıca, İsrail Başbakanı ve Likud Partisi Lideri Binyamin Netanyahu ve aşırı milliyetçi Yisrael Beiteinu (İsrail Evimiz) Partisi'nin Gazze'ye yönelik operasyonun ardından destek kaybettiğini, ancak partinin kemikleşmiş oylarının 22 Ocak'ta yapılacak seçimlerde yeni hükümeti kurmaya yeterli olduğunu ortaya çıkardı. 
İsrail'deki 503 katılımcının verdiği cevaplar baz alınarak yapılan kamuoyu araştırmasında hata payı yüzde 4.5 olarak açıklandı.