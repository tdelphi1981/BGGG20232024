Bulgaristan'da hükümet istifa kararı aldı
Yüksek elektrik faturaları nedeniyle başlayan protestoların hükümet karşıtı gösterilere dönüştüğü Bulgaristan'da hükümet istifa kararı aldı. Bulgaristan Başbakanı Boyko Borisov, hükümetinin bugün öğleden sonra istifasını sunacağını açıkladı.
Borisov, parlamentoda yaptığı konuşmada, yaklaşık iki haftadır her gün süren protestolar üzerine kabinede değişiklik yapmaktan vazgeçtiğini belirterek, "Bundan sonra atılabilecek en mantıklı adım erken seçim olacak" dedi. 
Olaylardan duyduğu rahatsızlığı dile getiren Borisov, son dört yıldır ellerinden geleni yaptıklarını söyledi. 
Bulgaristan'da yaklaşık iki hafta önce astronomik elektrik faturalarına karşı başlayan protestolar, hükümet karşıtı kitlesel gösterilere dönüşmüştü.