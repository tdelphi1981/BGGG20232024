Türk hukuk heyeti Gazze'de delil toplayacak
Uluslararası Hukukçular Birliği avukatlarından oluşan Türk hukuk heyeti, İsrail'in Gazze'de işlediği suçlara ait delilleri toplamak üzere Gazze'ye gitti.
Uluslararası Hukukçular Birliği Yönetim Kurulu üyesi 7 Türk, 2 Mısırlı ve 1 Suudi Arabistanlı toplam 10 avukattan oluşan ve başkanlığını Birliğin Genel Sekreteri Necati Ceylan'ın yaptığı heyet, 2 gün boyunca Gazze'de incelemelerde bulunacak. 
Yeni Yüzyıl Üniversitesi Hukuk Fakültesi Dekanı ve Anadolu Ajansı (AA) Yönetim Kurulu Üyesi Prof. Dr. Refik Korkusuz, AA muhabirine yaptığı açıklamada, heyetin İsrail'in Gazze'deki suç ve ihlallerini belgelemek amacıyla Gazze'ye geldiğini söyledi. 
Prof. Dr. Korkusuz, yeterli ve ikna edici delil bulmaları halinde bu suçları işleyenler hakkında yasal işlem başlatacaklarını ve Türkiye'ye döndüklerinde yetkili mercilere sunmak üzere kapsamlı bir rapor hazırlayacaklarını belirtti. 
Türk halkının her zaman Filistin davasına sahip çıktığını, Mavi Marmara hadisesinin de bunun en güzel delili olduğunu kaydeden Prof. Dr. Korkusuz, Mavi Marmara gemisine düzenlenen saldırıda ölen 9 Türk'ten 2'sini tanıyordum. Biri de çocukluk arkadaşımdı. Bu durum, uluslararası hukuk kurumlarının kabul edebileceği bir suç değildir dedi. 
Türk heyeti Gazze'deki temasları kapsamında Adalet Bakanlığı'nı, Filistin Yasama Meclisi'ni ve Mavi Marmara'da hayatını kaybedenler için dikilen anıtı ziyaret etti. 
İsrail, 14 Kasım 2012'de Hamas'ın askeri kanadı İzzeddin el-Kassam Tugayları Komutanı Ahmet el-Caberi'ye düzenlediği suikastla Gazze'ye yönelik 'Bulut Sütunu' adını verdiği hava ve deniz saldırıları başlatmıştı. İsrail, 8 gün süren saldırıların ardından Filistinli gruplarla anlaşmaya vararak 21 Kasım'da ateşkes ilan etmişti. İsrail, buna rağmen birçok kez ateşkes anlaşmasını ihlal etmişti. 
Gazze'deki Filistin hükümeti, İsrail'in 8 gün süren son Gazze saldırılarında, ölü sayısının 190'a yükseldiğini duyurmuştu. İsrail'in Gazze'de bin 500'den fazla yeri hedef aldığı saldırılarda, yaklaşık bin 500 kişi de yaralanmıştı.