Kıbrısı karıştıran uyanık gelinlikçi
Kıbrıs Rum Yönetimi'nde 17 Şubatta yapılacak başkanlık seçimlerinin gedikli bağımsız adayı, rekortmen gelinlik üreticisi Andreas Efstratiou, oy pusulasında Guinness Rekorlar Kitabının amblemini kullanınca uluslararası krize neden oldu. Kanada merkezli yayıncının itirazı üzerine tüm pusulalar çöpe gitti.
Beş yılda bir yapılan başkanlık seçimlerine üç dönemdir aday olan Efstratiounun seçimlerdeki tek hedefi kendi reklamını yapmak. 2003 seçimlerinde 606, 2008 seçimlerinde de 713 oy alan Efstratiou, bu yılki seçimlere de aynı amaçla aday oldu.  
95 BİN LİRA HEBA OLDU 
Rum İçişleri Bakanlığına Efstratiounun pusulada Guinness amblemini izinsiz kullandığı yönünde önceki gün ihbar geldi. Rum yetkililerin danıştığı Guinness, 2008 seçimlerde de bunu yaptı, şikâyet ettik. Tekrarlandıysa dava açarız diye yanıt gönderdi. Dünya rekortmeni sloganıyla seçime giren Efstratiou yüzünden krizdeki ülke, 40 bin euro (95 bin TL) masraf edilen 575 bin adet pusulayı imha etti. Efstratiou mahkemeye itiraz edeceğini açıkladı, ama tüm masrafı ödemek zorunda kalabilir.  
 
GUINNESS'İ PİŞMAN ETTİ
Güney Kıbrısta Baf kentinde gelinlikçi mağazası bulunan Rum aday, 2007de 1364 metre uzunluğunda dünyanın en uzun kuyruklu gelinliğini yaparak Guinness Rekorlar Kitabına girdi. Rekor 2009da 2 bin 488 metrelik gelinlik yapan Hollandalı bir sanatçıya geçti. Efstratiou, Guinness amblemiyle skandal yaratarak bu yıl da reklamını yapmayı başardı.