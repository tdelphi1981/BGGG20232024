''Süper Dünya'' bulundu
Dünya'nın 7 katı büyüklüğünde Süper Dünya bulundu.
Bilim adamları, Dünya'dan 42 ışık yılı uzakta bulunan cüce bir yıldızın yörüngesinde Süper Dünya keşfetti. 
"Astronomy & Astrophysics" dergisinde yayımlanan araştırmaya göre, Pictor (Ressam) Takımyıldızı'nda yer alan Süper-Dünya, Dünya'nın 7 katı büyüklüğünde. 
Araştırmayı yöneten İngiltere'deki Hertfordshire Üniversitesi'nden Mikko Tuomi ile Almanya'daki Goettingen Üniversitesi'nden Guillem Anglada-Escude, 2008 yılında keşfedilen ve "HD 40307" adı verilen cüce yıldızın yörüngesinde 6 gezegenin bulunduğunu söyledi. 
HD 40307'nin en uzağında bulunan Süper-Dünya, yörüngedeki dönüşünü 320 günde tamamlıyor. Cüce yıldıza çok yakın olan diğer 5 gezegen ise çok sıcak olduğu için su barındırma olasılığı taşımıyor. 
Tuomi, HD 40307'nin yörüngesindeki gezegen sisteminin Güneş Sistemi'nden oldukça farklı bir yapıya sahip olduğunu belirtti. 
Kayalık bir yapıya sahip Süper-Dünya'nın da içinde bulunduğu gezegen sistemi, Şili'de bulunan La Silla Gözlemevi'ndeki Gezegen Avcısı (Harps) Teleskobu aracılığıyla elde edilen verilerin yeniden analiz edilmesiyle ortaya çıkarıldı. 
Güneş Sistemi'nin ötesindeki gezegenler, yörüngesinde bulundukları yıldızlardan gelen ışığı yerçekimleri ile yansıtmaları sayesinde belirleniyor. 
Bilim adamları, HD 40307 cüce yıldızının altıncı gezegenini bulmak için gezegenin yerçekimi ile yıldızdan aldığı ışık ve yıldız aktivitesinin etkileri arasındaki karmaşık ayrımı analiz etti. 
Tuomi, bileşimi henüz bilinmeyen Süper-Dünya'nın, HD 40307 yıldızından, Dünya'nın Güneş'ten aldığı ışının yüzde 62'sini aldığını belirlediklerini sözlerine ekledi.