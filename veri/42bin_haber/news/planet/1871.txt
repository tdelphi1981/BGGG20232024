Mumyalarda kalp krizine rastlandı
Yapılan yeni bir çalışma modern zaman hastalığı olarak bilinen kalp krizinin eski insanlarda da oldukça yaygın olduğunu ortaya koydu.
Dört farklı antik dönemden kalma 137 mumyaya uygulanan bilgisayarlı tomografi sonuçlarında, mumyaların yaklaşık üçte birinde kalp ve damar hastalıklarına rastlandı. 
Mısır, Peru, Güneybatı Amerika ve Alaska'nın Aleutian Adaları'nda bulunan mumyaları inceleyen bilim insanları, 47 mumyada damar içinde kireçlenme belirledi. 
Damar sertliğine rastlanan mumyaların çok büyük bir kısımın yaşlı kişilere ait olduğuna işaret eden araştırmacılar, bu kişilerin ölümüne herhangi bir kalp rahatsızlığının yol açıp açmadığının ise bilinmediğini belirtti. 
ŞAŞIRTICI 
Modern zaman beslenme şekli ve yaşam tarzıyla yüksek oranda ilişkilendirilen bu tip hastalıkların eski çağlarda yaşamış insanlarda da görülmesi bilim insanlarının beklemediği bir sonuç oldu. 
Araştırmayı yöneten Kansas'taki Saint Luke's Orta Amerika Kalp Araştırmaları Enstitüsü'nden Prof. Randallm Thompson, "Dünyanın farklı yerlerinde yaşamış, birbirinden farklı kültürlerden gelen, tamamen farklı yaşam biçimleri ve yeme-içme alışkanlıklarına sahip bu kişilerin hepsinde aynı rahatsızlığa rastlamak, son derece ilginç" dedi.