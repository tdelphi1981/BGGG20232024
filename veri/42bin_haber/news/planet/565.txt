Pakistan'da kıyamet günü: 117 ölü
Pakistan'da dün Şiileri hedef alan saldırılarda 117 kişinin öldüğü bildirildi. Pakistan'ı kan gölüne çeviren saldırılar sonrası karşılaşılan tabloyu anlatan bir polis yetkilisi, "Kıyamet günü gibiydi. Her yerde cesetler vardı" ifadesini kullandı.
Pakistan'ın güneybatısındaki Belucistan'ın başkenti Ketta'da art arda düzenlenen bombalı ve intihar saldırılarında ölenlerin sayısı ise 95 olarak açıklandı. 
Ülkenin kuzeybatısındaki Svat'ın Mingora kentinde dini bir toplantı sırasında düzenlenen intihar saldırısında 22 kişi ölmüş, 70'den fazla kişi yaralanmıştı. 
Pakistan'da "kanlı gün" olarak kayıtlara geçen Perşembe günü düzenlenen saldırılarda yaralanan 270'den fazla kişi de hastahanelerde tedavi altında bulunuyor. 
"Kıyamet günü gibiydi. Her yerde cesetler vardı" diyen polis yetkilisi Zubeyir Mahmud, saldırıda hayatını kaybedenlerin çoğunluğunun Şii Hazaralar olduğuna dikkati çekti. 
Dokuz polisin hayatını kaybettiği, 10 askerin de yaralandığı saldırılarda onlarca ev, iş yeri ve araç ağır hasar gördü. Saldırının sorumluluğunu ayrılıkçı Leşker-i Cengavi örgütü üstlendi. 
ÜÇ GÜN YAS
Bu arada, Pakistan hükümeti saldırıyı ağır bir dille kınadı, hükümet eyalet genelinde üç gün yas ilan etti. 
Ülkenin coğrafi olarak en büyük, yer altı kaynakları bakımından en zengin ve en geri kalmış eyaleti Belucistan yıllardan beri ayrılıkçı, milliyetçi ve aşırılık yanlısı saldırılar ile mezhep çatışmalarına sahne oluyor.