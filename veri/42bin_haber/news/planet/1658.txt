HIV virüsü taşıyan bebek nasıl tedavi edildi?
Amerika Birleşik Devletleri'nde doktorlar, tıp tarihinde ilk kez, HIV virüsü ile doğan bir bebeği iyileştirmeyi başardılar.
 
Başarının, bebeğe çok erken aşamada yüksek dozda antiretroviral ilaçla müdahale edilmesi sayesinde sağlandığı düşünülüyor. 
Mississippi'de doğan bebek, şu anda 2.5 yaşında ve bir yıldır ilaç kullanmadığı halde hastalık belirtisi göstermiyor. 
Tedavinin diğer çocuklarda da aynı etkiyi gösterip göstermeyeceğinin anlaşılabilmesi için daha fazla denenmesi gerekiyor. 
Ancak sonuçlar ilk defa, HIV virüsü ile doğan çocukların çok erken müdahale halinde, iyileştirilebileceğini göstermiş oldu. 
Ortadan kaybolmuş
Koruma amacıyla adı ve cinsiyeti açıklanmayan çocuk Mississippili. 
Doktorlar, annesinin HIV taşıdığı tespit edilen bebeğe HIV pozitif olma riski yüksek olduğundan, henüz 30 saatlik iken yüksek dozda antiretroviral ilaç tedavisi başlatmışlar. 
Çocuk 18 aylık oluncaya kadar bu tedavi devam etmiş. 
Ama çocuk ve annesi 5 ay boyunca ortadan kaybolunca, doktorlar da endişelenmeye başlamışlar. 
Aradan beş ay geçmiş ve 5 ay sonra bu süre içinde hiç ilaç kullanmamış olan bebek yeniden tedavi merkezine getirildiğinde karşılaştıkları sonuçlara inanamamışlar. Çünkü bebekte hiç virüs bulunamamış. 
Neden başarılı oldu?
ABD'deki AIDS Araştırmaları Vakfı'ndan Ruina Johnston şöyle açıklıyor: 
"Normal olarak HIV pozitif riski taşıyan çocuklar profilaktik antiretroviral ilaçla tedaviye alınıyor. Oysa burada çocuğa standart tedaviye göre çok daha yüksek bir doz ilaç, çok daha erken bir aşamada veriliyor. 
"Muhtemelen bu yüzden, HIV virüsü, bebeğin vücudunda virüs rezervleri kuramadan yok edilmiş oldu. Bir kere oluştuktan sonra yok edilmesi çok zor olan şey bu rezervler. Onlar oluşmadan müdahale edilirse anti retroviral ilaçların virüsle baş edebildiği anlaşılıyor. " 
Gerçekten de erken müdahalenin kritik önem taşıdığını söyleyen doktorlar, ilaçların iki etkisi olduğunu söylüyor. 
Antiretroviral ilaç, önce virüsün çoğalmak suretiyle kısa ömürlü aktif hücreler üretmesini engelliyor. Ama daha önemlisi CD4 adı da verilen uzun ömürlü alyuvar hücrelerini etkilemesini önlüyor. 
Bu hücreler bir kez virüsü alırsa, HIV virüsünü yıllarca barındıran ve üreten gizli rezervler gibi işlev görüyor. 
İşte bu yüzden tedavinin daha büyük bebeklerde ve daha geç müdahale halinde sonuç getirmeyeceği düşünülüyor. 
'İşlevsel tedavi'
Tedavinin sonuçlarını, Baltimore'da Johns Hopkins Üniversitesi'nde virolog Dr Deborah Persaud, Atlanta'da Retrovirüsler ve Fırsatçı Enfeksiyonlar Konferansı'nda sundu. 
Persaud, "Bu HIV'nin çocuklarda potansiyel olarak tedavi edilebilir olduğunun bir kanıtı" dedi. 
İlk başarılı HIV tedavisi, 2007 yılında Timothy Ray Brown'a uygulanmıştı. 
Brown'un hastalığı, lösemi tedavisinde kullanılan, bağışıklık sisteminin yok edilmesi yöntemiyle ve HIV enfeksiyonuna direnen genetik mutasyona uğramış bir donör'den alınan kök hücre nakline dayanan bir tedavi sonucunda önlenebilmişti. 
Bu, uygulaması çok zor bir tedavi olduğundan, antiretroviral ilaçla tedavinin çok daha "işlevsel" ya da uygulanabilir bir tedavi olduğu söylenebilir. 
Sadece bu bebek mi?
Mississippi'deki bebek, çocuklarda HIV tedavisinde kullanılan tıklayın mevcut ilaçlarla iyileştirilen ilk hasta oldu.  
Ama acaba tedavinin başarısı ilaçtan ve erken müdahaleden ziyade, bebeğin bünyesine has özelliklerden kaynaklanıyor olabilir mi? 
Yani, bu tedavi sadece bu çocuğu iyileştirmiştir diyebilir miyiz? 
AIDS Araştırma Vakfı'ndan Dr Ruina Johnston, "Bunu düşünmemizi gerektirecek bir sebep yok şu anda. HIV virüsünü çok güçlü bir şekilde kontrol eden bünyelere has özellikler biliniyor. Bu bebekte böyle özellikler bulunduğuna dair işaret görülmüyor" diye yanıtlıyor. 
Bir yıldır temiz
Mississippi'de çocuğun bakımını sürdüren uzmanlardan Dr Hannah Gay, bir yıldır çocuğa yapılan en hassas testlerde bile, kanında virüse rastlanmadığını söylüyor. 
Dr Gay, bebeğin uzun ve sağlıklı bir yaşam sürme şansının çok yüksek olduğunu söylüyor ve bu yöntemin, annelerinden doğarken HIV virüsü alan diğer birçok bebekte de aynı sonucu verebileceğinden umutlu olduğunu vurguluyor. 
Varlıklı ülkelerde HIV taşıyan annelere uygulanan antiretroviral ilaç tedavisi ile, zaten kandaki virüs çok düşük düzeye indiriliyor ve çocuklara geçme oranında yüzde 98 oranında risk azaltıcı etki yaratılıyor. 
Ama gelişmekte olan ülkelerde antiretroviral ilaç tedavisine hala görece çok az kişi ulaşabiliyor ve HIV pozitif kadınların çocukları hala büyük riskle karşı karşıya.