Avustralya'ya gitmeye çalışan 98 Myanmarlı öldü
Tehlikeli bir deniz yolculuğuyla Avustralya'ya ulaşmaya çalışan Myanmarlı 130 göçmenin 98'i yolda öldüğü ve 3 haftadır aç olan 32 göçmenin de gemileri batmak üzereyken Sri Lanka deniz kuvvetleri tarafından kurtarıldığı açıklandı.
Sri Lanka Deniz Kuvvetleri'nden yapılan açıklamada, kurtarmanın adanın yaklaşık 250 deniz mili doğu kıyısında gerçekleştiği ve sağ kurtulanlara akut sıvı kaybı tedavisi yapıldığı belirtildi. 
Yerel balıkçı teknesi tarafından bilgilendirilen deniz kuvvetlerinin kurtardığı kişilerin denizde 21 gündür aç bir şekilde yaşam mücadelesi verdiği kaydedildi. 
Kurtulanlar, yerel basın kuruluşlarına verdikleri mülakatta, yolculuğun başında 130 kişi olduklarını ancak 98 kişinin yolda öldüğünü ve denize atıldığını anlattı.