İki kadın aslan saldırısında hayatını kaybetti
Biri Zimbabwe'de diğeri California'da iki kadın aslan saldırması sonucu yaşamını yitirdi.
ÇALILARIN ARASINDA SEVGİLİSİYLE SEVİŞEN KADINI ASLAN PARÇALADI
Afrika ülkelerinden Zimbabwede çalıların arasında sevgilisiyle sevişen bir yerli kadını aslanlar parçaladı. 
Devlet kontrolündaki Herald gazetesinin haberine göre, ülkenin kuzeyindeki Kariba kasabasına bağlı bir köy yakınlarındaki çalılıkta sevişen çifte gizlice yaklaşan bir aslan aniden saldırdı. 
Yırtıcı hayvan Sharai Mawera adlı genç kadını olay yerinde parçalayarak öldürürken, adı belirtilmeyen sevgilisi ise çıplak halde köye kadar kaçmayı başararak yardım istedi. 
Olay yerine gelen askerler genç kadının parçalanmış cesedini bulurken kadının boynunun kırılarak anında öldüğünü bildirdi. 
Yetkililer geçen hafta Zambezi nehrinin kenarında cesedi bulunan bir erkeğin de aynı aslan tarafından parçalanmış olabileceğini belirterek, hayvanın yakalanması için çalışma başlattı. 
VAHŞİ YAŞAM PARKINDA ASLAN SALDIRISI 
ABD'nin California eyaletindeki özel bir vahşi hayvan kampında, gönüllü olarak çalışan kadın stajyer, kafesine girdiği aslanın saldırması sonucu öldü. 
Cat Haven adlı tesisin kurucusu ve yetkili müdürü Dale Anderson yaptığı açıklamada 26 yaşındaki ismi açıklanmayan stajyerin aslan için ayrılmış özel bölmeye hayvanı beslemek için girdiğini tahmin ettiklerini ancak konuyla ilgili soruşturma başlattıklarını açıkladı. 
 Hayvan parkını işleten, Project Survival adlı kar amacı gütmeyen kuruluşun sözcüsü Tanya Osegueda, stajyerin Couscous isimli 4 yaşındaki bir Afrika aslanı tarafından öldürüldüğünü söyledi.
        
Fresno ilçesi Şerif bürosundan yapılan açıklamada da acil yardım çağrısı üzerine harekete geçen şerif yardımcılarının, stajyeri, Cat Haven parkındaki aslan için ayrılan bölmede ciddi şekilde yaralı olarak yatarken bulduğu belirtildi.
         
Özel bölmede stajyerin yanında bulunan aslanın önce bir park görevlisi yardımıyla uzaklaştırılmaya çalışıldığı kaydedilen açıklamada, bunda başarılı olunamaması üzerine şerif yardımcılarının aslanı vurarak öldürmek zorunda kaldığı bildirildi.
Açıklamada, yaralı stajyerin, şerif yardımcılarının özel bölmeye girmesinin hemen ardından olay yerinde hayatını kaybettiği belirtildi.
         
Fresno ilçesinin doğusunda, California'daki Sierra Nevada sıra dağlarının eteğindeki 40 hektarlık bir arazide kurulu Cat Haven vahşi hayvan parkı, kurulduğu 1993'ten beri Bengal kaplanları, Sibirya vaşakları, vaşaklar, jaguarlar ve çeşitli leopar türleri ile bölgeye has bir tür olan doru vaşaklarını barındırıyor.
        