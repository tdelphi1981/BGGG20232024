Popo davasında mutlu son
Almanya'da geçen ay "Miss Saksonya Anhalt" seçilen 23 yaşındaki sigortacı Juliane Seyffert, anonim olarak internette yayımlanan popo fotoğrafının kendisine ait olmadığının ortaya çıkmasıyla rahat nefes aldı.
Miss Germany güzellik yarışmasına yaşadığı Saksonya Anhalt Eyaleti'ni temsilen katılma hakkını kazanan Seyffert'in diskalifiye olmasını gerektiren popolu fotoğrafı çeken profesyonel fotoğrafçı Matthias Rücker, "Bu popo Juliane'ye ait değil" diyerek genç kadını rahatlattı.  
Rücker, tıpki Seyffert gibi yeminli ifade vererek, fotoğrafta yüzü koyun yatan kadının Saksonya Anhalt Güzeli olmadığını, fotoğrafın üzerindeki ismin ise internet ortamında karıştırılmış olabileceğini söyledi.  
KANITLAMAKTAN KURTULDU
Seyffert, bu açıklamayla güzellik yarışmasından diskalifiye edilme tehlikesini atlattı.  
Ayrıca yemin altında yalan ifade vermek fiilinden dolayı Alman Ceza Kanunu'nun 156'ncı maddesi gereği para veya üç yıla kadar hapis cezasına mahkum olmaktan da kurtulan Seyffert'in, mahkeme önünde fotoğraftaki poponun kendisine ait olmadığını kanıtlamasına gerek kalmadı.  
Anonim suç duyurusunu işleme koyan Halle Savcılığı'nın, takipsizlik kararı vererek dosyayı kapatması bekleniyor.  
Juliane Seyffert, 23 Şubat tarihinde Rust kentindeki "Avrupa Parkı" adlı eğlence parkında düzenlenecek finale hazırlanmak üzere, diğer adaylarla birlikte İspanya'nın Fuerteventura Adası'ndaki kampa uçtu. Almanya ise ortaya çıkan fotoğraftaki poponun sahibi merak ediyor.