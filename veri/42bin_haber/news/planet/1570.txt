Telepatik hayvanlar
ABDli ve Brezilyalı biliminsanları, hayvanlar arasında telepatik iletişimin sağlanabileceğini açıkladı.
ABD, Kuzey Carolinadaki Duke Üniversitesinden Profesör Miguel Nicolelis liderliğinde yapılan çalışmada, farklı iki kutuya konulan iki farenin beyinlerine mikroskobik elektrotlar yerleştirildi. Elektrotlar sayesinde bir farenin farklı kafesteki diğer fareye komutlar verebildiği görüldü. İlk kutuda bulunan kodlayıcı fare, fiziksel işaretleri takip ederek ulaştığı ödül yiyeceğinin nerede olduğu bilgisini, diğer kutuda bulunan kod çözücü fareye aktarıyor. Kod çözücü fare ise başka hiçbir yardımcı bilgi olmaksızın gelen bilgi sayesinde kendi kutusunda bulunan yiyeceğe ulaşıyor. Biliminsanları dönüm noktası olarak yorumladıkları çalışmayı, yalnızca beyin gücü kullanılarak iletişime geçilebileceğinin ispatı olarak görüyor.