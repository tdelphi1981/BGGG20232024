İran'dan altı maddelik Suriye planı
İran Dışişleri Bakanlığı altı maddelik bir "Suriye planı" hazırladı.
İran Dışişleri tarafından yapılan açıklamada, "Suriye gerçeklerinin yanı sıra, bazı ülkeler ve uluslararası kurumların daha önce sunulan planlarını da kapsadığı" belirtilen planın ayrıntıları şöyle:    
1- BM denetiminde silahlar susmalı: Şiddet ivedilikle durdurulsun. Hem Suriye hükümet güçleri, hem de muhalif silahlı gruplar, başta yerleşim bölgeleri olmak üzere, askeri hareketlerine derhal son versin, BM ile işbirliğine girsin. 
2- Çatışmalar durur durmaz, çatışma bölgelerindeki Suriye halkına ayrım gözetmeden insani yardım ulaştırılsın. Bu süreçte Suriye'ye yönelik ambargolar kaldırılsın, çatışmalar nedeniyle evlerinden ayrılan Suriyelilerin geri dönüşleri sağlansın.         
3- Çatışmaların sona ermesiyle eş zamanlı olarak, hem Suriye hükümeti, hem de ülkedeki tüm siyasi ve sosyal kesimlerin katılımıyla bir "ulusal barış komitesi kurulsun". Bu komite çerçevesinde gerçekleştirilecek diyaloglar çerçevesinde bir "ulusal geçiş hükümeti" oluşturulsun. Geçiş hükümeti, kurucu meclisin oluşturulması ve belirlenen takvim çerçevesinde cumhurbaşkanlığı seçimlerinin yapılmasını sağlasın.  
4- Barışçıl siyasi faaliyetleri tarafından Suriye hükümeti ya da muhalif gruplar tarafından tutuklanan tüm kişiler serbest bırakılsın. Şiddet eylemlerine katılanlar, mahkemelerce adil yargılamaya tabi olsun. 
5- Suriye'de yaşanan gelişmeler konusundaki gerçek dışı propaganda ve bilgilendirmelere derhal son verilsin. Tüm basın-yayın organlarına Suriye'de güvenli bir ortamda çalışabilme imkanı sağlansın. 
6- Çatışmalardan zarar gören Suriye'nin altyapısının yeniden yapılması için, "imar ve onarım komitesi" kurulsun. Komite, dış yardımları çekmek ve yönlendirmek için uygun mekanizmalar oluştursun, yeniden onarımda öncelikleri tayin etsin, dost ülke ve kuruluşların Suriye'nin yeniden imarına nasıl katkıda bulunacaklarını belirlesin. 
Zeynep GÜRCANLI