Hamaney, ABD'yle nükleer görüşme önerisini reddetti
İran'ın dini lideri Ayetullah Ali Hamaney, Tahran'ın nükleer programına ilişkin ABD'nin getirdiği ikili görüşme önerisini reddetti.
 
Ayetullah Hamaney, internet üzerinden yayınlanan konuşmasında, ABD'nin "İran'a silah doğrulturken" görüşme önerisinde bulunduğunu söyledi. 
ABD Başkan Yardımcısı Joe Biden, bu ay yapılacak olan uluslararası görüşmelerden ayrı olarak İran ile ikili görüşme önerisinde bulunmuştu. 
Dün ise Tahran'ın petrol gelirlerini hedefleyecek şekilde yaptırımların yaygınlaştırılması kararı aldı. 
Bir süredir uluslararası yaptırımlara maruz kalan İran ise nükleer programının enerji üretimi ve araştırma amaçlı olduğu konusunda ısrar ediyor. 
Başta ABD olmak üzere birçok Batılı ülke İran'ın nükleer silah geliştirmeye çalıştığını düşünüyor. 
Birleşmiş Milletler Güvenlik Konseyi'nin beş daimi üyesi ile Almanya, nükleer programı konusunda İran ile görüşmeleri yıllardır sürdürse de herhangi bir gelişme sağlanamadı. 
ABD Başkan Yardımcısı Biden ise Almanya'daki bir güvenlik konferansı sırasında İran ile doğrudan görüşme önerisini getirmişti. 
Biden, "İran yönetimi, dini lideri, ciddi olduğu takdirde" Washington'un ikili görüşmelere hazır olduğunu, ancak bunun "gerçekten ve gündem oluşturularak" yapılabileceğini, aksi takdirde "alıştırma amaçlı" görüşmelerde bulunmayacaklarını söylemişti. 
Fakat İran'ın dini lideri Hamaney, bu tür görüşmelerle "bir şey çözülemeyeceğini" belirtti.