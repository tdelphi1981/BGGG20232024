Nastassja Kinski'den tacize uğrayan ablasına destek
Ünlü sinema oyuncusu Nastassja Kinski, ablası Pola'nın çocukluk yıllarında babaları Klaus Kinski tarafından cinsel tacize uğradığını açıklamasına destek verdi.
Pola, 5 yaşından 19 yaşına kadar babası Klaus Kinski'nin cinsel istismarına maruz kaldığını açıklamıştı. Alman sinemasının köşe taşlarından biri olarak kabul edilen Klaus Kinski, 1991 yılında ölmüştü. 
Bild gazetesine açıklama yapan Nastassja Kinski, ablası Pola'nın açıklamalarıyla büyük bir şok geçirdiğini belirtti ama ablasının bu konuda konuşma cesaretini bulmasından gurur duyduğunu da vurguladı. 
60 yaşında olan Pola, özgeçmişine dair kitabının yayımlanması öncesinde, dün Stern dergisinde yer alan mülakatında, babasının yaptıklarını anlattı.
 
Nastassja Kinski, "Ablam kalbini açtığı, ruhunu ve aynı zamanda geleceğini bu sırrın ağırlığından kurtardığı için bir kahramandır. Bu, benim için zor bir an. Ben ablamın yanındayım, onu destekliyorum. Büyük bir şok içindeyim." dedi. 
Roman Polanski'nin Tess ve Wim Wenders'in Paris Texas filmlerinde oynayan 51 yaşındaki yıldız, ablası Pola'nın anlattıklarını okuduğunda göz yaşlarını tutamadığını söyledi. 
Nastassja Kinski, ablası Pola'nın kitabı Kindermund'un, "babalarından korkan ve bu korkuyu ruhlarının derinliklerinde gizleyen tüm çocuklara, ergenlik yaşındaki gençlere ve annelere yardımcı olacağını" söyledi. 
Klaus Kinski, çeşitli kovboy filmlerinde oynadıktan sonra Werner Herzog'un yönetmenliğinde Aguirre, Tanrının Gazabı (1972), Vampir Nosferatu (1979) ve Fitzcarraldo (1982)'nun da aralarında bulunduğu filmlerde rol almıştı. 
Ölümünden sonra da sinemadaki oyunculuğuyla büyük hayranlık toplamaya devam eden Klaus Kinski, birçok yetişkinle yaşadığı cinsel hayatıyla da ün salmıştı. 
'KINSKI'NİN MİNİK SEKS OBJESİ'
Kendisi de oyuncu olan Pola Kinski, Stern dergisine verdiği mülakatta, "babasına hâlâ büyük kayranlık duyuluyor olması yüzünden, ilk gençlik yıllarında yaşadığı cinsel tacizi açıkça anlatmaya karar verdiğini" belirtti. 
Pola, babasıyla yaşadıklarını, "İşin en kötü tarafı, bana bir defasında, 'bunun tamamiyle doğal bir şey olduğunu ve dünyanın her yerinde, babaların kızlarına böyle yaptıklarını' söylemesiydi. Benim, ipek yastıklara yatırılmış, kendisine ait minik seks objesi olmam için bana para veriyordu" diye anlattı. 
Klaus Kinski'nin yaşam üyküsünü yazan Christian David, BBC'ye yaptığı açıklamada, daha önceleri de, ünlü oyuncuyla en büyük kızı Pola arasındaki ilişki konusunda söylentiler dolaştığını belirtti. 
 