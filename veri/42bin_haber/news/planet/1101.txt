Tunus krizine 'teknokrat hükümeti çözümü'
Tunus başbakanı seçimlere kadar yönetimi ele almak üzere ülkenin ilk partiler dışı teknokrat hükümetinin oluşturulacağını açıkladı.
 
Başbakan Hamadi Cibali bu açıklamayı Tunus'un önde gelen muhaliflerinden Şükrü Belayid'in öldürüldüğü ve birçok kentte öfkeli protestoların patlak verdiği bir günün ardından yaptı. 
Belayid'in de mensup olduğu muhalif gruplar koalisyonu Halk Cephesi bugün için genel grev çağrısı yapmıştı. 
İslamcı harekete muhalif politikacı Belayid başkentte başından ve ensesinden vurularak öldürüldü. 
Bu, Tunus'da 2011 yılı Ocak ayında yaşanan halk hareketi ve yönetim değişiminden bu yana ilk siyasi suikast oldu. 
Başbakan Cibali televizyonlardan yayımlanan ulusa sesleniş konuşmasında hükümeti "siyasi bağlılıkları olmayan yetkin kişilerden" oluşturmaya karar verdiğini söyledi. 
Cibali, yeni hükümetin görevinin en kısa zamanda yapılacak seçimlere kadar ülkenin yönetimi ile sınırlı olacağını vurguladı. 
Öfke patlaması
Muhalif politikacı Belayid'in öldürülmesi dün ülkenin dört bir yanında öfkeli tepkilere yol açtı. 
Belayid işine gitmek üzere evinden çıktığı sırada vurulmuştu. 
Binlerce kişi dün içişleri bakanlığı önünde toplanırken, kalabalıklar hükümeti istifaya çağırmış, yeni bir devrim talep eden sloganlar atmışlardı. 
Belayid'in ölümüne tepki gösteren kalabalıklar Tunus'un merkezinde barikatlar kurarken, bir polis memuru protestocuların attığı taşlarla yaralanarak öldü. 
Muhalefet hükümetteki İslamcı En Nahda partisinin Belayid'in öldürülmesinde parmağı olduğunu iddia ediyor. 
Fakat partinin lideri Raşid Gannuşi cinayeti kınadı. Hükümet tarafından yapılan açıklamada ise olay "iğrenç bir suikast" denerek kınandı.