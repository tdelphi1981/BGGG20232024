"FBI ajanlarından Türk askerlerine kimyasal eğitim"
İsrail gazetesi Haaretz, FBI'ın Türk askerlerini olası bir kimyasal silah saldırısına karşı eğittiğini öne sürdü.
Haaretz, FBI'ın 80 Türk güvenlik görevlisine, Suriye'den gelebilecek olası bir kimyasal silah saldırısı halinde savunma ekipmanının kullanımı konusunda eğitim verdiğini iddia etti. 
Gazetenin Batılı kaynaklara dayandırdığı haberde, FBI ajanlarının Ürdün'de benzer bir eğitim vereceği belirtildi. 
Aynı kaynakların ifadesine göre, ABD hükümeti ayrıca, Suriye'nin kimyasal silah kullanması halinde, Türkiye ve Ürdün'den bu silahlara karşı verilecek mücadelede öncülük etmesini istedi. 
Haberde, ABD'den gelen savunma ekipmanlarının kullanımına ve askerlerinin eğitilmesine izin veren hem Türk hem de Ürdün hükümetlerinin, söz konusu talep hususunda ise şu ana kadar Washington'a söz vermediği belirtildi. 