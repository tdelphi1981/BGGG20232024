Mısır lideri Mursi iktidarını pekiştiriyor
Mısır Cumhurbaşkanı Muhammed Mursi, emir ve kararlarını mutlak hale getiren yeni düzenlemelere imza attı.
 
Muhalefetse Mısır halkını bugün meydanlarda düzenlenecek protesto gösterilerine çağırdı. 
Müslüman Kardeşler hareketi üyesi Mursi'nin ilan ettiği kararlara göre, yeni anayasayı hazırlayan kurucu meclis, tüm yargı kararlarının üzerinde sayılıyor.  
Başsavcıyı görevden alan Mursi ayrıca, eski lider Hüsnü Mübarek'in devrilmesiyle sonuçlanan gösteriler sırasında halka saldıranların yeniden yargılanmasını emretti. 
Muhalefet lideri Muhammed el Baradey, Mursi'yi "yeni firavun" gibi davranmakla suçluyor. 
Diğer muhalefet liderleriyle ortak basın toplantısı düzenleyen Baradey, Mursi'nin yeni kararnamesini "meşruiyete darbe" olarak nitelendirerek protesto çağrısı yaptı. 
Yeni Başsavcı atadı
Kahire'deki BBC muhabiri Jon Leyne, Salı günü Hamas ile İsrail arasında ateşkese arabuluculuk ederek uluslararası alanda parlayan Mursi'nin bu kararlarının Mısır içinde yeni mücadelelere yol açacağını belirtiyor. 
Tahrir Meydanı'nda geçen hafta toplanan binlerce kişi, siyasi reform ve protestocuların öldürülmesinden sorumlu güvenlik görevlilerinin yargılanması talebiyle gösteri yapmıştı. 
Leyne, yeni bir Başsavcı atanmasının, bu tür gösterileri dindirmeyi amaçladığını dile getiriyor. 
Abdülmecid Mahmud'un yerine Talat İbrahim'in atanmasını içeren karar hakkında yargıçların harekete geçip geçmeyeceği merak konusu. 
Güvenlik görevlilerini aklamakla suçlanan Mahmud, yeni Cumhurbaşkanı tarafından Vatikan'a elçi olarak atanmıştı. 
Ancak Mahmud, mahkemeye başvurarak görevine geri dönmüştü. 
Şimdi onun yerine atanan İbrahim'e, protestoculara saldırılarla ilgili soruşturma ve yargılamaları yeniden ele alma yetkisi veriliyor. 
Anayasa meclisine ek süre
Mursi bu kararları, "devlet kurumlarını temizleme" ve "eski rejimin altyapısını imha etme" amacıyla aldığını ifade ediyor. 
Cumhurbaşkanı, yeni anayasayı hazırlamakla görevli 100 kişilik meclise 2 aylık ek süre tanıyor. 
Anayasanın yazımı, meclisin toplanmasıyla ilgili bir dizi dava açılması nedeniyle aksamıştı. 
Anayasa metni tamamlandığına referanduma sunulacak. Referandumda kabul edilmesi halinde, 2 ay içinde parlamento seçimleri yapılacak. 
Yüksek Anayasa Mahkemesi geçen ay, "mahkemelerin yetkisini kısıtladığı ve yargı işlerine müdahale edildiği" gerekçesiyle ilk anayasa taslağını iptal etmişti. 
Nisan ayında çalışmaya başlayan ilk kurucu meclisin çalışmaları, içinde çok sayıda İslamcı olduğu gerekçesiyle mahkeme tarafından durdurulmuştu. 
2 ay sonra siyasi partiler, içinde çeşitli eğilimlerden politikacıların, subayların, polis ve yargı temsilcileri ile sendikacıların olduğu yeni bir meclis üzerinde anlaşmıştı. 
Ancak, Müslüman ve Hıristiyan din adamlarının da yer aldığı bu meclis de liberalleri tatmin etmedi. Meclisin meşruiyetini sorgulayan 43 ayrı dava açıldı. 
Mursi'nin aldığı son kararlar, bu davaları geçersiz hale getiriyor. 
'Yeni firavun' benzetmesi
Nobel Barış Ödülü sahibi Baradey'e göreyse, bu kararlar aslında Mursi'ye kanunun üzerinde yetkiler veriyor. 
Baradey, Twitter hesabında şöyle diyor: "Mursi bugün tüm devlet gücünü eline geçirdi ve kendisini Mısır'ın yeni firavunu olarak atadı. Devrime indirilen bu büyük darbenin vahim sonuçları olacaktır." 
Yüksek Anayasa Mahkemesi Başkan Yardımcısı Tehani el Cibali ise İspanyol haber ajansı Efe'ye, "Mursi'nin artık gayrimeşru Cumhurbaşkanı" olduğunu söyledi. 
Mısır Hakimler Kulübü, Mursi'nin kararlarını görüşmek için acilen toplandı. Birlikten yapılan açıklamada, "Hukuk devleti tehlikede" deniliyor. 

 
  MURSİ'NİN YILDIZI PARLADI