Almanya'dan PKK ile mücadelede bir ilk
TBMM'den geçen terörün finansmanının engellenmesi yasasının ardından, Avrupa'da PKK terör örgütüne yönelik art arda operasyonlar gelmeye başladı. İspanya, Fransa ve Belçika'nın başlattığı sürece Almanya da katıldı. Almanya'da ilk kez bir PKK'lı, "örgüt üyesi olmaktan" 2.5 yıl hapse mahkum edildi.
Hamburg Yüksek Mahkemesi, "PKK'nın üst düzey yöneticisi" olarak yargıladığı Ali İhsan Kıtay'ı 2.5 yıl hapis cezasına çarptırdı. Alman mahkemeleri böylece, ceza yasasındaki 129 b maddesindeki "yurt dışında terör örgütüne üyelik" hükmünü ilk kez PKK için kullanmış oldu. Kıtay, 2011 Ekim ayında gözaltına alınan Kıtay, Almanya'da "PKK terör örgütüne üye olmak, yardım ve yataklık"tan hüküm giyen ilk PKK'lı oldu. 
 
ÖRGÜTE PARA TOPLAYANA DA DAVA AÇILDI
 
Almanya'nın attığı bir başka ilk adım ise PKK'ya finansman sağlamak için çeşitli faaliyetlerde bulunan, PKK'nın Avrupa'daki "kasası" olarak anılan "Hamza" kod adlı Abdullah S.'ye dava açılması oldu.  
Karlsruhe'deki Almanya Federal Savcılığı, 2005-2007 yılları arasında PKK'nın Kuzey Irak'taki yönetimi içerisinde yer alan, 2012 Mart ayından itibaren ise PKK'nın "Avrupa Ekonomi ve Mali Bürosu'nun yönetimini devraldığı" öne sürülen Türk vatandaşı Abdullah S. hakkında hazırladığı iddianameyi tamamlayarak mahkemeye sundu. 
Abdullah S., Almanya'dan PKK'nın Avrupa çapındaki mali faaliyetlerini yönetmek, terör örgütü adına bağış ve aidat toplamak, organizasyonlar düzenlemek, örgüt propaganda malzemesi satmakla suçlanıyor. 
 
BAŞBAKAN YARDIMCISI BOZDAĞ: İLK VE OLUMLU
 
Başbakan Yardımcısı Bekir Bozdağ, Almanya'da bir PKK'lının hapis cezasına çarptırılmasını "ilk ve olumlu" olarak nitelendirdi. 
Bozdağ, Almanyada 8i Türk 1 Yunan 9 kişiyi öldüren Neo-Nazi terör örgütüyle ilgili Alman Federal Parlamentosunda kurulan Neo-Nazi Cinayetlerini Araştırma Komisyonu üyelerini kabulünde, PKK'lı Kıtay'ın Almanya'da hapse mahkum edilmesini şöyle değerlendirdi;
Tabii önemli bir olay. Daha önce Sayın Başbakanımızın Almanya seyahati sırasında Sayın Merkel bu konuda 4 bin davanın Alman mahkemelerinde devam ettiğini söylemişti. Benim bildiğim bu karar bu konuda bir ilk. Terörün memleketi, dini yok. Her yerde bir tehdittir. Almanyada böyle bir adım atılmasını olumlu görüyoruz. Umarız benzer şekilde terör eylemlerine katılanlar, destekleyen konusunda diğer davalarda da olumlu kararlar çıkar.
 
NEO-NAZİ CİNAYETLERİ 
 
Almanya'daki Neo-Nazi cinayetlerini araştıran komisyona çalışmaları için teşekkür eden Bozdağ, şöyle konuştu: 
Almanyada Neo-Nazi cinayetlerini araştıran komisyonun çok önemli çalışmalar yaptığını bu bilgilendirmeden sonra gördük. Ortaya koyacakları raporla da bu olayların faillerinin ortaya çıkarılması konusunda, herhangi bir ihmal ve kasıt varsa bunlara ilişkin sonuçlar ortaya çıkacak. Bundan sonraki süreçte de böylesi cinayetlerin olmaması için önerilerini parlamentoya sunacaklardır."