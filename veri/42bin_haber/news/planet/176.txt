Assange'ın sağlık durumundan endişe ediliyor
Ekvador'un Londra Büyükelçiliği'nden yaklaşık beş aydır ayrılamayan Wikileaks'in kurucusu Julian Assange'ın sağlık durumundan endişe ediliyor. Assange'ın avukatı Baltasar Garzon, müvekkilinin Büyükelçilikte kalmaya devam etmesi halinde ciddi sağlık sorunlarıyla karşı karşıya kalabileceğini söyledi.
Büyükelçilik binasından çıkması halinde tutuklanacak ve İsveç'e iade edilecek olan Assange'ın sağlık durumunun kötüleşebileceği bildirildi. Avukat Garzon, "Assange'ın sınırlı koşullarda yaşıyor olması, tıbbi ve psikolojik sorunlara neden olabilir" dedi. 
Garzon ayrıca, müvekkilinin İsveç'te yargılanmaktan kaçmadığını, ABD'ye  gönderilmeyeceğine ilişkin İsveç'ten güvence istediklerini belirtti. Ekvador Dışişleri Bakan Yardımcısı Marco Albuja da Assange'ın sağlık durumundan çok endişe duyduğunu, Wikileaks'in kurucusunun çok kilo kaybettiğini söylemişti. 
Büyükelçilik önüne polis karavanı 
Bu arada, Assange'ın destekçilerinin artık beklemediği Ekvador'un Londra Büyükelçiliği önüne, polis karavanı kuruldu. Londra polisi, büyükelçilik önünde 24 saat nöbet tutmayı sürdürüyor. Öte yandan Assange'ın bu ay video link ile sağlanacak bağlantıyla Cambridge Üniversitesi'nde bir konuşma yapması bekleniyor.  
Ekvador'un Londra Büyükelçiliğine 19 Haziran'da sığınan Assange'ın bu ülkeye siyasi iltica talebi kabul edilmişti. İngiltere ile Ekvador, Assange'ın durumuna yaklaşık beş aydır diplomatik bir çözüm bulmaya çalışıyor. İngiltere'de 41 yaşındaki Assange'ın, tecavüzle suçlandığı İsveç'e iadesine karar verilmişti. Hakkındaki tecavüz iddialarının siyasi olduğunu savunan Assange, ABD'ye gönderilme endişesiyle İsveç'e iade edilmek istemiyor. Julian Assange, İngiliz hükümetinin Ekvador'a gitmesine izin vermesini ya da İsveç'in bu ülkeye iade edilirse ABD'ye gönderilmeyeceği garantisi vermesini  istiyor.
        