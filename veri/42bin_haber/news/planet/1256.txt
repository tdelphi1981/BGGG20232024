Guantanamo tutsağı Türklerden biri kayıp
Palau'nun kabul ettiği eski Guantanamo tutsağı altı Uygur Türk'ünden birinin kayıplara karıştığı bildirildi.
Palau Cumhurbaşkanlığı Personel Şefi Rhinehart Silas, ülkeye 4 yıl önce gönderilen Uygur tutsaklardan Adil Nuri'nin geçen yılın sonlarından beri kayıp olduğunu söyledi. 
Pasaportu bulunmayan Nuri'nin nereye gittiğinin bilinmediğini belirten Silas, hükümetin durumu yeni öğrendiğini ve konu hakkında soruşturma başlatıldığını kaydetti. 
Tia Belau adlı bir yerel gazetede çıkan haberde, Palau'daki bir üniversitede güvenlik görevlisi olarak çalışan 43 yaşındaki Nuri'nin 2 aydan beri işine gitmediği bildirildi. Haberde, Nuri'nin karısı ve bebeğinin bulunduğu Türkiye'ye doğru yola çıktığının sanıldığı belirtildi. 
Palau'da tabiyetsiz statüsünde olan Uygurların pasaportlarının bulunmaması nedeniyle Nuri'nin adadan nasıl ayrıldığı henüz açıklık kazanmadı. 
Palau'ya geldikten sonra çoğu evlenen ve aile kuran eski Guantanamo tutsağı Uygur Türklerinden Ahmet Abdülahad, normalde her hafta bir araya geldikleri Nuri'yi 1 aydan beri görmediğini söyledi. Abdülahad, "Haberi duyunca çok şaşırdım. Nerede olduğu hakkında bir bilgim yok" diye konuştu.

ESKİ GUANTANAMO TUTSAĞI UYGURLAR
Guantanamo'daki ABD askeri üssünde, terörist organizasyonlarla ilişkileri olduğu gerekçesiyle 8 yıl tutulan 22 Uygur Türkü, 2009'da mahkeme kararıyla serbest bırakılmıştı. Mahkeme, Doğu Türkistan İslami Hareketi liderleriyle ilişkileri bulunduğu bilinen Uygurların, terörist kabul edildikleri Çin'de uzun süre hapis cezalarına çarptırılma olasılığı bulunduğu gerekçesiyle bu ülkeye gönderilemeyeceklerine hükmetmişti. 
Uygur tutsaklar bunun üzerine kendilerine geçici olarak yerleşme hakkı veren Güney Pasifik'teki bir ada devleti olan Palau'nun yanı sıra Arnavutluk, El Salvador ve İsviçre'nin de aralarında bulunduğu çeşitli ülkelere gönderilmişti.

PALAU'DAKİ UYGURLARIN DURUMU
Birkaç Bangladeşli dışında Müslüman nüfusun bulunmadığı Palau'daki Uygurların, dil ve kültür farklılıklar ve iş bulamamaktan kaynaklanan şikayetleri bulunuyor. Ayrıca Palau hükümetinin de yakın bir zaman içinde aldığı bir kararla, Uygurları desteklemek amacıyla verilen aylıkta kesintiye gitmiş olması da Uygurlar için ayrı bir sorun olarak ortaya çıkıyor. 
Palau Cumhurbaşkanı Tommy Remengesau, çeşitli defalar yaptığı açıklamalarda, geçici olarak Palau'da yaşamalarına izin verilen Uygurların sürekli kalabilecekleri bir ülke bulunması çabalarını artırmayı amaçladığını, ancak bu çabalarının durma noktasına geldiğini söylemişti.