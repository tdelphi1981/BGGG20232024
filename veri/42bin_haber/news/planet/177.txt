Petrol fiyatları Ürdün'ü ayağa kaldırdı
KRALLIK rejimiyle yönetilen Ürdünde halk, son zamlar nedeniyle sokaklara döküldü. Protestocular iki gündür hem başkent Amman hem de diğer şehirlerde kolluk kuvvetleriyle çatışıyor. Bugün bir protestocunun hayatını kaybettiği bildirildi. Ocak ayında yapılacak seçimlerde geniş çaplı boykot beklenirken, Müslüman Kardeşler'in gücü giderek artıyor.
Önceki akşam İçişleri Bakanlığının önünde toplanan yaklaşık iki bin gösterici, 36 günlük Abdullah Nsur hükümetini istifaya çağırırken, polisle yaşanan çatışma nedeniyle en az 24 kişi gözaltına alındı. Karak, Tefile ve Maanda da gösteriler düzenlendi, Teyban çatışmalara sahne oldu.  
Protestoya destek veren yaklaşık 120 bin öğretmen grev yapınca okullar açılmazken avukatlar önlük giymedi, duruşma koridorları boş kaldı. Diğer meslek örgütlerinin de greve destek verme olasılığı bulunuyor. 
ÜRDÜN'DEKİ PROTESTODAN GÖRÜNTÜLER 
IMF ZORLAYINCA
Altı buçuk milyon nüfuslu Ürdünde halkı Kral Abdullah ve onun atadığı hükümete karşı isyan ettiren, son zamlar oldu. Ensur hükümeti, 3.5 milyar dinarlık (9 milyar TL) mali açığı kapatmak için, temel gıda ürünlerine ayırdığı geniş sübvansiyon bütçesini daralttı.  
Ürdün, IMFyle olan anlaşmasının devam etmesi için akaryakıta da zam yapınca, toplu taşımada fiyatlar yüzde 11 yükseldi, hane başına ortalama gaz tüketim bedeli yüzde 53, petrol tüketim bedeli yüzde 12 arttı. Devlet, yıllık toplam geliri 10 bin dinarın (25 bin TL) altında olan ailelere yılda 420 dinar (1000 TL) gibi bir yardım yapılacağını açıklayınca, büyük kısmı fakir olan halkın tepkisi katlandı. 
RANİA NEFRETİ
İsraille barış antlaşması bulunan iki ülkeden biri olan Ürdünde özellikle de Kral Abdullahın karısı Rania, halkın en sevmediği Kraliyet figürü olarak öne çıkıyor. Filistinli bir aileden gelen Kraliçe Rania, Ürdünün her geçen gün bir Filistin yurduna döndüğüne inanan geleneksel kabile kökenli halk tarafından sevilmiyor. 
Ürdünlü muhalifler, Ranianın 2010 yılında, dünyaca ünlü birçok ismin davet edildiği şatafatlı bir doğumgünü partisi düzenlemesi nedeniyle ayağa kalkmış; hatta emekli generallerden oluşan bir grup, Ranianın Krallık içindeki etkisinin artmasını kınayan bir bildiri yayımlamıştı. 
KARDEŞLERDEN BOYKOT KARARI
Bölgedeki diğer İslam ülkelerinde olduğu gibi Ürdünde de güçlü bir Müslüman Kardeşler hareketi bulunuyor. Son protestoları da desteklediği belirtilen İhvan hareketi, ocak ayında yapılacak genel seçimleri boykot ederek sivil itaatsizlikte bulunma çağrısı yaptı. 
SEÇİME NE GEREK VAR
ABD tarafından desteklenen rejimler arasında bulunan Ürdünde Amman yönetimine yönelik tepkiler, kanaat önderleri nezdinde de karşılık bulmaya başladı. El Kudüs Siyasi Etüdler Merkezini yöneten siyaset bilimi uzmanı Ureyb Rintavi, AFPye yaptığı açıklamada, Fiyatlardaki artış, eğer zamanında yapılırsa bence seçimleri fena halde gölgeleyecek. Son dakika sürprizleri de olabilir. Halkın taleplerini dinlemedikten ve ihtiyaçlarını anlamadıktan sonra seçim yapmanın anlamı ne ki zaten? şeklinde konuştu. 
ESKİ ADAMLARI DA SEVMİYOR
Mavi gözlü Kral diye bilinen Abdullah, sık sık değiştirdiği başbakanlarının arkasında genellikle duramadığı gibi, gizli istihbarat servisinin yönetiminde de sürekli kadro revizyonuna gitmesi nedeniyle, eski idarecileri tarafından da sevilmiyor. Protesto hareketinin olası yayılmasında bu durumun da etkili olabileceği ifade ediliyor.