Suriye muhalefetinde kim kimdir
18 aydır Beşar Esad yönetimini devirmeye çalışan Suriye muhalefeti birçok farklı gruptan oluşuyor.
 
Son olarak Suriye Devrimi ve Muhalefet Güçleri Ulusal Koalisyonu adı altında yeni bir koalisyon kuruldu ve başına Şeyh Moaz el-Hatib getirildi. 
İşte geniş bir yelpazedeki Suriye muhalefetinin başlıca grupları:  
Liderlik Konseyi
11 Kasım 2012'de Katar'da toplanan muhalefet grupları 60 kişiden oluşan yeni ve daha kapsayıcı bir liderlik konseyi kurulmasını kararlaştırdı. 
Suriye içi ve dışından üyeleri kapsayan Suriye Devrimi ve Muhalefet Güçleri Ulusal Koalisyonu'nun ülkenin tek yasal temsilcisi olarak tanınması, yapılacak mali ve muhtemelen askeri yardımlar için tek adres olması umuluyor. 
İsyancıların kontrolündeki bölgeleri yönetmek ve Esad sonrası geçiş döneminde neler yapılacağını belirlemek koalisyonun amaçları arasında. 
Koalisyona bir zamanlar Şam'daki Ümmeyye Camii imamı olan Şeyh Moaz el-Hatib başkanlık ediyor. 
Ilımlı bir kişi olduğu söylenen Sünni din adamı El-Hatib, 2011 ve 2012'de birkaç kez tutuklanmış daha sonra serbest bırakılmıştı. 
El-Hatib, Katar'ın başkenti Doha'da yeni muhalefet koalisyonunun başkanlığına seçildikten sonra Suriyeli askerlere orduyu terk etmeleri çağrısında bulundu ve tüm mezhep ve etnik grupların birleşmesini istedi. 
Suriye Devrimi ve Muhalefet Güçleri Ulusal Koalisyonu'nun başkan yardımcılıklarına rejim aleyhtarı işadamı Riyad Seyf ve ünlü bir siyasi aileden olan Süheyr el-Etesi getirildi. Başkan yardımcılıklarına bir Kürt temsilcinin de katılması bekleniyor. 
Suriye dışındaki Suriyelilerin insani yardım çalışmalarına yardımcı olan Mustafa Sabbagh ise genel sekreterliğe seçildi. 
Daha önce en büyük muhalefet örgütlenmesi olan Suriye Ulusal Konseyi, koalisyon grubundaki 60 sandalyeden sadece 22'sini kontrol edecek. 
Ancak konseyin yeni başkanı George Sabra koalisyonun kurulmasını "rejime karşı önemli bir adım" diye niteledi. 
Şiddeti reddeden ve hükümetle görüşmekten yana olan iç muhalefeti temsil eden Ulusal Eşgüdüm Komitesi ise koalisyona katılma sözü vermedi. 
Komitenin başkan yardımcısı Hasan Abdül Azim, Doha'ya davet edilmediklerini ancak muhalefetin birleşmesini olumlu karşıladıklarını söyledi. 
Suriye Ulusal Konseyi
Suriye Ulusal Konseyi, 2011 yılının Ekim ayında Beşar Esad yönetimine alternatif olarak kuruldu. 
Konseyin şu andaki başkanı Hristiyan ve sol görüşlü bir rejim aleyhtarı olan George Sabra. 
Sabra, Suriye Devrimi ve Muhalefet Güçleri Ulusal Koalisyonu kurulmadan kısa süre önce Kürt muhalif Abdelbaset Sayda'nın yerine seçilmişti. 
Hem Sayda, hem de bir önceki Suriye Ulusal Konseyi lideri Burhan Ghalioun, ortak bir muhalefet cephesi oluşturamamakla eleştirilmişti. 
Suriye Ulusal Konseyi, bütün yasal yollara başvurarak rejimi devirmeyi ve Suriye toplumunun tüm unsurları arasında birliği sağlamayı amaçladığını belirtiyor. Web sitesinde "Suriye devriminin şiddet içermeyen karakterini koruyacağını ve yabancı askeri müdahaleye karşı olduğunu" yazıyor. 
Suriye'de çoğunluktaki Sünnilerin ağırlıkta olduğu Suriye Ulusal Konseyi, herbiri yaklaşık olarak nüfusun yüzde 10'unu oluşturan Hristiyan ve Alevilerden destek almaya uğraştı. 
Suriye Ulusal Konseyi, Özgür Suriye Ordusu ile birlikte çalışmakta zorlandı. 
Ancak iki grup, operasyonlarını koordine etmek konusunda anlaşma sağladı ve Ulusal Konsey uluslararası camiaya isyancılara destek olması çağrısında bulundu. 
George Sabra, Suriye Devrimi ve Muhalefet Güçleri Ulusal Koalisyonu'nun kurulması ardından Suriye Ulusal Konseyi'nin "altta kalmayacağını" söyledi. 
Sabra "Ulusal Konsey bu girişimden ve tüm diğer girişimlerden eskidir, derin bir siyasi ve bölgesel yapısı vardır" dedi. 
Suriye ordusunun sokaklardan çekilmesi Eşgüdüm Komitesi'nin koşulları arasında 
Ulusal Eşgüdüm Komitesi
2011'in Eylül ayında kurulan Ulusal Eşgüdüm Komitesi 13 sol eğilimli siyasi parti, üç Kürt partisi ve bağımsız siyasi ve gençlik eylemcilerinden oluşuyor. 
Komiteye Hüseyin Abdül Azim başkanlık ediyor. 
Komite hükümetle müzakere ve dış müdahale konularında Suriye Ulusal Konseyi'nden farklı düşünüyor. 
Eşgüdüm Komitesi, ordunun sokaklardan çekilmesi, barışçı göstericilere yönelik saldırılara son verilmesi ve tüm siyasi tutukluların serbest bırakılması karşılığında hükümetle diyalogtan yana. 
Uçuş yasağı gibi önlemler içerecek dış müdahalelere karşı ve Esad üzerindeki baskının arttırılması için ekonomik yaptırımlar ve diğer diplomatik önlemlere başvurulması gerektiğini düşünüyor. 
Koşullu da olsa hükümetle diyalog çağrısında bulunan tek muhalefet grubu olma özelliğini taşıyor. 
Özgür Suriye Ordusu
Özgür Suriye Ordusu, Suriye'den kaçan askerler tarafından Türkiye'de kuruldu. 
Liderleri eski bir hava albayı olan Riyad el-Esad. 
Ordu, kurulduğu zaman "özgürlük ve itibar edinmek, rejimi devirmek, devrimi korumak ve rejimi müdafaa eden sorumsuz askeri mekanizmaya karşı durmak" için çalışacağını bildirdi. 
Albay el-Esad, komutasında 40.000'den fazla kişi olduğunu öne sürüyor. Ancak gözlemcilere göre bu rakam en fazla 10.000 civarında.
Ellerinde doğru-dürüst silah olmadığı ve pek çoğunun en temel eğitim dışında askeri eğitime sahip olmadığı söyleniyor. 
Özgür Suriye Ordusu, doğrudan yaklaşık 200.000 askeri olan Suriye ordusunun karşısına çıkacak gücü olmadığını kabul ediyor. 
Üyeleri çoğunlukla Sünni, liderleri ise genelde Alevi.