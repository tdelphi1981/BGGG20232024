İsveç'te lazanyada at eti çıktı
İsveç'in en ünlü yiyecek markalarından birinin ürettiği hazır lazanyalarda dana eti yerine at eti kullanıldığı ortaya çıktı.
İsveç'te gıda sağlığı yetkilileri, hazır yiyecek alanında en ünlü markalardan biri olarak kabul edilen bir firmanın ürettiği 7.5 ton lazanyada dana eti yerine at eti kullanıldığı şüphesiyle, söz konusu şirketin ürünlerinin satışının durdurulduğunu açıkladı. Lazanyaların İsveç ve İngiltere'de satılmak üzere Lüksemburg'da üretildiği bildirildi. 
İsveç ve İngiltere'de laboratuvarlarda yapılan ilk analiz sonuçlarında, lazanyalarda yüzde 90 oranında at etine rastlandığı bildirildi ve ürünlerin satışları durdurularak inceleme başlatıldı. 
İsveç'te et ürünlerinde daha önce de benzer skandallar yaşanmıştı. Büyük marketlerde gizli kamera ile çekilen görüntülerde, son kullanım tarihi geçmiş et ve kıyma paketlerinin üzerindeki tarihlerin değiştirilmesi, dana eti olarak ithal edilen 100 bin ton etin boyanmış domuz eti olduğunun ortaya çıkması, tavuk eti paketlerinde cam parçalarına rastlanılması, İsveç kamuoyunu uzun süre meşgul etmişti.