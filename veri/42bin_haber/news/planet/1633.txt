Beyonce'nin yeni ayakkabıları PETA'yı kızdırdı
Beyonce, yapımında beş egzotik hayvanın derisi kullanılan bir spor ayakkabı satın aldı. Ayakkabının üretimi için yılanların canlı canlı derilerinin soyulduğu da iddia edildi.
Tasarımcı Isabel Marant imzası taşıyan ve sıradan bej rengi bir spor ayakkabı gibi görünen ayakkabının üreticisi Perfectly Made Kicks (PMK) şirketinin sözcüsü konuyla ilgili olarak, "Üretimde kullandığımız ürünler hayvanseverleri mutlu etmiyor olabilir ancak bu ayakkabı tamamen legal" dedi. 
Beyonce'nin boğazlı spor ayakkabılarının üretiminde timsah, anakonda, vatoz, deve kuşu ve dana derisi kullanıldı.  
Şarkıcının prodüktör kocası Jay Z de geçtiğimiz aylarda aynı üreticiden bir spor ayakkabı satın almış ve onun ayakkabılarının da dana, devekuşu, timsah, kertenkele, boa yılanı, vatoz ve sahte fil derisinden yapıldığı açıklanmıştı. 
Ünlü şarkıcının ayakkabılarını eleştiren bir açıklama yayınlayan hayvan hakları örgütü PETA, "Bu ayakkabıların çok ağır bir bedeli var. Bu bedel de bu bir çift ayakkabının üretilmesi için bir çok hayvanın katledilmiş, derisinin yüzülmüş olması. Belki üretimde kullanılan hayvanlara evimizde beslediğimiz kedi ve köpekler kadar aşina değiliz, ancak bu hayvanların da duyguları var ve acı çekebiliyorlar" yorumunu yaptı.