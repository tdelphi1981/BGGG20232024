Afrika kökenli Türklerin Obama'dan talebi
Anadolu'da yaşayan Afrika kökenli Türk vatandaşlarının kurduğu Afrikalılar Dayanışma ve Yardımlaşma Derneği, ikinci defa ABD Başkanı seçilen Barack Obama'nın yeni dönemde dünya barışına katkı sağlamasını bekliyor.
Muğla'nın Ortaca, Dalaman ve Köyceğiz ilçelerinde yaşayan, Osmanlı Devleti'nin son dönemlerinde tütün ve pamuk tarlalarında çalıştırılmak üzere  Anadolu'ya getirilen Afrika kökenli Türk vatandaşları, Ortaca'nın Okçular köyünde Obama'nın ikinci defa ABD Başkanı seçilmesinin ardından yaşanan gelişmeleri  değerlendirdi. 

OBAMANIN İKİNCİ KEZ SEÇİLMESİ 
Afrikalılar Yardımlaşma ve Dayanışma Derneği Yönetim Kurulu Üyesi Ali Karakuş, Barack Obama'nın ikinci kez ABD Başkanı seçilmesinden dolayı mutlu olduklarını dile getirerek, Hemşehrileri olarak Obama'dan yeni dönemde dünya barışına katkı sağlamasını istiyoruz. Son dönemlerde Ortadoğu'da yaşanan  karışıklıkları izliyoruz. En büyük temennimiz savaşların olmadığı, barışın hakim kılındığı bir dünyada yaşam sürmek. Obama'nın yeni dönemde yapacağı çalışmalarla savaşların sonlandırılıp dünya barışına katkı sağlamasını istiyoruz dedi.
         
AFRİKALILAR YARDIMLAŞMA VE DAYANIŞMA DERNEĞİ 
Ali Karakuş, AA muhabirine yaptığı açıklamada, derneklerini Batı Ege'de yaşayan Afrika kökenli Türk vatandaşlarını bir araya getirmek amacıyla 2008 yılında kurduklarını belirtti. 
Karakuş, Muğla'nın Milas, Ula, Köyceğiz, Ortaca ve Dalaman ilçelerinde yaklaşık 20 bin Afrika kökenli Türk vatandaşının yaşadığını bildirdi.  
Afrika kökenli Türk vatandaşlarının tütün ve pamuk tarlalarında çalıştırılmak üzere ilk olarak 18. yüzyılın ortalarında Anadolu'ya getirildiğini anlatan Karakuş, Afrika kökenlilerden ikinci grup ise 1900'lü yılların başında Mısır Hidivi Abbas Paşa tarafından işletilen Dalaman'daki çiftlikte çalıştırılmak amacıyla getirilmiş. Dalaman'daki çiftlik kapanınca Atatürk döneminde devlet bizlere bedelsiz toprak vermiş diye konuştu.