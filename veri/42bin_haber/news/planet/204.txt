Mumbai saldırılarının sağ kalan tek faili idam edildi
Hindistan'ın en büyük şehri Mumbai'de Kasım 2008'de gerçekleştirilen ve 166 kişinin ölümüne neden olan terör saldırılarının hayatta kalan tek faili Muhammed İcmal Kasab, Hindistan'da sessiz sedasız idam edildi.
25 yaşındaki Pakistanlı Kasab'ın, bugün, Hindistan'ın kuzeyindeki bir cezaevinde asılarak idam edildiği bildirildi. 
2008 yılının 26-29 Kasım günleri arasında, ağır silahlar taşıyan "İslamcı" teröristler tarafından peş peşe düzenlenen saldırılarda 166 kişi ölmüş, en az 300 kişi yaralanmıştı.  
Hindistan'ın finans başkenti olarak bilinen şehri kana bulayan saldırıları, Pakistan'da yetiştirildiği tahmin edilen 10 kişilik bir terörist grubu gerçekleştirmiş, bunlardan dokuzu güvenlik güçlerince öldürülmüş, Muhammed Kasab yakalanarak hapse atılmıştı.  
Mumbai polisince Leşker-i Tayibe örgütüne mensup olduğu öne sürülen teröristler, lüks otellere, bir restorana, şehrin ana tren garına ve Yahudilerin bulunduğu kültür merkezine saldırmıştı. 
İKİ GÜN ÖNCE GETİRİLDİĞİ CEZAEVİNDE ASILDI 
Maharaştra İçişleri Bakanı R.R.Patil, Maharaştra eyaletindeki Yerwada de Pune cezaevine iki gün önce getirilen Kasab'ın sabah saatlerinde asıldığını duyurdu. 
Patil, "Halkımızı hedef alan bu çirkin saldırıda yaşamını yitiren masum insanları ve güvenlik görevlilerini bir kez daha saygı ile anıyoruz. Sonunda adalet yerini buldu" dedi. 
Kasab'ın bugüne kadar, Mumbai'de güvenlik önlemleri çok yüksek bir hapishanede tutulduğu, idamdan Pakistan'daki yetkililerin de haberdar olduğu 
bildirildi. Ancak Pakistan hükümetinin idamdan önce mi, sonra mı bilgilendirildiği belli değil. 
Kasap'ın cenazesi için Pakistan'dan henüz bir talep gelmezken, Hintli yetkililer böyle bir istek olması halinde, cenazeyi teslim etmeye hazır olduklarını söyledi.  
80 AYRI SUÇTAN İDAMA MAHKUMDU 
Tren garında düzenlenen ve 52 kişinin öldüğü saldırıyı planlayan iki kişiden biri olduğu gerekçesiyle, Kasap, Mayıs 2010'da, cinayet, Hindistan'a karşı savaş açmak, terör örgütüne üyelik gibi 80 ayrı suçtan idama mahkum edilmişti. 
Olayın ardından, saldırılardan Pakistanlı militan örgüt Leşker-i Tayibe'yi sorumlu tutan Hindistan yönetiminin Pakistan ile ilişkileri çok gergin bir döneme girmiş, geçmişte birçok kez savaşan iki ülke arasında 2004'te başlayan barış süreci durmuştu.  
İlk aşamada Hindistan'ın suçlamalarını reddeden Pakistan, daha sonra saldırıların kısmen Pakistan topraklarında planlandığını kabul etmişti.