KKTCde iktidar yarışı silbaştan
KKTCde yerel mahkeme, Başbakan İrsen Küçükün 21 Ekimde burun farkıyla önde bitirdiği iktidardaki Ulusal Birlik Partisinin (UBP) genel başkanlık seçimlerini iptal etti ve parti kurultayının 10 gün içinde tekrarlanması kararını verdi.
Karar, kurultaydan galip gelen adayın otomatik başbakan olması nedeniyle, yeni bir hükümet krizine yol açtı. 
KKTCde uzun süredir devam eden kurultay davası bugün Başbakan İrsen Küçükün yenilgisiyle sonuçlandı. 21 Ekimde yapılan kurultayda Başbakan İrsen Küçük 1427 delegeden 704ünün oyunu alarak, divan kararıyla genel başkan ilan edilmişti. 
Başbakana rakip çıkan ve 690 oy alan Sağlık eski Bakanı Ahmet Kaşif ise parti tüzüğüne göre, delege sayısının salt çoğunluğunu alamayan Küçükün genel başkan seçilmediğini öne sürerek, ikinci tur seçimlerin yapılması gerektiği iddiasıyla mahkemeye başvurmuştu. Kurultayda 8 oy geçersiz sayılmış, 25 delege de sandığa gitmemişti. 
TEMYİZ YOLU KAPANDI 
Kasım ayında ara emriyle Başbakan Küçükün genel başkanlık yetkilerini donduran Lefkoşa Kaza Mahkemesi, davacı Ahmet Kaşifi haklı buldu ve kurultayın sonucunu iptal etti.  
Mahkeme hakimi Emine Dizdarlı, 10 gün içinde kurultayın tekrarı ya da ikinci turunun yapılması emri verdi ve Başbakan İrsen Küçükün temyize gitmesinin de önünü kapattı.  
Hakim, 10 gün içinde ikinci tur kararı vermeseydi, Başbakan Küçükün 6 hafta içinde temyize gitme hakkı bulunuyordu.  
BAŞBAKAN İTİRAZ EDECEK 
Davayı kazanan Ahmet Kaşif ve taraftarları sonucu alkışlarla karşılarken, Başbakan İrsen Küçükün avukatı Ergün Ulunay, mahkemeye itiraz edeceklerini açıkladı.  
Ulunay, temyize gidebilmek için mahkemeden, kurultayın tekrarı için verdiği 10 günlük süreyi uzatmasını talep edeceklerini söyledi. 
50 sandalyeli KKTC Meclisinde 27 sandalye ile tek başına iktidarda bulunan UBPde iktidar savaşı şimdi yeniden başlayacak. Muhalefette bulunan 2 küçük parti, 2012nin son günü UBPye katılarak milletvekili sayısını 30a çıkardı ancak. Parti içinde yeni katılan milletvekillerine itirazlar devam ediyor.