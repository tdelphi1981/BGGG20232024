Pakistan'da hükümet düştü
Pakistan Anayasa Mahkemesi, yolsuzlukla suçlanan Pakistan Başbakanı Raja Pervez Eşref hakkında tutuklama kararı çıkardı. Hükümetin düşmesiyle sonuçlanan bu gelişme, geçtiğimiz ay Kanada'dan dönen dini lider Tahir-ul Kadri'nin başlattığı protesto gösterilerinin ardından geldi.
Mahkeme, Başbakan Eşref'in su ve enerji bakanı olduğu dönemde mobil enerji kiralama projelerinde yolsuzluk yaptığı ve ülkeyi büyük zarara uğrattığı gerekçesiyle tutuklama kararı aldığını açıkladı. Pakistan Anayasa Mahkemesi Eşref dışında, aralarında bakanların da bulunduğu 15 kişi hakkında daha tutuklama kararı çıkardı. 
Bu arada Anayasa Mahkemesi'nin, görevine son verdiği ve hakkında tutuklama kararı çıkardığı Başbakan Eşref'in  ülke medyasında yer alan haberlerin aksine henüz tutuklanmadığı ortaya çıktı. 
Anadolu Ajansı'nın haberine göre, Eşref hakkında tutuklama kararı alındığını ancak tutuklanması için herhangi bir talimat verilmediğini açıklayan Anayasa Mahkemesi, medyada yer alan 'Eşref tutuklandı' şeklindeki haberlerin gerçeği yansıtmadığını belirtti. 
Mahkeme, Haziran 2011'de göreve gelen Başbakan Eşref'in yarına kadar kendisinden istenilen evrakları teslim etmesinin beklendiğini açıkladı. 
PAKİSTAN'DA YÖNETİM KARŞITI PROTESTOLAR 
İMAM KADRİ ETKİSİ 
Pakistan'da dün başlayan ve "Büyük Yürüyüş" adı verilen hükümet karşıtı protestolar, başkent İslamabad'a ulaşmıştı.  
Uzun yıllar yaşadığı Kanada'dan geçtiğimiz ay Pakistan'a dönen "Kur'an Yolu Hareketi" lideri Tahir-ul Kadri tarafından başlatılan protesto eylemlerinin mahkemenin kararında etkili olduğu ifade edildi. Kadri'nin Pakistan ordusu tarafından da desteklendiğine inanılıyor. 
"ORDU VE YARGI BİRLİK OLDU" 
Eşref'in yardımcılarından Feved Çaudri, Reuters'a yaptığı açıklamada, Anayasa Mahkemesi ve ordunun hükümeti düşürmek için birlikte çalıştığını öne sürdü. 
Pakistan Anayasa Mahkemesi, geçtiğimiz aylarda eski Başbakan Yusuf Rıza Gilani'nin de görevine son vermişti. 
 "Kur'an Yolu Hareketi" lideri Kadri, İslamabad'da bugün düzenlenen gösteriler sırasında zırhlı camın ardından taraftarlarına seslenirken görülüyor. 
  
  
  
  
  
  
 