Üstsüz ajanın kim olduğu ortaya çıktı
Skandala dönüşerek, CIA Başkanı David Petraeus'ın istifa etmesine neden olan e-posta soruşturmasını başlatan kişinin, çok deneyimli bir FBI ajanı olan Frederick W. Humphries olduğu ortaya çıktı.
Frederick W. Humphries isimli 47 yaşındaki ajan, 1999da Los Angeles Havaalanı'na yönelik terör saldırısı girişiminin soruşturmasında da önemli görev almıştı. Eski bir çalışma arkadaşına göre, Fred obsesif bir tip. Dişlerini bulldog gibi bir şeye kilitleyebiliyor.  
Humphries, ismi ortaya çıkmadan önce "üstsüz ajan", "tişörtsüz ajan" gibi lakaplarla anılıyordu. Bunun nedeni ise, soruşturma kapsamında incelenen e-postalarda, Petraeusların karı-koca aile dostu olan Jill Kelleyye yolladığı üstü çıplak fotoğraflarının ortaya çıkmış olması.  
Patlak veren skandalın kilit isimlerinden Jill Kelley, yakın arkadaşı olan Humphries'e, David Petraeus'ın sevgilisi olduğunu iddia eden birinden taciz mesajları aldığını söylemiş, bunun üzerine Humphries soruşturma açılmasını sağlamıştı. 
Üstsüz Ajan bununla da kalmamış, bazı Cumhuriyetçi Kongre üyelerine olan biteni sızdırmıştı. Böylece, belki de hiç kamuoyuna mal olmayacak bu soruşturma skandala dönüşmüş oldu. 
New York Times'ın haberine göre, Cumhuriyetçilere yakın olarak bilinen Humphries, FBI'ın Başkan Barack Obama'yı korumak için bu konunun üstüne gitmeyeceğini düşünüyordu ve bu sebeple, soruşturmanın "yeterince hızlı ilerlemediğine" ilişkin düşüncelerini, başta Kongre üyesi Eric Cantor olmak üzere, Cumhuriyetçilerle paylaştı. Cantor ise bu konuyu kendisinin sızdırmadığını, ulusal güvenliği siyasetin üstünde gördüğü açıklamasını yaptı.