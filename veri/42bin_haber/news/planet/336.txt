Mısırlılar kritik referandum için sandık başında
Mısır'daki kritik ve tartışmalı anayasa referandumunda oy kullanma işlemi başladı.
Mısır'da tüm itirazlara rağmen Müslüman Kardeşlere yakın iktidar desteğinde hazırlanan yeni anayasa taslağının halk oyuna sunulduğu referandumda oy verme işlemi başladı. 
Kahire ve İskenderiye şehirleriyle birlikte 10 kentteki 6371 seçim merkezinde saat 08.00'de oy verme işleminin başladığı bildirildi.
Anayasa referandumunun birinci aşamasında 51 milyon 333 bin seçmenden yaklaşık 25 milyonu oy kullanabilecek. 
Anayasa referandumunun güvenliğini ise 130 bin polis ve 120 bin asker sağlıyor. Referandumun ikinci aşaması 22 Aralık'ta yapılacak. 
MURSİ OYUNU KULLANDI
Mısır Cumhurbaşkanı Muhammed Mursi devrik cumhurbaşkanı Hüsnü Mübarek'in de oylarını kullandığı Kahire'nin doğusundaki Mısır el-Cedide ortaokulunda oyunu kullandı. 
Cumhurbaşkanlığına yakın kaynaklar, Mursi'nin Cumhurbaşkanı görevine geldikten sonra Cumhurbaşkanlığı Sarayı'na taşınması ile seçim bölgesinin değiştiğini belirtti. 
Mursi,oy verme işlemini gerçekleştirdikten sonra gazetecilere açıklamada bulunmaksızın güvenlik konvoyu eşliğinde bölgeden ayrıldı.  
Mursi'ye destekçilerinin sloganlarla destek verdiği görüldü. 
MUHALEFETTEN BOYKOT
Mursi yönetimi, anayasa taslağına karşı olan yargıçların protesto için greve gitmesi üzerine referandumun iki ayrı günde yapma kararı almıştı. Çünkü Mısır Yüksek Seçim Kurulu, seçim için yeterli personel sayısına ulaşamadı.  
Başta Mursiye Allahtan kork diye seslenen Muhammed El Baradey olmak üzere muhalefet, referandumu boykot ediyor.