Mursi harekete geçti
Mısır Cumhurbaşkanı Muhammed Mursi, ülke genelinde protestolara neden olan kararlarını görüşmek ve ülkedeki tansiyonu azaltmak için üst düzey yargı üyeleriyle bir araya gelecek.
Cumhurbaşkanı Muhammed Mursi'nin bugün Yüksek Yargı Konseyi üyeleriyle bir araya gelerek son kararları değerlendireceği bildirildi. 
AA muhabirine açıklamada bulunan Adalet Bakanlığı Sözcüsü İbrahim  Abdulhalik, Mursi'nin Yüksek Yargı Konseyi üyeleriyle krizi sona erdirmek  üzere ayrıntılı bir görüşme yapacağını söyledi. 
Cumhurbaşkanı Mursi'nin, Başsavcı Mahmud Abdülmecid'i görevinden alması ve anayasa yazımı tamamlanıp yeni bir hükümet kurulana kadar kararlarının yargıdan bağımsız olacağını açıklaması ülke genelinde protestolara neden olmuştu. 
Mursi, söz konusu kararların reform sürecini hızlandırma için geçici olarak alındığını savunmuş ve gücü elinde toplamaya niyeti olmadığını savunmuştu.   
İŞ BIRAKMA EYLEMİNE SON VERİN ÇAĞRISI 
Bu kararlar üzerine olağanüstü toplanan Hakimler ve Savcılar Kulübü, Mursi kararlarını çekene kadar iş bırakma çağrısında bulunmuş, Tanta, Giza, Aksar ve Kahire'deki bazı mahkemeler bu doğrultuda iş bırakma eylemleri yapmıştı. 
Ancak Mısır Yüksek Yargı Konseyi, üyelerine mahkeme ve savcılıklardaki görevlerini sürdürmeleri çağrısında bulundu. 
Mısır Yüksek Yargı Konseyi'nden yapılan yazılı açıklamada, hakim ve savcılara görevlerini muntazam uygulamaları ve iş bırakma eylemlerine gitmemeleri çağrısında bulunuldu. 
BİR PARTİLİ ÖLDÜ 
Muhammed Mursi'nin anayasal düzenlemeler çerçevesinde aldığı kararlara tepki olarak, dün akşam saatlerinde Mısır'da, Hürriyet ve Adalet Partisi (HAP) binasına bir saldırı gerçekleştirildi. Saldırıda bir kişi öldü, 60 kişi de yaralandı. 
Müslüman Kardeşler tarafından kurulan HAP'tan yapılan açıklamada, kimliği belirsiz kişilerin Buheyra ilinin Demenhur ilçesindeki parti binasına gerçekleştirdiği saldırıda, parti üyesi 15 yaşındaki İslam Fethi'nin hayatını kaybettiği belirtildi.