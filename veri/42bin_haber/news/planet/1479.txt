Paris cinayetlerinin işlendiği daire ilk kez görüntülendi
Paris'te 9 Ocak'ta 3 PKK'lı kadınının öldürüldüğü binanın katı ilk kez görüntülendi. AA'nın görüntülediği katta, polisin kapının her yerinde parmak izi araması ve olaydan dört gün sonra burayı mühürlemesi dikkat çekiyor.
Anadolu Ajansı, Fransa'nın başkenti Paris'te, Fidan Doğan, Leyla Söylemez ve PKK'nın kurucularından Sakine Cansız'ın öldürüldüğü Rue La Fayette 147 numaradaki Kürdistan Enformasyon Merkezi'nin bulunduğu birinci katı görüntüledi. 
İŞTE O DAİRE / FOTO GALERİ 
Eski tip dar ve tahta merdivenle çıkılan katta üç daire bulunuyor. Ön cepheye bakan merkezin kapısında cinayetin ardından yoğun bir şekilde parmak izi arandığı dikkati çekiyor. 9 Ocak'ta işlenen cinayetin polise bildirildiği 10 Ocak'ta başlatılan olay yeri inceleme ve diğer işlemlerin dört gün boyunca sürdüğü belirlendi.
Kapı üzerine bırakılan bilgi notunda 2013/09 dosya numarasıyla olay yerinin 14 Ocak'ta mühürlendiği belirtiliyor. 
Notta "kurbanı"kısmına "Doğan Fidan ve diğerleri" yazılırken, olay için "cinayet" ifadesi kullanılıyor. Notta ayrıca, "147 rue La Fayette birinci kat sağ taraf soldaki kapı ve Kürdistan Enformasyon Merkezi (CIK)" bilgisine de yer veriliyor. 
Binanın önündeki kaldırımda ise öldürülen 3 kadının resimlerinin bulunduğu çelenkler ve mumlar bulunuyor. 
Sakine Cansız, Fidan Doğan ve Leyla Şaylemez, geçtiğimiz 9 Ocak'ta gündüz saatlerinde başlarından vurularak öldürülmüş, 10 Ocak sabahı erken saatlerde cesetlerin bulunması üzerine polisin başlattığı soruşturma kapsamında Ömer Güney isimli bir kişi, "baş şüpheli" olarak tutuklanıp cezaevine konulmuştu.