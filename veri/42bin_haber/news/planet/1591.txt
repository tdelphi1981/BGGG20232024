İran, Türk televizyonlarını izliyor
İran'ın resmi haber ajansı IRNA ve Press TV, İran'ın Ankara Büyükelçiliği'nin özel bir Türk televizyonu kanalında yayınlanan bir haber programından dolayı kanal yönetimine bir kınama mektubu gönderdiğini bildirdi.Kurtlar Vadisi dizisinde İran karşıtı propaganda yapıldığı gerekçesiyle RTÜK'e şikâyette bulunan İran, bu kez de bir başka kanalda yayınlanan haber programından dolayı kanal yönetimine itiraz mektubu gönderdi.
 
İran'ın resmi haber ajansı IRNA ve Press TV'de yer alan habere göre, kınama mektubunda programda İran'daki iç gelişmeler ve İranlı yetkililer hakkında doğru olmayan ifadelerin kullanıldığı ileri sürüldü.
 
Mektupta, bu tip programların İran'la ilgili Türk kamuoyunu nezdinde kötü izlenim bıraktığı ileri sürülerek, olayın esefle karşılandığı belirtildi.
 
İran geçen hafta da Kurtlar Vadisi dizisinde İran karşıtı propaganda yapıldığını öne sürerek, Türkiye Radyo ve Televizyon Üst Kurulu'na (RTÜK) resmi şikâyet dilekçesi göndermişti.