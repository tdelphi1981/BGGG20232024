Pakistan'da Taliban saldırısı: 35 ölü
Pakistan'ın kuzeybatısında bir askeri kontrol noktasını hedef alan saldırıda, saldırganlarla birlikte toplam 35 kişinin öldüğü bildirildi.
Pakistanlı güvenlik yetkilileri, Taliban'ı sorumlu tuttukları baskının Hayber-Paştunkva eyaletindeki bir kasabada sabaha karşı düzenlendiğini, 10'u sivil 23 kişinin hayatını kaybettiğini bildirdi. 
Saldırıda hayatını kaybeden sivillerin kontrol noktası yakınlarındaki bir evde yaşadığını söyleyen yetkililer, 12 saldırganın da olay yerinde öldüğünü kaydetti. 
İHA SALDIRILARINA MİSİLLEME 
Taliban militanlarının Pakistan'ın kuzeybatısındaki Lakki Marvat'ta bir askeri üsse düzenledikleri saldırının ABD insansız uçaklarının saldırılarına tepki olarak düzenlendiği bildirildi. 
Pakistan Taliban Örgütü (TTP) sözcüsü İhsanullah İhsan, ABD'nin saldırılarına göz yuman Pakistan hükümetini sert dille eleştirerek, Lakki Marvat'taki saldırının ABD insansız ucaklarınca Taliban'a yapılan saldırılara tepki amaçlı düzenlendiğini söyledi. 
Pakistan'ın Afganistan sınırı yakınlarında dün düzenlenen saldırıda da 27 kişinin öldüğü, 40'tan fazla kişinin yaralandığı bildirilmişti.