Rusya: Japonya hava sahasını ihlal etmedik
Rusya Savunma Bakanlığı, Japonya hava sahasını ihlal etmediğini duyurdu.
Doğu Askeri Bölge basın sözcüsü Yarbay Aleksandr Gordeyev, Rus Hava  Kuvvetleri ve Hava Savunma Birlikleri Komutanlığı tarafından Doğu Askeri Bölge ve  Japon Denizi havzasında planlı uçuşlar yapıldığını bildirdi. 
Kuril adaları bölgesinde askeri talim yapıldığını ve bugün etkin aşamaya geçildiğini vurgulayan Gordeyev, talimlere denizaltı ve lojistik olmak üzere beş gemi ile 25 savaş uçağının katıldığını ve talimlerde askeri ve saldırı uçaklarının atış becerilerinin denendiğini kaydetti. 
Japonya Savunma Bakanlığı'ndan yapılan açıklamada, iki Rus savaş uçağının  Hokkaido adası açıklarında birkaç saniye Japonya'nın hava sahasında kaldığı  belirtilmişti. 
Rusya'nın Kamçatka ile Japonya'nın Hokkaido bölgeleri arasında yer alan Kuril adaları nedeniyle iki ülke arasında toprak anlaşmazlığı bulunuyor.