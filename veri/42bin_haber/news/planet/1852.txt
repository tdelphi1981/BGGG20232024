Mandela'da hafıza kaybı var
Güney Afrika'nın dün taburcu edilen eski Devlet Başkanı Nelson Mandela'da hafıza kaybı olduğu bildirildi.
Mandela'ınn eski dostu, avukat George Bizos, hafta sonu sağlık kontrolü için hastaneye yatırılan ve dün taburcu edilen 94 yaşındaki eski devlet başkanının durumunun iyi olduğunu, ancak hafıza kaybı sorunu yaşadığını belirtti. 
Birkaç gün önce dostunu ziyaret eden Bizos, Eyewitness News radyosuna verdiği demeçte, Mandela'nın bazı kişilerin hayatta olup olmadığını hatırlamadığını, dava arkadaşlarından Walter Sisulu'nun öldüğü söylendiğinde bunu anlamadığını ifade etti. 
Mandela, bazı testlerden sonra dün Johannesburg'daki evine dönmüştü. 
Aralık ayında neredeyse 3 hafta boyunca hastanede yatan ve akciğer enfeksiyonu tedavisi gören Mandela'nın, safra kesesindeki taşlar da alınmıştı. 
Nobel barış ödüllü Nelson Mandela, Güney Afrika'da ırkçı rejim sırasında 1990 yılında serbest bırakılana kadar 27 yıl hapis yattı.  
Mandela, 1994 yılında ülkenin demokratik yollarla seçilen ilk devlet başkanı oldu.