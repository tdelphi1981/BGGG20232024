Türk doktorun büyük başarısı
Essen Üniversitesi Kliniği'nden Prof.Dr. Ali Canbay, karaciğer nakline son verebilecek önemli bir çalışmaya imza attı.
Yaklaşık 13 yıldır üzerinde çalıştığı ilaçlı tedavinin denemelerinde büyük başarı elde eden Prof. Dr.Canbay, tek çaresi karaciğer nakli olan hastalar için umut oldu. Denemelerinde karaciğer yetmezliği nedeniyle ölüme mahkum olan bir çok hastayı sağlığına kavuşturduklarını belirten Canbay, Deneme süreci devam ediyor. Çalışmamız çok hassas. Acele etmek istemiyoruz dedi.  
YÜZDE DOKSAN BAŞARI
Çalışmaları sayesinde ABD, Japonya ve Avrupa'daki bir çok üniversite ve kurumdan ödüller alan Prof. Dr. Canbay, deneylerle ilgili şu bilgileri verdi: Karaciğer yetmezliği organdaki hücrelerin ölümüne yol açar. Yaptığımız çalışmada bu hücrelerin ölümünü engelleyen bir ilaç geliştirdik. Deneylerimizde, nakle gerek kalmadan karaciğerin kendini yenilemesini sağlamaya çalıştık. İlk olarak labarotuvar ortamında hayvanlar üzerinde deneylerimiz oldu. Başarı elde ettik. Ardından karaciğer nakli bekleyen ama nakil ihtiyacı karşılanamayan acil durumdaki hastalarda denemelerimiz oldu. Böyle akut karaciğer hastalarında yüzde 90 oranında başarı elde ettik. Ama tam olarak kullanıma geçebilmek için yaklaşık bir beş yıla daha ihtiyacımız var. Uygulamaya geçtiğinde, bir çok hastayı karaciğer nakli gibi çok ağır bir ameliyattan kurtarma imkanımız olacağını umuyorum.  
KARACİĞER ÖNEMSENMİYOR
Canbay, karaciğerin enerji işlemlerini yapan çok önemli bir organ olduğunu belirterek şu uyarılarda da bulundu: Karaciğer sorunu yaşayan çok sayıda hasta var. Karaciğeri çok fazla önemsenmiyor. İnsanların bu organı koruması gerekir. Bunun için en başta obeziteden kaçınılmalı. Bizim gibi yemek kültürü geniş olan toplumlarda bunu çok görüyoruz. Bu yüzden önünüze gelenin yarısını yemeyi, bol bol hareket etmeyi, aşırı alkol tüketimi ve sigaradan kaçınılmasını öneriyorum. Obezite olanlar kendilerine zarar verdikleri gibi, bu kişilerin karaciğerlerinin başka bir kişiye nakil için kullanılma imkanı da yok. 
  
  

 