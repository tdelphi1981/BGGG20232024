General Allen emekli olma kararı aldı
ABD Başkanı Barack Obama, NATO Avrupa Müttefik Kuvvetler Komutanlığı'na aday gösterdiği General John Allen'ın, bu göreve atanmak yerine emekli olma isteğini kabul ettiğini açıkladı.
Obama, yaptığı yazılı açıklamada, Bugün General John Allen ile görüştüm ve kendisinin, ailesindeki sağlık meseleleriyle ilgilenebilmek için ordudan emekli olma talebini kabul ettim ifadesini kullandı. 
Başkan Obama, Afganistan'daki ABD ve NATO birliklerinin komutanlığı görevinden yeni ayrılan Allen'a, ABD Deniz Piyade Teşkilatı'nda yıllardır verdiği hizmetlerin yanında Afganistan'da son 19 aydır yerine getirdiği olağanüstü  hizmetlerinden dolayı derin ve kişisel takdirini sunduğunu belirtti. 
General John Allen da yazılı açıklamasında, eşi Kathy'ye, sağlık  problemleriyle başa çıkmasında yardım etmek istediğini bildirdi. 
Allen, eşinin sağlık durumuyla ilgili somut detaya yer vermedi ancak Washington Post gazetesinde yer alan bir haberde, Allen'ın, eşinin oto bağışıklık rahatsızlığını da içeren kronik sağlık problemleri çektiğini söylediği  belirtildi.
         
Allen, şunları kaydetti: 
Kararımın nedenleri tamamen kişisel. Bu karara kolayca ya da hızlıca varmadım ancak değerlendirmelerim neticesinde, nihayetinde bunun, yapabileceğim  tek seçim olduğu kanaatine vardım. Detaylarına girmeyeceğim ancak en öncelikli kaygım, çok uzun zamandır çok büyük fedakarlıklarda bulunan eşimin sağlık durumu. 35 yılı aşkın süredir sevgili eşim Kathy, fedakarca benim yanımda durdu ve benim  ülkeme hizmet etmemi sağladı. Ondan ve iki değerli kızımızdan ne kadar zaman ayrı  kaldığımı düşünmek çok üzücü. Şimdi benim onların yanında durmamın, bana en çok  ihtiyaç duydukları anda onlarla birlikte olmamın zamanı. 
SKANDALA ADI KARIŞMIŞTI
Kariyeri başarılarla dolu olan ve Irak'ta da bir dönem görev alan Allen'ın adı, geçen sonbaharda sürpriz şekilde, eski CIA Başkanı David Petraeus'un istifasına yol açan evlilik dışı ilişki skandalına karışmıştı. Ancak Allen, skandalla bağlantılı bir kadınla e-posta yazışmalarına dair Pentagon  tarafından yürütülen soruşturmada aklanmıştı. Beyaz Saray da Allen'ın, NATO  Avrupa Müttefik Kuvvetler Komutanlığı'na adaylığını devam ettireceğini  açıklamıştı.