Küba'da yarım asır sonra bir ilk
Komünizmin son kalelerinden Kübada bugün devrim gibi bir gelişme yaşanıyor. Bugün yeni uygulamanın resmi gazetede yayınlanmasıyla birlikte Kübalılar, 50 yıl sonra ilk kez özel çıkış vizesi ve davetiye almadan yurtdışına çıkabilecek.
Yeni uygulamaya göre, pasaport sahibi herkes herhangi bir izne tabi kalmadan yurtdışına seyahat edebilecek. Yasa TSİ 07.00 itibariyle yürürlüğe girdi. 
Kübalıların altıda biri yurtdışında sürgün olarak yaşıyor. Bu nedenle Kübalılar, yurtdışındaki yakınlarını görebilmek için büyük sıkıntı yaşamak zorunda kalıyordu. Geçen ekim ayında yurtdışına çıkışların hafifleyeceği yolunda reform kararı açıklanmıştı. Yurtdışı çıkış vizesi, yurtdışında yanında kalınacak yakından davetiye, ortalama aylık maaşın 20 dolar olduğu ülkede 200 dolara mal oluyordu. 
İnsan hakları grupları, bu uygulamanın temel insan haklarından biri olan seyahat özgürlüğünü ihlal ettiğini savunuyordu. 
Kübada Raul Castro iktidara geldikten sonra bir dizi reform kararı almıştı. Kübalılar, yeni serbestilere göre uluslararası turizm için inşa edilmiş otellerde kalabiliyor, cep telefonu sahibi olabiliyor, elektrikli cihazlar satın alabiliyor. Ayrıca yeni sistem Kübalılara otomobil ve ev alma hakkı da tanıyor.  ABD, Soğuk Savaş döneminin uzantısı olarak topraklarına ulaşmayı başaran Kübalılara hâlâ oturma izni veriyor. Oysa ABD, başka hiçbir millet için bu hakkı tanımıyor.