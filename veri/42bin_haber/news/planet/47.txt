ABD seçimleri için Merkür ne diyor?
ABD Başkanlık seçimlerinin yapılacağı bu gece Merkür geri gitmeye başlayacak. Peki bunun seçimlere etkisi ne olacak?
Demokrat Barack Obama ve Cumhuriyetçi Mitt Romney'nin yarıştığı ABD Başkanlık Seçimleri bu gece yapılacak. Uluslararası ilişkilerde 'süper güç' olarak tanımlanan ABD'deki seçimin sonuçları sadece ülkenin kendisini değil, Türkiye'yi, içinde bulunduğumuz bölgeyi ve dünyanın geri kalanını da etkileyecek.   
Seçimlere saatler kala nefesler tutuldu. 
Ancak bir sorun var: Seçimlerin yapılacağı bu gece Merkür geri gitmeye başlayacak. 
"Merkürün ABD Başkanlık seçimleriyle ne ilgisi var" diyebilirsiniz.  
Bazı astrologların 'Kozmik düzenbaz' olarak nitelendirdikleri Merkür'ün geri hareketinin yaşamımızda karmaşa yaratan bir etkisi olduğu düşünülüyor. 
Ünlü astrolog Susan Miller, Merkür'ün gerilemesine denk gelen en son seçimlerde, oy makinelerinin bozulduğuna, oy pusulalarının kaybolduğuna, hatta Florida'da oyların yeniden sayılması gerektiğine dikkat çekiyor.  
Astrolojide Merkür, genel anlamda iletişim, kontratlar ve sözleşmelerle ilişkilendiriliyor. Bu nedenle aksilikler, gecikme, ertelenme, yanlış anlaşılma, eksik bilgilenme, kaybolma, çalınma ve iptaller Merkür gerilemesinin etkileri olarak görülüyor. Yani astrologlara göre, bu Başkanlık seçimlerinde de aksilikler çıkabilir.  
MERKÜR OBAMA'NIN YANINDA  
Türkiye'de bir ilke imza atarak iş astrolojisi alanında uzmanlaşan Binnur Zaimler de bunu doğruluyor. Zaimler, hurriyet.com.trye yaptığı açıklamada, Başkanlık seçimleri için gökyüzüne baktığımızda durumun 'kaotik' göründüğünü söyledi.  
Zaimler, "Yay burcunda düşük durumda olan gezegen, gün boyunca geri gitmek üzere 'stationary' dediğimiz, 'durma' halinde olacak. Dünya'dan bakıldığında duran gezegen, işlerin yavaş gideceğini, bu süreç içinde unutkanlıklar, ertelemeler ve kararsızlıkların yaşanacağını gösteriyor" diye konuştu. 
Merkürün gerilemesinin bir etkisi de geçmişle ilgili. Gezegenin, 4 Derece Yay burcunda, Washington DC'ye göre akşam saatlerinde geri hareketine başlayacağını söyleyen Zaimler, "Merkür bu konumda iken geçmişten gelen Obamanın tekrar seçilmesi söz konusu" diyor.   
Zaimler, Balık burcu olan Romney'nin, Merkür etkisi ile istemediği konuşmalar yapmak, sonradan değiştirmek isteyeceği sözler vermek durumunda kalabileceğini de kaydetti.   
Bu seçimlere bakarken, ABD kuruluş haritası üzerinde etkili olan bir tutulmanın da karşımızda olduğunu söyleyen Zaimler, "13 Kasım 2012 Akrep burcunda Güneş tutulması, pek çok önemli olayın ABD'nin kapısında olduğunu Sandy ile hissettirdi bile" diyor. 
Zaimler'e göre bu bağlamda Obama için, ikinci dönem çok daha büyük mücadeleler içeriyor. 
'KOZMİK DÜZENBAZ' BUSHU GETİRDİ 
Merkür'ün gerilemesinin seçim gününe denk geldiği son tarihte, yani 7 Kasım 2000'de Cumhuriyetçilerin adayı George W. Bush, Demokratların adayı Albert Arnold 'Al' Gore karşısında seçimlerden zaferle çıkmıştı. Bunu izleyen yıllarda, 11 Eylül 2001'de New York'taki İkiz Kulelere düzenlenen saldırının ardından, ABD dış politikası daha saldırgan bir tavır izlemeye başladı, Ortadoğu'nun düzeni değişti.  
11 Eylül saldırılarının sorumlusu olarak görülen El Kaide'nin liderini yakalama söylemiyle önce 2001'de Afganistan'a asker gönderildi, ardından 2003'te Irak işgal edildi. Bushun getirdiği ABD güvenliğini tehdit eden devletlere karşı 'önleyici savaş' doktrini bağlamında yürütülen savaşlarda on binlerce kişi hayatını kaybetti.  
Irak'taki Ebu Gureyb cezaevinde Amerikan askerlerinin Iraklılara işkence yaptığı ortaya çıktı. Küba'daki Amerikan üssü Guantanamo'da İslamcı militan olmakla suçlanan tutsakların tutulduğu tartışmalı hapishane açıldı. İran, Irak ve Kuzey Kore dünya barışını tehdit ettikleri gerekçesiyle 'Şer Ekseni'ne yerleştirilerek, yalnızlaştırıldı. 'ABD tarihin en büyük iflası' olarak tarihe geçen Lehman Brothers bankasının çöküşü, dünyadaki mali kriz depremini tetikledi. 
MERKÜR GERİLEMESİ 
Herkesi eşit olarak etkileyen ve etkisi her zaman çok belirgin olan Merkür gerilemesi, yılda üç kez yinelenen ve üç hafta süren astrolojik bir durum. 
Merkür aslında geri gitmiyor. Yalnızca normalde Dünyadan daha hızlı hareket eden Merkür yavaşladığı için biz Dünya'dan, Merkürün bu hareketini böyle gözlemliyoruz.  
Astrologlar, Merkür gerilerken önemli adımlar atmamayı tavsiye ediyor. Bu dönemlerde gelecekle ilgili hiçbir şey başarılı bir şekilde yerine oturmayacaktır diyen astrologlar, bir plan uygulamaya konulsa bile daha sonra değişime uğrayabileceğini söylüyor.  
Merkür gerilemesi 6 ila 26 Kasım arasında gerçekleşecek.  
 