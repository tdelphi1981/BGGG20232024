Gazze için insanlığımız nerede?
Harvard Üniversitesi'nin kıdemli araştırma görevlilerinden Ortadoğu Uzmanı Sara Roy, Gazze'de yıllardır yaşanan sıkıntılara yer verdiği makalesinde, "Gazze için insanlığımız nerede?" diye sordu.Aslen Yahudi olan ve bir konuşmasında "soykırımın kendi hayatının kilit bir parçası" olduğunu, Holokost'ta yüze yakın akrabasını kaybettiğini belirten Roy, Boston Globe'da yayımlanan yazısında, Gazze'de son yıllarda yaşananları aktardı.  
İsrail-Filistin sorununu hem siyasi hem ekonomik açıdan inceleyen 100'den fazla makale yayımlayan Roy, son yazısında, Gazze'de yaşanan mağduriyeti şu sözlerle anlattı: 
"Şubat 2009 ile Ağustos 2012 arasında İsrail Gazze'ye, haftada ortalama altı saldırı düzenledi. Bu saldırılar hava kuvvetleri, savaş helikopterleri, insansız hava araçları ve tanklarla yapıldı. Balıkçı teknelerine el kondu, zarar verildi, balıkçılar yakalandı, tutuklandı. Endüstri, çiftçilik ve gıda alanlarındaki üretim faaliyetlerine saldırılar düzenlendi, askeri akınlar yapıldı."   
"ASIL SORUN İŞGAL VE ABLUKA" 
İsrail ile Hamas arasında yıllardır devam eden çatışmalarda iki tarafın gücünün eş değerde olmadığına dikkati çeken Roy'a göre, "Şu anki kriz, şiddeti kimin artırdığının ötesinde... Tamamen unutulan esas konu, hala devam etmekte olan işgal ve abluka, Gazzenin ekonomisini, insanlarını git gide güçsüz hale getiren gayet asimetrik olan çatışmalar..."    
Gazze Şeridi'ndeki "işgalin normalleştirilmesinin tehlikeli boyuta geldiğini" ifade eden akademisyen, Gazzenin işgal altında 46'ncı, abluka altında 22'nci yılını geçirmekte olduğunu vurguladı. 
ABLUKA VE SALDIRILARIN SONUÇLARI 
Harvard'ın Ortadoğu Çalışmaları Merkezi'nde araştırmalar yapan, uzun yıllar Gazze Şeridi'nde yaşayan Roy, Gazzenin ekonomik durumundan su ve sağlık sıkıntısına kadar pek çok sorununa değindi.   
Gazze'ye uygulanan ablukanın sonuçları arasında sürekli ve yüksek oranda bir işsizliğin bulunduğunu, halkın yüzde 39'unun yoksulluk sınırı altında yaşadığını belirten Roy, Gazze'deki ekilebilir arazilerin üçte birinin İsrail saldırıları nedeniyle kullanılamaz hale gelmesinin de ekonominin kötüye gitmesinde bir faktör olduğunun altını çizdi.  
"ABD YARDIMI KESMEYE ÇALIŞACAK" 
Makalede, İsrail'in ablukası nedeniyle, 2010 verilerine göre, beş yaşın altındaki Gazzeli çocukların yaklaşık yüzde 10'unun yetersiz beslendiği bilgisine yer veren Roy, bölgede yaşanan tüm bu olumsuzluklara rağmen ABD'nin, Filistinlilere fon sağlanmasını engellemek için Birleşmiş Milletler gözlemci heyetini ikna etmeye çalışacağını belirtti. 
Roy makalesini, Siyasi farkları bir yana bırakalım, insanlığımız nerede? sorusuyla bitirdi.