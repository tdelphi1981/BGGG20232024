"Çöl Ayısı" lakaplı ABD'li general öldü
Birinci Körfez Savaşı'nın ünlü komutanı, ABD'li emekli general Norman Schwarzkopf 78 yaşında hayatını kaybetti. "Çöl Ayısı" lakaplı Schwarzkopf'un zatürreden öldüğü açıklandı. "Baba Bush", Schwarzkopf ailesine yoğun bakımdan taziye mesajı gönderdi.
Schwarzkopf'un kız kardeşi Ruth Barenbaum, Associated Press'e yaptığı açıklamada, 1991 yılındaki Çöl Fırtınası Operasyonu'nda Saddam güçlerini işgal ettikleri Kuveyt'ten çıkaran ABD öncülüğündeki uluslararası koalisyonun komutanı Schwarzkopf'un, emekliliğini geçirdiği Florida eyaletinin Tampa kentindeki evinde yaşamını yitirdiğini bildirdi. 
Barenbaum, Schwartzkopf'un ölüm nedeninin zatürre olduğunu belirtti. 
Schwarzkopf'un ölümünün ardından taziye mesajı yayımlayan ABD Başkanı Barack Obama, "Gerçek bir Amerikalı'yı kaybettik" ifadesini kullandı. 
"İYİ BİR ARKADAŞIMI KAYBETTİM" 
Dönemin ABD Başkanı George H. W. Bush ise sözcüsü aracılığıyla yaptığı yazılı açıklamada, kendisi ve eşi Barbara'nın gerçek bir Amerikalı vatansever ve neslinin en büyük askeri liderlerinden birini kaybetmenin yasını tuttuğunu bildirdi. 
Geçirdiği rahatsızlık nedeniyle halen yoğun bakımda tutulan "Baba Bush" adına yapılan açıklamada, "İyi bir insan ve iyi bir arkadaştı. Barbara'yla birlikte eşi Brenda ve harika ailesine taziyetlerimizi sunuyoruz" denildi. 
Vietnam Savaşı gazisi olan, Çöl Ayısı lakaplı Schwarzkopf, 1991 yılında Saddam güçlerini Kuveyt'ten çıkaran 6 haftalık savaşta 540 binden fazla ABD askeri ve 200 bin müttefik askerine komuta etmişti.