Fransa'daki gaz sızıntısı İngiltere'ye ulaştı
Kuzey Batı Fransada bulunan bir kimyasal fabrikasından sızan zararsız fakat kötü kokulu gaz bulutu Manş Denizini geçerek Londraya kadar ulaştı.
Parisin 120 km kuzeyinde bulunan fabrikadaki sızıntı Pazartesi sabahından bu yana devam ediyor. Rüzgarlı hava renksiz gaz bulutunun Fransanın kuzeyine doğru hareket etmesine neden olurken, yoğun rüzgar bulutun bugün İngiltereye kadar ulaşmasını sağladı.  
Londranın güney batısında itfaiye, halkı kapı ve pencerelerini kapalı tutmaları konusunda uyardı. Londra polisi şehrin güney doğusuna keskin bir kokunun hakim olduğunu raporladı. 
Sızıntının meydana geldiği fabrikanın sahibi Lubrizol France firması, yayılan gazın boya üretiminde kullanılan metantiyol maddesi olduğunu açıkladı. Firmanın direktörlerinden Pierre Jean Payrouse firmanın sızıntıyı yaşanan bölgeyi kapatmak için uğraştığını fakat çalışmaların akşam saatlerine kadar uzayabileceğini açıkladı. Sızıntının sebebi ise henüz bilinmiyor. 
Firma tarafından sızan gazın zehirli olmadığı fakat yanıcı madde içerdiği bildirilirken Paris polisi halkı, sarımsak, ter ve haşlanmış yumurta karışımı kötü koku konusunda uyarıyor. 
Fransa Çevre Bakanı ise Almanyaya yaptığı seyahati yarıda kesip acilen Parise geri döndü. Yetkililerin insan sağlığına zararlı olmadığı konusundaki ısrarına rağmen bakan, olay yerinde inceleme yapmaya gidiyor.  
Yerel internet haber siteleri gazın bazı kişilerde migren, kaşıntı ve mide bulantısı yarattığı haberlerine yer veriyor. 
ABD merkezli Lubrizol firması 1980lerden bu yana böyle bir sorunla karşılaşılmadığını bildiriyor.