23 yıl sonra anladılar
ABD'nin Florida eyaletinde 23 yıl önce bulunan beş milyon yıllık fosilin yeni bir türe ve familyaya ait olduğu keşfedildi.
Araştırmacılar, nesli tükenmiş kılıç dişli kedi grubuna mensup olduğunu düşündükleri fosilin, 23 yıl boyunca bulunan ek fosiller sayesinde yeni bir tür ve familyaya ait olduğunu belirledi. 
Polk ilçesinde 1990'da yapılan bir fosfat madeni kazısı sırasında bulunan fosilin ait olduğu tür ve familyaya, Rhizosmilodon fiteae adı verildi. Rhizosmilodon fiteae tür ve familyasına bu ad, bu konudaki önemli örnekleri 2011'de Florida Üniversitesi'ne bağışlayarak bilim adamlarına önemli katkı sağlayan Barbara Fite'a ithafen verildi. 
Fosil, Florida Museum of Natural History adlı müzenin omurgalı palaentoloji koleksiyonları yöneticisi Richard Hulbert'ın yardımıyla gün ışığına çıkarıldı. Fosilin elde edilen yeni örneklerin ışığında yeni bir tür ve familyaya ait olduğu ise kılıç dişli kedi anatomisine ilişkin karşılaştırmalı analizleri kullanan Doçent Doktor Steven Wallace tarafından bulundu. 
Baş yazarlığını Wallace'ın, yardımcı yazarlığını da Hulbert'in üstlendiği bilimsel çalışma, elektronik ortamda yayınlanan PLOS One adlı bilimsel derginin 13 Mart sayısında yer aldı.

KILIÇ DİŞLİ KEDİLERİN ANA VATANI ABD
Araştırmacılar fosilin, Los Angeles kentindeki La Brea Tar Çukurları'nda bulunan, üst çenesindeki uzamış köpek dişleriyle dikkati çeken büyük bir uç yırtıcı olan ünlü Smildon fatalis ile aynı soydan geldiğini belirtti. Biyolojide uç yırtıcı terimi, kendisini avlayabilecek hiçbir yırtıcının bulunmadığı besin zincirinin en tepesindeki türler için kullanılıyor. 
Fosil hakkında daha önce yapılan araştırma, Smilodontini adıyla anılan bu gruptaki kılıç dişli kedilerin ana vatanının Asya olduğunu ve Kuzey Amerika'ya buradan göç ettiklerini gösteriyordu. Ancak araştırmacılar, bulunan yeni türün yaşının, bu grubun anavatanının Kuzey Amerika olduğunu ortaya koyduğuna işaret etti. 
Yeni keşfedilen türün, Smilodon adı verilen en ünlü kılıç dişli kedinin Yeni Dünya'da ortaya çıktığını gösterdiğine dikkati çeken Hulbert, bulunan fosilin nesilleri 11 bin yıl önce tükenen bu tür ve atalarının, en az 5 milyon yıl önce ABD'nin güneydoğusunda yaşadığına işaret ettiğinin altını çizdi. 
Kılıç dişli kediler grubunun sadece bir türden ibaret olmadığını belirten Hulbert, yeni keşfedilen türle birlikte sadece Florida'da, bu gruba mensup altı tür bulunduğunu, tüm dünyada ise bu gruba ait kabul edilebilir tür sayısının 20 olabileceğini vurguladı.