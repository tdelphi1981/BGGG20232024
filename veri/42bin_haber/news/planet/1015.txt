Rumlara üç ay süre
KKTC ve BM'nin, 17 Şubatta başkanlık seçimleri yapılacak Kıbrıs Rum yönetimine Kıbrıs sorunu müzakerelerine başlaması için üç ay süre verdiği ileri sürüldü. KKTC ve BM, müzakerelerin Mayıs ayı sonunda başlamasını öngörüyor.
Rum medyasının haberlerine göre, KKTC Cumhurbaşkanı Derviş Eroğlu ve BM Genel Sekreterinin temsilcisi Aleksander Downer, yeni seçilecek Rum lidere üç aylık hazırlanma süresi verilmesine karar verdi. Güney Kıbrısta sandıktan çıkacak lider birinci adım olarak AB ile ekonomik destek konusunda pazarlığa oturacak. Ekonomik kriz nedeniyle batma aşamasındaki Rumların, miktarı henüz kesinleşmemiş ancak 17.5 milyar Euronun üzerinde olması beklenen kredi anlaşması imzalaması öngörülüyor.   
TÜRKİYE VE DOĞALGAZ
Bu arada 11 kişinin aday olduğu Rum seçimlerinde favori üç aday önceki gün açık oturumda karşı karşıya geldi. En büyük ilgiyi, seçimleri kazanmasına kesin gözüyle bakılan ana muhalefet DİSİ lideri Nikos Anastasiadis çekti. KKTC ve BMnin de yakından takip ettiği açık oturumda Anastasiadis, müzakereleri kendi yerine atayacağı bir temsilcinin yürüteceğini söyledi.  
Anastasiadis, Türkiyenin de aralarında bulunduğu garantör ülkelerin doğrudan görüşmelere katılmasına destek vermesi ve doğu Akdenizde bulunan doğalgazın belirli şartlar altında Türkiye üzerinden Avrupaya gönderilmesi konularında daha önce yapmış olduğu açıklamalar nedeniyle BMnin ilgisini çekiyor. 
Açık oturuma Rum lider Dimitris Hristofyasın partisi AKELin adayı Stavros Malas ile milliyetçi küçük partilerin adayı bağımsız Yorgo Lilikas da katıldı. Malas, mevcut görüşme sürecinin devamını savunurken, Lilikas bugüne kadar varılan tüm görüş birliklerinden vazgeçilmesini istedi.  
Güney Kıbrıs başkanlık sistemiyle yönetiliyor. İki turlu seçimlerin ilk turu 17 Şubatta yapılacak. İlk turda adaylardan biri oyların salt çoğunluğunu alamazsa, önde bitiren 2 aday bir hafta sonra yeniden yarışıyor. Rum yönetiminde 575 bin kayıtlı seçmen bulunuyor.
 
 