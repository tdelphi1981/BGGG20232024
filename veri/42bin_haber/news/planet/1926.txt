KKTC Sağlık Bakanı'ndan tepki çeken anekdot
KKTC Sağlık Bakanı Ertuğrul Hasipoğlu'nun adadaki gece kulüplerini savunmak için anlattığı bir anekdot tepki çekti. Hasipoğlu, eski bir bakanla arasında geçen diyaloğu şu sözlerle anlattı: "Ana muhalefetten bir arkadaş her oturumda çıkar gece kulüplerini eleştirirdi. Allah ne büyük Allah. Döndü o bakan oldu. Gittim 'Kapattın mı o fabrikaları?' dedim. 'Neyi kapatacaksın yahu. 40 bin asker, 40 bin de öğrenci var beni mi halletsinler' dedi."
KKTC Sağlık Bakanı Ertuğrul Hasipoğlu, KKTC Tabipler Birliği'nde yaptığı konuşmada muhalefetteyken gece kulüplerini eleştiren bir milletvekiline bakan olduğunda "Kapattın mı o kulüpleri?" diye sorduğunu ve "Neyi kapatacaksın, 40 bin asker, 40 bin de öğrenci var, beni mi halletsinler" yanıtını aldığını söyledi. Hasipoğlu'nun konuşması büyük tepki çekerken, bazı kadın doktorlar salonu terk etti.

 SAĞLIK BAKANI'NDAN TEPKİ ÇEKEN ANEKTOD  
KKTC Sağlık Bakanı Ertuğrul Hasipoğlu, 14 Mart Tıp Bayramı dolayısıyla KKTC Tabipler Birliği'nde yaptığı konuşmada sağlık sorunları ve kendisine yönelik eleştirilere değindi. Konuşmasının son bölümünde başından geçen bir olayı anlatan Hasipoğlu herkesi adeta şoke etti. 
Hasipoğlu, "Hiç unutmam biri gece kulüplerini açtı, onu söyleyeyim, beni bağışlasın. Ana muhalefetten bir arkadaş her oturumda çıkar 'Lefkoşa'dan Güzelyurt'a kadar fabrikaları dizdiniz' der, gece kulüpleri fabrika. Allah ne büyük Allah. Döndü o bakan oldu. Gittim 'Kapattın mı o fabrikaları?' dedim. 'Neyi kapatacaksın' yahu dedi, '40 bin asker, 40 bin de öğrenci var beni mi halletsinler.' Yani böyle gülünç durumlara düşmeyin. Böyle gülünç hallere düşmeyelim" dedi.  
İSTİFA ÇAĞRISI 
Hasipoğlu'nun sözlerine bazı kadın hekimler tepki gösterdi ve salonu terk etti. Öte yandan 19 kadın örgütü Sağlık Bakanı Ertuğrul Hasipoğlu'na tepki gösterdi. Yapılan ortak açıklamada Hasipoğlu'nun tıp bayramı töreninde söylediği sözlerle demokrasi değerlerinin ayaklar altına alındığı savunuldu. Kadın örgütlerinin açıklamasında "Ülkemizde devlet eliyle yürütülen seks köleliğini meşrulaştırmaya çalışmıştır. Daha önceki bir konuşmada kendisine söylendiğini iddia ettiği 'Gece Kulüplerini kapatalım da 40 bin asker ve öğrenci bizi mi halletsin' cümlesini örnek vererek ırkçı ve cinsiyetçi yaklaşımını pervasızca dile getirmiştir. Hasipoğlu'nun bu sözleri, sadece gece kulüplerinde insanlık dışı koşullarda çalıştırılıp sömürülen kadınları değil, tüm kadınları ötekileştirmekte ve aşağılamaktadır' denildi. Hasipoğlu'nun kadınlardan derhal özür dilemesini isteyen örgütler, bakan Hasipoğlu'nun derhal istifa etmesini talep etti. 
"MUHALEFETTEYKEN ELEŞTİRMENİN KOLAY OLDUĞUNA DİKKAT ÇEKMEK İÇİN ANLATTIM" 
Hasipoğlu, kendini şu sözlerle savundu: 
"Muhalefetteyken, gece kulüplerini fabrikaya benzeten bir milletvekili söz konusu gece kulüplerinin derhal kapatılmasını savunuyordu. Daha sonra kendisi bakan oldu. Kendisine, muhalefetteyken gece kulüplerine dair sözleri hatırlatılınca, memlekette 40 bin asker var, bırakalım da bizi mi halletsinler' dedi. Ben de muhalefetteyken eleştirmenin kolay ama icraatta işlerin böyle yürümediğine örnek vermek için bu anekdotu anlattım" dedi.