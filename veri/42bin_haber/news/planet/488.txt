Cesur Türk çete kurbanı
İngiltere'de kardeşinin çalınan cep telefonunu kurtarmak isteyen 17 yaşındaki Türk genci Doğan İsmail, göğsünden bıçaklanarak öldürüldü.
İngiliz polisi Doğan İsmail'in katilini bulmak için sıra dışı bir yol belirlerken, The Sun gazetesi Londra'nın güneyindeki Walworth bölgesinde gerçekleşen olayın ardından Türk genci için "Cesur Doğan" tabirini kullandı. 
İngiliz The Sun gazetesinin haberine göre, Doğan İsmail'in kardeşi Orhan'ın cep telefonu geçtiğimiz Cuma günü çalındı. Orhan'ın okuldan tanıdığı üç öğrenci, 15 yaşındaki gencin eve giderken yolunu kesti ve cebindeki telefonuna zorla el koydu. Orhan iki gün sonra ise "Buraya gelirsen telefonunu geri alacaksın" yazılı bir mesaj aldı. 
Ağabeyi Doğan'ı da alarak kendisine belirtilen adrese giden iki kardeşi, burada dört genç karşıladı. Çıkan tartışmanın ardından gençlerden biri, Doğan'ı kalbinin üstünden bıçakladı. 
Yere yığılan ağabeyini umutsuzca hayata döndürmeye çalışan ancak başarılı olamayan Orhan o anı şöyle anlattı:  
"Telefonu geri vermesi gerekiyordu. Ama o ağabeyimin arkasından dolaşıp elinde bıçakla geri döndü. Ardından da ağabeyimi göğsünden bıçakladı. Son sözleri 'Aman Allah'ım beni bıçakladın' oldu. Çocuk daha sonra yürüyüp gitti." 
POLİS ZANLININ PEŞİNDE
Polis olayın ardından alışılmışın dışında bir yol izleyerek, 15 yaşındaki Gambia doğumlu Dawda Jallow isimli bir gence ulaşmak istediğini ve bu kişiyi görenleri kendileriyle temasa geçmeye çağırdı. 
Polis, 1.65 boylarındaki bu gencin dışında 15 yaşındaki bir kişinin de cinayet şüphesiyle tutuklandığını açıkladı. Şüphelinin 39 yaşındaki annesinin de adaleti yanıltmak suçlamasıyla gözaltına alındığı belirtildi. 
Olayın yaşandığı semtin "belalı bir bölge" olduğu ve geçtiğimiz Eylül ayında aynı yerde Shaun Chambers isimli bir öğrencinin daha öldürüldüğü ifade edildi. 21 yaşındaki Chambers'ın "Peckham'lı Genç Tabancalar" çetesine mensup gençlerce öldürüldüğü iddia edilmişti. 
İngiliz basını, Londra'da 2012 yılında öldürülen sekizinci genç olan Doğan İsmail'in geçmişinde çetelerle bağlantısı bulunmadığını belirtti. 
 AYNI YERDE İKİNCİ OLAY: Doğan'ın öldürülmesinin ardından polisin incelemeye aldığı yerin hemen yanında, Eylül ayında cinayete kurban giden Chambers için bırakılan çiçekleri görmek mümkün.