ABD'li komutanın yıldızını söktüler
ABD'deki güvenlik birimlerinin tepe noktalarında yaşanan depremlerin arkası kesilmiyor. Şimdi de ABD'nin Afrika'daki güçlerinin eski komutanı Gen. William Ward'un rütbesi, binlerce dolarlık fuzuli seyahat harcaması yaptığı gerekçesiyle düşürüldü.
Pentagon'dan yapılan açıklamaya göre, ABD Savunma Bakanı Leon Panetta tarafından bir yıldızı sökülen "dört yıldızlı general", korgeneral rütbesinden emekli olacak. 
Ward'un ayrıca hükümete 82 bin dolarlık geri ödeme yapmasına karar verildi. 
Ward'un cezalandırılmasına neden olan gereksiz masraflar arasında özellikle eşinin yaptığı lüks harcamaların önemli yer tuttuğu belirtildi. 
ABD basını bu harcamalara örnek olarak, Bermuda'daki Fairmont Hamilton Princess Oteli'nde gecelik ücreti 747 dolar olan bir odada kalınmasını gösterdi. Ward'un eşinin ayrıca, orduya ait zırhlı araçları resmi onay olmadan kullandığı da iddia edildi. 
2007-2011 yılları arasında Stuttgart'taki AFRICOM'un başında bulunan Ward, halen ABD Genelkurmay Başkan Yardımcısı'nın özel yardımcılığını yapıyor. 
OBAMA, ALLEN'IN TERFİSİNİ BEKLETİYOR
Öte yandan ABD'de CIA Başkanı David Petraeus'un istifa etmesine neden olan skandalın, Afganistan'daki NATO Kuvvetlerinin Komutanı Gen. John Allen'ın kariyerini de tehlikeye soktuğu, Başkan Barack Obama'nın Allen'ın terfisini beklemeye aldığı bildirildi. 
Obama, Savunma Bakanı Panetta'nın talebi üzerine, ABD'nin Avrupa Kuvvetleri Komutanlığı ve NATO'nun Avrupa Müttefik Komutanlığı'nın başına getirilmesi planlanan Allen'ın terfisini beklemeye aldı. Allen, Temmuz 2011'de Petraeus'un ardından Afganistan'daki birliklerin komutanı olarak atanmıştı. 
Genelkurmay Başkanı Gen. Martin Dempsey, Savunma Bakanı Panetta'ya, 58 yaşındaki Allen'ı Afganistan'daki görevinde tutması önerisinde bulundu. 
  PETRAEUS SKANDALINDA KİM KİMDİR?