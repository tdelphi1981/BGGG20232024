"Patriot'lar Suriye sorununu çözmez"
Dışişleri Bakan Yardımcısı Büyükelçi Naci Koru, Patriot füzelerinin Suriye sorununu çözemeyeceğini, dolayısıyla Ankara'nın sorunun çözümü için müttefikleri ile çalışmayı sürdüreceğini söyledi. Suriye'de Beşar Esad rejiminin "militan bir güç haline geldiğini" vurgulayan Koru, Suriye'den Türkiye'ye gelen sığınmacı sayısının 200 bini aştığını, bunların 100 binden fazlasının kamplarda yaşadığını açıkladı.
Antalya'da yapılan Türk Atlantik Konseyi 19. Uluslararası Güvenlik ve İşbirliği Konferansında konuşan Koru, "Suriye'deki kriz gerçekten çok kötü bir duruma gelmeye devam etmektedir: Rejim artık militan bir güç haline gelmiştir. Suriyedeki bu çatışmaların uzaması sonucunda Suriye halkı güvenliğini kaybetmeye devam ediyor. 200 binden fazla Suriyeli Türkiye'ye sığınma başvurusu yapmış 140 bini kapmlardayaşamaktadır" dedi. 
Suriye'deki gelişmelerin Türkiye'nin, dolayısıyla da NATOnun güneydoğu sınırında büyük bir tehdit haline geldiğine dikkat çeken Koru, patriot füzelerinin de bu sınırdaki "kitle imha silahları tehdidine karşı" gündeme geldiğini anlattı. 
"PATRIOTLAR SAVUNMA AMAÇLI" 
Büyükelçi Koru, NATO'nun Türkiye'ye patriot gönderme kararının "ittifak dayanışmasını gösterdiğini" belirterek, şöyle konuştu; "Patriotların Türkiye'ye getirilmesinin savunma amaçlı olduğunu belirtmemiz gerekiyor.  Patriot füze savunma sistemlerinin Suriye'deki krizi sona erdirmeyeceğini biliyoruz."
Koru, konuşmasında İran'a dadeğinerek, "İranın nükleer silahları elde etmesine de karşıyız. Ama NPT kapsamında barışçıl nükleer enerjiyi kullanmakta serbesttir. İran ile iletişim kanallarımız açık ve açık tutmaya devam edeceğiz" dedi.
 
Zeynep GÜRCANLI/ ANTALYA