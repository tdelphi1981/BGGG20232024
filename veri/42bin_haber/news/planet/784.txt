Türk ailelere bomba gibi haber
Almanyanın Duisburg kentinde, yeni yapılan binaların altında, 2. Dünya Savaşından kalma patlamamış bir bomba olduğu şüphesi doğdu. Çoğunu Türklerin satın aldığı binalara yeni taşınan aileler, bir bombanın üzerinde oturma korkusu yaşıyor.
DUISBURGda yayınlanan NRZ gazetesinin, Evler bomba üzerine mi inşa edildi? haberi, endişe yarattı. Gazetenin haberinde, havadan çekilmiş bir fotoğrafın, binaların yapıldığı arazinin altında 2. Dünya Savaşında müttefik kuvvetler uçakları tarafından atılmış ama patlamamış bir bomba olduğu şüphesi doğurduğu yer aldı. Haberde, bu yeni binalarda ev alanların da, olayı taşındıktan sonra öğrendiği kaydedildi. Yapımı yeni biten, altyapı çalışmaları halen süren 9 evde toplam 19 aile yaşıyor. Ev sahibi olanların çoğunluğunu ise Türkler oluşturuyor. Bomba uzmanları kısa süre içinde kazı ve inceleme yaparak duruma açıklık getirecek. Sonucun kısa süre içinde açıklanacağı vurgulandı. Evlerine yeni taşınan aileler, bomba üzerinde oturuyor olma korkusuyla hop oturup hop kalkıyor. Ev sakinlerinden bir çocuk babası Sadık Yücel, bazı evsahiplerine, belediyeden araştırma yapılacağına dair yazı geldiğini belirterek, Arazi, Nazi savaş sanayiinde önemli rol oynayan Krupp fabrikasına ait. 150 metre ilerde bir sığınak var. Buralar mutlaka bombalanmıştır. Patlamayan bomba olma ihtimali yüksek dedi.