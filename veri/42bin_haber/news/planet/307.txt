Hollanda'daki gemi kazasında ölü sayısı yükseldi
Hollanda'nın Zeeland sahiline 65 kilometre uzaklıkta, Kuzey Denizi'nde, dün akşam iki geminin çarpışması sonucu meydana gelen kazada hayatını kaybedenlerin sayısının 4'e yükseldiği bildirildi.
Kurtarma ekipleri, kayıp olduğu belirtilen 7 kişiyi arama çalışmalarına devam ediyor. Toplam 24 kişilik mürettebattan 13'ü sağ kurtarıldı. 
Dün gece donanmaya ait iki gemi, uçak ve helikopterler desteğinde başlatılan kurtarma çalışmalarının bugün de devam ettiği ancak şiddetli rüzgarın arama çalışmalarını olumsuz etkilediği belirtiliyor. 
Belçika'dan Finlandiya'ya araç taşıyan Bahama bandıralı Baltıc Ace adlı yük gemisi, dün akşam saatlerinde Kuzey Denizi'nde, İskoçya'dan Belçika'nın Antwerpen limanına giden bir konteyner gemisiyle çarpışmıştı. Baltıc Ace, nedeni henüz açıklanmayan kazadan sonra batmıştı.