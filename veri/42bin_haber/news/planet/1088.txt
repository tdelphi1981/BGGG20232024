Güney Pasifik'teki depremde ölenlerin sayısı 9'a çıktı
Güney Pasifik'te meydana gelen 8.0 büyüklüğündeki depremin ardından oluşan ve Solomon Adaları'nı etkileyen yaklaşık 1.5 metre yüksekliğindeki tsunamide ölenlerin sayısı dokuza yükseldi.
Arama kurtarma ekiplerinin Solomon Adaları'nda tsunamiden etkilenen ücra köylere ulaşmaya çalıştığı, şu ana dek dokuz olarak bildirilen ölü sayısının artmasından endişe edildiği belirtildi. 
Çok sayıda kişiden haber alınamadığını söyleyen yerel yetkililer, Santa Cruz adasındaki beş köyde 100 civarında evin zarar gördüğünü ya da tamamen yıkıldığını kaydetti. 
Artçı sarsıntılar yüzünden kıyıdaki evlerine dönemeyen çok sayıda kişininse barınaklarda kalmayı sürdürdüğü ifade edildi. 
Amerikan Jeolojik Araştırmalar Merkezi, depremin Solomon Adaları'nın doğusundaki Temotu eyaletinde yer alan Lata kentinin 81 kilometre batısında, denizin 28.7 kilometre derinliğinde meydana geldiğini açıklamıştı. 
200'den fazla adadan oluşan, 552 bin nüfuslu Solomon Adaları, "Pasifik ateş çemberi" deprem ve volkan kuşağında yer alıyor.