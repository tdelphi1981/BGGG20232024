Barış süreci devam etmeli
Kongra-Gel kurucu üyesi Haydar Işık, Pariste öldürülen PKKlı Sakine Cansız ile 4-5 hafta önce görüştüklerini, Abdullah Öcalanın izolasyonunun sona ermesi için Avrupada bir müzik festivali düşüncesi olduğunu anlattı.
İşte Işıkın Hürriyete verdiği söyleşi: 
- Paris'te öldürülen Sakine Cansız, Fidan Doğan ve Leyla Söylemez'i tanıyor muydunuz? 
- Sakine Cansız'ı iyi tanıyordum. Öldürülmeden 4 veya 5 hafta önce kendisiyle Münih'te Eine Welthaus'da görüştük. İkimiz de Dersimliyiz.
Münih'te bir hemşerimizin çocuğu trafik kazasında hayatını kaybetti. Sakine Cansız aileye taziyede bulunmak üzere Münih'e geldi ve görüştük. Sakine Cansız'la 1988 yılında ilk kez Frankfurt'ta karşılaştım. Kendisiyle 2003 yılında Kandil Dağı eteğinde Kongra-Gel kuruluş toplantısında da beraber olduk. Münih'teki görüşmemizde Türkiye'de başlayan barış sürecini konuştuk. Cansız, Bu sürecin kesinlikle devam etmesini istiyordu. Bunu sorunun çıkış yolu olarak görüyordu. Hatta Öcalan'ın izolasyonuna karşı yaş gününde Avrupa'da ünlülerle büyük bir müzik festivali düşüncesi vardı. Sakine Cansız kadar değil ama Fidan Doğan'ı da tanıyordum. Kendisi benim gibi Kürdistan Ulusal Kongresi (KNK) üyesiydi. Ama çok iyi tanımıyordum. 
- Bu olayın bir iç hesaplaşma olduğu görüşleri için ne diyorsunuz? 
- Kesinlikle yanlış. Bu iddia sadece katliamı gizlemeye yönelik. Sakine Cansız spor olarak dışarıda koşu yapardı. Eğer iç hesaplaşma olsaydı, çok daha erken yaparlardı. Eski Bakan Hüseyin Çelik saldırının hemen ardından daha hiçbir iz yokken, Bu bir iç hesaplaşma dedi. Bunlar, aslında bu işin derin devletin işi olduğunu gösteriyor. 
- Ama elinizde bir delil yok. Neye dayanarak İç hesaplaşma olamaz diyorsunuz? 
- Çünkü iç hesaplaşma diye bir sorun yok. Kürtler istisnasız bu barış sürecini destekliyor. 
- PKK içinde barış sürecine karşı çıkan bir kanat yok mu? 
- Benim çevremde öyle bir intiba yok. PKK, Kandil barışa odaklanmış durumda. 
- Eğer ileride bunun bir iç hesaplaşma olduğu ortaya çıkarsa, şaşırır mısınız? 
- Kesinlikle inanmam. Öyle bir şey ortaya çıksa bile bunun derin devletin organizasyonu olduğuna inanırım. 
- Öcalan PKK'ya Barış yapıyoruz, silahları bırakın çağrısı yapsa, hepsi uyar mı?  
- Herkes uyar buna. 
- Bu olay barış sürecini olumsuz etkiler mi? 
- Bu olay elbette güveni sarstı. Yara aldı. Ancak bu olay barışı daha çok motive etmeli ve süreç ne olursa olsun, mutlaka devam etmeli.