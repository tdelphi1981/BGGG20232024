Google'ın haritası Kuzey Kore'yi daha fazla gösterecek
Google'ın haritalama sistemi olan google map, internet kullanıcılarına katı kısıtlamalar uygulayan Kuzey Kore'de daha fazla mekanı gösterebilecek. Harita sayesinde artık başkent Pyongyang'daki cadde, park, anıt ve tren istasyonları görülebilecek.
Google, yeni haritanın, Kuzey Kore'nin 2009'a ait uydu resimleri ve diğer kamu bilgileri ışığında yapıldığını kaydetti. Haritanın ayrıca hükümetin cezaevi olarak kullandığı 4 bölgeyi de gösterdiği bildiriliyor.
         
Haritada bu bölgeleri ziyaret eden kişiler tarafından çekilen fotoğrafların da mevcut olduğu belirtildi. Şirket, haritanın mükemmel olmadığını, ancak geliştirme sürecinin devam ettiğini kaydetti. Google map hizmetinde düne kadar Kuzey Kore'de çok az yer  görülebiliyordu. Google Başkanı Eric Schmidt, internet kullanıcılarına katı kısıtlamalar uygulayan Kuzey Kore'yi bu ayın başında ziyaret etmişti.
        