"Kimyasal silahlar kamyonlara yüklendi"
Batılı istihbarat kurumlarının geçtiğimiz hafta Suriyede kimyasal silah kullanımı için hazırlıklar yapıldığı yönündeki açıklamalarının ardından Washington Post bugün bu istihbaratın detaylarına yer verdi. Habere göre kamyonlara kullanıma hazır bombalar ve top mermileri yüklendi.
Gazeteye konuşan bir yetkili, Suriyedeki bir üste görev yapan askerlerin kimyasal silah öncüllerini karıştırır ve diğer öldürücü mühimmatı hazırlarken gözlemlendiğini söyledi. Bu durum Suriyenin aralarında sinir gazı ve diğer zehirli maddeler bulunan kimyasal silah cephaneliğini kullanma olasılığıyla ilgili ilk gerçek kanıt olarak değerlendirildi. 
Yetkililere göre, çekilen fotoğraflarda en az bir ordu biriminin bomba ve mermi taşımak için kullanılan özel araçlara kimyasal silah başlıkları taşıdığı görülebiliyor. Yetkililer askerlerin spesifik emirler üzerine böyle hareket ettiğini belirtti. 
İstihbarat bulguları üzerine bilgilendirilen iki Batılı yetkili, Suriye hükümet güçlerinin hazırlıklara geçen hafta son verdiğini ve aktive edilmiş kimyasal silahların hava araçlarına yüklendiği ya da cephede konuşlandırıldığı yönünde elde kanıt olmadığını belirtti. 
Durumun hassasiyeti nedeniyle yetkililerin isimleri açıklanmazken Obama yönetimi ve CIA konuyla ilgili soruları yanıtlamayı reddetti. Savunma Bakanı Leon Panetta geçtiğimiz günlerde, tehdidin uzaklaştığını ancak ortadan kalkmadığını söylemişti.