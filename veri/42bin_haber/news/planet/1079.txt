Ricciardone'ye Don Kişot benzetmesi
ABD Büyükelçisi Francis Ricciardone'nin Türkiye'deki yargı sisteminden, Irak'la ilişkilerine kadar geniş yelpazede yaptığı değerlendirmelere ilk tepki Kuzey Irak'tan geldi.
Irak Kürdistan Doğal Kaynaklar Bakanı'nın danışmanı Michael Howard, attığı bir tweet ile Ricciardone'yi Don Kişot'a benzetti.  
Howard tweetinde, "ABD Büyükelçisi, Don Kişot gibi, Irak'taki yel değirmenlerine mızrağını doğrultmuş. Peki Şanço Panza'sı nerede?" ifadesini kullandı.  
ABD ELÇİSİ NE DEMİŞTİ? 
Kuzey Irak'tan bu tepki, Ricciardone'nin dünkü değerlendirmelerinde Türkiye'nin Kuzey Irak'taki Kürt yönetimi ile enerji alanda girdiği işbirliğine yönelik açıklamalarının ardından geldi.  
Amerikan Büyükelçisi, Irak'ın "hem büyük bir fırsat, hem de büyük bir risk" olduğunu vurgulayarak başladığı değerlendirmesinde, "Türkiye, ABD, Irak hükümeti ve Irak içindeki Kürt Bölgesel hükümeti, tümü aynı stratejik çıkarı paylaşıyor; Bu da Irak'ın bir bütün olarak, petrol ve gazını, gelecek nesiller için dünya marketlerini sunma yeteneğini azami ölçüye çıkarması" dedi. Bunun anlamının, "Irak'ın tümündeki petrol ve gaz sektörünün stratejik gelişmesi" olduğunu vurgulayan Büyükelçi, şöyle konuştu: 
"Iraklılar hidrokarbon yasasını çıkarmaya çalışıyorlar. Bunu başarmaları hem Irak için, hem de Türkiye ve ABD için önemli. Biz Türkiye'nin Irak'ta mevcut petrol ve gazın sadece yüzde 20'sine değil, tümüne, yüzde 100'üne erişiminin olmasını istiyoruz. Türk tüketicilerinin Türkiye'nin petrol ve gaz konusundaki stratejik ihtiyacı konusunda kaynak çeşitliliğine sahip olmasını istiyoruz. Eğer Türkiye Irak'taki mevcut petrol ve gazın sadece yüzde 20'sine erişilebilir olursa, bu bizi gerçekten üzer. Biz ayrıca, Türkiye'nin, Irak petrol ve gazının, tüm Irak'ı kastediyorum, dünya pazarlarına ulaştırılması için Hürmüz Boğazına stratejik alternatif olmasını istiyoruz." 
"SADECE PETROLDEN DEĞİL, TÜM EKONOMİK İLİŞKİLERDEN BAHSEDİYORUZ"
Türkiye'nin Irakla ekonomik ilişkilerinden bahsedildiğinde, sadece petrol ve doğalgazdan değil, ticaretin tüm unsurlarından bahsedildiğini de hatırlatan Amerikan Büyükelçisi, "Eğer ben, mesela bir Türk televizyon, çamaşır makinesi, otobüs, telefon, telefon hizmeti, konserve domates, donmuş tavuk, buğday üreticisi olsaydım, tüm Irak pazarına erişimimin olmasını isterdim. Erbil, Dohuk ve Süleymaniye gibi, Türk üretimi malların ve markaların Basra ve Bağdat'a da ulaşmasını isterdim. Bu tüketicilere erişimimin zarar görmesini istemezdim" dedi.  
Ricciardone, Ankara-Bağdat ilişkilerinin güçlü olmasını istediklerini, bunun için çalıştıklarını da söyledi.