Türk işçiler zehirlenerek öldü
Almanya'nın Kuzey Ren Vestfalya eyaletine bağlı Moers kasabasında, kimyasal sıvı taşıyan tanker şirketinde çalışan iki Türk işçi zehirlenerek hayatını kaybetti.
Kimyasal sıvı taşıyan, Rinnen adlı şirkette çalışan iki Türk işçinin, dün akşam saat 20.00 sıralarında tanker boşaltması sırasında zehirlenerek yaşamını yitirdiği belirtildi. 
Ölen işçilerden birisinin Balıkesir-Dursunbey nüfusuna kayıtlı Yakup Balcı diğerinin ise, Kütahya nüfusuna kayıtlı Mehmet Ablak olduğu öğrenildi. 
İki Türk işçinin tanker boşaltımı sırasında nasıl zehirlendiği açıklanmazken, Yakup Balcı'nın Moers'te bir eve toplanan akraba ve hemşerileri olayda Rinnen şirketinin bir ihmali olup olmadığını merak ediyor. 
42 yaşında hayatını kaybeden Yakup Balcı'nın evli olduğu ve Yusuf (19) ile Enes (17) adında iki çocuğu bulunduğu belirtildi. 
Yaşanan bu üzücü olay Moers'te yaşayan Türkleri yasa boğdu.Olayın duyulmasının ardından aynı evde toplanan vatandaşların, oldukça üzgün oldukları gözlendi.