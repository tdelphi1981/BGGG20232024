Cenazesi İslami usullere uygun hazırlanmış
ABD ordu yetkililerinin birbirlerine gönderdiği e-postalar, El Kaide terör örgütünün lideri Usame bin Ladin'in cenazesinin İslami usullere uygun olarak hazırlandıktan sonra denize bırakıldığını ortaya çıkardı.
Associated Press haber ajansının, Bilgi Edinme Hakkı Yasası çerçevesinde ulaştığı bazı e-postalarda, bin Ladin'in USS Carl Vinson Gemisi'nden denize bırakılışını askerlerin izlemediği yazıyor.     
         
Beşinci Filo'nun Komutan Yardımcısı Tuğamiral Charles Gaouette'in, 2 Mayıs'ta gönderdiği Gizli damgalı e-postada, ABD askerlerinin Pakistan'ın Abbottabad  kentindeki konutuna düzenledikleri operasyon sırasında öldürülen bin Ladin'in cenazesinin yıkanıp kefene sarıldığı ve içine ağırlık konmuş bir ceset  torbasına konulduğu bilgisi yer alıyor. 
Tuğamiral Gaouette'in, dönemin Genelkurmay Başkanı Oramiral Mike Mullen ve ABD Merkez Komutanlığı (CENTCOM) Komutanı Orgeneral James Mattis'e gönderdiği  e-postada "cenazenin, daha sonra düz bir tahtanın üzerine yatırıldığını ve sadece üst düzey yetkililerin bilgisi dahilinde denize bırakıldığını" ifade ettiği belirtiliyor. 
"BİZİM İÇİN PAKET VAR MI?" 
E-postalarda yazılanlar içinde, Ladinin denize bırakılmasının betimlenmesi oldukça ilginç: Komutan Bizim için paket var mı sorusuna Fedex paketi teslim etti cevabını vermiş. 
Gaouette'in, ABD askerleri ile bin Ladin'in cenazesini taşıyan helikopterin, USS Carl Vinson Gemisi'ne varıp varmadığı ile ilgili üst düzey yetkililerle bilgi alışverişinde bulunduğu da ortaya çıktı. Öte yandan Savunma Bakanlığı, bin Ladin için düzenlenen ölüm sertifikası,  otopsi raporu ve DNA belirleme testleriyle ilgili bilgi vermeyi reddetti.