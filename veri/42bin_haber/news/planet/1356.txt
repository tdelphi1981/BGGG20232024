Bulgaristan'da istifa depremi
Yüksek elektrik faturaları nedeniyle başlayan protestoların hükümet karşıtı gösterilere dönüştüğü Bulgaristan'da hükümet istifa kararı aldı. Hükümetinin istifa dilekçesini parlamentoya yollayan Bulgaristan Başbakanı Boyko Borisov, "(Çatışmalarda) dökülen her bir damla kan, bizim için utanç kaynağıdır" dedi.
"Batman" lakaplı, eski bodyguard Borisov, parlamentoda yaptığı konuşmada, "Bizi iktidara halk getirdi. Bugün iktidarı onlara geri veriyoruz" ifadesini kullandı. 
Herhangi bir geçiş hükümetinde yer almayacağını açıklayan 53 yaşındaki siyasetçi, "Polisin insanları dövdüğü veya siyasi diyaloğun yerini protesto tehditlerinin aldığı bir hükümette ben yokum. Ülkeyi sokak yönetmek istiyorsa, buna izin verelim" diye konuştu. 
Çatışmalara sahne olan gösterilerin istifa kararında etkili olduğunu ifade eden Bulgar lider, "Dökülen her bir damla kan, bizim için utanç kaynağıdır" dedi. 
BULGARİSTAN'DAKİ OLAYLI GÖSTERİLERDEN KARELER 
Bulgaristan'da yaklaşık iki hafta önce astronomik elektrik faturalarına karşı başlayan protestolar, hükümet karşıtı kitlesel gösterilere dönüşmüştü. 
Bulgar anayasasına göre istifa kararının parlamentoda oylamaya sunulması öngörülüyor. İstifa ile ilgili oylamanın yarın sabah yapılacağı açıklandı. 
Parlamentodaki başlıca siyasi partilerin liderleri, Cumhurbaşkanı Rosen Plevneliev'den, teknokratlar hükümeti kurması ve erken seçim için tarih belirlemesini istediklerini bildirdiler. 
 