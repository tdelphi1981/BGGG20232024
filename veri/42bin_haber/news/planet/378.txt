ABD Senatosu'nun en yaşlı üyesi Inouye öldü
ABD Senatosu'nun en yaşlı, Kongre'nin de ilk Japon-Amerikan üyesi olan Daniel Inouye, 88 yaşında hayatını kaybetti.
Ofisinden yapılan açıklamada, Demokrat Parti Hawaii senatörü Inouye'nin solunum yolları rahatsızlığı nedeniyle başkent Washington'daki bir hastanede hayatını kaybettiği belirtildi. 
Açıklamaya göre, Inouye'nin ölmeden önceki son sözleri Aloha oldu. 
İkinci Dünya Savaşı sırasında bir kolunu kaybeden ve ABD'nin en yüksek askeri nişanı olan Onur Madalyası'nın sahibi Inouye, Kongre'ye ilk kez, Hawaii'nin eyalet olduğu 1959'da seçilmişti. Inouye, 1963'ten bu yana da senatör olarak görev yapıyordu. 
Kongre'nin ilk Japon-Amerikan üyesi olan Inouye, 2 yıl önce yaşamını yitiren 51 yıllık West Virginia senatörü Robert Byrd'den sonra, Senato'nun en uzun süre görev yapan ikinci üyesiydi. 
Kongre'deki kariyeri boyunca, en sonuncusu Tahsisatlar Komitesi olmak üzere birçok komitede başkanlık yapan Inouye, Watergate ve İran-Contra skandallarına ilişkin Kongre tarafından yürütülen incelemelerde kilit roller üstlenmişti. 
Inouye'nin ölüm haberi, Senato Çoğunluk lideri Harry Reid tarafından Senato Genel Kurulu'nda duyuruldu.. 
ABD Başkanı Barack Obama da, yayımladığı yazılı açıklamada, ülkemiz gerçek bir kahramanı kaybetti ifadesini kullandı.