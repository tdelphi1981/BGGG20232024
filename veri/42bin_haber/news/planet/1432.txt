Filistin'den Barcelona'nın "barış maçı" teklifine ret
Filistin, İspanya'nın Barcelona Kulübü Başkanı Sandro Rosell'in, İsrail ve Filistinli oyuncular ile Barcelona arasında özel bir maç yapılması teklifine ret cevabı verdi.
Filistin Gençlik ve Spor Yüksek Kurulu Üyesi Abdusselam Heniye, AA muhabirine yaptığı açıklamada, İsrail ve Filistinli oyuncuların Barcelona'ya karşı ortak bir maç yapması önerisini Filistinli şehitlerin kanına ihanet olarak niteleyerek, İsrail ile sporda bile ilişkilerin normalleştirilemeyeceğini ve teklifi kabul etmelerinin mümkün olmadığını vurguladı. 
Söz konusu teklifin kabul edilmesinin, Ortadoğu'da bir deprem anlamına geleceğini ifade eden Heniye, Barcelona Kulübü maç yapacaksa İsrail ile değil, bu toprakların gerçek sahibi Filistin ile yapmalıdır dedi. 
Filistin Futbol Federasyonu Başkanı Cibril er-Racub da Rosell'in barış maçı önerisini gerçekleşmesi zor bir hayal olarak değerlendirdi. 
Barcelona Kulübü Başkanı Sandro Rosell, dün yaptığı açıklamada, İsrail ve Filistinli oyunculardan karma bir takım kurulmasını ve bu takımla Barcelona arasında temmuz ayı sonunda özel bir maç yapılması teklifinde bulunmuştu.