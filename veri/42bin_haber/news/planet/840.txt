Mumbai saldırılarının "işbirlikçi" planlayıcısına 35 yıl hapis
Mumbai'de 2008 yılında düzenlenen terör saldırılarının ABD'li planlayıcısı David Coleman Headley, 35 yıl hapis cezasına çarptırıldı.
Chicago'da görülen davada hakim, savcıların tutuklandıktan sonra çok fazla işbirliği yaptığı için ağır ceza verilmemesi yönünde baskı yapması üzerine 52 yaşındaki Headley'i, 35 yıl hafif hapis cezasına mahkum etti. 
Hakimin, mahkeme salonunda kurbanlardan birinin Hindistan'ın 11 Eylül'ü olarak nitelendirdiği saldırı için ağır ceza verilmesini isteyerek gözyaşlarına boğulması nedeniyle kararı isteksizce verdiği gözlendi. 
Savcılar, Headley'in, saldırıyı düzenleyen ve merkezi Pakistan'da bulunan Leşker-i Tayibe dahil olmak üzere terör ağları konusunda istihbarat sağladığı gerekçesiyle 35 yıldan fazla ceza almamasını istiyorlardı. 
Hindistan'ın Mumbai kentinde 26 Kasım 2008 tarihinde başlayan, hedefleri arasında tren istasyonu, Yahudilere ait bir merkez, Taj Mahal oteli bulunan, 3 gün süren saldırıda 166 kişi ölmüş, dokuz saldırgan öldürülmüştü. 
İSMİNİ DEĞİŞTİRMİŞTİ 
Pakistanlı bir babayla Amerikalı bir annenin çocuğu olan Daood Gilani, 2006 yılında Hindistan'da kendisini Müslüman ya da Pakistan asıllı olmayan bir ABD'li olarak tanıtmak için ismini David Coleman Headley olarak değiştirmişti. 
Savcılara 2002 yılından bu yana Leşker-i Tayibe örgütü için çalıştığını söyleyen Headley, 2009 yılında Chicago'da Philadelphia'ya giden bir uçağa binmek üzereyken FBI ajanları tarafından tutuklandı. 
Headley, Müslümanların tepkisine neden olan Hz. Muhammed karikatürlerini basan Danimarka gazetesinin çalışanını kafasını keserek öldürmek için yapılan plana yardım ettiğini de itiraf etmişti.

HİNDİSTAN TATMİN OLMADI 
Hindistan, Headley'e 35 yıl hapis cezası verilmesinden ötürü hayal kırıklığına uğradı. 
Hindistan Dışişleri Bakanı Salman Kurşid, Headley'in 35 yıldan daha fazla cezayı hakettiğini belirterek, Headley'in saldırılardaki rolünden ötürü Hindistan'da yargılanmak üzere iadesi için baskı yapmayı sürdüreceklerini söyledi.