Chavez ülkesine döndü
Küba'da iki aydan fazla süredir kanser tedavisi gören Venezüella Devlet Başkanı Hugo Chavez ülkesine döndü.
Ülkesine döndüğünü Twitter hesabından duyuran Chavez, tedavi sürecindeki desteklerinden dolayı Küba'ya teşekkür ederek, tedavisinin Venezüella'da süreceğini belirtti. 
Muhalefet lideri Henrique Capriles'in halkın karşısına çıkması çağrısında bulunduğu Chavez'in fotoğrafları, iki aydan fazla süredir ilk kez hafta sonu basında yer almıştı. Chavez bu fotoğraflarda Küba'da iki kızıyla yan yana gülümserken görülmüştü. 
Geçen yıl ekim ayındaki seçimde üçüncü kez devlet başkanı seçilen 58 yaşındaki Chavez, kanser hastalığı nedeniyle bir dizi ameliyat geçirmişti.