Ve Fransa ilk adımı attı
Dışişleri Bakanı Ahmet Davutoğlunun bugün gerçekleştirdiği Fransa ziyaretinin çok önemli bir yönü ortaya çıktı. Fransa Dışişleri Bakanı Laurent Fabius, Davutoğluna Avrupa Birliği ile müzakerelerde Bölgesel Politika ve Yapısal Araçların Koordinasyonu konulu 22nci faslı açacaklarını bildirdi. Davutoğlu da Ankara'ya dönüşünde bu açıklamayı teyit etti.
Fransa Cumhurbaşkanı François Hollande'ın Türkiye ile beyaz sayfa açıyoruz vaadinin ilk adımı Avrupa Birliği yolunda geldi. Türkiyenin uzun süreli girişimlerinin ardından Fransa, AB müzakerelerinde tıkadığı beş başlıktan biri olan 22nci fasıl önündeki engeli kaldırdı.  
Dışişleri Bakanı Ahmet Davutoğlu, Paris'te Fransa Dışişleri Bakanlığı'nda düzenlenen Libya Konferansı'na katılmadan önce Fransız mevkidaşı Laurent Fabius ile kahvaltıda bir araya geldi.  
Görüşmenin ardından Libya toplantısına katılan Davutoğlu, konferansın sonuna kadar kalmadan Paris'ten ayrıldı. Görüşmeye ilişkin ilk açıklamayı Fabius yaptı.  
Toplantı sonrası Libya Dışişleri Bakanıyla bir basın toplantısı düzenleyen Fabius, bir soru üzerine, Türkiye ile Avrupa Birliği ilişkilerinde Fransa'nın yapıcı rol üstleneceğini açıkladı.  
  RÜZGAR TERSİNE Mİ DÖNÜYOR?  
Fabius, "İlk adım olarak 22nci faslı açıyoruz. Sayın Davutoğlu'na bu başlığın açılacağını teyit ettim" dedi.  
Fransız Bakan, görüşmede Hollande'ın Türkiye ziyaretinin gündeme gelip gelmediği sorusuna ise "Cumhurbaşkanı'na bir davet var. Ancak bunun zamanını Cumhurbaşkanı belirler. Türkiye büyük bir ülke. İlişkilerimizin gelişmesini istemek doğaldır" dedi.  
TÜRKİYE'DE İKİ BAŞLIK BEKLENTİSİ 
Hürriyet'e konuşan Fransız diplomatik kaynaklardan edinilen bilgiye göre, Türkiye'nin beklentisi 17nci ve 22nci fasılların önündeki Fransız engelinin kaldırılmasıydı. Türkiye ayrıca eski Cumhurbaşkanı Nicolas Sarkozy'nin politik nedenlerle tıkadığı beş başlığın tamamının önündeki politik engellerin kaldırıldığı yönünde bir niyet açıklaması bekliyordu.  
DAVUTOĞLU: ÖNEMLİ BİR ADIM 
Dışişleri Bakanı Davutoğlu, Ankara'ya döndükten sonra düzenlediği basın toplantısında, söz konusu faslın açılmasını "önemli bir adım" olarak tanımladı. 
Davutoğlu,"Fransa tarafından yapılan açıklamayı ben de teyit ediyorum. Fransa tarafından bloke edilen diğer fasılların da açılmasını ümit ediyorum. Bu konuda güçlü mesajlar aldık. Bu önemli bir adımdır. Önümüzdeki dönemde bir ivme bekliyoruz" diye konuştu. 
Davutoğlu, "Bugün Fransa daha önce benimsediği tutumunu değiştirme kararı aldığını bize resmen bildirdi. Bugün, başlangıç itibariyle bir fasıl, ama bundan sonra da Türkiye-AB ilişkilerinin önündeki engellerin kaldırılması için bir siyasi iradeye sahip olduklarını ve birlikte çalışmaya hazır olduklarını bize ifade ettiler dedi. 
Dışişleri Bakanı Davutoğlu, Fransa'daki bir operasyonda 15 PKK'lının gözaltına alınmasına ilişkin ise, "Bu ve benzeri, teröre karşı yürütülen çalışmalar bizim için çok önemli. Terör örgütünün lojistik desteğinin, kaynaklarının kesilmesi için tüm Avrupa ülkelerinden destek bekliyoruz. Bu ülkelerle temaslarımız da sürüyor" açıklamasında bulundu. 
CİLVEGÖZÜ SALDIRISI 
Bakan Davutoğlu, Cilvegözü Sınır Kapısı'ndaki bombalı saldırıyla ilgili bir soruya karşın, "Bu en şiddetli şekilde kınanması gereken bir saldırıdır. Bugün CHP'den gelen eleştiriyi üzüntüyle karşılıyorum. Bu bir terör saldırısıdır. Bunlar insan olarak hepsi değerli kardeşlerimizdir. Kendi vatandaşlarımızı da kaybettik. Siyasi rant içerisine girmemek gerekir.Buradan herhangi bir silahlı faaliyet söz konusu değil. Arkasında kimin olduğu konusunda tüm birimlerimiz çalışıyor. Ama her şeyden önce bu tür saldırılara karşı ortak bir tavır sergilemeliyiz" cevabını verdi.