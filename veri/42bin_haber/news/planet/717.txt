Meksika'da 158 polise gözaltı
Meksika'nın kuzeyinde 158 polis gözaltına alındı.
AFP'ye konuşan bölge savcısı Sonia de la Garza Fragoso, Durango eyaletinde bulunan Lerdo ve Gomez Palacio kentlerinde görev yapan 158 polisin, organize suçlar kapsamında yapılan operasyonda göz altına alındığını duyurdu. 
Fragoso, söz konusu 2 kentte, geçen haftalarda adam kaçırma, kaçakçılık ve soygun gibi suçlarda yaşanan artış nedeniyle polislerin incelemeye alındığını ve akabinde operasyon düzenlendiğini belirtti. 
Polislerin göz altına alınması üzerine, söz konusu bölgelerdeki güvenliğin, soruşturma bitene kadar asker ve eyalet polisi tarafından sağlanacağı ifade edildi. 
Kasım ayında, Gomez Palacio kentinde görev yapan 145 polis suç örgütüne karışmak suçundan görevden alınmıştı. 
Uyuşturucu madde ekimi ve ticaretiyle ünlü Durango eyaleti, son yıllarda Zetas ve Sinaloa uyuşturucu kartelleri arasındaki çatışmalara sık sık sahne oluyor.