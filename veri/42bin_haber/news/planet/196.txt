Hürriyet Gazze'de
İsrail'le Hamas arasında sağlanan ateşkesin ardından Gazze 'de durum sabah saatleri itibarıyla sakin.
Refah Sınır Kapısı açık. Gazze'deki olaylar sebebiyle Mısır'a kaçanlar tekrar Gazze'ye dönüş yapıyor. Geçiş yapanların çoğu tedavi için Mısır'a gidip dönenler. 
Aralarında İHH İnsani Yardım Vakfı kamyonlarının da bulunduğu araçlar, getirdikleri yardım malzemelerini Gazze'ye geçirmek için sınırda bekliyor. 
İHH görevlileri, Gazze'ye ilk defa kamyonla yardım malzemesi götürebildiklerini, daha önce sadece doktorların geçişine izin verildiğini belirtti. 
İHH kamyonlarında, Mısır'dan tedarik edilen tıbbi malzemeler bulunuyor. 
HÜRRİYET GAZZE YOLUNDA / FOTOĞRAFLAR: LEVENT KULU 
 
DURUM SAKİN
Sabah saatleri itibarıyla Gazze tarafından ateş sesi gelmiyor. Gazze üzerinde uçuş yapan herhangi bir insansız hava aracı da görülmüyor. 
Gazze'deki olaylar nedeniyle Mısır'da da sıkı güvenlik önlemleri alınmış durumda. Başkent Kahire ile Refah arasındaki 450 kilometrelik yolda çok sayıda askeri kontrol noktasından geçilerek, sınır bölgesine ulaşılıyor.