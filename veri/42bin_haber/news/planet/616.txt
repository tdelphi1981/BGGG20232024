Kelepçe aküsü bitti, çocuğa tecavüze gitti
Almanyada çocuk istismarından sabıkalı, elektronik kelepçeyle takip edilen erkek, kelepçenin aküsü bitince, bir çocuğa tecavüz etti.
ALMANYAnın Münih kentinde, tehlikeli kişileri kontrol etmek için takılan elektronik kelepçenin pek de işe yaramadığı vahim bir olayla anlaşıldı. Münih Eyalet Mahkemesinde çocuk istismarı nedeniyle yargılanan Andreas R. isimli şüphelinin, elektronik kelepçeye rağmen kontrol edilemediği ortaya çıktı.  
Münih ve çevresinde meydana gelen 23 ayrı çocuk istismarı suçundan sorumlu tutulan 42 yaşındaki Andreas R, 1999 yılında yaklaşık 10 yıl hapis cezasına çaptırılmıştı. Tutukluluk süresi bittikten sonra aynı suçu tekrar işleme şüphesi taşıdığından güvenlik amacıyla iki yıl gözetim altında tutulan Andreas R., Avrupa İnsan Hakları Mahkemesi ve Federal Anayasa Mahkemesinin ilgili kararlarına istinaden, ayağına elektronik kelepçe takılma şartıyla 2011 yılında serbest bırakıldı.  
Şartlı salıverilen Andreas R, mahkeme tarafından konan kısıtlamalara uymadı. Geçen yılın nisan ayında 7 yaşındaki bir çocuğa tecavüz ettiği iddiasıyla tekrar mahkeme önüne çıkarıldı. Önceki günkü duruşmada ifade veren bir emniyet görevlisi, olaydan bir ay önce zanlının ayağındaki kelepçenin üç kez alarm verdiğini ve her seferinde aküyü boşalmış olarak bulduklarını söyledi. Emniyet görevlisi, aynı zamanda yasak olmasına rağmen, zanlının küçük çocuğu bulunan eski eşiyle buluştuğunun tespit edildiğini vurguladı. Zanlının kelepçeyle sıkı takip edilmesine rağmen tekrar çocuk istismarında bulunması, Almanyada infial yarattı. Tehlikeli şahısların gözetim altında tutulması konusu tekrar gündemde.