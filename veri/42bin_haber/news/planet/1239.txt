At eti skandalı Almanya'ya sıçradı
Avrupa'nın birçok ülkesini sarsan at eti skandalına Almanya da dahil oldu.
Almanya'da Real adlı süpermarket zinciri, sattığı dondurulmuş lazanyalardan aldığı örneklerde at eti bulunması sebebiyle ürünlerini geri çekti. Diğer süpermarket zincirlerinin de ürünlerini incelettiği kaydedildi. 
Federal Gıda Tarım ve Tüketiciyi Koruma Bakanı İlse Aigner, tüketicinin yanıltıldığını belirterek, Buna rezalet denebilir dedi. 
Aigner, AB'nin Avrupa genelinde etin denetlenmesine yönelik önerisini memnuniyetle karşıladığını ifade etti. 
Kuzey Ren Vestfalya eyaletinin Tüketici Koruma Bakanı Johannes Remmel de bu konuda tüketicilerin yanıltıldığını belirterek, bunun suç teşkil ettiğini söyledi.