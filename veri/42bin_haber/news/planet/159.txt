Filistin BM için AB'nin desteğini arıyor
Filistin'in Ankara Büyükelçisi Nebil Maruf, Filistin'in Birleşmiş Milletler'deki (BM) statüsünün "gözlemciden", "üye olmayan gözlemci devlete" yükseltilmesi için hazırlanan karar taslağı için Avrupa Birliği ülkelerinin desteğini garantiye almaya çalıştıklarını söyledi.
Filistin'in BM'deki çalışmaları hakkında AA muhabirinin sorularını yanıtlayan Büyükelçi Maruf, Filistin'in statüsünün "gözlemciden", "üye olmayan gözlemci devlete" taşınması halinde ülkesinin Vatikan'ın BM'deki statüsüyle benzer konuma ulaşacağını söyledi. 
Girişimlerinin başarılı olmasının Filistin'in BM'de devlet olarak tanınması anlamına da geleceğini ifade eden Maruf, "Bizim için en önemli kısım Filistin'in devlet olarak tanınmasıdır. Bu bizim asıl hedefimizdir" diye konuştu. 
Tasarının genel kurulda kabul edilmesiyle devlet olarak tanınmanın yanı sıra İsrail'in Filistin topraklarını işgal eden ülke olarak da tanımlanacağı bilgisini veren Maruf, ülkenin sınırlarının belirlenmesi açısından yeni alınacak kararın oldukça önemli olduğuna vurgu yaptı. Maruf, şunları kaydetti: 
"Filistin'in devlet olarak uluslararası meşruiyete bağlı olarak tanınması, ülkenin sınırlarının 1960'larda olduğu gibi kabul edilmesi anlamına gelir, yani tüm Gazze ve tüm Kudüs'ün doğusunu içeren sınırlar. Bu Filistin devletinin sınırıdır. Eğer biz bu tanınmayı elde edersek, İsrail'le yapılacak görüşmeler, İsrail'in 1967'de Batı Şeria, Doğu Kudüs ve Gazze Şeridi'ni işgalinden önceki sınırlar üzerinden yapılacak; İsrail devleti işgal eden, Filistin ise işgal edilen ülke olarak. Görüşmelerin sonucu da işgalci İsrail'in Filistin'deki işgalini sona erdirmesi şeklinde olmalıdır. Bunun da anlamı 1967'deki tüm Filistin topraklarından tam anlamıyla çekilmesidir"

"İSRAİL VE ABD AÇIKÇA KARŞI" 
Büyükelçi Maruf, İsrail'in yanı sıra ABD'nin de karar tasarısının aleyhinde olduğunu açıkça beyan ettiğini vurguladı.  
Maruf, "Sadece İsrail ve onun lobisi değil, Amerikan yönetimi de Filistin'in statüsünün yükseltilmesine olumlu bakmıyor. Onlar herkese Filistin'in BM'deki statüsünün değişimine karşı olduklarını ifade ediyor. Geçen yıl biz BM'ye tam üyelik için başvuruda bulunduk ama ABD bizi bu girişimizi veto etmekle tehdit etti. Şimdi tasarıyı Genel Kurul'a getiriyoruz ve orada ABD'nin veto etme hakkı yok" ifadelerini kullandı.

SALT ÇOĞUNLUK YETERLİ 
Filistin başvurusunun kabul edilmesi için BM Genel Kurulu'nda oylamaya katılanların salt çoğunluğunun alınmasının yeterli olacağını ifade eden Maruf, 97 oyun tasarının kabul edilmesi anlamına geleceğini aktardı. 
Şu anda 132 ülkenin Filistin'i devlet olarak tanıdığını aktaran Maruf, BM Genel Kurulu'nda bu ülkelerinin hepsinin kendi lehlerinde oy kullanacağından emin olmadıklarını belirtti. 
"115 ÜLKE GARANTİ" 
Yaklaşık 115 ülkenin girişimlerini destekleyeceklerini garanti ettiklerini dile getiren Maruf, AB ülkelerinin oylamada önemli rol oynayacağına dikkati çekti. Maruf şunları söyledi: 
"Kurulda Filistin'in lehine oy kullanma kararı almayan ülkelerle ilgili çalışmalarımız devam ediyor. 20 oy daha alabilmek için çabalarımız sürüyor. AB ülkeleri bu noktada kilit pozisyona sahip. Araplar, AB ülkelerine, tasarıya olumlu oy vermeleri yönünde baskı yapıyor. AB'nin topluca pozitif veya negatif oy kullanması mümkün değil. Eğer her AB ülkesi kendince, serbest şekilde oy verirlerse buradan 10-15 oy daha kazanacağımızı düşünüyorum. Çünkü bazı AB üyesi ülkeler olumlu oy kullanmak istediklerini belirtti." 
"TASARI 29 KASIM'DA SUNULACAK" 
Türkiye'nin Filistin'in her zaman yanında yer aldığını hatırlatan Maruf, Dışişleri Bakanı Ahmet Davutloğlu'nun tasarı konusunda yaptığı etkin çalışmanın da kendilerini onurlandırdığını kaydetti. 
Tasarının Genel Kurul'da kabul edileceğine inandığını dile getiren Maruf, "Tasarı hazır ve 29 Kasım'da BM Genel Kurulu'na sunulacak. Bu tarihe kadar tasarı üzerinde belirli değişiklikler yapılacaktır muhakkak ama biz tasarıdaki sınırların değiştirilmesi konusunu kesinlikle kabul etmeyeceğiz. Yapılan tüm bu çalışmaların ardından ümit ediyorum ki tasarı genel kuruldan başarıyla geçecektir" diye konuştu.