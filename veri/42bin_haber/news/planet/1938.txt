Norveç'te helal üründe domuz eti
Norveç gıda kontrol ekipleri, helal mamul üreten bir firmanın pazarladığı malların içinde önemli miktarda domuz etine rastladıklarını açıkladı.
Avrupa'nın hemen her ülkesinde patlak veren at eti skandalından sonra Avrupa'nın çeşitli ülkelerinde resmi gıda kontrol ekipleri kontrollerini sıklaştırdılar. Norveç'te yapılan kontrollerde helal ürünlerde büyük miktarda domuz eti çıkmasının ardından suç duyurusunda bulunmaya karar veren Norveç gıda kontrol merkezi, helal ürünlerde kesinlikle olmaması gereken domuz etinin bu kadar büyük miktarlarda olmasının "kaza" olmadığını ve büyük bir ihtimalle geniş çaplı bir skandalla karşı karşıya olduklarını açıkladı. 
Norveç gıda kontrol merkezi, Avrupanın çeşitli ülkelerindeki kebapçılara satılan bu ürünlerin yüzde 5 ila yüzde 30 oranında domuz eti içerdiğini açıkladı. 
Domuz eti içeren mamulleri üreten Norveçli Kuraas firması yöneticisi Kenneth Kuraas ise skandalın kendilerinden kaynaklanmadığını, helal mamuller için satın alınan etin helal kesim yapan mezbahalardan geldiğini ve bunun ellerindeki faturalarda gayet net bir şekilde belli olduğunu söyledi.