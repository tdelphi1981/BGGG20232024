Avrupa'yı sarsan at eti skandalı Türk dükkanlarına da sıçradı
Alman Ürün Kalite Enstitüsü (ifp) yaptığı incelemelerde dönerlerde at etine rastlandığını açıkladı.
RTL televizyonunda yayınlanan "Extra" adlı televizyon programındaki habere göre ifp, Berlin ve Leipzig şehirlerindeki 20 dönerciden alınan numuneleri inceledi. Alınan örneklerden birinde yüzde 1 oranında at etine rastlandı. İncelemenin ülkede yaşayan Müslümanlar açısından ürkütücü boyutu ise üç numunede yüzde 7 oranında domuz etine rastlanmış olması. 
Almanya'ya da ulaşan at eti skandalında ülke genelindeki büyük alış veriş zincirlerinin dondurulmuş bazı ürünlerinde at etine rastlanmıştı. Daha önce de benzer et skandalları ile karşı karşıya kalan Almanya, suçlulara daha ağır ceza verilmesini tartışıyor. 
  "İNGİLİZ HÜKÜMETİ AT ETİNİ İKİ YIL ÖNCEDEN BİLİYORDU"  
RAKAMLARLA DÖNER SEKTÖRÜ
- Avrupa Türk Döner İmalatçıları rakamlarına göre, serbest meslek sahibi Türklerin, yüzde 25.7'lik oranı gastronomi ile uğraşıyor. Bunun da yüzde 21.1'lik oranı döner sektöründe yer alıyor. 
- Almanya genelinde yaklaşık 15 bin, Avrupa genelinde ise yaklaşık 40 bin döner büfesi bulunuyor. 
- Almanya genelinde yaklaşık 60-70 bin, Avrupa genelinde de yaklaşık 180 bin kişiye istihdam sağlanıyor. 
- Almanyada döner üretim sektörünün yıllık cirosu yaklaşık 2.5 milyar euro, Avrupa genelinde ise 3.5 milyar euro. 
- Almanya çapında günlük üretilen döner, yaklaşık 400 tonu buluyor. 
- Avrupa genelinde ise yaklaşık 350 üretici firma ile günlük üretilen döner 600 tonu buluyor. 
Avrupadaki döner üretim ve satış noktaları:
Dönerin genel dağılımına bakacak olursak üretim merkezinin Almanya olduğunu görürüz. Genellikle dağınık bir coğrafyada hizmet verilmesine rağmen ağırlıkla Berlin, Hamburg, Kuzey Ren Vesfalya, Baden Wüttemberg ve Hessen eyaletleri ön plana çıkıyor. Almanyadaki üreticiler üretimlerinin neredeyse yarısını Almanya dışına özellikle diğer Avrupa ülkelerine ihraç ediyorlar. Bunun dışında Hollanda, Belçika, Avusturya, İsviçre, Fransa, İtalya, İspanya, Danimarka- İsveç -Norveç-Finlandiya, İngiltere ve Romanya gibi Avrupa ülkelerinde var olan satış noktaları için, ayrıca bu ülkelerde de üretim yapılıyor.