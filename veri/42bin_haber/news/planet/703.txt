Sahra'da rehine bilmecesi
Cezayir'de ordunun bir doğalgaz tesisinde tutulan rehineleri kurtarmak için düzenlediği operasyonun ardından yaşanan belirsizlik sürüyor.
Reuters'ın bildirdiğine göre, El Kaide bağlantılı bir örgüt tarafından alıkoyulan 22 yabancı rehineden halen haber alınamıyor. 
Ajansa konuşan Cezayirli bir güvenlik kaynağı, şu ana kadar 30 rehine ve 11 militanın öldüğü bilgisine ulaşıldığını söyledi. 
Güvenlik kaynağı, ölen yedi yabancı arasında iki Japon, iki İngiliz, bir de Fransız olduğunu belirtti.  
Haber alınamayan rehineler arasında 14 Japon olduğu bildirilirken, Sahra Çölü'ndeki petrol bölgesi Amenasta bulunan doğalgaz tesisini İngiliz BP ve Cezayirli Sonatrach'la birlikte işleten Norveçli şirket Statoil, sekiz Norveçli işçinin de kayıp olduğunu açıkladı.