Stockholm'de korkutan paket
STOCKHOLM - Cumhurbaşkanı Abdullah Gül'ün resmi temaslarına devam ettiği Stockholm'de bomba alarmı verildi.
Cumhurbaşkanı Abdullah Gül, temaslarının ikinci günü akşamı kaldığı Grand Hotel'e yaklaşık 500 metre uzaklıkta bulunan döviz bürosu önüne bırakılan şüpheli paket nedeniyle bomba alarmı verildi. Şüpheli paket nedeniyle çevredeki binalar boşaltılıp şehir merkezi insan ve araç trafiğine kapatılırken Grand Hotel çevresindeki görevli polis sayısı da arttırıldı. Bomba imha uzmanları tarafından incelenen pakette patlayıcı bulunmadığı tespit edilince hayat normale döndü. 
GÜVENLİK ÖNLEMLERİ ARTIRILDI
Cumhurbaşkanı Abdullah Gül ve beraberindeki heyetin çevresinde geniş güvenlik önlemleri alan polis, Grand Hotel çevresindeki güvenlik önlemlerini artırdı. 
Emniyet Müdürlüğünden yapılan açıklamada, şüpheli paketi bırakan kişilerin bulunması için gizli servis SAPO tarafından yoğun bir çalışma başlatıldığı belirtilerek, paketin, Cumhurbaşkanı Gül'ün Stockholm'e gelişini protesto eden gruplar tarafından bırakılmış olabileceği ihtimali üzerinde de durulduğu bildirildi. 
Paketin Grand Hotelden yaklaşık 500 metre mesafeye bırakılmasının, Gül'ün hotelde, Kral Gustaf, Kraliçe Silvia ve çocukları adına verdiği müzikli resepsiyonu engelleme amacı taşımış olabileceği bildirildi. Bomba alarmına rağmen, polis, programın aksamadan devam etmesini sağladı.