Komşu'daki suikast girişiminin faturası güvenliğe çıktı
Bulgaristan'da hafta sonu düzenlenen, üyelerinin çoğunluğunu Türklerin oluşturduğu Hak ve Özgürlükler Hareketi'nin (HÖH) kurultayında parti lideri Ahmet Doğan'a düzenlenen suikast girişimi nedeniyle, güvenlikten sorumlu iki görevli kovuldu.
Bulgaristan'da üst düzey devlet bürokratları ve diplomatların güvenliğinden sorumlu Ulusal Güvenlik Servisi (NSO) Genel Müdürü Korgeneral Todor Koceykov, daha önce üç kez suikast girişiminde bulunalan Doğan'ın güvenliğini sağlayamayan güvenlik ekibinin müdürü Georgi Zanev ve kurultay sırasında tüm güvenlikten sorumlu Albay Georgi Raykov'un işten çıkarıldıklarını bildirdi. 
Albay Raykov, basına yaptığı açıklamada şunları söyledi: 
"Fiyaskonunu sorumluluğunun bana ait olmadığını düşünüyorum. Salonun girişinde tam denetim önlemleri talep ettik, NSO reddetti. Haklarımı mahkemede arayacağım. Yeterli tedbir almayan NSO yöneticileri sorumluluk alsın." 
"TEK ÜZÜNTÜM SİLAHIN TUTUKLUK YAPMASI" 
Bulgaristan'ı sarsan skandal üzerine mahkeme önüne çıkarılan saldırgan Oktay Enimehmedov ise partide "totaliter, tek kişilik yönetim uygulayan" Doğan'a ders vermek istediğini söyledi. 
"Pişman olduğum ve üzüntü duyduğum tek şey, tabancamın tutukluk yapmış olması" diyen Enimehmedov, şunları söyledi: 
"Doğan'ı öldürmek istemedim. Onu korkutmak istedim. Tehlike yaratan ben değilim, ben topluma yarar sağlamaya çalıştım. Eylemim, HÖH'ün gizli yönetimine tehdit olabilir."