Çin'deki tarihi kongre sona erdi
Çin Komünist Partisinin 18'inci Ulusal Kongresi sona ererken, ülkenin geleceğine yön verecek liderler yarın kamuoyuna açıklanacak.
Başkent Pekin'deki Büyük Halk Salonunda yapılan kapanış öncesi ÇKP'nin yeni Merkez Komitesi seçilirken, iç tüzükteki değişikliklere karar verildi ve ÇKP'nin yeni Merkezi Disiplin ve Denetleme Komisyonu seçildi. 
Çin'in siyasi tarihi açısından en önemli kongrelerinden kabul edilen 18. Ulusal Kongre'de bugün belirlenen Merkezi Komite yarın, yeni daimi Polit Büro üyeleri ile ÇKP Genel Sekreterini seçecek ve ülkenin geleceğine yön verecek yeni parti liderleri kamuoyu önüne çıkacak. 
Yeni Merkezi Komitede isimleri devlet başkanlığı ve başbakanlık için geçen Çin Devlet Başkan Yardımcısı Şi Cinping ve Çin Başbakan Yardımcısı Li Kıçiang'ın yanı sıra, ÇKP'nin üst düzey yöneticilerinden Vang Çişan, Liu Yandong, Liu Yünşan, Li Yüençao, Vang Yang, Cang Gaoli, Cang Dıciang ve Yü Cıngşıng yer aldı. 
Çin Devlet Başkanı ve ÇKP Genel Sekreteri Hu Cintao kapanışta yaptığı konuşmada, "ÇKP'nin yeni Merkezi Komitesini seçtiğini ve yaşlı liderler ile genç liderlerin yer değiştirdiğini" söyledi. 
Hu, konuşmasında ayrıca, merkezi disiplin komisyonunun da yeni üyelerinin seçildiğini aktardı.

YENİ DÖNEMİN LİDERLERİ YARIN AÇIKLANIYOR
Çin'de liderlerin değişimi 10 yılda bir yapılıyor. Dünyanın ikinci büyük ekonomisi olan Çin'in tarihi kongresi 8 Kasım'da başlamış ve bir hafta boyunca kapalı kapılar ardında devam etmişti. 
Kongrenin açılışında Hu Cintao, kendi döneminindeki gelişmeleri ve bir sonraki döneme dair hazırlanan 32 sayfalık bir raporu delegelere sunmuş ve aynı süreçte 18. Ulusal Kongre Genel Sekreterliğine Başkan Yardımcısı Şi Cinping seçilmişti. 
ÇKP'nin daimi Polit Bürosu yarın Merkezi Komite tarafından seçilecek. Yeni seçilen komiteye Devlet Başkan Yardımcısı Şi ile Başbakan Yardımcısı Li'nin de seçildiği belirtiliyor. 
Yarın ÇKP Genel Sekreteri ve Polit Büro açıklanacak. Yeni Polit Büroda sayının azalması beklenirken, başkan yardımcısı Şi Cinping'in Genel Sekreter olması bekleniyor. 
Ülkede ÇKP Genel Sekreteri, belli bir süre sonra Çin Devlet Başkanlığı koltuğuna oturuyor. Şi'nin gelecek Mart ayında Hu Cintao'dan, Başbakan Yardımcısı Li Kıçiang'ın da Başbakan Vın'dan görevi devralması öngörülüyor. 
Kongrenin kapanış törenine 2 bin 307 delege katılırken, Çin'deki 56 etnik unsuru temsil eden delegeler renkli görüntüler oluşturdu. Kongreye yerli ve yabancı basın büyük ilgi gösterirken, kapanış toplantısını 1700'den fazla yabancı basın mensubu izledi. 
ÇKP'nin, dolayısıyla Çin'in yeni dönem liderlerinin kamuoyuna tanıtılacağı yarınki basın toplantısına özel davetiye ile sınırlı sayıda basın mensubu alınacak. 
ÇKP'nin yapısında Polit Büro daimi üyesi 9 kişiden oluşuyor, ardından 24 üyeli Polit Büro gelirken, merkezi komitede 204 üye yer alıyor ve 164 alt rütbeli alternatif üye bulunuyor. 
Dünyanın en kalabalık partisi olan 82 milyon üyeli ÇKP'nin parti kongresinde ise 2213 delege yer alıyor.