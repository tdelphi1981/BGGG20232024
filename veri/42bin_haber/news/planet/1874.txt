Japonya depreminin sesi uzaya kadar gitti
Japonya'da iki yıl önce meydana gelen 9.0 büyüklüğündeki dev Tohoku depreminin yarattığı ses dalgasının uzaya ulaştığı belirlendi.
Söz konusu keşif, Fransa'daki Astrofizik ve Gezegen Bilimi Araştırma Enstitüsü'nden fizikçi Raphael Garcia başkanlığındaki bir bilim ekibince yapıldı. 
Uydunun sesaltı dalgalara verdiği tepkiyi analiz etmek, ortaya çıkarmak ve bu ses dalgalarının frekanslarını ölçmek amacıyla bir bilgisayar modelinden yararlanılarak yapılan araştırma, Geophysical Research Letters adlı bilimsel derginin gelecek sayısında yayımlanacak. 
Avrupa Uzay Ajansı'ndan yapılan açıklamada da Tohoku depreminin, Dünya yüzeyinde yol açtığı titreşim sonucu oluşan "sesaltı" olarak adlandırılan, düşük frekanslı ses dalgalarının uzaya ulaşarak, Avrupa Uzay Ajansına ait GOCE uydusunda titremeye yol açtığının saptandığı bildirildi. 
Depremden 30 dakika kadar sonra Büyük Okyanus ve bir saat kadar sonra da Avrupa üzerinden, atmosferden kaynaklanan radyo parazitini aşarak geçen akustik dalgaların GOCE uydusu tarafından iki defa izlendiği belirtilen açıklamada, bunun, bir uzay uydusunun doğrudan doğruya uzayda kaydettiği ilk sesaltı dalgası olduğunun altı çizildi. 
Yeryüzünden 225 kilometre yüksekte yer alan GOCE uydusu, Dünya'nın çekim alanındaki küçük değişiklikleri ölçerek, bu değişikliklere göre otomatik ayarlamalar yapmak suretiyle hiçbir şekilde şaşmaz derecede sabit bir yörüngede kalabiliyor. 
EN BÜYÜK DÖRDÜNCÜ DEPREM 
Dünyada şimdiye kadar kaydedilmiş dördüncü en büyük deprem olan Tohoku depreminin, Dünya'nın çekim alanının Japonya'nın altında kalan kısmında küçük bir değişikliğe yol açacak kadar güçlü olduğu daha önce belirlenmişti. 
Japonya'da 11 Mart 2011'de meydana gelen ve ülke tarihinin en büyük depremi olan Tohoku depremi sonucu ortaya çıkan dev tsunami dalgaları ülkede büyük bir nükleer felaket yaşanmasına neden olmuştu. Fukuşima nükleer santralinde meydana gelen çekirdek erimesi sonucu ortaya çıkan nükleer felaket sonrası, ülkedeki 50 nükleer santralden 48'i kapatılmak zorunda kalmıştı. 
Japon hükümetinin verdiği rakamlara göre depremin ardından oluşan 40 metrelik dev tsunami dalgaları sonucu 15 bin 881 kişi ölmüş, 2 bin 668 kişi kaybolmuştu.