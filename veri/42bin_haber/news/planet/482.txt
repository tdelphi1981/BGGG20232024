Chavez'de yeni sağlık sorunları
Venezüella Devlet Başkanı Hugo Chavez'in geçtiğimiz günlerde geçirdiği ameliyat sonrasında yeni komplikasyonlar yaşadığı bildirildi.
Venezüella Devlet Başkan Yardımcısı Nicolas Maduro, bir süre önce ameliyat olan Chavez'in ameliyat sonrası, solunum yolları enfeksiyonuna bağlı birtakım yeni komplikasyonlarla karşılaştığını duyurdu. 
Geçen Cuma'dan bu yana Chavez'in sağlık durumunu takip etmek için Havana'da bulunan Maduro, liderin durumunun ciddiyetini koruduğunu belirtti. 
Öte yandan Chavez'in sağlık durumu yüzünden, Bolivar Sarayı'nda düzenlenen yıl sonu konserinin de iptal edildiği ifade edildi. 
Venezüella'da Ekim ayında yapılan seçimleri kazanarak 3. kez devlet başkanı seçilen 58 yaşındaki Chavez, geçen yıl yakalandığı leğen kemiği kanseri nedeniyle daha önce 2 kez ameliyat geçirmişti. Chavez, kanserin nüksettiğinin anlaşılması üzerine Küba'nın başkenti Havana'ya giderek 11 Aralık'ta 3. kez ameliyat olmuştu. 
Chavez, ameliyattan hemen önce bazı yetkilerini yardımcısı Maduro'ya devretmişti.