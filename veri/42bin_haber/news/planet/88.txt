Obama'nın seçim zaferine dünyadan tepkiler
İkinci kez ABD başkanı seçilen Barack Obama'ya dünyadan tebrik mesajları yağıyor.
İşte Obama'ya gelen kutmala mesajları:AB ve NATO
AB Konseyi Başkanı Herman Van Rompuy ve AB Komisyonu Başkanı Jose Manuel Barroso, yayımladıkları ortak açıklamada, "Obama'ya sıcak tebriklerini iletmekten memnuniyet duyduklarını" bildirdiler. 
Obama'nın ilk başkanlık döneminde sağlanan yakın işbirliğinin devamı ve ikili bağların daha da güçlendirilmesi umudunu dile getiren ikili, AB ve ABD'nin güvenlik ve ekonomi dahil küresel meydan okumalara ortak çözümler üretmesi gerektiğini vurguladılar. 
AB kurumlarının liderleri, ABD'yle ortak gündemlerinde öncelikleri belirlemek ve işbirliğine yeni bir ivme kazandırmak için en kısa sürede Obama'yla görüşme taleplerini ilettiler. 
Avrupa Parlamentosu Başkanı Martin Schulz, Obama'yı kutlayarak "AB ve ABD'yi birleştirenler, ayıranlardan çok daha büyüktür. AB ve ABD dünyanın en yakın müttefikleridir" dedi. 
NATO Genel Sekreteri Anders Fogh Rasmussen de yeniden seçilen Obama'ya tebrik gönderdi. 
Rasmussen, Avrupa ve Kuzey Amerika arasında ortak değerlere dayanan 60 yıllık müttefiklik ilişkisinin her zamanki kadar önemli ve güçlü olduğunu belirterek, "Başkan Obama bu hayati bağın muhafazasında mümtaz liderlik göstermiştir ve hızla değişen dünyada yeni tehditlere karşı yeni kapasitelerle ve her zamankinden güçlü küresel ortaklıklıklar ağımızla NATO'nun etkin kalması için yakın işbirliğimizi sürdürmeyi bekliyorum" dedi. 
İSRAİL
İsrail Başbakanı Binyamin Netanyahu'nun yeniden başkan seçilen ABD Başkanı Barack Obama'yı kutladığı bildirildi. 
Başbakanlık ofisinden yapılan açıklamada, Başbakan Netanyahu ABD Başkanı Barack Obama'yı yeni seçim zaferinden dolayı kutladı ifadesine yer verildi. 
Başbakan Netanyahu'nun seçim sonrası yaptığı ilk açıklamada, İsrail ve Amerika arasındaki stratejik ortaklık geçmişte hiç olmadığı kadar güçlüdür. İsrail vatandaşları için hayati değeri olan güvenlik konularındaki çıkarlarını korumak amacıyla Başkan Obama ile çalışmaya devam edeceğim dediği belirtildi. 
FİLİSTİN
Filistin Devlet Başkanı Mahmut Abbas, ABD'de yeniden başkan seçilen Barack Obama'yı kutladı. 
Mahmut Abbas, Filistin Haber Ajansı WAFA'ya yaptığı açıklamada, "Ortadoğu'da barışı başarabilmek için Başkan Obama'nın desteğinin sürmesini umuyorum" dedi. 
Batı Şeria'daki Filistin yönetimi Başmüzakerecisi Saib Ureykat, Başkan Obama, İsrail'in girdiği işgal bataklığını kurutması gerekir dedi. 
Ureykat yaptığı açıklamada, Amerika Birleşik Devletleri (ABD) Başkanı Barack Obama'nın 2. kez başkan seçilmesinin, barış, istikrar ve demokrasiye katkı sağlayacağını umuyoruz diye konuştu. 
Filistin yönetiminin bu ay içerisinde Birleşmiş Milletler'e (BM) Filistin meselesini taşıyacaklarını kaydeden Ureykat, Obama'nın Filistin halkının bu meşru talebinde yanında olacağını umuyoruz. Başkan Obama, İsrail'in girdiği işgal bataklığını kurutması gerekir ifadelerini kullandı. 
Filistin Devlet Başkanı Mahmud Abbas, Filistin'in BM'de üye olmayan devlet statüsünü elde etmesi için başvuru yapacaklarını açıklamıştı. 
AFGANİSTAN
Afganistan Cumhurbaşkanı Hamid Karzai, ikinci kez ABD Başkanı seçilen Barack Obama'yı tebrik mesajı yayımlayarak kutladı. 
Karzai mesajında, İki ülkenin ortak hedeflerine hizmet edecek dostluk ilişkilerini barış için daha da güçlendirmeyi ümit ettiğini belirtti. 
Afganistan Devlet Başkanlığı sözcüsü Siyamek Herevi açıklamasında, Obama'nın bundan sonraki süreçte, Pakistan'daki terör merkezlerini yok etmek için ciddi bir çalışma yürütmesini beklediklerini söyledi. 
LÜBNAN
Lübnan Cumhurbaşkanı Mişel Süleyman, ABD başkanlık seçimlerini 2'nci defa kazanan Barack Obama'yı tebrik etti. 
Obama'nın Ortadoğu'daki çalkantıyı sona erdirmesini ümit ettiğini söyleyen Süleyman, Obama'yı demokrasi ve barışı sağlama, şiddet olaylarını durdurma, terörle mücadele ve Ortadoğu'daki meselelerin adil çözümünde işbirliği yapmaya davet etti. 
Lübnan Başbakanı Necib Mikati de Obama'yı tebrik etti. 
Mikati yaptığı açıklamada, ABD başkanlık seçimleri Amerikan halkının demokrasi ve özgürlüğe bağlı olduğunu göstermesi için bir fırsat oldu ifadelerini kullandı. 
FRANSA
Fransa Cumhurbaşkanı Francois Hollande, yayınladığı yazılı bildiride, Amerikan halkının tercihini selamlıyorum ifadesini kullandı. 
François Hollande, Kişisel olarak ve Fransa halkı olarak size en sıcak tebriklerimi sunuyorum. Hem ABD halkı hem de dünya için önemli bir gün. Sizin tekrar seçilmeniz, ABD halkının, daha açık ve dayanışma içinde, dünya barışı, çevre ile ekonomi alanlardaki sorunların çözümüne yönelik bağlılığının da en belirgin göstergesi ifadesini kullandı. 
Obama'nın yeni başkanlık döneminde ABD ve Fransa arasındaki ilişkilerin güçlendirilmesini arzu ettiklerini kaydeden Hollande, bu işbirliğinin ekonomik büyümenin tekrar sağlanması, işsizlikle mücadele ve dünya barışına hizmet etmesini umut ettiğini belirtti. 
İNGİLTERE
Ürdün temasları sırasında açıklama yapan İngiltere Başbakanı David Cameron, "Obama ile geçen birkaç yılda çalışmaktan keyif aldım, gelecek 4 yılda kendisiyle yeniden çalışmayı dört gözle bekliyorum" dedi. 
Birlikte yapılması gereken çok şey olduğunu ifade eden İngiltere Başbakanı, dünya ekonomisinin iyileştirilmesinin ve AB ile ABD arasında bir ticaret anlaşması yapılmasının bunların başında geldiğini kaydetti. 
Ürdün ziyareti sırasında, Suriye ile ilgili korkunç hikayeler duyduğunu söyleyen Cameron, Barack Obama ile Suriye'deki krizin çözülmesi için daha fazla neler yapılabileceğini konuşmak istediğini belirtti. 
Cameron, "Tebrikler Barack. Onunla çalışmaktan keyif aldım. Çok başarılı bir ABD Başkanı olduğunu düşünüyorum ve gelecekte de kendisiyle çalışmak için sabırsızlanıyorum" dedi. 
İTALYA
İtalya Cumhurbaşkanı Giorgio Napolitano, tebrik mesajında, "Başkanlığınızda ikinci döneme başlıyor olmanızdan dolayı size, İtalyan halkı ve kişisel tebriklerimi iletmek benim için memnuniyet verici" ifadesini kullandı. 
Cumhurbaşkanı Napolitano, seçim sonrasında her iki adayın, sorumluluk duygusuyla hareket ederek sonuçları tanımasını ve ülkeleri için birlik içinde çalışma mesajları vermesini de hayranlıkla takip ettiğini belirtti. 
İtalya Cumhurbaşkanı, mesajında şöyle devam etti: 
"Amerikan halkı, sorunların ve beraber yüzleşmekte olduğumuz ekonomik krizin çözümü için size bir dönem daha bu görevi emanet etti. İtalyan ve Amerikan halkı, daha güçlü bir dostluğa ihtiyaç duymamaktadır. Amerika ile Avrupa arasında daha yakın işbirliği, barış, demokrasi ve insan hakları konularının ilerlemesini sağlar." 
ARNAVUTLUK
Arnavutluk Cumhurbaşkanı Buyar Nişani, ABD'de yapılan ve Barack Obama'nın ikinci kez seçilmesiyle sonuçlanan seçimlerin ülkesi için demokrasi dersi olduğunu söyledi. 
Cumhurbaşkanı Nişani, gazetecilere yaptığı açıklamada, ikinci kez seçilen Obama'yı tebrik ederek, Arnavutluk siyasetinin ABD'de yapılan seçimleri model alması gerektiğini ifade etti. 
"ABD başkanlık seçimleri ve bu seçimlerden sonra verilen mesajlar, Arnavutluk için demokrasi dersidir" diyen Nişani, şöyle konuştu: 
"Arnavutluk'ta da taraflar seçim sonuçlarına saygı göstermesi gerekir. Seçim sonuçları tüm taraflarca kabul edilmelidir. Arnavutluk'ta seçim kampanyası iletişim etiğine göre yapılması gerekiyor." 
Arnavutluk Başbakanı Sali Berişa, ikinci kez ABD Başkanı seçilen Barack Obama'nın seçim zaferiyle ilgili olarak, "Obama bu zafere layıktır" dedi. 
Berişa, Bakanlar Kurulu toplantısının ardından yaptığı açıklamada, Obama'nın II. Dünya Savaşı'ndan sonra en zor zamanda bir görev üstlendiğini belirterek, ABD'nin bu süreçte, 1930'lu yıllardan sonraki tarihte en derin krizi atlatabildiğini belirtti. 
SUUDİ ARABİSTAN
Suudi Arabistan Kralı Abdullah, Barack Obama'nın yeniden başkan seçilmesi dolayısıyla tebrik mesajı yayınladı. Mesajda iki ülkede arasındaki derin ilişkilerin daha yükseklere çekilmesine vurgu yapıldı. 
Kral Abdullah, mesajında şunlara yer verdi: 
Halkım ve kendi adıma yeniden ABD başkanı seçilmenizi tebrik ediyorum. Sağlık ve mutluluklar dilerken Amerika'nın daha gelişmiş ve refah dolu bir ülke olması dileğimi sunuyorum. Ülkelerimiz arasındaki tarihi ilişkilerin tüm alanlarda genişlemesini arzu ediyorum. 
ALMANYA
Almanya Cumhurbaşkanı Joachim Gauck ve Başbakan Angela Merkel, yeniden ABD Başkanı seçilen Barack Obama'ya tebrik mesajı göndererek kutladılar. 
Gauck mesajında, Obama'yı, yeniden ABD Başkanı olarak seçilmesinden dolayı Alman halkı adına yürekten tebrik ettiğini belirtti. 
Aynı değer ve inançların ortakları olarak Almanya ve ABD'nin dünyada sorumluluk taşıdığını ifade eden Gauck, özgürlük, barış, refah ve çevreye yönelik küresel konulardaki sorunlara ve tehditlere karşı çıkılması gerektiği, Almanya'nın buna ABD'nin yanında güvenilir bir şekilde katkı vereceğini kaydetti. 
Başbakan Merkel de Obama'yı yeniden seçilmesinden dolayı tebrik ederek, son yıllarda birlikte yakın ve dostça çalıştıklarına işaret etti. 
İki ülkenin bundan sonra da dış politika ve ekonomik sorunların üstesinden gelinmesi için yakın işbirliğini sürdüreceklerinden dolayı mutluluk duyduğunu ifade eden Merkel, Obama'yı Almanya'ya davet etti. 
Merkel, Obama'ya ikinci dönem başkanlık için güç ve başarı diledi. 
HOLLANDA
Hollanda Başbakanı Mark Rutte, ABD'de seçimleri kazanarak ikinci kez Başkanlık koltuğuna oturmaya hak kazanan Barack Obama'yı kutladı. 
Resmi ziyaret için Türkiye'de bulunan Başbakan Rutte, Obama'nın yeniden seçilmesinden duyduğu memnuniyeti dile getirerek, ABD ile iyi ilişkilerinin devam edeceği mesajı verdi. 
İki ülke arasındaki ticari ilişkilerin iyi olduğunu ve bunu ilerleyen dönemde daha da geliştirmek istediklerini kaydeden Rutte, Hollanda'nın ABD ile AB arasında bir serbest ticaret anlaşması yapılması için çaba harcayacağını ifade etti. 
Obama'nın işsizliği azaltmasını ve ekonomiyi yeniden rayına oturtmasını umduğunu dile getiren Rutte, güçlü bir ABD'nin Hollanda ve AB'nin çıkarına olduğunu söyledi. 
TUNUS
Tunus Cumhurbaşkanı Munsif Merzuki, mesajında, ABD ile Tunus ülkeleri ve halkları arasında güçlü ilişkiler bulunduğunu, özellikle devrim sürecinin ardından ilişkilerin daha da güçlendiği belirtti. Merzuki, Obama'nın ikinci başkanlık döneminde ikili ilişkilerin, stratejik işbirliği düzeyine çıkacak yeni bir dinamizm yakalaması umudunu dile getirdi. 
CEZAYİR
Obama'nın seçimden zaferle çıkmasının ardından bir tebrik mesajı yayımlayan Cezayir Cumhurbaşkanı Abdulaziz Buteflika da, Obama'yı kutladı. 
Buteflika, Cezayir ile ABD arasında son dönemde başlayan stratejik işbirliği müzakerelerine atıfta bulunarak, ilişkilerin yeni bir ivme kazanmasını umduğunu ve bu konuda ABD yönetimi ile çalışmaya hazır olduklarını kaydetti.