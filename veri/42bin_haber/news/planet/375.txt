Chavez'in valileri 23 eyaletten 20'sini kazandı
Venezüella'da düzenlenen eyalet başkanlığı seçiminin galibi, 23 eyaletten 20'sini kazanan Hugo Chavez'in sosyalist partisi oldu.
Eyalet başkanlığı seçiminde halkın yüzde 53'ünün oy kullandığı, Devlet Başkanı Chavez'in desteklediği vali adaylarının toplam 4.7 milyon oy aldığı ve bu sayının muhalefet partisinin oylarından 970 bin fazla olduğu bildirildi. 
Uzmanlar, katılım sayısının öncekilere oranla çok daha düşük olduğu eyalet başkanlığı seçimi sonucunun, halkın çekimserliğini göstermesi açısından hem hükümet hem de muhalefet için bir uyarı olduğunu belirtti. 
Ekim ayında düzenlenen devlet başkanlığı seçimine halkın yüzde 80'i katılmış, Chavez 8 milyonun üzerinde oy alarak güven tazelemiş ve görevine devam etmişti. 
Chavez'in 14 yıllık devlet başkanlığı süresince ilk defa bir seçim kampanyasına katılamadığı ve seçim sonrasında henüz bir açıklama yapmadığı kaydedildi. 
İlk kez Haziran 2011'de kanser teşhisi konulan Chavez, üç kez ameliyat olmuş, kanserin tekrarlaması üzerine geçen hafta Küba'da dördüncü kez ameliyata alınmıştı.