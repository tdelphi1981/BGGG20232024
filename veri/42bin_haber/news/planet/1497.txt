Muhalifler Roma'ya gidiyor
ABD Başkan Yardımcısı Joe Biden, Suriye Muhalif ve Devrimci Güçler Koalisyonu (SMDK) Başkanı Muaz el-Hatib ile telefon görüşmesi yaptı.
Beyaz Saray'dan yapılan açıklamada, Biden'ın, 28 Şubat'ta, Roma'da yapılacak Suriye Halkının Dostları Grubunun konferansını konuşmak üzere Muaz el-Hatib'i aradığı bildirildi. 
Açıklamaya göre Biden, Muaz el-Hatib'in, SMDK üyelerinin konferansa katılacağı ve ABD Dışişleri Bakanı John Kerry ile görüşeceğini teyit etmesinden duyduğu memnuniyeti ifade etti. 
Görüşmede Biden, konferansın, SMDK için Suriye'deki durum hakkında görüşlerini uluslararası toplumla paylaşma, muhalefete yardımlar ve Suriye halkına desteğin hızlandırılmasının yolları konusunda Suriye Halkının Dostları Grubu ile görüşme ortamı sağlaması açısından taşıdığı önemin altını çizdi. 
ABD Başkanı Barack Obama'nın Suriye'de tüm vatandaşların haklarını koruyan, demokratik ve kapsayıcı bir Esad sonrası hükümete siyasi geçişe olan bağlılığını da vurgulayan Biden, Muaz el-Hatib ve SMDK'yı cesaretlerinden takdir etti ve temas halinde kalmayı sürdürme arzusunu dile getirdi.