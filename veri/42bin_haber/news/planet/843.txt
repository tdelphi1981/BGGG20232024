Venezüella'da hapishane isyanı: En az 50 ölü
Venezüella'nın Barquisimeto kentindeki bir hapishanede, askerlerin arama yapmasına karşı çıkan mahkumlarca başlatılan isyanda onlarca kişinin öldüğü bildirildi.
Venezüellalı yetkililer, ölü sayısı hakkında açıklamada bulunmazken, Barquisimeto Merkez Hastanesi Müdürü Ruy Medina, olayda onlarca kişinin hayatını kaybettiğini söyledi. 
Venezüella'da çıkan Ultimas Noticias gazetesinin internet sitesinde, ölü sayısı 54 olarak açıklanırken, Globovision adlı televizyon kanalıysa olayda 50 kişinin hayatını kaybettiğini duyurdu. 
Venezüella Devlet Başkanı Yardımcısı Nicolas Maduro, bugün televizyonda yaptığı açıklamada, meydana gelen şiddet olaylarını trajik olarak niteleyerek, Venezuela makamlarının konu hakkında soruşturma başlattığını bildirdi. 
Cezaevi Hizmetleri Bakanı İris Varela televizyondan yayınlanan açıklamasında, isyanın hapishanede arama yapılmasına karşı çıkan mahkumların Ulusal Muhafız gücü askerlerine saldırması sonucu çıktığını söyledi. 
Cezaevine asker gönderilerek arama yapılması kararının, geçen iki gün içinde mahkumlar arasında çatışmalar yaşandığı yönünde bilgiler gelmesi üzerine alındığını belirten Varela, hapishanede denetim sağlanana kadar ölü sayı hakkında açıklamada bulunulmayacağını belirtti.