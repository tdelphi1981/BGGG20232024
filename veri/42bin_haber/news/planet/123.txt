İran'la nükleer müzakereler Aralık'ta devam edecek
İran ile Uluslararası Atom Enerjisi Kurumu (UAEK) yetkililerinin önümüzdeki ay Tahran'da yeniden bir araya geleceği bildirildi.
UAEK sözcüsü George Webb, yazılı açıklamasında, 13 Aralık'ta Tahran'da görüşmelere yeniden başlayacaklarını ve İran'ın nükleer programı hakkında çözüm aradıklarını açıkladı. 
İran'ın nükleer programına ilişkin UAEK ile bu yıl içinde Mayıs ve Haziran'da iki ayrı görüşme yapılmış ancak bir sonuç elde edilememişti. 
UAEK, İran'dan uranyum zenginleştirme işlemlerini durdurmasını ve tüm tesislerini denetime açmasını istiyor.

İSRAİL'DEN KIRMIZI ÇİZGİ AÇIKLAMASI 
İsrail Savunma Bakanı Ehud Barak, İran'ın uranyum zenginleştirme faaliyetlerini yavaşlattığını söyledi. 
Ehud Barak, İsrail'de Kanal 2 televizyonuna yaptığı açıklamada, İran'ın uranyum zenginleştirme çalışmalarının bir bölümünü sivil amaçlı programlara kaydırarak, nükleer silah üretiminde kırmızı çizgi seviyesine ulaşmayı 8 ay ertelediğini iddia etti. 
İran'ın neden bu yönde bir karar aldığını bilmediğini belirten Barak, İsrail'in konuyla ilgili tutum ve açıklamalarının caydırıcılığının karar üzerinde etkisi olabileceğini öne sürdü. 
İsrail Savunma Bakanı Barak, bu durumda İsrail'in İran'ın nükleer tesislerine saldırmayı düşünmek için daha uzun bir zamanı olacağını ifade etti. 
İsrail Başbakanı Binyamin Netanyahu, Eylül ayında BM Genel Kurulu'nda yaptığı konuşmada, İran'ın nükleer silah üretme sürecinde gelecek yaz kırmızı çizgi düzeyine ulaşacağını iddia etmişti.