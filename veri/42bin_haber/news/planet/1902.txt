Kosova'da elektrik protestosu, hükümet karşıtı gösteriye dönüştü
Kosova'nın başkenti Priştine'de, ocak ve şubat ayı elektrik faturalarının önceki aylara oranla üç kat daha fazla olduğu gerekçesiyle yapılan protestolar, hükümet karşıtı gösterilere dönüştü. Gösteriler akıllara Bulgaristan'ı getirdi. Bulgaristan'da geçtiğimiz ay yüksek elektrik faturaları nedeniyle başlayan protestoların hükümet karşıtı gösterilere dönüşmesinin ardından hükümet istifa etmişti.
Kosova'nın başkenti Priştine'de geçen ay başlayan protestolara bugün de devam edildi. Kosova Elektrik Enerjisi Kurumu (KEK) önünden düzenlenen protesto gösterisine yaklaşık 2 bin kişi katıldı. 
GÖSTERİLERDEN KARELER 
Elektrik faturalarına tepki olarak başlayan protestolar, bugün diğerlerinden farklı olarak hükümeti hedef aldı. Muhalefet partilerinden çok sayıda milletvekilinin de katıldığı gösteride vatandaşlar, yolsuzluk yapıldığı gerekçesiyle hükümeti suçladı. 
Protestolara katılan Kosova'nın Geleceği İçin İttifak Partisi (AAK) Genel Başkan Yardımcısı Donika Kada, "halkın yanında, hükümetinse karşısında" olduklarını söyledi. "Milletin 'artık yeter' dediğini, bu kadar yolsuzluğun yapıldığı bir ülkede artık sessiz kalınamayacağı" görüşünü dile getiren Kada, "Bu halkın oylarıyla milletvekili oldum, bu nedenle her zaman onlarla beraber olacağım" ifadesini kullandı. 
Dardania Demokratik Birliği (LDD) eski milletvekillerinden Gani Lausha da hükümeti "milleti soymak"la suçladı. Lausha, ülkede yolsuzluğun sona ermesini, yolsuzluk yapanların cezalandırılmasını istediklerini kaydetti. 
Sosyal paylaşım siteleri üzerinden örgütlenen protestocular, şubat ayının başından beri devam eden protesto gösterilerini gelecek hafta da sürdüreceklerini belirtti. 
Protestocular, açıklamaların ardından olaysız dağıldı.