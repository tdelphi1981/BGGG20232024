Baş sanık cezaevinde intihar etti
Hindistan'da geçen yıl aralık ayında genç bir kadına otobüste toplu tecavüz etmek ve ölümüne yol açmakla suçlanan beş sanıktan biri hücresinde ölü bulundu.
Tihar Cezaevi yetkilileri, diğer sanıklara liderlik ettiği bilinen Ram Singh'in kıyafetlerini kullanarak kendini astığını açıkladı. Ayrı binalarda ayrı hücrelere yerleştirilen Singh ile diğer sanıkların intihar etmesini önlemek için cezaevinde sıkı güvenlik önlemleri alınmıştı. 
Sing'in avukatı müvekkilinin yerel saatle sabah 5.30'da öldüğünü söyledi. İdam cezası alma ihtimali bulunan 34 yaşındaki Singh için toplu tecavüz kurbanı kadının erkek kardeşi Reutersa yaptığı açıklamada Nasıl olsa öleceğini biliyordu, ona karşı güçlü bir dosyamız vardı dedi. 
Singh, müvekkilinin ölümünden cezaevi yetkilileri ile güvenlik güçlerini sorumlu tuttu. Sanıkların avukatları, daha önce de polisi müvekkillerine itiraf etmeleri için şiddet uygulamakla suçlamıştı. 
İsmi açıklanmayan 23 yaşındaki genç kadın, 16 Aralık'ta Yeni Delhi'de  erkek arkadaşı ile bindiği otobüste 6 kişinin tecavüzüne uğramıştı. Genç kadının erkek arkadaşını da metal bir çubuk ile darp eden sanıklar, daha sonra ikisini yol kenarına bırakıp kaçmıştı. Ağır yaralanan genç kadının tedavi için götürüldüğü Singapur'da şiddetli iç kanama nedeniyle yaşamını yitirmesi, Hindistan'da geniş çaplı protestolara neden olmuştu.