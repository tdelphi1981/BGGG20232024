Hamilelikte alkol bebeği aptal yapıyor
Oxford Üniversitesi'nde yapılan araştırmaya göre, hamilelik döneminde alınan çok az alkol bile, çocukların zekâ düzeylerini olumsuz etkiliyor.
4 bin anne ve çocukları üzerinde yapılan çalışmada, haftada bir bardak şarap içmenin bile çocukların IQ düzeylerini iki puana kadar düşürdüğü sonucuna varıldı.  
Habere göre, araştırmada bireylerin alkolü vücutlarından ne kadar hızlı attığını belirleyen dört farklı genetik değişken ele alındı. Çalışmaya katılan sekiz yaşındaki çocukların zekâ düzeyleri ölçüldüğünde de, en olumsuz etkilenenlerin, anne karnındayken alkolü vücuttan en yavaş atan çocuklar olduğu saptandı. 
Haberde görüşlerine yer verilen Diyetisyen Catherine Collins, "Bu bir tür gen piyangosu. Çocuğunuzun belirli bir gen profili varsa, alkol alımı düzeyi ne olursa olsun çocuğun zekâsını etkiliyor. Eğer, bu gen profili yoksa etki görmezden gelinebilir düzeyde. Ama bu büyük bir eğer." diyor. 
Oxford Üniversitesi'nde araştırmayı yürüten ekipten Profesör Ron Gray "Bu karmaşık bir çalışma ama sonuçları çok basit: hamilelikte çok düşük miktarda alkol kullanımı dahi çocuğun zekasını olumsuz yönde etkiliyor. Çocukların IQ'su üzerindeki olumsuz etkisi her ne kadar az da olsa, anne adaylarının alkolün zehirleyici etkilerinin farkında olmaları ve bunda uzak durmaları gerekir." açıklamasını yapıyor.