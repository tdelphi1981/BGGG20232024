İspanya'daki Kapadokya operasyonunda üç tutuklama kararı
İspanya'da terör örgütü PKK'ya karşı geçen salı günü düzenlenen gözaltına alınan altı kişiden, üçünün tutuklandığı, üçünün de şartlı serbest bırakıldığı öğrenildi.
Madrid, Barcelona ve Murcia'da düzenlenen operasyonlarda gözaltına alınan altı kişi, İspanya'da terörizm ve uluslararası suç örgütleriyle ilgili davalara bakan Ulusal Mahkeme'de hakim Santiago Pedraz'un karşısına çıktı. 
AA muhabirinin edindiği bilgilere göre, söz konu kişilerden üçü hakkında, terör örgütü PKK'ya bağlı olmak ve bu örgüte finansman desteği sağlamak suçlarından tutuklanma kararı çıktığı ve cezaevine gönderildikleri bildirildi. Diğer üç kişi için ise 15 günde bir evlerine en yakın karakola ya da mahkemeye giderek imza atmaları ve İspanya dışına çıkmamalarıyla ilgili tedbir kararı verildiği belirtildi. 
12 Şubat'ta düzenlenen Kapadokya adlı operasyonda, İspanya'dan topladıkları haraçlarla PKK'ya finansman sağlamak suçuyla dördü Madrid, diğer ikisi de Barcelona ve Murcia kentlerinde olmak üzere altı kişi yakalanmıştı. Bu zamana kadar 11 ev ve iş yerinde arama yapan İspanyol polisi, soruşturmanın halen devam ettiği bilgisini verdi. 
İspanyol kaynakları, soruşturmanın gizlilikle yürütüldüğünü kaydetti.