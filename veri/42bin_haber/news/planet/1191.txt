Mübarek'in devrilmesinin ikinci yıldönümünde Mursi karşıtı gösteri
Mısır eski Cumhurbaşkanı Hüsnü Mübarek'in görevden ayrılmasının ikinci yıldönümünde, ülke genelinde Cumhubaşkanı Mursi karşıtı protesto gösterileri düzenlendi.
Başkent Kahire'de binlerce kişi farklı noktalardan hareket ederek, Cumhurbaşkanlığı Sarayı'na yürüdü. Göstericiler, Cumhurbaşkanı Muhammed Mursi ve Müslüman Kardeşler Teşkilatı aleyhine sloganlar attı. 
Cumhurbaşkanlığı Sarayı'nın etrafındaki barikatları kaldıran maskeli protestoculara polis, göz yaşartıcı bomba ve tazyikli suyla müdahale etti. Göstericiler ise polise taşla karşılık verdi. 
Öte yandan, Mursi karşıtı yüzlerce göstericinin Tahrir Meydanı'nda toplanarak, Halk rejimi düşürmek istiyor Mursi gitsin sloganları attığı bildirildi. 
Ülkede Black Block (Kara Blok) adıyla bilinen grup ise Tahrir Meydanı'nın güney kısmında toplanarak sloganlar eşliğinde kendilerine özel kırmızı renkli bayraklar taşıdı. 
Kara Blok üyelerinin geçtiğimiz günlerde uğradığı saldırıda hayatını kaybeden Tunus'lu muhalif lider Şükrü Belıyd'in posterlerini taşıması dikkati çekti. 
İskenderiye'de de protesto gösterileri düzenlendi. Buradaki gösterilerde de Mursi taraftarlarıyla karşıtları arasında kısa süreli arbede çıktığı kaydedildi. 
Nil Deltası'nın Dimyat ilinde de Mısır bayrağı taşıyan yüzlerce gösterici, hükümetinin istifasını istedi. 
Mısır eski Cumhurbaşkanı Hüsnü Mübarek, 2011'in ocak ayında başlayan yaygın halk gösterilerinden sonra 11 Şubat 2011 tarihinde istifa etmişti.