Suriye eski Başbakanı Riyad Hicab Ankara'da
Esad rejiminden ayrılarak, muhaliflerin safına geçen Suriye'nin eski Başbakanı Riyad Hicab Ankara'da Dışişleri Bakanı Ahmet Davutoğlu ile bir araya geldi.
Dışişleri Bakanlığı'na sabah saatlerinde gelen Hicab ile Davutoğlu'nun görüşmesi bir saatten uzun sürdü. 
Davutoğlu ve Hicab, Katar'da devam eden Suriyeli muhaliflerin toplantısıyla ilgili olarak son gelişmeleri ele aldı. 
Edinilen bilgiye göre, bu kapsamda muhalefetin yeniden yapılandırılmasının da gündeme geldiği öğrenildi. 
Riyad Hicab'ın Eylül ayında İstanbul'a geldiğini hatırlatan kaynaklar, Davutoğlu ve Hicab arasındaki temasın, telefonla da olsa sürdüğünü kaydetti. 
Bugün yapılan görüşmede, Türkiye'de bulunan Suriyeli sığınmacılar ve sığınmacılara yardım konularının da ele alındığı belirtildi. 
Hicab'ın bugün Ankara'dan ayrılacağı bildirildi. 
Riyad Hicab, Ağustos ayında Esad rejiminden ayrılmış ve Ürdün'e sığınmıştı.