Almanya'dan Fransa'nın Suriye teklifine yeşil ışık
Fransa Cumhurbaşkanı François Hollande'ın AB liderlerine Suriye'ye silah ambargosunu kaldıralım çağrısının ardından Almanya Başbakanı Merkel, bu öneriyi tartışmaya hazır olduklarını söyledi.
Merkel, AB zirvesinde ilk günün ardından gazetecilere yaptığı açıklamada, AB dışişleri bakanlarının konuyu yeniden görüşmesine yeşil ışık yaktı. Angela Merkel, Suriye muhalefetinin silahlandırılması konusunun çok karmaşık bir mesele olduğunu ve çok dikkatli ele alınması gerektiğini söyledi. 
Merkel, İki yıl sonra Suriye'deki kan banyosunun hala devam ettiğini ve ne kadar çok kurbanın olduğunu görmek çok dramatik. Fakat Esad'a Almanya ve diğer AB üyelerinden farklı yaklaşan ülkelerin rejime daha fazla silah sağlamaması konusunda dikkatli olmalıyız dedi. 
YANLIŞ ELLERE GEÇMEMELİ
Suriye'ye silah ambargosunun kaldırılmasının yarın konuşulacak kadar kolay bir konu olmadığını belirten Merkel, muhaliflere silah yardımının Suriye'de bir silahlanma yarışına neden olmaması ve sağlanacak silahların yanlış ellere geçmemesi gerektiğini dile getirdi. 
Fransa Cumhurbaşkanı Hollande, AB zirvesi öncesinde yaptığı açıklamada, AB liderlerinden muhaliflerin silahlandırılması için Suriye'ye silah ambargosunun kaldırılmasını istemişti. 
Hollande, Avrupalıların silah ambargosunu kaldırmasını istiyoruz çünkü muhalefeti desteklemeye hazır olduğumuzu göstermeli ve Suriye rejimi üzerinde baskı oluşturmalıyız. Bu kadar ileri gitmek zorundayız. Avrupalı mevkidaşlarıma bunu söyleyeceğim demişti. 
Hollande, Suriye'de siyasi çözümden yana olduğunu fakat bunun için AB'nin silah ambargosunu kaldırarak rejime mesaj göndermesi gerektiğini vurgulamıştı. Zirve öncesinde İngiltere Başbakanı David Cameron'la ikili görüşme gerçekleştiren Hollande, Suriye'ye silah ambargosunun kaldırılması konusunda İngiltere'yle hareket edeceklerini belirtmişti. 
AB dışişleri bakanları geçen ay Suriye'ye silah ambargosunu, öldürücü olmayan ekipmanlara ve teknik desteğe izin verecek şekilde değiştirerek, hazirana kadar uzatmıştı.