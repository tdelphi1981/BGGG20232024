Alman polisini şaşkına çeviren soygun
Almanya'nın başkenti Berlin, ilginç bir soyguna sahne oldu. Kimliği belirsiz soyguncular, Steglitz semtindeki Volksbank şubesine komşu olan binanın otoparkından 30 metre tünel kazarak girdi.
Berlin polis sözcüsü Zismar, olayla ilgili Hürriyet'e yaptığı açıklamada, "Soyguncuların tünel kazarak girdikleri bankanın kasa bölümünden ne kadar para veya mücevher çaldıkları konusunda, soruşturmanın güvenliğini tehlikeye sokmamak için bilgi veremeyiz. Ancak bunun bir kişinin, bir gecede yapacağı bir iş olmadığını söyleyebiliriz" dedi.  
Filmlere konu olabilecek soygun olayının, tünelin başladığı yer altı otoparkında dün sabah saat 6.00 sularında çıkan yangın sonucu ortaya çıktığını kaydeden polis sözcüsü, "İtfaiye ekipleri yangını söndürmek için gittikleri olay yerinde, 30 metre uzunluğunda olan tüneli fark ettiler. Soyguncuların, bankanın kasa bölümünde de yangın çıkararak izlerini yok etmeye çalıştıklarını düşünüyoruz" diye konuştu.  
Bankadaki güvenlik kamerasının kaydettiği görüntülerin incelendiğini ifade eden polis, Wrangel ile Schloss caddelerinin kesiştiği köşede bulunan banka şubesindeki anahtarlı kasaların büyük bir bölümünün kırılarak açıldığını ve içlerinin boşaltıldığını söyledi. Polis, izlerini silen soyguncuların yakalanması için geniş çaplı soruşturma başlattı.