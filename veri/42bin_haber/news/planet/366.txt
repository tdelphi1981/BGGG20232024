"Kuzey Korenin uydusu çalışmıyor"
Kuzey Korenin geçtiğimiz hafta tüm uluslararası tepkilere kulak asmaksızın uzaya gönderdiği uydunun arızalandığı iddia edildi.
Harvard Üniversitesinden roket fırlatma ve uzay faaliyetleri konusunda uzman astronom Jonathan McDowell, uydunun yörüngede olmasına karşın çalışmadığını öne sürdü. 
Güney Afrika ve İngiltere'deki gözlemevlerinden alınan bilgiler ışığında konuşan McDowell, uydunun parlaklığında dalgalanmalar olduğunu söyledi. 
McDowell, bu durumun dengeleyicide bir sorun olduğuna işaret ettiğini zira normal şartlarda uydunun yönünün Dünya'ya sabitlenmiş olması ve bu tür dalgalanmaların görülmemesinin gerektiğini belirtti. 
Harvardlı astronom bu arızaya karşın uydunun kısa süre içinde Dünya'ya düşmesinin beklenmediğini, birkaç yıl daha yörüngede kalmasının muhtemel olduğunu ifade etti. 
DÜNYAYI DİNLEMEMİŞTİ
Kuzey Kore, tüm uluslararası baskılara karşın 11 Aralık'ta Unha-3 adlı uzun menzilli füzesiyle uzaya fırlattığı uydunun başarıyla yörüngeye yerleştiğini duyurmuştu. Ancak ABDli kaynaklar uydunun "kontrol dışına çıktığı" iddiasında bulunmuştu. 
Kuzey Koreliler, "Sevgili Lider"leri Kim Jong-Il'in 17 Aralık'taki birinci ölüm yıldönümüne günler kala yapılan roket atışının ardından ülke çapında kutlamalar yapmıştı. Kuzey Kore lideri Kim Jong Un da bu "başarı"yı babası Kim Jong-Il'e armağan etmişti. 
Kuzey Korenin Nisan ayında fırlattığı en son roket ateşlendikten kısa süre sonra düşmüştü. Birleşmiş Milletler, ABD, Güney Kore, Japonya ve diğer ülkeler, Kuzey Korenin uzun menzilli füze denemesini kınamıştı. BM Güvenlik Konseyinin 1874 sayılı kararı, Kuzey Korenin nükleer ya da balistik deneme yapmasını yasaklıyor.