Erdoğan'dan İmralı açıklaması
Avusturya ziyaretini sürdüren Başbakan Recep Tayyip Erdoğan, İmralı süreciyle ilgili yaptığı açıklamada, (Çözüm süreci) Temennimiz odur ki çok kısa zaman içerisinde netice alırız ve sınırı terk başlar, silahlar bırakılır ve böylece ülkemizin beklediği huzura, refaha hep birlikte kavuşmuş oluruz dedi. Bu arada Erdoğan'ın Medeniyetler İttifakı konusunda yaptığı açıklamaların yer aldığı kitap Viyana'da büyük ilgi gördü.
Başbakan Erdoğan, Viyana'daki Hofburg Sarayı'ndaki forumun açılış oturumunda yaptığı konuşmada, Suriye meselesinde modern dünyanın iyi bir sınav verememediğini belirterek, "Suriye'de iki yılda ölenlerin sayısı 270 bine yaklaşmıştır. Her gün masum çocukların kanı akarken, dünyanın tepkisiz kalması, adalet duygusunu zedeliyor. Avrupa'da yükselen ırkçılık da Medeniyetler İttifakı noktasında ciddi bir sorundur" dedi. 
Erdoğan sözlerini şöyle sürdürdü: 
"Ötekinin kültürünü, inançlarını, hissiyatını anlamak için mücadele verilmesi gerekirken, önyargılardan hareket edilerek, ötekinin dışlandığına ve horlandığına sıkça şahit oluyoruz. Tıpkı siyonizm gibi, tıpkı antisemitizm gibi, tıpkı faşizm gibi, İslamofobinin de bir insanlık suçu olarak görülmesi kaçınılmaz hal almıştır... Hiçbir semavi din, terörü tecviz etmez, hele hele İslam anlamı itibarıyla zaten 'silm' yani barış anlamına gelmektedir. Bir barış dininin terörü teşvik etmesi veya tecviz etmesi asla mümkün değildir, bunu kabul edemeyiz. Şu anda Medeniyetler İttifakı, önyargıları ortadan kaldırmak, uçurumları kapatmak noktasında oluşturulmuş en anlamlı çabalardan biridir." 
BM'NİN REFORMA İHTİYACI VAR
Konuşmasında Birleşmiş Milletler Güvenlik Konseyi'nin yapısına da değinen Erdoğan "BM Güvenlik Konseyi acaba dünyanın tümünü temsil ediyor mu? Beş daimi üye dünyanın tümünü temsil ediyor mu? Buradaki beş ülke, dünyadaki tüm inanç gruplarını temsil ediyor mu? Öncelikle BM'nin daimi üyeleri arasında bir ittifak oluşturmak gerekir. Üyelerden biri hayır dediği anda tıkanıyor. Suriye sorunu iki üye hayır dediği için halledilmiyor. O halde bu konuyu masaya yatırmak lazım. BM'nin yeniden şiddetle reforma ihtiyacı vardır" açıklamasında bulundu. 
İMRALI SÜRECİ
Erdoğan daha sonra ise BM Genel Sekreteri Ban Ki-mun başkanlığında, Avusturya Başbakan Yardımcısı ve Dışişleri Bakanı Michael Spindelegger, Medeniyetler İttifakı Yüksek Temsilcisi Nassir Abdulaziz el Nasser, eski Yüksek Temsilci Jorge Sampio ve İspanya Dışişleri Bakanı Jose Manuel Garcia Margallo'nun katılımıyla düzenlenen ortak basın toplantısında gazetecilerin sorularını yanıtladı. 
Erdoğan, yabancı bir gazetecinin Hafta sonu Kürt siyasetçiler İmralı Adası ile görüştü. Bu çerçevede Nevruz'dan önce ateşkes bekliyor musunuz?  sorusuna da Şu anda bu süreç için tarih şöyledir veya böyledir demek mümkün değil, ama hükümet olarak, iktidar olarak en kısa zamanda böyle bir çözüm sürecinin başlaması beklentimizdir, gayretimiz bu istikamettedir. Temennimiz odur ki çok kısa zaman içerisinde netice alırız ve sınırı terk başlar, silahlar bırakılır ve böylece ülkemizin beklediği huzura, refaha hep birlikte kavuşmuş oluruz yanıtını verdi. 
ERDOĞAN KİTABINA BÜYÜK İLGİ
Forumdaki toplantılardan önce; Medeniyetler İttifakı Enstitüsü tarafından hazırlanan ve Başbakan Erdoğanın bugüne kadar çeşitli uluslararası toplantılarda ittifak ile ilgili yaptığı konuşmaların yer aldığı kitap İngilizce, Türkçe ve Arapça olarak basılarak Viyanadaki 5inci Medeniyetler İttifakı Forumunda dağıtıldı. 
Talep patlaması yaratan ve kısa süre içinde tüm dilleri de tükenen kitaptan katılımcılar alabilmek için başvuru sırası oluşturdu. Toplantının yapıldığı yerin de ilginç bir tarihi var.  
Toplantı Hofburg Sarayında yapılıyor. Bu saray tarih boyunca önemli toplantılara ev sahipliği yaptı. Diplomatlara uluslararası alanda ayrıcalıklar tanıyan 1961 Viyana Diplomatlar Sözleşmesi de bu sarayda ve Başbakanın konuşma yaptığı salonda imzalandı. 
Saray 1683 yılında inşa edildi. Fransa Kraliçesi Marie Antoinette bu sarayda dünyaya geldi. Osmanlının İkinci Viyana Kuşatmasında saray, Avusturya-Macaristan İmparatorluğunun idare binası olarak kullanıldı.