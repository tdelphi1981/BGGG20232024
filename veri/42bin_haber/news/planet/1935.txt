Irak'ta Adalet Bakanlığı'na saldırı: 22 ölü
Irak Adalet Bakanlığı'na düzenlenen bombalı saldırılarda dördü saldırgan, 22 kişi hayatını kaybetti.
AA muhabirinin Irak Adalet Bakanlığı kaynaklarından aldığı bilgiye göre, Adalet Bakanlığı'na bugün düzenlenen saldırılarda, aralarında dört saldırganın da bulunduğu toplam 22 kişi hayatını kaybetti ve 53 kişi de yaralandı. 
Bağdat Operasyonlar Müdürlüğünden, olayla ilgili yapılan yazılı açıklamada, güvenlik güçlerinin Adalet Bakanlığı binasına düzenlediği operasyonda dört saldırganı öldürerek etkisiz hale getirdiği ve bakanlıkta bulunan çalışanların güvenli bir şekilde çıkarıldığı belirtildi. 
Adalet Bakanlığı'na bugün yerel saatle 13.00 sularında eş zamanlı düzenlenen 4 bombalı saldırıda, beline patlayıcı kuşak geçirmiş bir intihar eylemcisiyle park halindeki bir bomba yüklü bir aracın kullanıldığının tespit edildiği belirtildi. 
Bu arada, patlamalardan sonra bakanlığa baskın düzenleyen silahlı kişilerle, güvenlik güçleri arasında çıkan çatışmalar üzerine Dışişleri Bakanlığı'nın da tahliye edildiği ifade edildi. Güvenlik güçleri ise Yeşil Bölge, Dışişleri ve Adalet Bakanlığı'na giden yolları kapattı. 
Bağdat'ın merkezinde, devlet daireleriyle yabancı misyon temsilciliklerinin de bulunduğu Yeşil Bölge yakınındaki Adalet Bakanlığı'na öğle saatlerinde düzenlenen bombalı saldırılarda 4 şiddetli patlama meydana gelmişti.