Berlin'de eski sevgili dehşeti
Almanyanın başkenti Berlin korkunç bir cinayetle sarsıldı. Mehmet Ö. adındaki 45 yaşındaki bir Türk, kendisini terk eden eski sevgilisine ve ablasına, işlettikleri pastanede silahlı saldırı düzenledi. Eski sevgili Nurten H. olay yerinde öldü, ablası Gül ise hastanede hayatını kaybetti.
Berlinde kendisini terk eden kadını ve ablasını öldüren 45 yaşındaki katil zanlısı Mehmet Ö. olay yerinde yakalandı. Berlinin Neukölln ilçesinde sabah saat 08.30 sularında işlenen cinayette 33 yaşındaki Nurten adındaki Bulgaristan göçmeni Türk olay yerinde öldü, ağır yaralanan 37 yaşındaki ablası Gülten ise tedavi altına alındığı hastanede yaşamını yitirdi. 
TERK ETTİ DİYE ÖLDÜRDÜ
Görgü tanıklarından ve polisten edinilen bilgiye göre, sevgilisinin kendisini terk etmesine tahammül edemeyen Mehmet Ö. adındaki katil zanlısı, eski sevgilisinin birkaç gün önce Flughafenstrasse adresinde Börekhaus adıyla açtığı pastaneye geldi. İçeri girer girmez silahını çeken Mehmet Ö., müşteriye hizmet veren Nurten H.'ye ardından da ablası Gültene birkaç el ateş etti. 
O sırada müşteri olarak olay yerinde bulunan bir kişi dışarı çıkarak sokaktan geçen polis aracını durdurdu. Polisler hemen pastaneye girdi ve katil zanlısının silahını bırakıp dışarı çıkmasını istedi. Silahını pastanede bırakan katil zanlısı, dışarı çıkar çıkmaz kaçmaya başladı. Görgü tanığı ve polisin kovaladığı zanlı kısa sürede yakalandı. Nurten H. yeni açtığı ve dışında hâlâ balon ve süslerin asılı olduğu işyerinde can verirken, ağır yaralanan ablası da hastaneye kaldırıldı ancak tüm müdahalelere rağmen kurtarılamadı. 
Berlin Cinayet Masası, olayla ilgili soruşturma başlatırken, olay yeri inceleme ekipleri pastane içinde ve dışında incelemelerde bulundu.   
Katil Zanlısı Mehmet Ö'nün evli olduğu ve bu evliliğinden yedi yaşında bir çocuğu olduğu öğrenildi. Katil zanlısının cinayetti işlediği pastanenin hemen arkasındaki sokakta oturduğu da ortaya çıktı.