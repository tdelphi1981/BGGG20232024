Nobel Barış Ödülü'ne rekor sayıda aday
Nobel Barış Ödülü için bu yıl 259 adayın bulunduğu bildirildi.
Nobel Enstitüsü'nden yapılan açıklamada, ödül için 2011'de 241 adayın olduğu, bu yıl ise 50'si örgüt olmak üzere 259 adayın bulunduğu belirtildi. 
Bunun yeni bir rekor olduğunu belirten enstitünün başkanı Geir Lundestad, neredeyse her yıl aday sayısının arttığını, bunun barış için artan ilgiyi gösterdiğini, adaylıkların dünyanın her bölgesinden geldiğini vurguladı. 
Adayların kimlikleri 50 yıl gizli tutulsa da bazı kişiler kimleri aday gösterdiklerini açıklayabiliyor. 
Edinilen bilgiye göre bu yılki Barış Ödülü adayları arasında Pakistan'da geçen yıl ekim ayında Taliban militanları tarafından başından vurulan 15 yaşındaki Malala, Rus Memorial gibi insan hakları örgütleri, eski ABD Başkanı Bill Clinton ve Myanmar Devlet Başkanı Thein Sein bulunuyor. 
Ödülün sahibi ekim ayında Oslo'da açıklanacak ve ödül sahibine 10 Aralık'ta verilecek.