Fransız vekillerden 'destek' öpücüğü
Fransa'da eşcinsel evliliğe izin veren yasa tasarısı bugün meclis genel kurulunda tartışılmaya açılırken, iki milletvekili eşcinsel olmamalarına rağmen yasaya destek için öpüştü.
Onlar için bu bir dayanışma öpücüğü. Fransada Sosyalist Parti milletvekilleri Yann Galut ve Nicolas Bays, bugün meclis genel kurulunda görüşülmeye başlanacak olan eşcinsel evliliğine izin veren yasa tasarısına destek için öpüştü.  
Ancak Fransada herkes yasa tasarısına sıcak bakmıyor. Fransa'da merkez sağ partiler ve kilise, eşcinsel evliliğe şiddetle karşı  çıkıyor. Parlamentonun 115 üyesi, yasa teklifinin referanduma götürülmesi konusunda önerge sunmuştu. 
Muhalefetin yasa tasarısının referanduma götürülmesi önerilerine karşı çıkan Adalet Bakanı Christiane Taubira, RTL radyo kanalına yaptığı açıklamada, tasarıdan geri adım atmayacaklarını söyledi. 
Yaklaşık 5 bin değişiklik önergesinin sunulduğu yasa tasarısının genel kuruldaki tartışmasının hafta sonları da dahil olmak üzere iki hafta sürmesi bekleniyor. 
Sol siyasi partiler ve sivil toplum örgütlerinin de desteğiyle yasa tasarısını savunanlar önceki gün başkentte yaklaşık 400 bin kişinin katılımıyla büyük bir gösteri düzenlemişti. 
Eşcinsel evlilik karşıtlarının 13 Ocak'ta başkent Paris'te düzenlediği gösteriye ise polise göre 380 bin, protestoyu düzenleyenlere göre 800 bin kişi katılmıştı. 
Fransa'da düzenlenen son kamuoyu araştırmasına göre, Fransızların yüzde 63'ü eşcinsel evliliğe sıcak bakarken, eşcinsellerin evlat edinme hakkını destekleyenlerin oranı yüzde 48. 
Eşcinsel evlilik Avrupa'da 10 ülkede kabul edilmiş durumda.