Yeni Papa'ya Türkiye'den ilk yorum
Türkiye'nin Vatikan Büyükelçisi Kenan Gürsoy, Katolik dünyasının yeni ruhani lideri Arjantinli Jorge Mario Bergoglio'nun (Francis) sadeliğinin dikkatini çektiğini söyledi.
Bergoglio'nun Katolik aleminin 266. papası seçilmesine ilişkin Türk basın mensuplarının sorularını yanıtlayan Gürsoy, İlk bakışta dikkatimi çeken sadeliği oldu. Çok farklı bir hitap tarzı var. İfadeleri arasında, (dünyanın bir ucuna gidip beni buldular) dedi. Bu da bana enteresan geldi dedi. 
Gürsoy, Bergoglio'nun, Avrupa dışından seçilen ilk papa olduğunu ve Cizvit tarikatına mensup bulunduğunu dile getirerek, Felsefe tahsili yapmış ve dünya problemlerini bu şekilde bir değerlendirmeye tabii tutacak olması ilginç olabilir ifadesini kullandı. 
Papa Bergoglio'nun kendine Francis adını almasına ilişkin soru üzerine Kenan Gürsoy, şunları kaydetti: 
(Francis) dediğine göre, herhangi birinin ismini almadı. Daha evvel papalık yapmış birinin ismini almadı. Buradan anlaşılıyor ki kendine has bir tavrı, tarzı olacak. İkinci olarak Francis ismi, İtalya'nın adeta manevi büyüğü olarak düşündüğümüz Assisili Francis'i, 12 ve 13. yüzyılda yaşamış Aziz Francis'i hatırlatıyor. Aziz Francis'in tabiatı, karakteri, fakirlere yardımı, farklı dinlerle olan münasebetteki o iletişimin kurulması, son derece alçakgönüllü bir hayattır. İlk bakışta gördüğümüz o sadelikte yine bunun bir ifadesi olabilir. O bakımdan Francis isminin bir önemi olduğunu düşünüyorum.