Sarkisyan, Birand'a cevap verdi
Ermenistan Cumhurbaşkanı Serj Sarkisyan, Mehmet Ali Birand'ın 2005 yılındaki bir yazısında 1915 olaylarının 100'üncü yıldönümü için dile getirdiği 'Ermeni Tsunamisi' benzetmesine cevap verdi.
Sarkisyan, Ermenistan'da 18 Şubatta yapılacak cumhurbaşkanlığı seçimlerinden önce Radio Free Europe'a (Özgür Avrupa Radyosu) konuştu. İkinci kez seçilmeyi hedefleyen Sarkisyan, Radio Free Europe'un Ermenice servisinin direktörü Harry Tamrazyan'a verdiği röportajda Türkiye ile ilgili önemli açıklamalarda bulundu. 
İsim vermeden Mehmet Ali Birand'ın "Hazır olun, Ermeni Tsunami'si geliyor" başlıklı yazısına atıfta bulunarak, "Türk medyasında yer aldığı üzere Türkiye bir Ermeni tsunamisine hazırlanıyor. Türkler Ermenilerin soykırımın 100'üncü yıldönümü için büyük planları olduğuna inanıyor. Sizce böyle bir tsunami beklenmeli mi? "diye soran Tamrazyan'a Sarkisyan şu cevabı verdi: 
"Soykırımı (kabul ettirme sürecini) tsunamiyle kıyaslamak uygun bir davranış değil. Bizim acımızı anlamakta başarısızlar. Ayrıca soykırımın yüzüncü yıldönümünü bir dönüm noktası olarak görmüyorum, ya da Türkiyeyle 100 metre yarışında olduğumuzu düşünmüyorum." 
Sarkisyan, "2015 bizim için bir işaret ve bu işarete ulaşacağız. Ermenistanın ve dünyadaki Ermeni organizasyonlarının yüzüncü yılla beraber daha aktif hale geleceğine inanıyorum. Sözlerime bakarak hedefimizin bu olduğu sanılmasın, asıl hedefimiz Türklerin soykırımı kabul etmesi ve ben bunun gerçekleşeceğine inanıyorum. Ancak ne kadar çabuk olursa o kadar iyi çünkü soykırımı reddettikçe soykırımı suçunu işlemeye devam ediyorsunuz" diye konuştu. 
  HAZIR OLUN ERMENİ TSUNAMİSİ GELİYOR  
"ERMENİ HALKI ANLAYIŞ GÖSTERECEKTİR" 
Türkiye'nin bir yandan geçmişle yüzleşmek istemediğini bir yandan da Avrupa Birliği konusunda çok istekli olduğunu belirten Sarkisyan,. "Bu ikisini bir araya getirmeleri zor. 2015, Ermeni soykırımının yüzüncü yıldönümü. 1915ten sonra Ermeniler hayatta kalabilmek ve yaralarını sarabilmek için insan üstü bir çaba sarf ettiler. Tanrıya şükür Ermeni halkı bunu başardı ve soykırımı sonsuza kadar hatırlayacaklar, Türkler kabul etse de etmese de. Eğer Türkler cesaret sahibi olup en kısa zamanda Ermeni soykırımını kabul ederse Ermeni halkı da bugunün Türk halkına karşı anlayış gösterecektir. Fakat Türkler soykırımı kabul etmeyi reddettikleri hatta inkar ettikleri sürece Ermeni halkı doğal olarak birtakım duygular besleyecektir" dedi. 
Ermenistan Cumhurbaşkanı, "Problem sadece soykırımın var olması ve kabul edilmek zorunda olması değil. Ya da soykırım kurbanlarının hatırasına saygılı olmak zorunda olmamız değil. Asıl önemli olan soykırımı kabul etmekle gelecekte olabilecek soykırımları engelleyecek olmamız" ifadesini kullandı. 
Türkiye'nin verdiği sözleri tutmadığını iddia eden Sarkisyan şöyle konuştu: 
"Biz kalbimizdeki acıya rağmen Türklerle ilişki kurmaya çalışıyoruz ancak herkes şahit ki Türkler verdiği taahhütleri yerine getirmeyi reddediyor. Birleşmiş Milletler Güvenlik Konseyine üye ülkelerin önünde imzaladığımız anlaşmanın şartlarını Türkiye yerine getirmeyi reddediyor."  
TÜRKLERİN İKİ KOMPLEKSİ VAR
Sarkisyan, "Bence burada iki sebep var. Birincisi Türklerin tarihle yüzleşmekle ilgili kompleksleri var. İkinci olarak Azarbaycanla geliştirdikleri ilişki Türklerin ikinci kompleksi. Aslında buna kompleks demek doğru değil, bu ilişki Türkiye için bir engel. Azerbaycanın nasıl gürültü kopardığını biliyorsunuz. Sonuç olarak bizim girişimlerimiz gayet faydalıydı ve partnerlerimiz kiminle anlaşmaya çalıştığımızı görmüş oldu. Ayrıca bizim nasıl bir ülke olduğumuzu, nasıl bir hükümet olduğumuzu ve hedeflerimizin neler olduğunu da gördüler" diye konuştu.