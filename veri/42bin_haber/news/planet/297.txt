Obama'dan CENTCOM komutanlığına siyahi aday
ABD Başkanı Barack Obama, Orgeneral James Mattis'ten boşalan ABD Merkez Kuvvetler Komutanlığı'na (CENTCOM) ABD Kara Kuvvetleri Komutan Yardımcısı Orgeneral Lloyd Austin'i aday gösterdi.
Austin'in bu göreve aday gösterildiği, ABD Savunma Bakanı Leon Panetta tarafından açıklandı. 
Orgeneral Austin, adaylığının Senato'da onaylanması halinde, sorumluluk sahası Ortadoğu ve Orta Asya'daki 20 ülkeyi kapsayan CENTCOM'un başına resmen geçecek. Austin, CENTCOM komutanlığı görevine getirilen ilk Afro-Amerikalı general olacak. 
Son 10 yılda Irak'ta önemli görevler üstlenen, 2003-2005'de Afganistan'da da görev yapan deneyimli isim Austin, 2003 yılında Irak'ın işgali sırasında Bağdat'a giren Üçüncü Piyade Tümeni'nin başındaki komutandı. Austin, 2010-2011'de de Irak'taki ABD güçlerinin komutanlığı görevini yürüterek, bu ülkedeki son Amerikan askerlerinin çekilmesi ve savaşın sona erişi süreçlerini idare etmişti. 
Austin'i CENTCOM komutanlığı görevi sırasında, Afganistan'daki ABD askerlerinin çekilmesi süreci, Suriye'deki kriz gibi kritik konular bekliyor. 
ABD Savunma Bakanı Leon Panetta, yazılı açıklamasında, Austin'in geçmişte üstlendiği görevleri sıralayarak, şunları kaydetti: 
Orgeneral Austin, Irak'taki son görevi sırasında, bir yandan ABD güçleri ve teçhizatının bu ülkeden çekilmesini idare ederken, diğer yandan da sıkı mücadeleler sonucu elde edilen güvenlik kazanımlarının korunması ve Iraklıların kendi kendilerini idare edebilmeleri ve kendi emniyetlerini sağlayabilmelerinin teminat altına alınmasına katkıda bulunarak, özellikle önemli bir zamanda askeri çabalarımıza öncülük etti. Lloyd, bakanlıktaki en kritik görevlerden birine stratejik düşünce, bölgesel bilgi birikimi ve kanıtlanmış muhakeme gücünün önemli bir birleşimini getirecek.