Davutoğlu: Kaybedilecek bir dakika bile yok
Katar'ın başkenti Doha'da Suriye muhalefetinin bakanlar düzeyindeki toplantısı başladı. Dışişleri Bakanı Ahmed Davutoğlu, toplantıda yaptığı konuşmada, Suriye konusunda tüm aktörlerin sorumluluğu paylaşması gerektiğini söyleyerek, Artık kaybedilecek bir dakika bile yok dedi.
Dışişleri Bakanlığı kaynaklarından alınan bilgiye göre, Katar'ın başkenti Doha'da basına kapalı gerçekleşen, Suriye muhalefetinin bakanlar düzeyindeki toplantısında konuşan Davutoğlu, Suriye halkının daha fazla desteklenmesi gerektiğini söyledi. 
Konuşmasına Suriye halkını selamlayarak başlayan Davutoğlu, 20 aydan bu yana başka hiçbir halkın düzenli ordu karşısında dayanamayacağını belirtti. 
Suriye'nin geleceği açısından önemli bir dönemeçte olunduğunu ifade eden Davutoğlu, Bugün diğer ülkelerin Suriye halkını desteklemesi gereken önemli bir gün diye konuştu. 
Türkiye'nin Suriye'nin komşusu olarak halkın acılarını en yakından gördüğünü ve etkilendiğini söyleyen Davutoğlu, Artık kaybedilecek bir dakika bile yok diyerek sürecin geciktirilmemesi gerektiğini kaydetti. 
Uluslararası camianın Suriye'ye daha fazla destek vermesi gerektiğinin altını çizen Davutoğlu, sürecin uluslararası aktörler tarafından değil, bizzat Suriye halkı tarafından yönetilmesini istediklerini ifade etti. 
Suriye halkının tüm taraflarının bu süreçte yer almasının gerekliliğine işaret eden Davutoğlu, Suriye konusunda tüm aktörlerin sorumluluğu paylaşması gerektiğini belirtti. 
Türkiye'deki Suriyeli sığınmacılara da değinen Davutoğlu, Türkiye'nin Suriye halkını desteklemeye devam edeceğini ve bu çerçevede Arap Birliği ile işbirliği içinde çalışmaların sürdürüleceğini söyledi. 
Davutoğlu'nun ardından konuşma yapan Arap Birliği Genel Sekreteri Nebil el- Arabi ise geçen Eylül ayında Kahire'de yapılan toplantıda alınan kararlara sadık kalınması ve tüm farklılıkların geride bırakılması gerektiğini ifade etti. 
Öte yandan Davutoğlu'nun toplantının bitmesinin ardından Birleşik Arap Emirlikleri (BAE) Dışişleri Bakanı Şeyh Abdullah Bin Zayid ile görüştüğü belirtildi. Davutoğlu'nun Katar Başbakanı Hamad Bin Casim Bin Cabir Al Tani ile de görüşmesi bekleniyor. 

 