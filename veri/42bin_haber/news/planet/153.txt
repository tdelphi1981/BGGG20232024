Rusya, vatana ihanetin kapsamını genişletti
Rusya'da "vatana ihanet" tanımlamasının kapsamı genişletildi.
Rusya Federal Güvenlik Servisi (FSB) tarafından önerilen ve Devlet Başkanı Vladimir Putin tarafından onaylanan yeni yasayla birlikte, Rusya'da "vatana ihanet" tanımlamasının kapsamı genişletildi. 
Yeni yasada anayasal düzeni, bağımsızlığı ve toprak bütünlüğünü tehlikeye atacak her türlü eylem "vatana ihanet" kapsamına alındı. 
Yasanın amacının, doğrudan devletin güvenliğine karşı yapılacak eylemler için yabancılara maddi destek ve danışmalık sağlayan kişi ve organizasyonlara yönelik olduğu belirtildi. 
Yasaya karşı çıkanlar, ülkede yabancılarla iletişim içinde olan herkes için bu yasanın keyfi bir biçimde uygulanabileceğini iddia ediyor.
Yasa kapsamına giren suçlara, 8 yıla kadar hapis ve 10 bin dolara kadar para cezası verileceği açıklandı. 
Rusya'da daha önce de sivil toplum örgütlerine (STK) yönelik çıkartılan yasayla birlikte, yabancı ülkelerden maddi destek sağlayan STK'ların "yabancı temsilci" kapsamına alındığı ve bu tür STK'ların tüm maddi faaliyetlerini kamuoyuna açıklama zorunluluğu getirildiği kaydedilmişti.