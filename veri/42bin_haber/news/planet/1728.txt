ABD Dışişleri Bakanı'na anti-semitizm şoku
Başbakan Recep Tayyip Erdoğan'ın "Siyonizm ırkçılık gibi, insanlık suçudur" değerlendirmesinden hemen sonra Ankara'ya gelen ABD Dışişleri Bakanı John Kerry, gerek temaslarında, gerekse Ankara'daki basın toplantısında bu konuyu gündeme getirip, rahatsızlığını ifade etmişti.
ABD Dışişleri Bakanı, Ankara'ya yaptığı ziyaretten sadece bir hafta sonra, şimdi kendisi aynı konudan muzdarip.  
Kerrynin başında bulunduğu ABD Dışişleri Bakanlığı'nın bu yıl 8 Mart Kadınlar Günü'nde ödül vereceği Arap kadın, Yahudi karşıtı çıktı. Ödüle layık görülen kadının Twitter hesabında, aylar önce attığı tweetlerdeki Yahudi karşıtı görüşlerini ortaya çıkaran ABD'deki Yahudi lobisi, Kerry ve ABD Dışişleri Bakanlığı'na büyük tepki gösterdi.  
John Kerry'yi, Dışişleri Bakanı olarak vereceği ilk ödülde sıkıntıya sokan olay şöyle gelişti:
 
ABD'nin eski Dışişleri Bakanı Hillary Clinton'un başlattığı bir gelenek uyarınca, bakanlık her yıl tüm dünyadaki "cesur kadınları" belirliyor ve 8 Mart Dünya Kadınlar Gününde, belirlenen bu kadınlara, ABD Başkanı'nın eşi Michelle Obama'nın da katıldığı bir törenle "Uluslararası Cesur Kadın ödülü" veriliyor. Geçen yılki ödüle layık görülenler arasında, Türkiye'den bir isim, CHP Milletvekili Şafak Pavey de bulunuyordu.  
2013 yılı "Cesur Kadın Ödülleri" için ABD Dışişleri Bakanlığı Vietnam'dan Afganistan'a, Suriye'den Çin'e kadar pek çok ülkedeki olayları dikkate alarak, 10 "cesur kadın" belirledi. Bunlar arasında, Mısırlı Samira İbrahim de bulunuyor.  
ABD Dışişleri Bakanlığı, Samira İbrahim'i ödüle, Mısır'da 2011 yılında Tahrir meydanında gözaltına alındıktan sonra, güvenlik güçlerinin zoruyla kendisine "bekaret testi yaptırılmasına direnmesi ve konuyu mahkemeye götürme cesareti göstermesi" nedeniyle layık görüldü. İbrahim'in açtığı davanın uluslararası alanda dikkat çekmesi üzerine, Mart 2012'de mahkeme kararıyla bir genelge yayınlandı ve gözaltına alınan bekar kadınlara bekaret testi yaptırılması yasaklandı. 
 
ATTIĞI TWEETLER OLAY OLDU
ABD Dışişleri Bakanlığı'nın bu yılki ödüle layık görülenleri açıklamasının ardından ise, İbrahim'in Twitter hesabında "Yahudi karşıtı tweetler attığı", ABD'ye yönelik 11 Eylül saldırısından ise "övgüyle bahsettiği" ortaya çıktı.  
İbrahim'in geçen yıl 18 Temmuz'da Bulgaristan'da İsraillileri taşıyan bir otobüse yönelik intihar saldırısı üzerine, "Karadeniz'deki Bulgar kenti Burgaz'da havaalanına İsraillileri taşıyan bir otobüste patlama. Bugün, pek çok güzel haberin geldiği, çok güzel bir gün" tweetini attığı ortaya çıktı.  
4 Ağustos'ta attığı tweette de Suudi Arabistan Kraliyet ailesini eleştiren Samira İbrahim, "El Suud ailesi Yahudilerden bile kirli" ifadesini kullandı. Hitler'in görüşlerine atıf yaptığı tweetler de atan Samira İbrahim, yazdıklarının ortaya çıkmasının ve ABD'de tartışma yaratmasının ardından dün yeni bir tweet yazdı. İbrahim, son tweetinde, "Twitter hesabıma girildi. Irkçılık ya da nefret içeren tweetler bana ait değildir" yazdı.  
Ancak İbrahim'in "Twitter hesabım hacklendi" yazması da, ABD'deki tartışmaları durdurmadı. Özellikle Yahudi lobisi, İbrahim'e cesur kadın ödülü verecek olan ABD Dışişleri Bakanlığı ve Bakan Kerry aleyhine kampanya başlattı.