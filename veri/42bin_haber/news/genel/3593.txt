'CHP'yle değil ülke sorunlarıyla uğraş'
Kılıçdaroğlu, Başbakan'ın CHP'yi izlemekten ülke sorunlarını izlemeye vakit bulamadığını savunarak, 'Enerjisini sorunları çözmek için harcaması gerekirken, CHP'yle uğraşmaya harcıyor' dedi
 Çiğdem TOKER
 CHP lideri Kemal Kılıçdaroğlu, Başbakan Erdoğan'a 'Enerjini CHP'yle uğraşmaya harcayacağına ülke sorunlarını çözmeye harca' diye seslendi.
 Çin'in Şanghay kentinde gündeme ilişkin soruları yanıtlayan Kılıçdaroğlu, Başbakan'ın CHP'ye yönelik 'Fransa'nın avukatı mısın, Paris'in sözcüsü müsün?' eleştirilerinin hatırlatılınca şunları söyledi: 
 'Ciddiye alınacak bir şey mi Allah aşkına bu laf! Türkiye Cumhuriyeti yurttaşlarının sözcüsüyüm ben. Böyle kalkıp da başka bir ülkenin sözcülüğünü yapmak bize yakışmaz. Ama kendisi bunları söyleyip, kapalı kapılar ardından bazı ülkelerle görüşüyorsa, ben ona da ikiyüzlülük derim. CHP'nin geleneğinde de tarihinde de ikiyüzlülük yok.' 
 Başbakan'In Paris'te öldürülen PKK'lı kadınlarla ilgili CHP içinde bir uzlaşma olmadığı eleştirilerine Kılıçdaroğlu şu karşılığı verdi:
 'BaŞbakan, CHP'yi izlemekten ülkenin sorunlarını izlemeye vakit bulamıyor. Sorunumuz da bu ya. Başbakan, enerjisini ülke sorunlarına harcaması gerekirken, 'CHP'yi nasıl eleştiririm, açığını nasıl bulurum' diye uğraşıyor. Hiçbir açık bulamayacaktır. Başbakan ülkeye hizmet etmek istiyorsa bu kısır çekişmeleri bıraksın.' 
 Başbakan'In 'Kılıçdaroğlu'nun gizli ajandası var' sözü hatırlatılınca CHP lideri, 'Nedir bu ajanda ben de merak ediyorum'  dedi.
 ATATÜRK'Ü ANLATTIM
 Çin'deki resmi temasları sırasında Expo-İzmir konusunda destek isteyen CHP lideri, olumlu yanıt aldığını paylaştı. Kılıçdaroğlu 'Çinli yetkililere, partimizin politikalarını Atatürk'ün ilkelerini belirlediği yurtta barış dünyada barış ilkesini anlattım. CHP'yi, Atatürk'ün ilkelerini dinlemekten memnun olduklarını ifade ettiler. 'Biz eğitim kurumlarımızda Mustafa Kemal'i ve devrimlerini anlatıyoruz' dediler. Bundan son derece mutlu olduk' dedi.
 FIKRALI YANIT 
 Başbakan Erdoğan'ın 'Çin'de acaba tutuklu gazeteci sayısını sordu mu?' göndermesi üzerine Kılıçdaroğlu şöyle dedi: 'Ona bir fıkrayla yanıt vereyim: Kemal Kılıçdaroğlu Çin'de bir üniversite öğrencisine, 'Çin'de tutuklu gazeteci sayısında dünya birincisiymişsiniz' demiş. Çinli öğrenci de, 'Valla öyleydi ama Erdoğan elimizden birinciliği aldı' karşılığını vermiş.'
 Aygün için ihtiyatlı
 Kılıçdaroğlu, Tunceli Milletvekili Hüseyin Aygün'le ilgili sorular karşısındaki temkinli tutumunu sürdürerek, 'Hele bir Ankara'ya gidelim. Tüm ayrıntılarıyla öğrenmem lazım. Göreceğim, bakacağız' dedi. 'Hemşeriniz sizi üzüyor mu?' sorusuna da 'İlk gün söyledim. Partide disiplin olması lazım. Herkesin, partinin koyduğu kurallara uygun davranması gerekir. Burası bir düşünce kuruluşu değil' karşılığını verdi.
 Kokpit pozu
 Şanghay'da Çin Komünist Partisi'nin ilk kongresinin yapıldığı müze evi ziyaret eden Kılıçdaroğlu Mao ve diğer parti kurucularının balmumu heykellerini inceledi
 CHP lideri ve heyet ardından Çin Ticari Uçak Şirketi'nin fabrikasını gezdi. Üretim aşamasındaki bir uçağı inceleyen ve kokpitine oturarak poz veren CHP liderine uçak maketi hediye edildi. Kılıçdaroğlu ve beraberindeki heyet akşam da Şanghay'daki nehirde tekne gezisine katıldı.
  