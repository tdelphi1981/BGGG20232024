9 yıl sonra yine karşı karşıya
MHP'nin 43 yıllık siyasi tarihindeki 10. Olağan Büyük Kongresi bugün.... En az 15 bin ülkücünün katılması beklenen kurultayda, 2003'te Devlet Bahçeli'nin karşısına aday olarak çıkan ve 137 oy alan Koray Aydın, 9 yıl sonra yine Bahçeli'ye karşı yarışacak
 Volkan YANARDAĞ / ANKARA
 MHP'nin önümüzdeki dönemde görev yapacak yönetiminin belirleneceği 10. Olağan Büyük Kongresi bugün Ankara Arena Spor Salonu'nda yapılacak. 1997'de Alparslan Türkeş'in ölümünün ardından genel başkanlık koltuğuna oturan Devlet Bahçeli, 15 yıllık süreçte 6. kez liderlik sınavı verecek. 2003 kongresinde Bahçeli'nin karşısına aday olarak çıkan ve 137 oy alan Trabzon Milletvekili Koray Aydın, 9 yıl sonra Bahçeli ile yeniden yarışa girecek. Kongre için seçilen slogan ise 'Türk Milleti Sensiz Asla'. Bin 240 delege 14 sandıkta oy vererek, MHP'nin genel başkanını seçecek.  
 ADAY ENFLASYONU VAR
 Bahçeli ve Aydın'ın yanısıra adeta bir aday enflasyonu yaşanıyor. Eski Kayseri Milletvekili Seyfi Şahin, eski MYK Üyesi İsmail Hakkı Küpcü, eski İstanbul Ülkü Ocakları Başkanı Levent Temiz, eski Meclis İdare Amiri Ahmet Çakar, eski Yozgat Milletvekili Mesut Türker, eski İzmir İl Başkanı Musavvat Dervişoğlu da aday.  Ancak yarışın Bahçeli ile Aydın arasında geçmesine kesin gözüyle bakılıyor. Bahçeli, kongrede divan başkanlığına 1997'de rakibi Alparslan Türkeş'in oğlu Tuğrul Türkeş'i önerecek. Aydın ekibi ise divan başkanlığı için isim getirmeyecek. Divan başkanı seçildikten sonra genel başkan sıfatıyla Bahçeli bir konuşma yapacak. Genel Başkanlık seçiminin ardından 75 kişiden oluşan MYK ve 9 üyeli MDK için de ayrıca oylama yapılacak.
 Özel sahne tasarımı
 KONGRE için 10 bin seyirci kapasiteli Ankara Spor Salonu'nda 3 boyutlu, kırmızı, beyaz ve gri renklerden oluşan bir sahne hazırlandı. Sahnenin 2 yanında kurultay sloganı olan 'Türk Milleti Sensiz Asla' yazısı ve2 led ekran var. Salonun dışında ise 5 bin kişi kapasiteli çadırlar kurulacak. 
 'KONGREYE Barzani dışında herkesi çağırdık' diyen Devlet Bahçeli, Balkanlarda Orta Asya'ya kadar Türk dünyasından 100 isme davetiye gönderdi.
 Yeni liderin işi zor
 BU yarışta Genel Başkanlık ipini göğüsleyecek olan adayı 2015'e kadar yerel seçim, cumhurbaşkanlığı ve genel seçimler bekliyor. Devlet Bahçeli liderliğindeki MHP 2007 yılı genel seçimlerinde yüzde 14 oy alarak 51 milletvekilliği kazanmıştı.  Bahçeli'nin MHP'si 2009 yılındaki yerel seçimlerde de 8 il, 103 ilçe ve 269 belde olmak üzere toplam 380 belediye kazanmıştı.
  