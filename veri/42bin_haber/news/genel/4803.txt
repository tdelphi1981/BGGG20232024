Kılıçdaroğlu: Irkçılık bu partide olmamıştır
CHP Genel Başkanı Kemal Kılıçdaroğlu, Irkçılık bu partide olmamıştır ve olmayacaktır. Bu ülkede yaşayan 74 milyon yurttaşı aynı derecede yurtsever kabul ederiz dedi.
Kılıçdaroğlu, Fenerbahçe Faruk Ilgaz Tesisleri'nde CHP'ye hizmeti geçenlere madalya verilmesi töreninde yaptığı konuşmada, CHP'li olmanın zor bir iş olduğunu belirterek, Ülkenizi seveceksiniz, adanmışlığı temel ilke edineceksiniz, bu ülkenin özgürlüğü ve bağımsızlığı için mücadele edeceksiniz. Demokrasiyi ve özgürlüğü her ortamda savunacaksınız, Türkiye'nin saygın bir ülke olabilmesi için ister muhalefette, ister iktidarda ana ekseninizden sapmayacaksınız diye konuştu.
Dünyada, CHP gibi 89 yıllık bir geçmişe sahip 4-5 parti olduğunu aktaran Kılıçdaroğlu, CHP'nin tecrübeliler kadar gençlere de önem verdiğini söyledi. 
Kılıçdaroğlu, şöyle devam etti:
Gençlerin ufkunu, geleceğini aydınlatmak da bizim görevimizdir. Geçmişten ders alacağız, geçmişin deneyimlerinden faydalanacağız, geçmişin hatalarını tekrar etmeden geleceğe, güzel Türkiye'ye bakacağız. Bu ülkede Anayasa Mahkemesi'ni ilk dile getiren, güçler ayrılığı ilkesini ilk savunan, özgür üniversiteleri, sendikalaşmayı ve özgür örgütlenmeyi savunan, 'önce üreten, sonra hakça bölüşün' diyen parti CHP'dir. 
CHP'nin üç büyük devrime imza attığını savunan Kılıçdaroğlu, Yani Cumhuriyet'i kurmuşsa, çok partili yaşamı getirmişse, sosyal demokrasiyi getirmişse, dördüncü büyük devrime bizim imza atmamız gerekir. Dördüncü büyük devrim, demokrasi ve özgürlük devrimidir. Bunun mücadelesini veriyoruz dedi.
Kılıçdaroğlu, Türkiye'nin demokrasi ve özgürlükler konusunda ciddi bir ivme kaybettiğini öne sürerek, CHP'nin demokrasi için Türkiye'de en ağır bedelleri ödediğini savundu. 
Türkiye'de terör sorununun çözülememesinin nedeni olarak, CHP'nin iktidar olmamasını gösteren Kılıçdaroğlu, CHP, her zaman barışı savundu. Her zaman kardeşlikten yana politika üretti. Bu CHP'lilerin temel felsefesi olarak yaşama geçti. Bütün liderlerimize bakınız, hepsi bu ülkenin en saygın politikacılarıdır. Hiçbir CHP lideri hakkında en ufak bir şaibe ortaya çıkmış değildir diye konuştu.

İsrail'in Suriye'deki bazı hedefleri vurduğu iddiası

CHP Genel Başkanı Kılıçdaroğlu, İsrail'in Suriye'deki bazı hedefleri vurduğu iddiasıyla ilgili de şu değerlendirmelerde bulundu:
İsrail, Suriye'yi vurdu. Aradan üç gün geçti, üç gün. Hükümetin görüşü belli mi? Bir şey söyledi mi hükümet? Daha düne kadar 'Suriye bizim işimizdir' diyen kişi, Suriye bombalandığında neden sesini çıkarmıyor? Bu ülkenin Başbakanı, Dışişleri Bakanı yok mu? Bombalanan yer acaba başka bir ülke mi? Komşumuz, burnumuzun dibinde. Burada militan yetiştirip oraya gönderiyorsun sen. Eline silah veriyor, 'Kardeşini öldür' diyorsun. Daha düne kadar 'one minute' deyip siyaset yaptın. Şimdi birileri sana 'sus' mu dedi, sesini kesiyorsun? Türkiye Cumhuriyeti'nin başbakanı bu noktada olamaz.

Tarihimizin bize yüklediği bir sorumluluk var

Kılıçdaroğlu, CHP'nin siyasal bilinç devleti yaratan bir parti olduğunu savunarak, konuşmasını şöyle sürdürdü:
Irkçılık bu partide olmamıştır ve olmayacaktır. Bu ülkede yaşayan 74 milyon yurttaşı aynı derecede yurtsever kabul ederiz. Kimsenin kimliğine, inancına müdahale etmeyiz. Kimliğine de inancına da saygı duyarız. Duymayan kulaklara buradan bir kez daha seslenmek istiyorum, bu ülkede Diyanet İşleri Başkanlığı'nı kuran parti CHP'dir ama din ticareti yapan parti CHP değildir. Onun için bizim görevimiz ve sorumluluklarımız diğer siyasal partiler gibi değildir. Tarihimizin bize yüklediği bir sorumluluk vardır. O sorumlulukla hareket ediyoruz. Doğudaki, batıdaki, kuzeydeki, güneydeki yurttaş, sorunlar çözümsüz olduğu zaman, gözlerini CHP'ye çevirir. 
CHP Genel Başkanı Kılıçdaroğlu'nun partiye emeği geçenlere plaket verdiği törene, CHP Grup Başkanvekili Akif Hamzaçebi, Genel Başkan Yardımcısı Gürsel Tekin, İstanbul Milletvekili Bihlun Tamaylıgil, İstanbul İl Başkanı Oğuz Kaan Salıcı ile CHP'li belediye başkanları ve ilçe başkanları da katıldı.