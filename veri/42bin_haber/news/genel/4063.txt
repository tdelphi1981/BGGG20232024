Bunların yaptığını Evren bile yapmadı
Hükümetin toplu davalarla sürek avı başlattığını, beğenmedikleri kim varsa yakalayıp tutukladığını belirten CHP lideri, 'Kenan Evren bunların yaptığını yapmadı. Hiçbir askeri yönetimde bu yapılmadı' dedi
 CHP Genel Başkanı Kemal Kılıçdaroğlu, Türkiye'nin her alanda gerilediğini, adaletin katledildiğini, şimdi de avukatlara operasyon yapıldığını söyledi.
 Partisinin grup toplantısında konuşan Kılıçdaroğlu özetle şu mesajları verdi:
 AYAĞA KALKMAK LAZIM: Bize her zamankinden daha fazla görev düşüyor. Kaybedecek dakikamız yok. Ülke ve demokrasi ayaklarımızın altından kayıp gidiyor... Her alanda geriliyor Türkiye. Adaleti katlediyoruz biz. İddia makamı da hükümetin emrinde. Açıyorlar telefon, şunun hakkında soruşturma aç, açıyorlar. İtiraz mı edilecek, bir üst mahkemeye telefon ediyorlar. 
 SIRA AVUKATLARA GELDİ: Bu sistemde çözemedikleri bir şey vardı. Avukatları kontrol edemiyorlardı. Şimdi avukatlara operasyon yapıyorlar (yuh sesleri). Onlar hukukun önemli bir ayağıdır. Türkiye'de hukuk yok ki... Nasılsa polis devleti. Tutuklattım mı tutuklattım; mesele bitti. ÇHD Başkanı yurtdışındaymış, arandığını duymuş, uçağa binip gelmiş. Onlar sizden daha yurtsever, Sayın Tayyip Erdoğan, unutma bunu.
 AVA ÇIKMIŞ MÜBAREK: Toplu davalarla Türkiye'de sürek avı başlattılar. 
 Ava çıkmış mübarek. Nerede beğenmedikleri birini görseler yakala içeri at. Yurtdışında şikayet ediyormuşum. 
 'Bizde gazeteciler tutuklu değil' mi diyeyim?. Gerçekler acıdır. Recep Bey de bu gerçekleri kabul edecek. Kenan Evren bunların yaptığını yapmadı. Hiçbir askeri yönetimde bu yapılmadı. 
 HSYK YÜKSEK DEĞİL, ÇUKUR: HSYK diye kendilerine 'yüksek' adını veren kurula söylüyorum. Yeriniz yüksekte değil, adalet açısından yeriniz maalesef çukurda. Bu avukatlar faili meçhullerle, cezaevindeki haksız uygulamalarla, karakollardaki darplarla ilgileniyor. Sen misin ilgilenen. Ama çiçekleri ne kadar koparırsanız koparın, baharın gelmesini engellemeyeceksiniz. 
 KİBRE BAKIN: Vatandaş işsiz. Atama bekleyen öğretmen 'atama' istiyor. Kibre bakın siz. 'O oy senin olsun' diyor. Sonra 'kibir şeytanda vardır' diyor grup toplantısında; kendine dön bir bak bakalım.
 SENDİKA AĞALARI: Borcunu kapatmazsa işçinin işine son vereceksin diye genelge yayınlıyorsan. Bari idam sehpası kursaydın. Bu demokrasimizin yüz karası bir genelgedir. O sıcak koltuklarında oturup Mercedes'e binen, sabah akşam AKP şakşakçılığı yapan sendika ağalarına söylüyorum: CHP iktidarında o sendika ağalarına hesap sormak benim boynumun borcudur. ANKARA
 Taşeron değil ulusalcıyız
 'Ulusalcı mısınız, sosyal demokrat mısınız?' diye soruyorlar. Cehaletin bu kadarı. Bizim altı okumuzdan biri de milliyetçilik, elbette ulusalcıyız. Ulusalcılık kafatasçılık değildir. Bunu en güzel Atatürk tanımlamıştır. Biz tüm kimlikleri kucaklıyoruz. Ulusalcılık budur. Birilerinin Ortadoğu'da taşeronluğunu yapan bir parti değiliz. Biz ulusalcıyız ama aynı zamanda sosyal demokratız biz. Çünkü bizim siyaset anlayışının odağında insan var. Ne ezen ne ezilen, insanca hakça bir düzen var. 
 HASAN TAHSİN NEYSE DİYAP AĞA O: 
 Hasan Tahsin gururumuzdur, şerefimizdir. Ankara'dan top sesleri duyulurken Meclis'i 
 Kayseri'ye taşıyalım tartışması çıkıyor. 
 Bir yiğit adam çıkıyor kürsüye: Dersim Milletvekili Diyap Ağa. 'Biz buraya ölmeye geldik, kaçmaya değil' diyor. Batının Hasan Tahsin'i neyse, doğunun Diyap Ağası da odur. Kuvay-ı Milliye ruhu var bu partinin mayasında.
  