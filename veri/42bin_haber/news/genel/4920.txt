Diyarbakır'a üniversite siyaseti böldü
Selahaddin Eyyubi Üniversitesi'nin kurulması yasalaştı ancak tartışma sürüyor. BDP'liler Kürtçe eğitimle ilgili soru işaretleri olduğunu savunurken AK Partili İçten BDP'yi suçladı: İmar planlarını değiştirip okul alanlarını ticari alana çeviriyorlar
  
  
 Ebru TOKTAR ÇEKİÇ  / ANKARA
 DİYARBAKIR'a Selahattin Eyyubi adıyla kentin ilk vakıf üniversitesi'nin kurulmasını öngören tasarı TBMM Genel Kurulu'nda kabul edildi. Diyarbakır İhtiyat, Eğitim, Kültür ve Sağlık Vakfı tarafından kurulacak üniversitede 'Yerel Diller Enstitüsü' de yer alacak. Ancak BDP'liler enstitünün adına tepkili. Yeni birimle ilgili soru işaretleri olduğunu savunan BDP İstanbul Milletvekili Sebahat Tuncel, şu eleştirileri getirdi: Adı 'Kürtçe Enstitü' ya da 'Kürdoloji Enstitüsü' olsun. Bu enstitüde, hangi dillerde eğitim verilecek, bu belli değil. Kürtçe mi, Arapça mı, Türkçe mi olacak? 
 BDP ENGEL ÇIKARIYOR
 AK Parti Diyarbakır Milletvekili Cuma İçten ise BDP'lilerin bu üniversiteyi engellemek için elinden geleni yaptıklarını, imar izni konusunda zorluk çıkardıklarını söyledi: Diyarbakır Büyükşehir Belediye Başkanı Osman Baydemir, BDP'li belediye başkanları, Meclis üyeleri, BDP'li İl Genel Meclisi üyeleri, okullara ve üniversitelere karşı çıkıyorlar. İmar planlarında değişiklik yapıp, okul alanlarını konut ve ticari alanlara çeviriyorlar. Belediye ve İl Genel Meclisi'nde yatırımlarımızı engelleyen kararlar alıyorlar. Onları Diyarbakır halkına şikayet ediyorum. Biz tüm engellemelere rağmen bu üniversiteyi açıyoruz.
 ÇAĞDAŞ EĞİTİME KATKI
 AK Parti Diyarbakır Milletvekili Galip Ensarioğlu da Güneydoğu Anadolu'da sadece iki özel üniversite bulunduğunu, bunların ikisinin de Gaziantep'te olduğunu ifade etti. Diyarbakır'da açılacak üniversite ile bu sayının üçe çıkacağını vurgulayan Ensarioğlu, rekabet şansının artacağını belirterek, şöyle dedi: Selahaddin Eyyubi Üniversitesi öncelikle bölgemize yararlı hizmetler sunacak, çağdaş eğitime katkı sağlayacak, toplumsal yapıda ve sanayide istihdama yönelik nitelikli eleman yetiştirilmesinde önemli rol üstlenecektir.
 Türkiye ve İran'dan eğitim işbirliği
 Van 100. Yıl Üniveritesi ile İran'ın Tebriz Üniversitesi ortak üniversite kuracak. Fars Haber Ajansı'na göre Tebriz Üniversitesi Rektörü Prof. Perviz Ajide, Türkiye'nin 100. Yıl Üniversitesi ile işbirliğine gideceklerini açıkladı. Konuyla ilgili protokolün imzalandığını belirten Ajide, yeni üniversitenin Van'da kurulacağını ifade etti. Ajide, 9 maddelik protokolü kendisinin ve 100. Yıl Üniversitesi Rektörü Prof. Peyami Battal'ın imzaladığını ifade etti. ANKA  