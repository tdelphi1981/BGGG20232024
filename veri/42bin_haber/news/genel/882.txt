Silivri esnafına cezaevi darbesi
Silivri Cezaevi ek bina inşaatlarını yapan taşeron şirketin Silivri esnafından aldığı yapı malzemeleri karşılığında verdiği çekler karşılıksız çıktı. Yaklaşık 1.5 milyon liralık zarara uğrayan esnaf Adalet Bakanlığı'na başvurdu. Bakanlık 'konuyla ilgimiz yok' derken, ihaleyi alan firma 'Biz de dolandırıldık' dedi
 
 Ercan ÖZTÜRK / İSTANBUL
 Silivri Cezaevi'nin ilçe ekonomisine katkı getireceğini uman esnaf ummadığı bir darbe aldı. Cezaevi ek inşaatını yapan taşeron şirketin verdiği çeklerin karşılıksız çıkmasıyla zor durumda kalan esnaf, şirket yetkililerinin izlerini kaybettirmesiyle muhatap bulamamamın şokunu yaşıyor. 
 Esnafı kara kara düşündüren süreç şöyle gelişti: Adalet Bakanlığı, 2011'de Silivri Cezaevi'ne ek bina yapımı için ihale açtı. İhaleyi Ankara merkezli RG Group adlı şirket aldı. Binaları 30 Mayıs 2012'de tamamlanacağı garantisini veren RG Group, işi AİKİ adlı taşeron firmaya devretti. 
 Taşeron firma, ek binalar için gerekli yapı malzemelerinin büyük bölümünü Silivri esnafından tedarik etti. Bir süre peşin ödeme yapan, ardından kısa vadeli çeklerle alım yapan şirket esnafın güvenini kazandı. Adalet Bakanlığı'nın inşaatı olduğu için esnaf düşünmeden şirketin istediği malzemeleri ileri tarihli çekler karşılığında vermeye başladı. Ek binalar, anlaşmada belirtilen tarihte tamamlanıp Adalet Bakanlığı'na teslim edildi. Ancak malzemeyi veren Silivri esnafı çekleri tahsil için bankaya gittiklerinde şoke oldu. Firmanın verdiği çeklerin karşılıksız olduğu ortaya çıktı. 
 1.5 MİLYON LİRALIK VURGUN
 Bunun üzerine firmaya giden esnaf boş bir büroyla karşılaştı. Yaklaşık 1.5 milyon liralık zararı olan ve bir çoğu iflasın eşiğine gelen esnaf,  muhatap bulamayınca Adalet Bakanlığı'na başvurdu ama olumlu bir yanıt alamadı.
 200 bin lira alacağı olan Onatlar Yapı Şirketi sahibi Halil İbrahim Onat, aylardır muhatap bulamadıklarını söyledi. Onat, 'Bakanlığın işini yaptıkları için güveniyorduk. Bir de daha önce verdikleri çekleri karşılıklı çıkmıştı. Ancak sonra verdikleri yüksek meblağlı çeklerin karşılığı çıkmadı. Firmanın cezaevindeki şantiyesine gittim. İş bitmiş şantiye kaldırılmıştı. Beylikdüzü'ndeki ofisi de boştu. Muhatap bulamıyoruz. Adalet Bakanlığı'na başvuran arkadaşlarımıza 'Bizim yapacak bir şeyimiz yok' demişler' diye yakındı.
 Elinde 400 bin liralık karşılıksız çek olduğunu söyleyen bir başka esnaf ise Sezayi Yazıcı. İflasın eşiğine geldiğini söyleyen Yazıcı, 'Cezaevi şantiyesidir, devletin kurumudur diye güven duyduk. Bizi Adalet Bakanlığı üzerinden dolandırdılar. Yüklenici firma da dolandırıldığını söylüyor. Ama biz onlardan da davacı olacağız. Bu kişileri araştırmadan, sorgulamadan neden ihale veriyorlar' diye konuştu.
 BİZİ DE DOLANDIRDILAR
 AİKİ firmasının ihaleyi alan ana şirket RG Group'tan işin karşılığında 5 milyon lira aldığı öğrenildi. RG Group Genel Müdürü Refik Güler, 'Silivri'den bir grup esnaf bize geldi. Mağduriyetlerini aktardılar. Ancak olayın bizimle ilgisi yok. Zaten bu firma bizi de dolandırdı. 300 bin lira zararımız oldu. İşi taahhüt ettiği tarihte bitiremeyince biz bitirdik. Şu anda bu şirketle davalığız' diye konuştu.