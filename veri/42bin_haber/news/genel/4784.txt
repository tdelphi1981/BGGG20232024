Azrail ile buluşma
Azrail’in ‘can alma’ ritüeli Türk televizyonlarında ilk kez Samanyolu TV’de ‘Küçük Kıyamet’ adlı diziyle anlatılıyor. Dizinin yapımcısı Melih Sezgin ve tek değişmeyen oyuncusu yani Azrail’in habercisi Medet’i canlandıran Emrah Girgin ile buluştuk. Diziyi, bu dünyayı ve öteki dünyayı konuştuk.
  
 PINAR H‹ÇDURMAZ
 pinar.hicdurmaz@aksam.com.tr
 ‘Görülmemiş hesaplarla ötelere gitmeyin’ sloganıyla yayınlanan ‘Küçük Kıyamet’ adlı dizi, ölümden sonraki hayatı da anlatıyor. Her cuma saat 19.45’te izleyiciyle buluşan dizinin ilgi çeken bir özelliği de Azrail’in habercisi Medet. Beyazlar içinde, genç bir adam olan Medet, ölümün habercisi. Ölümüne sayılı saatler kalan kişiler cennete gitmek için mücadele ediyorlar. Ama işleri o kadar kolay değil. Genellikle ilk durakları cehennem oluyor. Bazıları cennete geçmeyi başarıyor ama bazıları da cehennemde yanmaya devam ediyor. Dizi başlarken de senaryoların gerçek hayattan uyarlandığı yazıyor. Bu ilgi çekici dizinin yapımcısı Melih Sezgin ve Azrail’in habercisi Medet’i canlandıran Emrah Girgin ile buluştuk. 
  
 - ‘Küçük Kıyamet’ ürpertici bir proje; nasıl ortaya çıktı?
 Melih Sezgin: Bir yıllık bir çalışmanın eseri bu. Çıkış fikri: Görülmemiş hesaplarla ötelere gitmeyin. Dizi şunu anlatıyor: İnsanlarla kötü geçinmeyin, iyi geçinin; kul hakkı yemeyin; onlara kötülük yapmayın. Çünkü öbür tarafta bunun hesabı var. Aslında dizi lanse edilirken hep ölümü anlatıyor gibi anlaşıldı. Ama dizi ölümü anlatmıyor. Ölüm bizim için bir geçiş aslında, özellikle cenneti anlatıyor. Diyor ki, “Cennete gideceksiniz kardeşim  ama üzerinizde kul hakları var ve bunları ödemezseniz gidemezsiniz. Öleceksin, ama sen şanslısın sana haber veriyorum. Ölmeden önce bu haklarını kapat, cennete git.” İstanbul’dan Ankara’ya giderken Bolu’da bir mola vermek gibi. 
 - Animasyonlar da dikkat çekiyor. Özellikle cennet ve cehennem sahneleri. Kim hazırlıyor bu sahneleri?
 Melih S.: Kabir azabı denilen bölümleri hadisler ışığında resmetmeye çalıştık ama bire bir yapmak zor. İki sebepten dolayı, birincisi, görüntüler 19.45 kuşağına uygun değil. İkincisi de animasyonları ‘Narnia Günlükleri’, ‘Fetih 1453’, gibi filmlerin animasyonlarını yapan Meksikalı bir firma hazırlıyor. Ekibin başında Serkan Zelzele var. Serkan Müslüman ama ekibin geri kalanı Hıristiyan, doğal olarak onlara cehennemi anlatmak biraz zor oldu. Onlar çok mekanik bakıyor, biz daha uhrevi bakıyoruz.  
 AZRAİL KÖTÜ BİR MELEK DEĞİL
 - Hollywood cennet-cehennem temalı çok film yapıyor… 
 Melih S.: Özellikle cennet sahnelerini oluşturmaya çalışırken daha önce yapılmış resimlemelere baktık; özellikle ‘Aşkın Gücü-What Dreams May Come’ filmi, İslami literatürlere çok uyuyor. Dizi olarak en yakın örneği herhalde ‘Supernatural’ ama onda Azrail dokunduğunu kurutuyor. Biz Azrail’in kötü bir melek olmadığı üstüne kurduk metaforumuzu.  
 - Dizinin başında “Buradaki hikâyeler gerçek hayattan alıntıdır” diyorsunuz. Anlatılanları düşünecek olursak bu nasıl mümkün olabilir?
 Melih S.: Anadolu’da dolaşan bir ekibimiz var ve bu hikâyeleri gidip yaşamış olanlardan dinliyorlar. Ana çekirdeği oluşturan hikâyelerin hepsi gerçek. Azap kısmıysa rüyada görülmüş, kalp ehli insanların gördükleri… Yan eklemeler yaptığımız doğru fakat ana hikâye ve azap gerçek.
 - Hikâyeler “Bu kadarı da olur mu?” dedirten cinsten. Örneğin, hastasının kocasına göz koyan bir kadın doğum uzmanı, hastasına sürekli düşük yaptırtıyor. Sonra da kocasından ayrılmasını sağlayıp kadının akıl hastanesine gitmesine neden oluyor. Ya da iki polis iki küçük kız kaçırıp birini kötü yola düşürüyor, diğerini de tehdit edip rüşvet alıyor. Diğeri para kazanmak için fal bakmaya başlıyor ve ölürken de cennete gidemiyor bir türlü… Sizce biraz adaletsizlik yok mu? 
 Melih S.: Başlangıçta daha net anlaşılsın diye çok sert kurduk senaryoları. Şu an alıştırmadayız, o yüzden net mesaj veriyoruz, genişleteceğiz. Selam almamak da, ekmeğin ucundan almak da kul hakkı. Kendimden bile tırsmaya başladım.Vebal bu, hesap sıkıntılı bir durum.
 - Medet, öleceğini haber verdiği kişilere kimi zaman 10, kimi zaman 30 saat veriyor; kul haklarını ödeyebilsin diye… Niye eşit değil?
 Melih S.: Tamamen kurgu matematiğiyle ilgili. Tempoyu yüksek tutmaya çalışıyoruz. 
 - Azrail’in sözcüsü Medet’i oynayan Emrah Girgin’in Avrupai bir tipi var. Mavi gözlü, İrlanda turuncusu saçları var. Neden böyle bir seçim yaptınız? 
 Melih S.: Bir dini motif oluşturulduğunda nedense hep aksakallı dedeler gelir akla; bundan farklı bir şey olmasını istedik. Bir genç insan da melek olabilir. O yüzden genç, yakışıklı, Avrupai tipli birini seçtik. Müzikleri için de aynı farklılığı istiyorum. Şu an tam oturmadı ama senfonik müzik kullanacağız ilerleyen bölümlerde. 
 - Medet’in neden tek elinde eldiven var? 
 Melih S.: En önemli metaforumuz, o elin özelliği. O eliyle dokunduğunda öbür dünyayla bir bağlantı kursun ve süreç başlasın. 
 Emrah Girgin: Bu konuyla ilgili güzel bir anım var yeri gelmişken paylaşmak isterim. Geçenlerde bilet alıyorum. Biletçi, “Aman Ağabey sen dokunma, başımıza bir şey gelmesin. Dokunma olmasın mümkünse. Ben bırakayım sen öyle al biletini” dedi. Beni görünce bir korktu. Sette bile çekiniyorlar benden.
 - Medet ölümü haber veriyor, inanmayanlara da sakince “Sen bilirsin” der gibi kafa sallıyor…
 Emrah G.: Medetteki o samimi duruş, karşısındakini sakinleştirmek için. Nasıl sempatik hale getirebileceğimizi uzun süre düşündük. İzleyiciyi korkutmak istemedik. Ama neticede ölüm soğuk bir şey. “Öleceksin!” demek ama korkutmadan ve inandırıcılığını kaybetmeden anlatabilmek biraz zor.  
 Melih S.: Medet aslında kendi çapında iyilik yapıyor. “Hesabını kapat” diyor. O bir görevli. Görevi gereği söylediği için bir doktorun hastasına “Grip olmuşsun” demesi gibi bir rahatlıkla söyleyebiliyor. Herkese de Abdullah diyor. Herkes Allah’ın kulu onun için.
 ALO FETVA HATTI MIYIM?
 - Akıl danıştığında da akıl vermiyor. “Alo Fetva hattı mıyım? Git öğren Abdullah” diye terslediği de oluyor. 
 Emrah G.: Tabii, orada benim görevim sadece haber vermek, ne yapacaklarını söylemek değil. Bu rol bana ilk önerildiğinde ürktüm. 
 - Dizide değişmeyen oyuncu olarak sizin dışınızda bir de kara koyun var. Bu durum zorluk yaratmıyor mu?
 Emrah G.: Biraz zor tabii. Kara koyunla da daha anlaşamadık. İki bölümdür bana kafa atıyor. Benden de iyi oynuyor maşallah. 
 - Kara koyunun görevi nedir? 
 Emrah G.: Sormayın dizi yayınlanmaya başladığında sosyal paylaşım sitelerinde yorumlar yazıyorlar. Herkes “O hayvan orada nasıl durdu?” derdinde, kimse de "Onun orada ne işi var?" sormuyor.
 Melih S.: Onu metafor olarak kullandık; kara koyun ölümü temsil ediyor. Ama çok anlaşılmadı sanırım. Kara koyun birçok izleyicinin gözünden kaçmış. Aslında her bölümde kişi ölmeden hemen önce kara koyun gözüküyor. 
 Emrah G.: Takım elbisem bembeyaz ve herkes kirlenmesin diye gözü gibi bakıyor. Kara koyun hariç! O aksine nasıl kirletebilirim diye bakıyor.  
 Melih S.: Kara koyunu kara tutmak da zor. Saç boyasıyla boyuyoruz. Normalde siyah ama koçlar kışın renk değiştirirmiş, biz de bilmiyorduk. 10 kutu boyayla hallediyoruz! Kuaför koyunun dip boyası gelmiş diye dalga geçiyor bizimle.
 - Bu arada, sizin de saçlarınız kızıl değil galiba…
 Emrah G.: Diziye başlayacağımız zaman Melih Ağabey, aradı “Emrahçığım sakalları kesiyoruz.” “Tamam” dedim, kestik. “Emrahçığım saçları boyatıyoruz” dedi. “Nasıl yani!” dedim. Ama gittik, boyattık. Hayatımda ilk defa saçımı boyattım. Şimdi annemle telefonda konuşurken aramızda gayri ihtiyari “Dip boyam da geldi” muhabbeti oluyor. 
 n Böyle bir karakteri canlandırmak sizde bir tedirginlik ya da korku yaratmadı mı?
 Emrah G.: İlk zamanlarda yaratmadı değil. Sonuçta ben de bir insanım. Belirli günlerde bana ölümün hatırlatılması bir yandan da iyi; ‘Aman hak yemeyeyim’ psikolojisine giriyorum. Bu anlamda beni dizginliyor. İkimizin bir ortak noktası var; o da yalnızlığı seviyoruz. 
 - Dizinin ağır bir konusu var; üstelik 1,5 saat sürüyor. Biraz daha kısa olabilir miydi?
 Melih S.: Süreyi aralarda giren reklamlara göre RTÜK tayin ediyor. Mümkün olduğu kadar Medet’i daha esprili ve genç bir karakter yapmamızın sebebi de bu. Konuyu hep yumuşatma ya çalışıyoruz. Aslında izleyeni ‘silkeleme’ derdimiz de var. Türkiye’de insanlar dizilerden çok fazla etkileniyor. Uç hikâyeler anlatılıyor, sonra izleyenler de o uç durumları normal görmeye başlıyor. Biraz da bunu kırmak istedik. Zincirlikuyu Mezarlığı’nın kapısında yazan “Her canlı bir gün ölümü tadacaktır” yazısı kaldırılsın diye imza topladılar. Ama bu bir gerçek. 