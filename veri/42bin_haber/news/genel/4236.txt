Uğur Mumcu tüm yurtta anıldı
Bundan 20 yıl önce evinin önünde bombalı saldırıya uğrayarak hayatını kaybeden gazeteci Uğur Mumcu, Türkiye'nin farklı yerlerinde, çeşitli etkinliklerle anıldı.
Mumcu'nun ölümünün 20. yılı nedeniyle, adı verilen sokaktaki evininin önünde tören düzenlendi.

Törene, CHP Genel Başkanı Kemal Kılıçdaroğlu, CHP Grup Başkanvekili Akif Hamzaçebi, DSP Genel Başkanı Masum Türker, CHP'nin bazı genel başkan yardımcıları ve milletvekilleri ile vatandaşlar katıldı. 
Kılıçdaroğlu, Mumcu'nun evine gelerek eşi TBMM Başkanvekili Güldal Mumcu, kızı Özge ve oğlu Özgür Mumcu ile bir süre görüştü. 
MUMCU YURDUN DÖRT BİR YANINDA ANILDI / FOTO GALERİ 
"DEVLET SÖZ VERDİ" 
Çıkışta, Uğur Mumcu'nun öldürüldüğü yerde düzenlenen anma programına katılan Kılıçdaroğlu, gazetecilere açıklamalarda bulundu. Mumcu'nun öldürülüşünün 20. yılı olduğunu ifade eden Kılıçdaroğlu, devletin cinayetin aydınlatılacağı sözünü verdiğini söyledi. 
Olayın üzerinden 20 yıl geçmesine rağmen, tetikçilerin bir kısmının ortaya çıktığını ama asıl faillerin belli olmadığını belirten Kılıçdaroğlu, şunları söyledi: 
Eğer bu ülkede demokrasi olacaksa hukukun üstünlüğüne inanacaksak, bu ülkede özgür bireyin hakları varsa Uğur Mumcu'yu katledenlerin mutlaka açığa çıkarılması lazım. Uğur Mumcu, araştırmacı gazeteciliğe örnek gösterilen yürekli bir insandı. Ülkesini, insanını severdi. Haksızlıklara karşı mücadele ederdi, yolsuzluklara karşı mücadele ederdi. Bir mücadele adamıydı. Direnişin adıydı, direnişin simgesiydi. 20 yıl geçmesine karşın, bugün insanlarımız burada onu anıyorlar. Devletin hala bir yükümlülüğü var, bir borcu var, Uğur Mumcu'nun katillerini mutlaka bulmak ve ortaya çıkarmak zorundadır. Eğer Mumcu'nun katilleri ortaya çıkarılamazsa halkın vicdanında bu dava devam edecektir.

"DEMOKRASİ MÜZESİ YAPILMALI" 
Bir gazetecinin, Mumcu'nun aracının enkazının ailesine verilmesi kararını nasıl değerlendirdiğini sorması üzerine Kılıçdaroğlu, Enkazın aileye iadesi elbette güzel bir şey. Sonuçta bunun bir yerde sergilenmesi lazım. Basın kuruluşlarının bu konuyla ilgilenmesi lazım dedi. 
Türkiye'nin bir demokrasi müzesi kurmaya ihtiyacı olduğunu söyleyen Kılıçdaroğlu, Mumcu'nun otomobilinin de bu müzede sergilenmesinin yerinde olacağını kaydetti. 
MEZARI BAŞINDA ANILDI

Uğur Mumcu, Ankara'da sevenlerince mezarı başında da anıldı. Ankara'da 20 yıl önce, evinin önünde uğradığı bombalı suikast sonucunda yaşamını yitiren gazeteci yazar Mumcu'nun Cebeci Asri Mezarlığı'ndaki kabri başında düzenlenen törene, eşi Güldal Mumcu, kızı Özge Mumcu, oğlu Özgür Mumcu, CHP'nin eski Genel Sekreterlerinden Önder Sav, eski Genel Başkan Yardımcılarından Hakkı Suha Okay ve sevenleri katıldı. 
Törene katılanlar, Mumcu'nun kabrine kırmızı karanfiller bırakarak mum yaktı. 
ZONGULDAK'TA SEVENLERİ BULUŞTU

Mumcu için bir anma töreni de Zonguldakta Atatürk Anıtına çelenk konularak yapıldı.

Sivil toplum örgütlerinin oluşturduğu Demokrasi Platformu üyeleri, Zonguldak Valiliği önünde toplandı. Bazı siyasi partilerin temsilcileri de anma törenine katıldı.  
Demokrasi Platformu Sözcüsü Erdoğan Kaymakçı, üzerinde Uğur Mumcunun fotoğrafı ve karanfiller bulunan çelengi Atatürk Anıtına bıraktı. Daha sonra Mumcu anısına saygı duruşunda bulunuldu. 
BGC VE ÇGD DE UNUTMADI 
Bursa Gazeteciler Cemiyeti (BGC) ile Çağdaş Gazeteciler Derneği (ÇGD) Bursa Şubesi tarafından da anma etkinliği düzenlendi. 
BGC Başkanı Nuri Kolaylı, Heykel'deki Atatürk Anıtı'nın önünde düzenlenen etkinlikte yaptığı konuşmada, Mumcu'nun haksızlığın, hukuksuzluğun, yalanın üzerine giden gazeteci ve Türkiye'nin aydını, sesi, soluğu olduğunu söyledi.
Kolaylı, Mumcu'nun bilgi sahibi olmadan fikir sahibi olunmaz dediğini ifade ederek, Tüm yazı ve çalışmalarında bu ilkelere sadık kalıyordu. Üzerine gittiği her konuyu araştırıyor, inceliyor, bulgularını vicdanının terazisine vuruyor ve ne söyleyecekse o zaman söylüyordu dedi. 
Ülkenin aydınlarına sahip çıkılması gerektiğini dile getiren Kolaylı, Karanlıklar aydınlatılmadıkça ne Mumcular ne Emeçler ne Aksoylar ne İpekçiler ne Üçoklar ne Kışlalılar ne de Dinkler yattığı yerde rahat edecek, edebilecek. Onun için bulun katilleri. Katilleri bulun, kendinizi kurtarın. Katilleri bulun Türkiye'yi ve Türkiye'nin geleceğini kurtarın diye konuştu. 
CUMHURİYET MEYDANI'NDA TÖREN 
Atatürkçü Düşünce Derneği (ADD) Antalya Şubesinin öncülüğünde düzenlenen anma törenine ADD Genel Başkanı Tansel Çölaşan ve Balyoz Davasından 16 yıl hapis cezası alan emekli albay Dursun Çiçekin avukat kızı İrem Çiçek de katıldı. Törende ayrıca Antalya Büyükşehir Belediye Başkanı CHPli Mustafa Akaydın, Muratpaşa Belediye Başkanı CHPli Süleyman Evcilmen de yer alırken, Cumhuriyet Meydanındaki anma etkinleri Atatürk Anıtına çelenk sunumuyla başladı. 

Saygı duruşu ve İstiklal Marşının okunmasıyla devam eden törende konuşan ADD Antalya Şube Başkanı İbrahim Daş, "Türkiyede her anlayıştan insanımız Uğur Mumcunun dürüstlüğüne güvenir ve saygı duyar" dedi. 31 Ocaka kadar devam edecek Adalet ve Demokrasi Haftasının bu yılki temasının Uğur Mumcu Araştırmacı Gazetecilik Vakfınca Uğur Mumcu Ölümsüzdür olarak belirlendiğine dikkat çeken Başkan Daş, "Uğur Mumcu her zaman Türkiyeyi bekleyen tehlikelere işaret etmiş ve haklı çıkmıştır. Uğur Mumcunun sorduğu sorular bugün de geçerlidir. Siyaset- ticaret- medya ilişkisine karşı çıkmış, haklı çıkmıştır" diye konuştu.