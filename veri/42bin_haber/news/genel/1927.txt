Çevrecilerin eylemi en iyi HES'i yapmamızı sağladı
Borusan Holding, Aksu HES'te çevrecilerin tepkisiyle karşılaşınca projeyi gözden geçirdi. 'Protestoların haklı tarafı olduğunu gördük, iş yapış biçimimizi değiştirerek örnek bir HES kurduk' diyen Borusan CEO'su Uğur, Ekvator Prensipleri'ni uyguladıklarını söyledi
 Esin GEDİK / GEMLİK
 Borusan Holding CEO'su Agah Uğur, Erzurum'un İspir İlçesi'nde yapımı süren Aksu Barajı sürecinde yaşananların kendileri için önemli bir ders olduğunu söyledi. Barajın yapımı sırasında çevrecilerin ve yöre halkının ciddi tepkisiyle karşılaştıklarını söyleyen Agah Uğur, 'Bu tepkiler sonucunda orada iş yapış şeklimizin yanlış olduğunu gördük' dedi. 
 UĞUR, İspir'de yaşanan protestoların bir kısmının profesyonel olarak nitelediği bazı kişilerin yaptığını ancak haklılık paylarının olduğunu da belirterek 'Protestolarla birlikte projeyi inceleme başladık. İş yapış şeklimiz yanlışmış, tamamen değiştirdik, ekibin tümü de değişti. Çevre halkıyla iletişim kurduk, onları dinledik. Bu işe başladığımızda nasıl bir iş olduğunu bilmiyorduk ama öğrendik' dedi. Uğur, köylülerin baraj nedeniyle sulama sıkıntısı çekmemeleri için sulama kanalları yaptıklarını, balıkların hayatını korumak için balık merdivenleri inşa ettiklerini de sözlerine ekledi.
 Hedefleri 2 yıl erteledik
 2009 yılında Almanya'nın en büyük enerji şirketlerinden EnBW ile ortaklık anlaşması imzalayan Borusan, 2015 yılına kadar 1000 MW yenilenebilir enerji kapasitesine ulaşmayı hedefliyordu. Uğur, bu tarihi 2017'ye ertelediklerini açıkladı. Alman ortaklarının Almanya'nın nükleer santralları kapatma kararı almasının ardından sıkıntılar yaşadığını belirten Uğur 'Erteleme kararının ardında bu var' dedi. Uğur, Borusan Holding'in 2012 yılı karının geçen yılın altında olacağını açıkladı.
 Üniversitelilere kültür merkezi
 BORUSAN Holding, Uludağ Üniversitesi Gemlik Suni İpek Asım Kocabıyık Yerleşkesi'nde Asım Kocabıyık Kültür Merkezi'ni açtı. Açılışa Borusan Holding Onursal Başkanı Asım Kocabıyık da katıldı. Törende Uludağ Üniversitesi Rektörü Prof. Dr. Kamil Dilek, Kocabıyık'a bir plaket hediye etti.
  