2013 yılında doğalgaz kesintisi olmayacak
Sektörel Fuarcılık tarafından düzenlenecek ICCI 2013 – 19. Uluslararası Enerji ve Çevre Fuarı ve Konferansı öncesinde enerji sektörünün önemli isimleri “Doğalgaz Fiyatları ve Arz Güvenliği” ve “Türkiye’ nin Doğalgaz Görünümü” konusunda açıklamalarda bulundu. BOTAŞ Yönetim Kurulu Başkan Vekili Mehmet Konuk 2013 yılında Türkiye’de yıllık ve günlük bazda doğalgaz ihtiyacı konusunda bir sıkıntı olmayacağını söyledi.
 ICCI 2013 – 19. Uluslararası Enerji ve Çevre Fuarı ve Konferansı öncesinde düzenlenen Enerji Sohbetleri oturumlarının ilki “Doğalgaz Fiyatları ve Arz Güvenliği” başlığının altında gerçekleştirildi. Enerji ve Tabii Kaynaklar Bakanlığı Müsteşar Yardımcısı ve ICCI Yürütme Kurulu Başkanı Dr. Selahattin Çimen’in yönettiği oturuma BOTAŞ Yönetim Kurulu Başkan Vekili Mehmet Konuk ve Doğalgaz İthalatçıları ve İhracatçıları Derneği (DİVİD) Yönetim Kurulu Başkanı Fatih Baltacı katıldı.
 2013’te doğalgaz kesintisi olmayacak
 BOTAŞ Yönetim Kurulu Başkan Vekili Mehmet Konuk ise konuşmasında doğalgaz talebinin Avrupa’da yüzde 20 civarında düştüğünü, bu talep düşüşünün ise Türkiye’de yüzde 10 seviyesinde olduğunu, bu yıl ortalama 3 milyar metreküp doğalgaz talebinde artış yaşandığını dile getirdi. Türkiye’de 2-3 yıl içerisinde 81 ilimizin doğalgaza kavuşacağına dikkat çeken Mehmet Konuk, “Türkiye’de 2012 yılında 46 milyar metreküp doğalgaz tüketimi gerçekleşti, bu rakamın 2013 yılında 48 milyar metreküp seviyesinde olacağını tahmin ediyoruz.” diye konuştu. Mehmet Konuk konuşmasını şöyle sürdürdü:
 “BOTAŞ olarak yıllık ve günlük doğalgaz talebi rakamlarına baktığımız zaman bir sıkıntı görünmüyor. Hava koşullarında yaşanacak beklenmedik değişiklik ve buna bağlı olarak yaşanacak teknik sorunlar dışında doğalgaz kesintisi olmayacak. Türkiye kullandığı doğalgazın yüzde 98’ini ithal ediyor. Hepimizin doğalgazı bilinçli hareket ederek tüketmesi gerekiyor.”
 Tuz Gölü’ne doğalgaz deposu
 Doğalgaz talep artışıyla ilgili olarak, yer altı depolama sahalarının da yeterli seviyeye getirilmesi gerektiğini ifade ederek, Tuz Gölü projesinin ihalesinin geçen yıl yapıldığını belirten Konuk, “İlk kısmı olan 500 milyon metreküp 2016 yılında, kalan 500 milyon metreküp ikinci kısmı da 2018 yılında tamamlanacak. Toplam 1 milyar metreküplük bir alan oluşturmuş olacağız. İlave yatırımlar yapılması gerek” diye konuştu.
 Başta arz güvenliğinin sağlanmasıyla birlikte, kaynak çeşitliliğine gidilerek, alternatif kaynaklara yönelmek gerektiğini vurgulayan Konuk, “Türkmenistan değerlendirilmesi gereken kaynaklara sahip. Kaya gazı enerjisi, katı yakıt enerjilerine bakmak lazım. LNG için de Katar çok önemli bir ülke. Türkiye üretici konumunda olursa gerçek rekabet o zaman ortaya çıkacaktır” dedi.
 Doğalgaz fiyatı uzun vadede düşmez
 DİVİD Yönetim Kurulu Başkanı Fatih Baltacı Türkiye’de doğalgazın daha çok evlerde kullanılmasını istediklerini, elektrik üretimi yapan santrallerdeki doğalgaz kullanımının azalmasını istediklerini belirterek, doğalgaz fiyatlarıyla ilgili olarak şöyle konuştu: “Doğalgaz fiyatlarının ne olacağını herkes bekliyor. Çünkü elektrik üretimini de etkiliyor. En azından 5 yıl fiyatının düşmeyeceğini, değişmeyeceğini söyleyebiliriz” diye konuştu.
 Özel sektörün doğalgazı saklayarak pahalı sattığına dair bir durum olmadığını savunan Baltacı: “Öncelikle bunu saklamanın maliyeti çok yüksektir. Bunun için saklama depoları için yatırımlar yapmanız gerek. Böyle bir saklama alanı yok. Ayrıca fiyatı belirleyen BOTAŞ. Bizim bu yüzden pahalı fiyatta satmak gibi bir durumumuz söz konusu olamaz. Zaten özel sektörün durumuna baktığımızda yüzde 20'lik bir paya sahip. Diğer bir açıdan zamlardan biz sorumlu değiliz. Çünkü ne biz ne de BOTAŞ üretim yapmıyor. İthal ediliyor. Herkes bunu bilmeli ve kendini buna göre planlamalı.”
 “Türkiye’nin doğalgazına Rusya’nın etkisi yüzde 50 seviyesinin altına düşeceğini düşünmüyorum. Rusya ile bu anlamda iyi ilişkiler gelişiyor. Bu gazın ülkemize gelmesi için coğrafi şartlardan dolayı uzun boru hatları kullanılıyor. Türkiye doğalgazı ithal ettiğini bilmeli ve ona göre bilinçli ve dikkatli bir şekilde tüketmeli.
  