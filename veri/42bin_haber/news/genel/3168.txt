Türkiye'ye yatırım planlamıyor
ABD genelinde geniş bir pazar ağına sahip olan Bloomingdale's şirketinin CEO'su Michael Gould, iş nedeniyle ziyaret ettiği İstanbul'u çok beğendiğini ancak kısa vadede Türkiye'ye yatırım düşünmediklerini açıkladı.
 Cihan Haber Ajansı'na konuşan Gould, 2013 yılından ekonomik anlamda ümitli olduklarını söyledi. Dubai'de yatırımlarının bulunduğunu hatırlatan Gould, "Yatırımları yaparken bölge halkının ilgisini dikkate alıyoruz. Dubai'ye yatırım yapmadan önce uzun süre araştırma yaptık. California'da yapacağımız bir yatırımdan önce bile dikkatle araştırıyoruz. İş toplantısı vesilesiyle İstanbul'da bulundum. Çok hoşuma gitti. İnsanlar çok hareketli, ortam çok canlı ama şu an için yatırım düşünmüyoruz." diye konuştu.
 Yeni yılda kozmetik ürün çeşitlerini artırmak istediklerine değinen Bloomingdale's CEO'su, internet satışları ve sosyal medyayı da daha aktif şekilde kullanmak istediklerini ifade etti.
 Belli bir gelir düzeyinin üzerindeki tüketicilere hitap eden Bloomingdale's'in  22 yıllık CEO'su Gould, zengin ürün yelpazeleriyle müşterilerinin bütün ihtiyaçlarını karşılamayı amaçladıklarını  dile getirdi. Gould, ABD ekonomisinde  yaşanan gelişmeleri yakından takip ettiklerini  ancak hiç bir haberin kendilerini Sandy Hook İlkokulu'nda meydana gelen katliam kadar ilgilendirmediğini de sözlerine ekledi. 
 Kara Cuma için bazı firmaların aksine mağazalarını Şükran Günü akşamından açmayarak geleneksel hassasiyetlere verdikleri önemi gösterdiklerini vurgulayan Gould, "İnsanlara karşı her zaman saygılı olmalısınız. Bu nedenle şirket olarak müşterilerinin her zaman ihtiyaçlarını iyi okuyup ona göre ürün üretiyoruz. Biz de bunun için her yıl farklı strateji üretiyoruz. Ümit ediyorum ki ABD için her şey daha güzel olacak." şeklinde konuştu.
 1872 yılında Lyman ve Joseph Bloomingdale kardeşleri tarafından kadın giyimi üzerine New York'ta kurulan şirket, şu anda 12'si outlet olmak üzere toplam 49 mağaza ile ABD genelinde hizmet veriyor.
 CİHAN
  