Maliye Bakanı Şimşek: 1800 kilogram= 1 iPad
Maliye Bakanı Mehmet Şimşek, Bugün 1800 kilogram domates ile bir iPad alabiliyorsunuz veya 27 tır mermer bloku ile bir tomografi cihazı alabiliyorsunuz. Bizim katma değer zincirinde artık teknolojik ürünlere geçmemiz lazım dedi.
Şimşek, Ak Parti Bursa İl Başkanlığı'nı ziyaretinde yaptığı konuşmada, temel önceliklerinin insan olduğunu, bu nedenle bütçe içerisinde en büyük kaynağı eğitime ayırdıklarını söyledi. 
Yapılacak yatırımların insanların hayatını kolaylaştırmasının çok önemli olduğunu vurgulayan Şimşek, O konuda da ülkemiz mesafe katetti. Sadece bölünmüş yollarda değil, Bursa'nın da faydalanacağı hızlı tren konusunda da dünyada en fazla yatırım artışı sağlayan ülkelerden bir tanesi olduk dedi.
Ar-Ge'yi özel sektör ve kamu olarak güçlendirmeye devam ettiklerini belirten Şimşek, partililere hitaben şunları kaydetti:
Tüm bunlara ilaveten Ar-Ge'yi güçlendiriyoruz. Ülkemizin katma değer zincirinde yukarılara çıkması lazım. Bugün 1800 kilogram domates ile bir iPad alabiliyorsunuz veya 27 tır mermer bloku ile bir tomografi cihazı alabiliyorsunuz. Bizim katma değer zincirinde artık teknolojik ürünlere geçmemiz lazım.  
Bunun için özel sektöre teşvik veriyoruz, kamu olarak da muazzam bir çaba içerisindeyiz. Tabii Türkiye bir yandan bu kadar yatırım yapıyor bir yandan da kamu maliyesini düzene koyuyor. Tabii geçmişte hükümetlerin ömrü çok kısaydı. Yani 1950'den 2002 sonuna kadar ortalama bir hükümetin ömrü 15 ay bile değil. Tabii o zaman 2023 vizyonunu ortaya koyamazsınız. Ama biz çok şükür sizlerin sağlıklı çalışmalarıyla, bu teveccühle partimize bu siyasi iktidarı sağladık. Tabii doğru politikalar, yapısal reformlar ve tabii makro ekonomik istikrarı getirdik. Vergiyi biz milletten topluyoruz ve bunu normalde millete geri hizmet olarak sunmamız lazım. 2002 yılında toplanan vergilerin yüzde 86'sı faize gidiyordu. Yani devlet 100 lira vergi topluyorsa bu 100 liranın 86 lirası devletin iç ve dış faizine gidiyordu. Düşünebiliyor musunuz? Geriye bir şey kalmıyor zaten, bunun için böyle bir ortamda hizmet üretmek, uzun vadeli program yapmak çok zor. 
İlk yerli tramvay İpek Böceği ile test sürüşü

Öte yandan; Bakan Şimşek, BTSO ziyaretinin ardından Bursa Valisi Şahabettin Harput, Büyükşehir Belediye Başkanı Recep Altepe ve beraberindekilerle, BURULAŞ'a geçti. Şimşek burada, ilk yerli tramvay olan İpek Böceği'ne bindi ve test sürüşü yaptı. 

  
 