Tunus, girişimcilere avantajlı yatırım imkanları sunuyor
Tunus Ankara Büyükelçisi Mehrez Ben Rhouma, ülkesinde yaşayan insanların Türkiye'yi kendilerine en yakın ülke gördüğünü belirtti.
 Rhouma, Avrupa ile gümrük birliği, Türkiye ile serbest ticaret anlaşmaları bulunduğunu belirterek, Türk girişimcileri tarım, turizm ve inşaat gibi alanlarda Tunus'ta yatırım yapmaya çağırdı.
 Malatya Aktif İşadamları Derneği'nin (MAKİAD) davetlisi olarak kente gelen Mehrez Ben Rhouma, dernek tarafından düzenlenen 'Ülke Tanıtım Toplantısı'na katıldı. Toplantıda Tunus'taki yatırım imkanlarına ilişkin bilgiler veren Büyükelçi Rhouma, Türkiye ile Tunus'un aynı tarihi paylaşan kardeş iki ülke olduğunu ifade etti. Yılda 100 bin Tunuslunun tatil için Türkiye'yi tercih ettiğini anlatan Rhouma, Türkiye ile ilişkilerin Tunus Devrimi'nden sonra daha da iyi seviyelere çıktığını belirtti. Türkiye'nin Tunus devrimine çok destek verdiğini kaydeden Rhouma, "Ülkemizdeki eğitim seviyesi oldukça yüksek. Eğitimli bir ülkeyiz. Bu nedenle devrim diğer ülkelerde olduğu gibi kanlı geçmedi. Kansız bir devrim yaşadık. Burada örnek alınan Türkiye modeli bizim için önemli." diye konuştu.
 Tarihi ve kültürel kardeşlik bağlarına karşın ticari ilişkilerin beklenen düzeyde olmadığına dikkati çeken Rhouma, 11 milyona yakın nüfusa sahip Tunus'ta 20 Türk şirketinin faaliyet gösterdiğini anlattı. Yılbaşından bu yana Türkiye ile Tunus arasında 1 milyar 200 milyon dolarlık alışveriş gerçekleştiğini dile getiren Rhouma, "Bu alışverişimiz de devrimden sonra gerçekleşti. Devrimden önce ne doğru düzgün ihracat ne de ithalatımız vardı. Bizler ekonomik anlamda ilişkilerimizin artmasını istiyoruz." ifadelerini kullandı.
 Türk yatırımcıları Tunus'a davet eden Rhouma, şöyle devam etti: "Yabancı şirketler Tunus'a yatırım amaçlı geldiğinde, ürettiği ürünün yüzde 70'ini ihraç etmesi ve yüzde 30'nu ülkemizde değerlendirmesi durumunda vergi almıyoruz. Binlerce dönüm arazimiz yatırım amacıyla bekliyor. İş gücü başta olmak üzere enerji ve diğer girdiler ülkemizde çok düşük seviyelerde. Tarım, turizm ve inşaat gibi alanlarda yatırımlara ihtiyacımız var. Avrupa Birliği ile gümrük birliği ve Türkiye ile serbest ticaret anlaşmamız var. Tunus'ta üretilen bir ürünü Türkiye'ye getirmeniz halinde gümrük vergisi yok. Ülkemizde yüzde 100 sermayeli Türk firması kurulabilir. Ayrıca bazı bölgelerde teşvik uyguluyoruz. Devrimden sonra altyapısı hazır arazileri yatırım için açtık. Buralarda hiçbir sorun yaşamadan 40-45 yıllığına uygun fiyatlarda yatırım yapabilirsiniz."
 Devrimden sonra işsizlik oranının yüzde 18'e çıktığını da ifade eden Rhouma, milli gelirin kişi başına 3 bin 500 dolar olduğu ülkede, özellikle tarım, ticaret, gıda, inşaat başta olmak üzere birçok alanda yatırım yapılabileceğini anlattı. Tunus'un Avrupa ülkelerine de yakın olduğunu kaydeden Rhouma, MAKİAD üyelerinin sorularını da cevapladı.
 MAKİAD Başkanı Muzaffer Erşan da dernek üyelerinin ufkunu açmak, yeni ticaret kapıları oluşturmak için ülke tanıtım toplantılarını düzenlediklerini belirtti. Erşan, "Dernek olarak TUSKON bünyesi altında illimizde üretim, ticaret, uluslararası ilişki adına neler yapabiliriz, ülkemizin tüccar ve yatırımcısını dünya milletleriyle nasıl toplayabiliriz. Ticaretimizi üst seviyede dünya ekonomisine katma çabası içerisindeyiz. Tunus'la ilişkilerimizi geliştirmek ekonomik ve kültürel alanda yatırım yapmak amacıyla Tunus büyükelçimizi davet ettik. Büyükelçimiz de bize ülkesi adına bize değerli bilgiler vererek Tunus'la olan ilişkilerimizi geliştirip ülkemize ve Tunus'a ekonomik ve kültürel alanda katkılar sağlayacaktır." dedi.
 Toplantıya Malatya Ticaret ve Sanayi Odası Başkanı Hasan Hüseyin Erkoç ile Genç MAKİAD Başkanı Bekir Karabekmez de katıldı. Büyükelçi Rhouma, Malatya Valisi Vasip Şahin'i de makamında ziyaret etti. Malatya ile kardeş şehir anlaşması yapmak istediklerini dile getiren Rhouma, Vali Şahin'i de Tunus'a davet etti. Vali Vasip Şahin de Türk halkının tarihi derinliği bulunan Tunus halkıyla kardeşlik birliği içinde olduğunu ifade etti.
 CİHAN
  