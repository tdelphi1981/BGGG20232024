Kaddafi'nin oğlu ölü ele geçirildi
Libya'nın devrik lideri Muammer Kaddafi'nin, daha önce sağ yakalandığı bildirilen en küçük oğlu Hamis el-Kaddafi'nin, Beni Velid kentinde öldüğü açıklandı.
 Libya Ulusal Konseyi Resmi Sözcüsü Ömer Ahmidan, Hamis Kaddafi'nin, Beni Velid'deki çatışmada öldüğünü belirtti.
 Ahmidan, Hamis Kaddafi'nin çatışma sırasında ağır yaralandığını ve Misrata kentine nakli sırasında hayatını kaybettiğini ifade etti.
 Daha önce yapılan açıklamalarda Hamis Kaddafi'nin sağ yakalandığı belirtilmiş, bazı kaynaklar ise Libyanın devrik liderinin oğlunun ağır yaralı olarak ele geçirildiğini öne sürmüştü.
 Libya ordusu, Muammer Kaddafi'yi yakalayan Umran Şaban'ın öldürülmesi üzerine kente yönelik operasyon başlatıldığını duyurmuştu. Ordu, uzun süren kuşatmanın ardından kentin ileri gelenleriyle varılan anlaşma sonucu Beni Velid'e girmişti.
 Hamis Kaddafi'nin, daha önce de devrik rejime yönelik halk hareketleri sırasında düzenlenen bir NATO saldırısında hayatını kaybettiği bildirilmiş, ancak cesedinin bulunamaması hayatta olduğu spekülasyonlarına yol açmıştı.
 Hamis Kaddafi, devrim sürecinde özellikle Zaviye, Trablus ve Misrata kentlerinde muhaliflere yönelik operasyonların başındaki isim olarak biliniyordu.
  