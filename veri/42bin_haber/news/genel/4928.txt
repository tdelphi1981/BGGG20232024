'Eskiyi getir-yenisini götür'e rağbet 'e-atık'la patlayacak
Buzdolabını, çamaşır makinesini değiştirmeyi düşünenin gözü aydın. Yeni atık yönetmeliği beyaz eşya ve elektronikçilerin 'eskiyi getir-yenisini götür' kampanyalarını ateşleyecek, günün sonunda kazanan vatandaş olacak...
  
 Aylin LÖLE
 Atık Elektrik ve Elektronik Eşyaların Kontrolü Yönetmeliği, tüketiciye yarayacak, firmaların 'eskiyi getir-yenisini götür kampanyaları' patlayacak. Teknosa Genel Müdürü Mehmet T. Nane, 'Ürünlerin geri dönüşüm için toplanması yerine tüketicilerin ihtiyaçlarını karşılamak adına yenilenmesi ve talebin buna paralel ivme kazanması beklenebilir. Tüketicileri bu uygulamaya teşvik edecek 'eski ürünü getir, yenisini götür' türü kampanyalar artabilir' dedi. Nane, 'Bu tür kampanyalar tüketicilere avantaj getirecektir. Tüketiciler hem daha düşük maliyetlere ihtiyaçlarını karşılamış hem de eski eşyalarını ellerinden çıkarmış olacaklar' diye konuştu. 
 TEKNOSA 2009'DA BAŞLADI
 2009'dan beri 77 ilde e-atık topladıklarını belirten Nane, 'Teknosa olarak, proje kapsamında bugüne kadar onlarca ton elektronik atık, binlerce kilo pilin geri kazandırdık. 2011'de Türkiye'de toplanan tüm atık pillerin yüzde 14'ünü biz topladık. Ayrıca e-atıklar, 81 ilden bildirilen adreslerden ücretsiz olarak Teknosa'nın yönlendireceği yetkilendirilmiş kurumlar tarafından da teslim alınabiliyor' dedi.
 
 Bu yıl kişi başı 0.5 kilo, 3 sene sonra ise 4 kilo atık toplanması hedefleniyor
 22 Mayıs 2012'de yayımlanan Atık Elektrik ve Elektronik Eşyaların Kontrolü Yönetmeliği'nin 1 yıl sonra yürürlüğe gireceğini hatırlatan Türkiye Beyaz Eşya Sanayicileri Derneği Başkanı Özcan Aydilek, '2013 için kişi başına 0,5 kilogram, 2018 içinse nihai hedef olarak kişi başına 4 kilogram olarak belirlendi' dedi. Aydilek, şöyle devam etti: 'Yönetmelik her ürün için değişen oranlarda geri kazanım oranı öngörüyor. Buna göre büyük ev eşyalarında verilen % 65 ve % 75 oranları geri kazanım sırasında elde edilerek ekonomiye kazandırılması amaçlanan malzeme oranlarıdır yani ürün içerisindeki demir çeliğin veya plastiğin yüzde 65'i  geri kazanılmalıdır. '
 TOSHIBA, TUBİSAD'LA TOPLAYACAK
 Toshiba Türkiye Genel Müdürü Aytaç Biter de ''Eski ürünü getir yenisini götür'' kampanyalarını üreticiler dönem dönem uyguluyor. Atık yönetmeliğinin devreye girmesi ve atıkların değerlendirme bilincinin gelişmesiyle, bu tür kampanyalar daha da artacak' dedi. Biter, şöyle konuştu: 'Firma olarak Atık Elektrik ve Elektronik Eşyaların Kontrolüne dair yönetmelik tarafından getirilen yükümlülükleri yerine getirmek amacıyla, sektörümüzün derneği TÜBİSAD'ın (Türkiye Bİlişim Sanayicileri Derneği) kuracağı organizasyona üye olmayı ve atıklarımızı bu organizasyon vasıtasıyla toplamayı hedefliyoruz.'
  