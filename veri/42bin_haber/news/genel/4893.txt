Trabzonspor 4-1 Gaziantepspor
Spor Toto Süper Lig'de oynadığı son 5 karşılaşmadan da galibiyetle ayrılaman Trabzonspor, Tolunay Kafkas yönetiminde çıktığı ilk lig maçını kazanmayı başardı... Bordo-mavili takım, ligin 20. haftasında Gaziantepspor'u 4-1'lik skorla mağlup etti. Ayrıca devre arası kampında kalbindeki problem nedeniyle yurt dışına tedaviye giden Giray Kaçar'ın da geri dönüp bu maçta forma giymesi herkesi mutlu etti. Giray 88. dakikada oyuna dahil oldu, maç sonunda da tribünlere 3'lü çektirdi...
Avni Aker Stadı'nda oynanan karşılaşmada Trabzonspor'a galibiyeti getiren golleri 20. dakikada Adrian, 46. dakikada Alanzinho, 51. dakikada Gustavo Colman ve 90+2. dakikada Halil Altıntop kaydetti. Konuk takımın tek golünü ise 90. dakikada Dorge Rostand attı.  
Trabzonspor, haftalar sonra aldığı galibiyetle puanını 27'ye yükseltti. Hikmet Karaman yönetimindeki Gaziantepspor ise 21 puanda kaldı... 
KARŞILAŞMADAN FOTOĞRAFLAR 
MAÇIN CANLI ANLATIMI

- DK 90+2 - Halil Altıntop farkı yeniden 3'e çıkardı. 4-1 
-DK 90 - Dorge Rostand'ın golü ile skor 3-1 oldu. 
-DK 51 - Bir gol de Colman'dan geldi, fark 3'e çıktı. 
-DK.46 - Alanzinho'nun 46. dakikada attığı golle Trabzonspor skoru 2-0 yaptı. 
-DK.20 - Adrian'ın ayağından gelen golle Trabzonspor 1-0 öne geçti.  
Taraftarlardan Kafkas ve Kaçar'a pankart 
 
Trabzonspor taraftarları, bordo-mavili takım ile imza töreninde 'ateş ile barut yan yana geldi, patlamaya hazır olsunlar' şeklinde kendilerine mesaj veren Kafkas'a pankart ile karşılık verdi. Taraftarlar, kale arkası tribünündeki bölüme, 'patlamaya hazırız, savaşı başlat' yazılı pankart asarak yeni teknik direktöre seslendi. Taraftarlar ayrıca, kalp rahatsızlığı nedeniyle bir süre futbola ara veren ve futbolu bırakabileceği yönünde söylentiler çıkan Giray Kaçar için ise 'hoşgeldin' yazılı pankart astılar. Taraftarlar, yedek kulübesinde yer alan futbolcu için 'Kaçar dediler senin için, aramıza hoşgeldin Giray' yazılı pankart astı. Bordo-mavili futbolcular, Eskişehirspor maçında başına darbe alan ve 3-4 hafta takımdan ayrı kalacağı açıklanan Zeki Yavru'yu da unutmadı. Futbolcular, maç öncesi ısınmasına 'geçmiş olsun Zeki Yavru' yazılı tişörtlerle çıktı. 
 
Janko yedek, Henrique yok 
 
Teknik direktör Tolunay Kafkas, forvette Henrique'yi kadroya almazken, Janko'yu ise yedek soyundurdu. Kafkas, forvette Halil Altıntop'a görev verdi. Bordo-mavili takımda Zeki Yavru'nun yokluğunda savunmanın sağında Serkan Balcı görev yaptı. Serkan, profesyonel futbol hayatındaki 450. karşılaşmasına çıktı. Trabzonspor'da cezalı Aykut, Fildişi Sahili Milli Takımı Kampı'nda bulunan Zokora ve Bamba ile sakatlığı bulunan Zeki Yavru kadroda yer almadı. Trabzoncell aboneleri tarafından Ocak ayının futbolcusu seçilen Adrian ile Trabzoncell Taraftar Özel Ödülü alan Giray Kaçar'a, maç öncesi eski futbolculardan Kadir Özcan tarafından ödülleri verildi. Trabzonspor taraftarları karşılaşmaya fazla ilgi göstermedi. Hüseyin Avni Aker Stadı tribünlerinde büyük boşluklar gözlenirken, yaklaşık 7-8 bin dolayında taraftar karşılaşmayı izledi. Trabzonspor Kulübü Başkanı Sadri Şener de karşılaşmayı izlemedi. 
Futbolcular sahaya, 'ekmeğini israf etme' yazılı pankartla çıktı. 