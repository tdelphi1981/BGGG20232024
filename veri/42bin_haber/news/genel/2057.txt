Türk tıp tarihine geçen üçlü buluştu
TÜRKİYE'de ilk yüz nakli yapılan kişi olarak tarihe geçen 20 yaşındaki Uğur Acar ile 4'üncü yüz nakillisi 35 yaşındaki Turan Çolak, Türkiye'de 32 yıl önce ilk kez böbrek nakledilen hasta olan Akdeniz Böbrek Hastaları ve Sosyal Yardımlaşma Derneği (AKBÖHONDER) Başkanı 55 yaşındaki Mehmet Şahan'ı, tedavi gördüğü Akdeniz Üniversitesi (AÜ) Hastanesi Böbrek Nakli Kliniği'nde ziyaret etti.
 Uğur Acar ve Turan Çolak, ziyarette, geçirdiği soğuk algınlığının ardından kontrol amacıyla hastaneye yatırılan Mehmet Şahan ile sohbet ederek moral verdi. Acar, Çolak ve Şahan, ziyarette, 'Organ Bağışı İçin Elele Projesi' kapsamında bugüne dek gidemedikleri şehirleri ziyaret ederek, organ bağışını teşvik ve vatandaşları bu konuda bilinçlendirme amacıyla seminerler düzenleme kararı aldı.
 ORGAN BAĞIŞININ İLKLERİ OLDULAR
 Türkiye'nin ilk böbrek nakillisi olan AKBÖHONDER Başkanı Mehmet Şahan'ı hastanedeki odasında ziyaret ederek ona moral verdiklerini söyleyen Türkiye'nin ilk ve dördüncü yüz nakillisi Uğur Acar ve Turan Çolak, Başkan Şahan'ı hastanede ziyaret ederek sohbet ettiklerini, sağlık durumu hakkında bilgi edindiklerini ve asıl amaçlarının moral ve destek olmak olduğunu söyledi.
 'GÜVENİM ARTTI'
 AÜ Tıp Fakültesi Plastik Rekonstrüktif ve Estetik Cerrahi Ana Bilim Dalı öğretim üyesi Prof. Dr. Ömer Özkan ve ekibinin 21 Ocak'ta gerçekleştirdiği operasyonla Türkiye'nin ilk yüz nakillisi olan Uğur Acar, yeni yüzüyle çok mutlu olduğunu, ikinci kez yapılan estetik ameliyatın ardından kendine daha çok güvendiğini söyledi.
 'GEREKİRSE HOCALARIM KARAR VERİR'
 AÜ Hastanesi'nde aynı ekip tarafından 15 Mayıs'ta gerçekleştirilen operasyonla Türkiye'nin 4'üncü yüz nakillisi olan Turan Çolak ise "Halimden çok memnunum. Ameliyata girerken her şeyi göze almıştım. Bu, yaşama tutunmam için tek yoldu. Bu yola girerken hep bugünlerin hayalini kurdum. İsteğime kavuştum. Bana da Uğur gibi ikinci bir estetik operasyon yapılıp yapılmayacağı soruluyor. Ben halimden çok memnunum ve mutluyum. Buna hocalarımla birlikte karar vereceğiz. Eğer gerekirse neden olmasın" diye konuştu.
 'POZİTİF VE ENERJİ YÜKLÜYÜZ'
 Mutlu ve pozitif enerji yüklü olduklarını ifade eden Uğur Acar ile Turan Çolak, bu enerjinin AKBÖHONDER Başkanı Mehmet Şahan'a da geçmesini amacıyla ziyarette olduklarını belirtti. Uğur Acar, "O'nu tekrar derneğimizde, organ bağışı için yapılan çalışmaların başında görmek istiyoruz" dedi.
 Ziyarette, Mehmet Şahan, Uğur Acar ve Turan Çolak birlikte fotoğraf çektirerek tarihe geçen üçlü olmanın keyfini yaşadıklarını söyledi.