Sigaracı 'vergi'yi bahane etti, karına %5 zam yaptı
Sigarada zam beklentilerin üzerinde geldi. Vergi düzenlemesinin ardından 8.5 liraya çıkması beklenen 8 liralık paketin fiyatı 9 lira oldu. Bunun nedeni de vergi artışını fırsat bilen üreticilerin kendi kar paylarını yukarı çekmesi
 Sigaradaki KDV düzenlemesinin ardından beklenen zamlar dün açıklandı. Sigara şirketleri vergi düzenlemelerinin maliyetlerini artırdığı gerekçesiyle daha önce 8 liraya satılan bazı sigaraların fiyatlarını yüzde 12.5 artışla 9 liraya, 7 liraya satılan bazı sigaraların fiyatlarını yüzde 14.3 artışla 8 liraya, 5.5 liraya satılan bazı sigaraların fiyatlarını ise yüzde 18.2 artışla 6.5 liraya çıkardı. Şimdilik sadece bir şirket yeni fiyatları açıklarken, diğer şirketlerin de yakında açıklama yapması bekleniyor. Fakat 8 liralık sigaranın fiyatının 9 liraya çıkarılması sadece vergilerle açıklanacak bir durum değil. Sigara şirketi, vergi zammından önce bir paketten sağladığı geliri korumak isteseydi, paketin fiyatını 8.56 liraya çıkarması yeterli olacaktı. Fakat şirketler paket fiyatını 9 liraya çıkararak aslında kasalarına giren parayı da artırmış oldu...
 Yüzde 81,5'i devlete kalanı şirkete gidiyor
 PEKİ 9 liralık sigaranın ne kadarı devlete ne kadarı şirkete kalıyor. 9 liralık paketin yüzde 15.25'i (1,3725 TL) KDV, yüzde 65,25'i (5,8725 TL) ÖTV, 0,09 TL'si ise maktu vergi olarak devlete kalıyor. Bunların toplamı da 7,335 lira yapıyor. Bu rakam direkt devletin kasasına giriyor. Kalan 1,665 lira ise şirkete kalan. Bir paket sigaranın yüzde 81.5'i devlete, yüzde 18.5'i ise şirkete kalıyor. Bundan önceki zamlarda şirketler 1.58 lirayı koruma yoluna giderken, bu zamda kar oranını yükseltti.
 Yüzde 7 yerine yüzde 12.5 artış yapıldı
 PAKET fiyatı 8 lira olan bir sigarayı ele alalım. Bu düzenlemeden önce 8 liranın yüzde 15,25'i KDV (1.22 TL), yüzde 65'i ise (5.20 lira) ÖTV olarak devletin kasasına giriyordu. 8 liralık sigaradan, şirketlerin kasasına giren tutar 1.58 liraydı. Aynı oranları korumak için, yüzde 7 artışla fiyatlar 8.56 liraya çıkacaktı. Fakat üreticiler bunun yerine rakamı 9 lira olarak açıkladı.
 Artık otomatik artacak
 2012 yılında kabul edilen alkollü içecekler ve sigaradaki maktu verginin, her yıl Ocak ve Temmuz aylarında ÜFE'ye bağlı olarak otomatik olarak güncellenmesine dair sistem de 1 Ocak'tan itibaren yürürlüğe girdi. Maktu vergi tutarlarının vergileme ölçüsü, 20 adet sigaradan veya 50 gram tütünden oluşan birim ambalaj itibarıyla belirlenecek. Fiyatlar otomatik artacak.