Balyoz muğlak araştıramayız
Anamuhalefet partisi CHP ile Meclis Darbeleri Araştırma Komisyonu arasında Deniz Baykal ile başlayan polemiğe yeni bir halka daha eklendi. CHP'li Umut Oran'ın, 'Balyoz darbe planı araştırılsın' önerisinin Komisyon Başkanı Nimet Baş tarafından reddedildiği ortaya çıktı.
 CHP'li Oran, Meclis darbeleri Araştırma Komisyonu'na 15 Mayıs'ta gönderdiği bir dilekçeyle 'Balyoz darbe planının da araştırılmasını' istedi. Komisyon Başkanı Nimet Baş ise 18 Ekim tarihli yanıtında, 'Öncelikle şunu belirtmek isterim ki, Meclis araştırma komisyonlarının amacı hukuki anlamda muğlak bir mevzuyu izaha kavuşturmak değildir' dedi.
 BAŞ'IN yanıtına tepki gösteren Oran, 'Balyoz'u da buyurun araştırın, dedik. Gelen yanıtta, 'muğlak hukuki konulara girmiyoruz, amacımız bilgi edinmektir' deniliyor. Bu mantıkla bakıldığında 28 Şubat da hukuki anlamda 'muğlak' bir konu. Ama onu araştırıyorlar, iş Balyoz'a geldi mi kaçıyorlar. Esas sorun AKP'nin çelişkisi bile değil, samimiyetsizliği' yorumunu yaptı. 
 A. Rezzak ORAL / ANKARA