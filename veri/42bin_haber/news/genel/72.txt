Tahminlerimiz OVP ile uyumlu, Türkiye tekrar hızlı büyümeye dönecek
Dünya Ekonomik Görünüm Raporu'nu İstanbul'da tanıtan IMF'den Türkiye ekonomisine övgü... Türkiye'nin 2014'te %4 büyümesini beklediklerini söyleyen IMF Türkiye Temsilcisi Lewis, 'Son trend Türkiye'nin tekrar hızlı büyüme günlerine döneceğini gösteriyor' dedi
 IMF Türkiye Daimi Temsilciliği Kıdemli Daimi Temsilci Mark Lewis,  hükümetin ortaya koyduğu Orta Vadeli Program'ın (OVP) kendi beklentileri ile benzer olduğunu açıklayarak, 'Rakamlara baktığımda, aslında rakamlar bizim beklentimizle ve daha evvel IMF tarafından yayınlanmış olan beklentilerle çok benzer. Fark olabilir, bu da çok normal' diye değerlendirdi.  Lewis, IMF'nin 'Yükselen Borç ve Yavaş Büyüme ile Başa Çıkmak' başlıklı güncellenmiş 'Dünya Ekonomik Görünüm Raporu' sunumunun yapıldığı toplantıda, gazetecilerin sorularını yanıtladı. Lewis, Türkiye'nin 2013 büyümeye yönelik tahminlerin sorulması üzerine,  büyümedeki tedrici yavaşlamanın, bu sene için bekledikleri yumuşak inişle bağlantılı olarak yapıldığını belirterek, 'Bu tahmine baktığımızda evet bir büyüme olacak. Ve 2014'de yüzde 4'lük bir tahminimiz var ve zaten bu ülkeler yüzde 4'ün biraz üzerine çıkacak. Türkiye'de de bu oranın yükseleceğini düşünüyoruz. Yüzde 4'ün üzerine çıkacağını düşünüyoruz, ancak aslında bu trendi Türkiye'nin yavaş da olsa yakalayacağını, tekrar hızlı büyüme günlerine döneceğini gösteriyor. Zaten diğer yükselen pazarlarda da bunu gördük' diye yanıtladı.
 İlerleme memnun ediyor
 MARK Lewis, Orta Vadeli Programın sorulması üzerine, bu programı analiz etme fırsatının olmadığını, yine de rakamlara bakıldığında, kendi beklentileri ile benzer olduğunun söylenebileceğini belirtti. Lewis, 'Aslında rakamlar bizim beklentimizle ve daha evvel IMF tarafından yayınlanmış olan beklentilerle çok benzer. Fark olabilir, fark olması çok normal. Kurum ve kuruluşların tahminleri arasında fark olması çok doğal. Biz orta vadeye yönelik bir yorum yapamayız ancak, şunu söyleyeyim. Bizi çok cesaretlendiriyor. Özellikle 2012 yılı itibariyle, cari açıktaki özellikle olumlu ilerlemeler konusunda son derece memnuniyet verici' dedi.
 Global büyüme tahmini aşağı çekildi
 GÜNCELLENEN Dünya Ekonomik Görünüm Raporu'nda, küresel iyileşmenin devam etmekte olduğu fakat zayıf seyir izlediği vurgusu yapıldı. IMF'nin güncellenmiş  raporunda, 2013 yılında küresel ekonomik büyümenin yüzde 3,3 ve 2013 yılındaysa yüzde 3,6 oranında gerçekleşeceği tahmininde bulunuldu.
  