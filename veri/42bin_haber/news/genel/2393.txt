Kendi teşhisinde geç kaldı
Çukurova Üniversitesi (ÇÜ) Tıp Fakültesi Nöroloji Ana Bilim Dalı Öğretim Üyesi Prof. Dr. Ali Özeren, branşı olmasına rağmen teşhiste geç kaldığı anevrizma hastalığına yakalandıktan sonra kaldırıldığı yoğun bakım ünitesinde 4 yıl 7 ay 27 günlük yaşam savaşını kaybetti.
ÇÜ'de 18 yıl görev yapan ve 2008 yılında bir süredir çektiği baş ağrısının şiddeti artınca meslektaşlarının ısrarı üzerine çekilen MR filminde kendi teşhisini koyarak halk arasında beyinde baloncuk olarak bilinen anevrizma rahatsızlığına yakalandığını öğrenen Prof. Dr. Ali Özeren (54), evinde fenalaştıktan sonra kaldırıldığı yoğun bakım ünitesinde 4 yıl 7 ay 27 gün yaşam savaşı verdi.   
PROFESÖRE HÜZÜNLÜ VEDA 
Arkadaşıyla akşam yemeği yedikten sonra gittiği evinde aniden fenalaşarak, kurulması için yoğun çaba harcadığı yoğun bakım ünitesine 30 Nisan 2008 tarihinde yatırılan, midesine takılan PEG cihazı sayesinde ancak mama ile beslenebilen Özeren, dün yaşam savaşını kaybetti. 
ÇÜ Rektörü Prof Dr. Mustafa Kibar, Prof. Dr. Ali Özeren için Tıp Fakültesi Balcalı Hastanesi Hipokrat Salonu'nunda düzenlenen törende, çok önemli ve değerli bir bilim insanını kaybetmenin üzüntüsünü yaşadıklarını söyledi.  
Prof. Dr. Özeren ile çok özel ve yakın dostlukları bulunduğunu belirten Kibar, Ortak bir çok çalışmalarımız, araştırmalarımız ve yayınlarımız oldu. Kendisiyle en son 2008 yılında 30 Nisan'da öğle vakti karşılaştım. Prof. Dr. Yakup Sarıca ile sohbet ederken yanımızdan geçti. Bu karşılaşmamızdaki yüz ifadesinden bazı şeylerin olumsuz gittiğini sezinlemiştim dedi. 
Bir sonraki gün Özeren'i aramayı planlarken aniden fenalaştığını öğrendiğini anlatan Prof. Dr. Kibar, şöyle konuştu: 
Yaklaşık 5 yıl önce hem kendisinin, hem de sevenlerinin büyük mücadelesi başladı. Bu mücadelede herkes elinden gelen gayreti eksiksiz ve hatta mükemmel bir şekilde yerine getirdi. Ali hocamız için hastanemiz tek vücut oldu ve adeta bu süreçte bir mucize yarattı. Ancak ne yazık ki mukadderatı değiştirme imkanımız olamazdı. Noroloji ana dilim dalı başta olmak üzere tüm hastane çalışanlarımıza insan üstü gayretleri nedeniyle, Ali Özeren hocamıza da üniversitemize yaptığı katkıları için şükranlarımı sunarım. 
ÇÜ Tıp Fakültesi Dekanı Prof. Dr. Behnan Alper de, Prof. Dr. Ali Özeren'i kaybetmenin üzüntüsünü yaşadıklarını söyledi. 
Özeren'in hastalığıyla ilgili büyük bir uğraş ve mücadele yaşandığını belirten Alper, Özeren'in tedavisinde bazen umutlandığımız ve çok sevindiğimiz, bazen de umutsuzluğa kapıldığımız anlar oldu. Ama maalesef çok önemli bir bilim insanı olan Ali hocamızı kaybettik dedi. 
ÇÜ Tıp Fakültesi Nöroloji Ana Bilim Dalı Öğretim Üyesi Prof. Dr. Yakup Sarıca'nın da konuşma yaptığı törenin ardından, Prof. Dr. Özeren'in cenazesi, törene katılanlar tarafından toprağa verilmek üzere Antalya'nın Alanya ilçesi Türktaş Yaylası'na uğurlandı. 
Törene katılan Prof. Dr. Özeren'in eşi Hilal ve oğlu Cem Özeren'in de güçlükle ayakta durduğu gözlendi. 
 
Prof. Dr. Ali Özeren 
 
Prof. Dr. Ali Özeren, 1982 yılında İstanbul Üniversitesi Cerrahpaşa Tıp Fakültesinden mezun oldu. 
İhtisas çalışmasını 1984-1988 yıllarında Ege Üniversitesi Tıp Fakültesi Nöroloji Ana Bilim Dalı'nda yapan Özeren, 1990 yılında Çukurova Üniversitesi Tıp Fakültesi Nöroloji Ana Bilim Dalı'nda yardımcı doçent olarak çalışmaya başladı. 1993 yılında doçent, 1999 yılında profesör olan Özeren'in uzmanlık alanıyla ilgili yazdığı 3 kitabının yanı sıra yabancı dilde ve Türkçe yazılmış 100'den fazla bilimsel yayını bulunuyor. 
Çok sayıda derginin yayın ve bilimsel danışma kurulu üyesi olan Özeren, ulusal bilimsel derneklerin yanı sıra International Stroke Society, Mediterranean Stroke Society, American Heart Association Council ve European Society of Neurosonology and Cerebral Hemodynamics üyesiydi.