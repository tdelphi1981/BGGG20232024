İlaç firmalarına eşantiyon freni
Sağlık Bakanlığı Türkiye İlaç ve Tıbbi Cihaz Kurumu tarafından 'Beşeri Tıbbi Ürünlerin Tanıtım Faaliyetleri Hakkındaki Yönetmelikte' yapılan değişiklik, Resmi Gazete'de yayımlanarak yürürlüğe girdi.
 Doruk ÇAKAR / ANKARA
 Değişikliğe göre, ilaç firmalarının tanıtım faaliyeti kapsamında doktor, diş hekimi ve eczacılara verilecek kalem, kalemlik, bloknot gibi malzemelerin değeri, brüt asgari ücretin yüzde 2  buçuğunu aşamayacak. Brüt asgari ücret yıl başına kadar 940 lira olarak uygulanıyor. Buna göre firmaların dağıtacağı eşantiyonların değeri 23 TL'yi geçemeyecek.
 EN ÇOK ÜÇ KONGRE
 Firmaların ücretsiz dağıttığı ürün numuneleri ise 'ilacın satış miktarının yüzde 5'ini' aşmayacak. Firmalar, 100 bin liralık ürün alan bir hastaneye, en fazla 5 bin liralık numune verebilecekler.
 Değişiklik ile firmalar tarafından organize edilen bilimsel ve eğitim amaçlı sempozyum ve bilimsel toplantılara katılımlara da sınırlama getirildi. Eski düzenlemede sağlık çalışanlarına 'bir yılda 5 toplantı' için izin verilirken, değişiklikle bu sayı 3'e indirildi. Öte yandan bir sağlık çalışanının katıldığı üç toplantıdan en çok ikisi aynı firma tarafından düzenlenmiş olabilecek. 
 
 Bıçak parası alan doktora ceza indirimi
 YARGITAY, bıçak parası alan doktoru 5 yıldan 10 yıla hapis cezası öngören 'cebri irtikap' suçundan mahkum eden yerel mahkeme kararını bozdu. Yüksek Mahkeme, doktorun parayı zorla almadığını, eyleminin 1 yıldan 3 yıla hapis öngören görevi kötüye kullanma suçu kapsamında olduğuna hükmetti. Eşi lenf bezi kanseri olan bir kişi, Hematoloji Uzmanı T.F. hakkında suç duyurusunda bulundu. Ankara 4. Ağır Ceza Mahkemesi'nde yargılanan doktor T.F, hapis cezasına çarptırıldı. Kararın temyiz edilmesi üzerine dosya Yargıtay 5. Ceza Dairesi'ne geldi. Daire, yerel mahkemenin verdiği mahkumiyet kararını bozdu. AA