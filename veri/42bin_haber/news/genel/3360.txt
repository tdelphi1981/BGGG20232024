'Yeter ki aramızda fitne fesat yeşermesin'
Başbakan Yardımcısı Arınç, CHP ve MHP'ye ağır eleştiriler yöneltti, AK Parti teşkilatını da uyardı: 'Aramızda fitne fesat yeşermezse 3 dönem değil, 13 dönem daha AK Parti iktidar'
 Başbakan Yardımcısı Bülent Arınç, AK Parti'nin icraatlarının sosyal demokrat bir partinin icraatlarına benzediğini, iki seçmenden birinin oyunu aldığını hatırlatarak, 2011 seçimleri sonrasında Leman'da yayımlanan bir karikatür üzerinden, CHP ve MHP'ye yüklendi. 
 AK Parti Genel Merkezi'nde 'Siyasi ve Hukuki İşler Başkanları Eğitim ve Değerlendirme Toplantısı'nda konuşan Arınç, özetle şunları söyledi: 
 
 - KARİKATÜRLÜ GÖNDERME: (2011 seçimlerini hatırlatarak) Hiç unutmuyorum o tarihlerde bir karikatür yayınlandı. Karikatürde Sayın Başbakanımız  Erdoğan, her zamanki haliyle boylu poslu, güçlü dirayetli. Karşısında da 2 kişi var. Başları önlerinde, süklüm büklüm duruyorlar. Başbakanımız onlara hitaben 'Söyleyin, utanmayın, içinizden hanginiz bana oy verdi?' Başları önde olanlardan birisi Bahçeli, birisi Kılıçdaroğlu. Demek ki iki seçmenden birisinin, oyunu almaya muktedir olan AK Parti, sonunda karşısında gördüğü iki kişiden birine potansiyel seçmen gözüyle bakabilir. 
 
 - İRONİK HATIRLATMA: Günün birinde Kemal Kılıçdaroğlu'na bir televizyon programında sordular. 'İki adaydan birisi Abdullah Gül olsa, oyunuzu verir misiniz?' Büyük bir heyecanla ve boş bulunarak, 'Tabii niçin olmasın' dedi. Yani Sayın Kılıçdaroğlu, AK Partili bir kişiye oy verebilecek bir noktaya geldi. Rabbim hidayet ederse ne kadar da büyük örneklerini görebiliyoruz.
 
 - SOSYAL DEMOKRAT İCRAATLAR: Dışarıdan gelen sosyal demokrat partilerin başkanları veya başbakanları, 'Siz aynı bizim sosyal demokrat partiler gibisiniz' diyor... Yaptığımız icraatlar sosyal demokrat bir partinin icraatlarına benzeyebilir. Biz bundan dolayı endişe etmeyiz. Önemli olan halkın yararına hizmet yapmaktır. Milletimiz desteğini devam ettirirse, büyük yanlış yapmazsak, fitne fesat aramızda yeşermezse 3 dönem değil, herhalde 13 dönem daha AK Parti iktidarını herkes görecek.
 
 - CHP PARTİ DEĞİL: CHP 63 yıl boyunca tek başına iktidara gelemedi... Böyle bir partiyi bugün ana muhalefet partisi olarak görüyoruz. 'Bizi Atatürk kurdu', 'Devleti biz kurduk', 'Cumhuriyeti biz getirdik' demeleri bu sonuçların, bu başarısızlıkların üzerini örtüyor. Sen parti değilsin bir defa. CHP ne kadar muhafazakar ne kadar demokrat. MHP ne kadar muhafazakar ne kadar demokrat. Kendileri anlatsınlar. Dünyada modası geçmiş şeylerle hala ayakta durmaya çalışmak rüzgara karşı meydan okumaktır. ANKARA