Türkiye İran'a altın ihracatını durdurdu
TÜRKİYE, net ihracat artışıyla dış ticaret açığına derman olan İran'a altın ihracatını durdurdu. Bu kararda ABD'nin yakın takibi ve baskısının etkili olduğu belirtiliyor.
 Aslı IŞIK / ANKARA
 asli.isik@aksam.com.tr
 Marttan sonra yükselişe geçen ve Türkiye'nin büyüme kompozisyonunu değiştiren İran'a altın ihracatı ABD baskısı nedeniyle sona erdi. 
 TAHMİN BİLE EDİLMİYORDU
 Ocak-Ağustos 2012 de gerçekleştirilen altın ihracatı 11,2 milyar dolarla geçen yılın aynı dönemine göre yüzde 428 arttı. Söz konusu altın satışı, ilk kez yüzde 5'lik net ihracat artışı ile büyüme kompozisyonunu da değiştirmişti. Geçen yıl tahminlerinin hiçbirinde yer almayan İran'a altın ihracatı,  ekonomi yönetimi için de sürpriz olmuştu...
 Abu Dabi ile ticaret ABD'nin radarında!
 ALINAN bilgilere göre, Türkiye'den alınan altınların direk Abu Dabi'ye gönderilip, karşılığında ne tür mal alındığının Türkiye tarafından bilinmemesi aynı zamanda, İran'ın Abu Dabi'den yaptığı ithalatın hızlı artışı ABD'nin dikkatini çekti. Kararın ay başında İran'a iletildiği öğrenildi. Abu Dabi'de finans ve bankacılık sisteminin hepsinde swapın olmayışı, mal ticaretinin izlenmesini zorlaştırıyor. Altın ihracatındaki düşüşün, önümüzdeki ay ticaret istatistiklerinde görülebileceği belirtildi.
 Dünyanın dört bir yanından altın alıyor
 ABD ambargosu nedeniyle yabancı bankaların para transferi yapmaya yanaşmadığı İran'ın Abu Dabi bankalarıyla yakın ilişkileri var. Örneğin, Hindistan'ın petrol ithalatı için yapacağı ödemelerin bir kısmı Halkbank üzerinden yapılırken bir diğer kısmı da Abu Dabi bankaları üzerinden yapılıyor. Ayrıca İran bu ülkeden altın da alıyor. Suudi Arabista'nla sınır probleminden dolayı arası bozuk olan Abu Dabi'nin İranla iyi ilişkileri bulunuyor.