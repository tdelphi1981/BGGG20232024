'Altın 98 TL'ye gerileyebilir'
İstanbul Mücevherciler, Kuyumcular ve Sarraflar Derneği Başkanı ve Altın ve Para Piyasaları Uzmanı Mehmet Ali Yıldırımtürk, altın ons fiyatının 22 Ekim haftasında 1.700 dolara kadar düşebileceğini ve Kapalıçarşı’da 24 ayar külçe altının gram satış fiyatının 1 TL 20 kuruşluk değer kaybıyla 98 TL’ye kadar gerileyebileceğini söyledi.
 İstanbul Mücevherciler, Kuyumcular ve Sarraflar Derneği Başkanı ve Altın ve Para Piyasaları Uzmanı Mehmet Ali Yıldırımtürk, altın ons fiyatının 22 Ekim haftasında 1.700 dolara kadar gerileyebileceğini, bu düşüşle birlikte Kapalıçarşı’da 24 ayar külçe altının gram satış fiyatının 1 TL 20 kuruşluk değer kaybıyla 98 TL’ye kadar gerileyebileceğini söyledi.
 Yıldırımtürk, ANKA’ya yaptığı değerlendirmede, geçen haftayı 1.721 dolara kadar gerileyerek kapatan altının ons fiyatının, yeni hafta da bu düşüşünü sürdürebileceği öngörüsünde bulundu.
 Bu düşüşte dış piyasalarda daha zayıf bir işlem hacmi beklentisinin etkili olabileceği değerlendirmesinde bulunan Yıldırımtürk, “Kurban Bayramı dolayısıyla İslam dünyasında sadece Türkiye değil, Endonezya, Malezya gibi piyasalar kapalı olacak. Bu nedenle işlem hacmi daha zayıf seyredecektir. Diğer taraftan AB’deki borçlu ülkelerin de borçların ödenmesi dolayısıyla altın satışı söz konusu olabilir. Bunlar altın fiyatlarında gerilemeye getirebilir. Bu hafta başından, yani 22 Ekim’den itibaren altın ons fiyatı 1.700 doları görebilir. Bu da serbest piyasaya yansıyacaktır. 24 ayar külçe altının gram satış fiyatı 1 TL 20 kuruşluk gerileme ile 98 TL’ye kadar gerileyebilir” dedi. Türkiye’nin komşu ülkelerinden altın girişi olduğuna da dikkati çeken Yıldırımtürk, bu altınların İstanbul Altın Rafinerisi’nde rafine edildiğini bildirdi.
 ANKA
  