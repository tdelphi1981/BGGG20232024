İDO, rekabeti denizden sahaya taşıdı, BUDO'ya sponsorla karşılık verdi
İDO, Bursaspor, Yalovaspor ve Bandırmaspor'a sponsor olarak, hem taraftarın hem de bu şehirde yaşayanların kalplerini fethetti. Yeni yeni rakibi BUDO'ya 'üslerini' kaptırmayacağını gösterdi
 Aylin LÖLE
 Denizdeki rekabete BUDO (Bursa Deniz Otobüsleri) dahil oldu, İDO sadece denizden değil 'karadan' da işi sıkı tuttu. Bursa Büyükşehir Belediyesi kuruluşu BUDO'nun seferlere başlayacağını duyurmasının ardından Bursaspor'la masaya oturan İDO, sadece rekabeti değil 'kalplerdeki' yerini de sağlama aldı. Bursaspor'un takım şortlarına logosunu yazdıran İDO bununla sınırlı kalmadı, Yalovaspor ve Bandırmaspor'a da sponsor olarak, denizlerden sonra bu kez yeşil sahalardaki elini de güçlendirdi.
 EYLÜL 2012'DE BAŞLADI
 İDO Basın Müşaviri Tolga Uyar, 'Bursaspor Resmi Seyahat Sponsorluğumuz Eylül 2012'de başladı. Sponsorluğumuz 2012-2013 sezonunda Bursaspor takımı şortlarında İDO adı ve logosu, skorboard çerçevesi giydirme ve led ekranlarda kısa tanıtım filmi yansımasını kapsıyor' ifadelerini kullandı.
 Bizim için en stratejik Bursa
 BURSA'NIN İstanbul ve Yalova gibi ana üslerinden biri olduğunu belirten Tolga Uyar, sözlerini şöyle sürdürdü: 'İDO olarak Bursa'ya ve Bursalılara büyük değer veriyoruz. Bursa'yı  İDO'nun en stratejik noktalarından biri olarak görüyoruz. Bursa-İstanbul arasında yoğun bir mesaimiz var; bu iki şehrimiz arasında konforlu, hızlı, hesaplı ve güvenli seyahatin adresi biziz. Hedef kitlemizi hep mutlu etmeye çalışıyoruz. Müşteri memnuniyetini en üst düzeyde tutma çabalarımızla birlikte, sosyal sorumluluklarımızı da yerine getiriyoruz. Spora ve sporculara sunduğumuz destek de bu yaklaşımlarımızın bir ürünü.  Hizmetlerimizi ve desteklerimizi geliştirmek için çalışmalarımızı sürdüreceğiz. '
 'Banbanlar'a ve Yalovaspor'a da sponsor
 İDO'NUN sponsorluğu sadece Bursaspor ile sınırlı değil. Tolga Uyar, 'Bölgedeki sporculara ve spor kulüplerine destek verme yolunda bu yıl kapsamlı bir çalışma yürüttük.  Bursaspor'la Seyahat Sponsorluğu anlaşmamızın yanında, Yalovaspor ve Yalova Ortopedikler Spor Kulübü'yle ana sponsorluk, 'Banbanlar' olarak da bilinen Bandırmaspor'la da Ulaşım Sponsorluğu anlaşmaları imzaladık' dedi.
 Bursaspor taraftarı da anlaşmadan memnun
 UYAR şöyle devam etti: 'İDO için çok önemli olan Bursa'da da bu tarz bir sponsorluğa imza atarak hem Bursalılara hem de spora verdiğimiz değer ve önemi bir kez daha ortaya koymak istedik. Bursaspor'un başarılarının devam etmesine ve Bursaspor markasının güçlenmesine İDO olarak katkı verebiliyorsak mutluyuz. Bursaspor yönetimi, taraftarı ve Bursalılar da anlaşmadan oldukça memnun. Bursa'da kulüplerine bağlı, yeni başarılara dönük büyük beklentileri olan bir taraftar profili var. Bu beklentilerin karşılanabilmesi için kurumsal desteğin önemli olduğunun farkındalar.'