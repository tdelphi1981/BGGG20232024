Düşüşe geçenler kulübü sunar: 'Yakın Tehdit'
Düşük gişesi sebebiyle yurtdışında iki haftada 'DVD'ye düşen' Nicolas Cage ve Nicole Kidman'lı Yakın Tehdit'i, vasat bir gerilim filmi olmaktan Joel Schumacher gibi usta bir yönetmen bile kurtaramıyor.
 KAAN KAVUŞAN
 kaan.kavusan@aksam.com.tr
 'Telefon Kulübesi', '23 Numara', 'Sınırdakiler', 'Kayıp Çocuklar' gibi modern klasiklerin altında imzası olan Joel Schumacher'in kariyeri son senelerde inişte.
 Batman Daima' ve 'Batman&Robin' gibi ünlü gişe canavarlarında da imzası olan yönetmen, bu sefer en iyi yaptığı şeyi; yani gizem yaratmayı hedefliyor yeniden. Ama bunu yanlış oyuncularla yapıyor sanki...
 Abartılı oyunculuğu ABD'de televizyon şovlarının alay konusu olan Nicolas Cage, bu sefer de bu yorumlardan çok etkilenmiş olacak ki olabildiğince donuk bir oyunculuk ortaya koyuyor. Yine 'soğuk bir güzelliği' olduğu kabul edilen Nicole Kidman da aynı şekilde bir gerilim filminde ısınması gereken atmosferi soğutuyor. Ortamı biraz olsun harlayabilen tek oyuncuysa soyguncuların elebaşı rolündeki Ben Mendelsohn.
 Film, mutlu görünen bir ailenin büyük ve lüks evine soyguncuların girmesini, elmas taciri aile reisi ile tüm ailenin çözülmesini konu alıyor. Cage'i evin babası rolünde izliyoruz izlemesine ama oyuncu aslında soyguncu rolünde oynamak istediği için film öncesinde, yapımcılarla ciddi şekilde tartışmıştı. Projeden ayrıldığı haberleri çıkan Cage, daha sonra kararından vazgeçmişti. Filmin görüntü yönetmeni Andrzej Bartkowiak, Jet Li'nin başrolünde oynadığı 'Romeo Ölmeli' adlı filmde yönetmenlik yapmıştı.
 'Yakın Tehdit', sinemalarımıza bir hayli gecikmeli geliyor. 14 Kasım'da ABD'de gösterime girdi ve düşük gişe geliri nedeniyle iki hafta sonra DVD olarak basıldı. (Bu da bir rekor bu arada.)
 Yani film, bu yönleriyle bir 'düşüşe geçenler kulübü'ne dönüşüyor ve son dönemlerin gözde kriterlerinden 'sinemada izlenmez' derecelendirmesine giriyor...
 Kidman, Fang Ailesi'nde!
 Nicole Kidman, Kevin Wilson'ın çok satanlar arasında yer alan kitabı 'Fang Ailesi'nin sinema uyarlamasında yer alacak. Performans sanatçısı olan ve çocuklarını bu tehlikeli performanslarda da kullanan bir anneyi canlandıracak Kidman, daha önce de gerilim temalı filmlerde oldukça başarılı olmuştu. 'Diğerleri'yle BAFTA ve Altın Küre'ye aday olan Kidman'ı yine benzer, garip bir rolle göreceğiz anlaşılan.
 Vizyon... Vizyon... Vizyon...
 Silver Linings Playbook / Umut Işığım
 Son dönemin yükselişteki oyuncusu Bradley Cooper'ın rehabilitasyona giren eski bir tarih öğretmenini canlandırdığı film, bir yeniden kendini ve hayatı kazanma hikayesi. 'Açlık Oyunları'ndan tanıdığımız Jennifer Lawrence da filmin diğer başrol oyuncusu. Robert De Niro ve Chris Tucker da kadroda. Film, eleştirmenlerden geçer not alıyor.
 
 The Collection / Koleksiyoncu 2
 2009 yılında ilki çekilen ve seyirciden farklı tepkiler alan 'Koleksiyoncu'nun devam filmi. Maskeli seri katilin yeni bir kurbanının peşinde koşuşturması ilginç geliyorsa, haftanın korku filmi seçeneği. Film aslında 'Testere' serisinde bir halka olarak düşünülmüş, sonra son halini almıştı.
 
  