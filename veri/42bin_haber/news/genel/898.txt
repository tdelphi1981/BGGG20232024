Garanti 9 ayda net 2.6 milyar TL kar etti
Garanti, 173,1 milyar TL aktif büyüklüğüyle, 2012'nin ilk 9 ayında, 2 milyar 606 milyon TL net kara ulaştı
 GARANTİ Bankası'nın 2012 yılının ilk 9 ayında net karı, 2 milyar 606 milyon 207 bin TL oldu. Garanti'nin aktif büyüklüğü 173 milyar 077 milyon 534 bin TL seviyesine ulaşırken, nakdi ve gayri nakdi krediler aracılığıyla ekonomiye 120 milyar 319 milyon 398 bin TL destek sağladı. Bankanın özsermaye karlılığı yüzde 18,0, aktif karlılığı ise yüzde 2,1 seviyesinde gerçekleşti. Konuyla ilgili bilgi veren Garanti Bankası Genel Müdürü Ergun Özen, 'Sağlıklı ve sürdürülebilir büyüme stratejimiz ve etkin bilanço yönetimimiz sayesinde, sağlam sermaye yapımızı iç kaynaklarla güçlendirmeye devam ettik. Yılın ilk 9 ayında özkaynaklarımızı yüzde 15,3'lük artışla 20,6 milyar seviyesine ulaştırdık. Güçlü aktif kalitesi ve likit bilanço yapısıyla öne çıkan Garanti, uluslararası yatırım bankaları tarafından en güvenilir finansal kuruluşlar arasında gösteriliyor. Bu sayede, bugüne kadar Türkiye'de bir banka tarafından tek seferde gerçekleştirilen en yüksek tutarlı ve en düşük kupon oranlı ihraç olma özelliğini taşıyan Eurobond işlemini gerçekleştirdik' dedi.
 Hedef mobil bankacılık
 Günümüzde yeni bir bankacılık anlayışıyla karşı karşıya olduğumuza dikkat çeken Özen, 'Üzerinde yoğunlaştığımız konuların başında mobil bankacılık geliyor. Sektör lideri olduğumuz mobil bankacılıktaki kullanım oranımız, 2012 yılı başından bugüne yüzde 141 artış gösterdi. Müşterilerimizin finansal ve sosyal tüm ağlarına dahil olarak, bütünsel bir çözüm ortağı haline geldik' diye konuştu.