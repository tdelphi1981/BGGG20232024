Ufukta evlilik görünüyor mu?
SİNEMA ve dizi oyuncusu Fahriye Evcen'e, başrolünde oynadığı 'Evim Sensin' filminin özel gösterimi için geldiği Gaziantep'te bir hayranı "Özcan Deniz'le ufukta evlilik görünüyor mu?" diye sordu. Bu soruya Evcen, "Bunu muhabirler bile sormamış sizin sormanız oldu mu yani. Teşekkürler" diyerek cevap verdi.
 Gaziantep'te Sanko Park Alışveriş Merkezi'nde başrolünde oynadığı filmin özel gösterimi öncesi hayranlarıyla düzenlenen söyleşiye katılan Fahriye Evcen, "Bu filmde güzel, sıcak ve samimi bir hikaye vardı. Zamanla birçok kişiye ulaşabileceğimizi tahmin ediyorduk. İlk günden itibaren bu kadar yoğun ilgi görmesi bizi pozitif anlamda şaşırttı. Değerlendirmeyi izleyici yaptı" dedi. Filmin senaryosunun Güney Kore yapımı 'Hatırlanacak Bir Anı' filmiyle benzerlik gösterdiğinin hatırlatılması üzerine Evcen, "Yapacağımız işin bir örneği olması bize fikir verdi. Ben o filmi de izledim. Dünya çapında çok ödül almış bir film. O film, bizim çektiğimizden daha ağır ve temposu düşüktü. Ama duygu yoğunluğu yine çok güzeldi. Bizim de samimi bulduğumuz taraf buydu. Bizim ülkemize ve etnik yapımıza uygun bir hikayeydi. Bizden sonra da diğer ülkelerden bu filmi yeniden çekmeyi düşünenler oldu" cevabını verdi.
 DİZİLERİN YAYINDAN KALDIRILMASI KANALLARIN POLİTİKASI
 Evcen, kendisinin de rol aldığı 'Veda' dizisinin yayından kaldırılması ile ilgili olarak da şunları söyledi:
 "Biz elimizden geleni yaptık. Bunlar yayın politikaları. Bazı yerlerde bizim de anlamadığımız, ya da çok fazla sorgulamadığımız şeyler. Çok fazla biten iş var. Bu bana oyuncu olarak tabi ki doğru gelmiyor. Bir sette sadece oyuncular bulunmuyor. 70'ten fazla çalışanlar var. Onlar için de bir iş bitmiş oluyor. Yüzlerce insan bir anda işsiz kalıyor. Ama neticede kanalların politikalarına da bir şey diyemiyoruz. Ama neticede böyle bir karar alındı. Belki insanların beklediği daha dinamik, daha farklı bir şeydi, izlemek istedikleri o değildi. Belki de beklentiye karşılık veremedik."
 EVLİLİK SORUSU
 Bir hayranının, "Çok merak ediyorum. Özcan Deniz'le çok yakışıyorsunuz. Ufukta evlilik görünüyor mu? sorusu üzerine Evcen, "Burada bu kadar muhabir var. Onlar sormamış sizin sormanız oldu mu yani. Teşekkür ederim" demekle yetirdi. Söyleşi sonrası Evcen, hayranlarıyla birlikte filmi izledi. (DHA)