Ben Başbakan'a mektup yazıyorum sen de yaz
Adını babası koymuş ilimle uğraşsın diye... Bugün 99 yaşında ve hala ilimle uğraşıyor, yeni kitaplar yazıyor Sümerolog Muazzez İlmiye Çığ. Bir asırlık hayatına çok şey sığdırmış ancak en üzüldüğü şey bugünün gençlerinin Cumhuriyet'e yeterince sahip çıkmamaması...
  ZEYNEP BAKIR
  zeynep.bakir@aksam.com.tr
 Giyimi kuşamı, makyajı, dışarı çıkarken takmayı ihmal etmediği şapkası, samimi konuşmaları, yazıp çizdikleriyle say say bitmez nam-ı diğer 'Son Sümer Kraliçesi' Muazzez İlmiye Çığ'ın özellikleri.
 99 yaşında ve ajandası sürekli dolu. Bir o konferansa, bir sonraki gün üniversiteli gençlerle buluşmaya, mitinge, eyleme, greve, direnişe gidiyor. Fikirlerini hiç sakınmadan tatlı tatlı savunuyor. Sümer tarihiyle hiç ilgilenmeyen biri için bile Muazzez İlmiye Çığ'dan o ya da bu şekilde öğrenilen birkaç cümle mutlaka vardır. Atatürk'ün inkılapları konusunda son derece hassas ve sahiplenici özelliğiyle de tanınır İlmiye Çığ. Tam bir Cumhuriyet Kadını... 
 Bayramı vesile ederek yanına gittik. Bu sefer kızgındı, konuşmasından hiç taviz vermeden, işaret parmağını bana doğrultarak; '99 yaşındayım! Cumhuriyetinizi savunun artık, bizlere bırakmayın!' dediğinde söyleşimizin yönü de belli oldu. 
 100 yaşına bir basamak kala 'Profesör' Muazzez İlmiye Çığ'la söyleşimiz başladı. 
 
 - Çok yoğun bir programınız var, neredeyse röportaj yapamayacağımızı düşündüm... 
 Yoğun oluyorum, yapılacak şeyler hiç bitmiyor sanki. Bir de beni alıp sürekli bir yerlere götürüp duruyorlar. Anlatıyorum, daha ne kadar anlatırım bilmem, dilimde de tüy bitti ama... 
 
 - Anlattığınız konular nelerle ilgili? 
 Sümer dışında Atatürk, Cumhuriyet, Atatürk, Cumhuriyet... Yoruluyorum tabii, gün içinde bol bol dinleniyorum. Ama anlatmadan da olmuyor. Mesela siz gittikten sonra yatıp biraz uyuyacağım. Eskisi gibi dinlenmeden olmuyor, pilimi doldurmam gerek. Ama Allah'a şükür hastalığım yok. Uyuyorum, dinleniyorum, geçiyor. 
 
 - Siz 'Allah'a şükür' demişken, sizin için 'dinsiz' derler, nedenini merak ediyorum?
 Biliyorum, densizce konuşmalar! Haddini bilmeyenler onlar... Dillerini koparırım bunu söyleyenlerin. Kimin ne haddine birinin dinini sorgulamak! Beyinler küçük olunca böyle oluyor. Sümer Tarihi'yle ilgileniyor olmam beni dinsiz mi yapar? Ben araştırmacıyım. 
 
 - Geçmiş yıllarda 'O aslında profesör değil, foyasını ortaya çıkardık' gibi bir başlıkla birkaç gazeteye manşet olmuştunuz. Sizden özellikle hoşlanmayanlar olduğunu düşünüyorum, siz ne dersiniz? 
 Evet, profesör değilim. Gazeteciler benimle ilgili bir şeyler yazarken adımın önüne profesör ekliyor. Ulaştıklarıma 'Yazmayın' diyorum ama 'Siz bizim için profesörsünüz' diyorlar bu sefer. Benim için akademik kariyerin bir önemi yok. Ben araştırmacıyım, araştırırım ve yazarım. Profesör olsam ne, olmasam ne... 
 
 - Akademik kariyer neden yapmadınız?
 İşin aslı, Ankara Hititoloji Bölümü'nden mezun olduktan sonra Hitit ve Sümerler hakkında önemli profesörlerden dersler aldım. Sonra İstanbul Eski Şark Eserleri Müzesi Çiviyazılı Belgeler Arşivi'ne uzman olarak atandım. Ve o müze benim için tarihe yolculuktu. Tüm yazıtlar elimin altındaydı. 
 
 - Ne yapıyordunuz müzede? 
 Sümer, Akad ve Hitit dillerinde yazılmış on binlerce tableti önce temizledim. Sınıflandırdım ve numaralandırdım. 74 bin tabletten oluşan çivi yazılı belgeler arşivini oluşturdum. 3 bine yakın tabletin kopyasını yapıp katalog halinde yayımladım. Sanırım o sırada profesör oldum (Gülüyor). İşin şakası tabii... 
 
 - 17 kitabınız var, bir ekip olarak mı çalışıyorsunuz. Hala kitap yazmaya devam ettiğinizden soruyorum...
 Hayır, aslında tüm kitaplarımı tek başıma yaptım. Bir ekibim yok. Balkonda bir sürü ayıklanması gereken notlar, bilgiler var ama benim onları tek başına yapacak gücüm yok. Atarım belki... 
 
 - Bir asırlık yaşamınızın en üzüntü verici olayı neydi? 
 Bir asırda insanlar çok şey görüyor tabii. Ölümler, savaşlar gördüm, sevdiklerimden ayrıldım. Üzüntü yaşadım, yaşadım da beni bugünlerde gördüğüm kadar bir şey üzmedi. Kızım, biz Kurtuluş Savaşı gördük. Tabii siz kitaplarda okuduğunuz için anlamıyorsunuz. Cumhuriyet ilan edildiğinde 9 yaşındaydım, kulaklarımla duydum. Atatürk kanlı canlıydı, ölümüne şahit olduğumda 24 yaşındaydım. Siz de biliyorsunuz ama hazır geldi ya kitaplarda okuyorsunuz ya basit zannediyorsunuz. 
 Memlekete yardım etmek için bir ucundan da bizim tutmamız gerekiyordu. Bugün sokakta gördüğün, beğenmediğin kaldırım taşı bile yoktu. Şimdi o günleri hatırladıkça sizlerin Cumhuriyetinize sahip çıkmamanıza üzülüyorum. Daha doğrusu şaşkınlıkla bakıyorum. 
 
 - Ne öneriyorsunuz, gençlik bir şey yapmıyor mu? 
 Yapanlar var ama yapmayanlar çoğunlukta. Ben Başbakan'a mektup yazıyorum, sen de yaz, herkes yazsın.  İlgilensin ya da ilgilenmesin. Tepkinizi göstermek zorundasınız. Sen en son ne zaman Başbakan'a mektup yazdın? Şimdi sanatçılar başkalarını şikayet için Başbakan'a mektuplar yazıyor. Ona da şaşırıyorum. Yazık oluyor, çok üzüleceksiniz. Ben yoruldum bunları anlatmaktan. Kendinize gelin yoksa sonunuz kötü olacak. Siz bir şey yapmayacaksınız,  99 yaşında ben mi yapacağım!
 99 yaşındayım diye ruj sürmeyeyim mi?
 - Evde yardımcınız var mı? 
 Torunumla birlikte yaşıyorum. Her şeyimi kendim yaparım. Yemeğimi, temizliğimi... Hiç sorun yaşamıyorum böyle konularda... Şimdilik yani... İleride ne olur bilmem. 
 
 - Gayet sağlıklı ve her zamanki gibi bakımlı görünüyorsunuz... 
 Dikkat ederim kendime. Sokağa çıkarken üstüme başıma dikkat ederim. Benim için önemlidir tertipli ve bakımlı görünmek. Türk kadınına da yakışanın bu olduğunu düşünüyorum. Yahu 99 yaşındayım diye ruj sürmeyeyim mi? (Gülüyor) 
 
 - Sağlık konusunda özel bir şey yapıyor musunuz? Mesela hafızanız muazzam...
 Zararlı alışkanlıklardan uzak durdum hayatım boyunca. Mesela sigara içmedim, kahve, çay gibi şeyler tercih etmedim. Tatlı beslenme alışkanlığım da yok, zaten sevmem. Herhalde bunlar etkili oldu diye düşünüyorum. Hafızam eskiden kötüydü. 90'ların ortalarında kardeşim hafıza üzerine bir araştırma yaptı, beni de dahil etti işin içine. Hafıza sorunum sınırda çıktı. İlaç kürü kullanmaya başladım. O zamandan bu yana Gingko biloba (Japon eriği) kullanıyorum. Hafızam zehir gibidir, özellikle telefon numaralarını unutmam. 
 
 - Söylemeseniz 99 yaşında olduğunuz aklıma gelmez, siz yaşınızla ilgili ne düşünüyorsunuz? 
 Hiçbir şey. Tabii eskisi gibi kolay değil. Dedim ya balkonda ayıklanması gereken bir sürü not, belge var. Şimdiye kadar çoktan yapmıştım. Ama yaşlıyım ve bir şey yapamıyorum diye düşünmüyorum. Fiziksel olarak daha çok zorlanıyorum ama bu da bir deneyim işte... Benim de bildiğim bir şey değildi, öğreniyorum. Ben yakınmam böyle şeylerden. Hayatım her şeyden şikayet etmeyecek kadar değerli. 
 
 - Güzel bir yaklaşım...
 Ben biraz Polyanna'yım. Babam ben çocukken eve getirmişti kitabı, okumuştu bana. Çok sevmiştim o hayat bakışını, bir daha da bırakmadım.
  