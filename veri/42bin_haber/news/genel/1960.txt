Öğretmenlere 15 alanda sınav
ÖSYM Başkanı Prof. Dr. Ali Demir, öğretmen alımında 15 alanda sınav yapacaklarını belirtti.
 ÖSYM Başkanı Prof. Dr. Ali Demir, Eğitim-Bir-Sen ve Memur-Sen Genel Başkanı Ahmet Gündoğdu’ya nezaket ziyaretinde bulundu. Memur-Sen Genel Merkezi’nde gerçekleşen ziyarette, sınav güvenliği başta olmak üzere çeşitli konular görüşüldü.
 Eğitim-Bir-Sen Genel Başkan Vekili Ahmet Özer’in de yer aldığı ziyarette konuşan Genel Başkan Ahmet Gündoğdu, milyonlarca gencin geleceğinde belirleyici olan sınavların güvenliği konusunda titiz davranılması, çalışanla çalışmayanın mutlaka ayırt edilmesi gerektiğini vurguladı.
 Gündoğdu, bu noktada kopya olayının önüne geçilmesi için gereken tedbirlerin, sınava giren öğrencileri mağdur etmeyecek şekilde alınmasını istedi. Öğretmen alımında yapılacağı açıklanan alan sınavı konusundaki hazırlıkların ne aşamada olduğunun merak edildiğini kaydeden Gündoğdu, yapılan çalışmaların tamamlanarak kamuoyuyla paylaşılması gerektiğini söyledi.
 ÖSYM Başkanı Prof. Dr. Ali Demir ise öğretmen alımında 15 alanda sınav yapacaklarını belirterek, hazırlıkların devam ettiğini kaydetti. Sınav güvenliğinin ve adaletin sağlanması hususunda çok titiz ve dikkatli çalıştıklarını dile getiren Demir, lokal bazı sorunlar için de çözüm arayışında olduklarını ifade etti.
 CİHAN
  