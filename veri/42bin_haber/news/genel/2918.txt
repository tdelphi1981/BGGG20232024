Bakanlıktan mucize ilaç uyarısı
Sağlık Bakanlığı, Gıda, Tarım ve Havancılık Bakanlığı'ndan gıda takviyesi üretimi izni alan firmaları, ürünlerinin reklamlarında mucize etkiye sahip gibi ifadeler kullanmamaları konusunda uyardı.Sağlık Bakanlığı Türkiye İlaç ve Tıbbi Cihaz Kurumu Başkanı Saim Kerman imzasıyla Gıda, Tarım ve Havancılık Bakanlığı'ndan gıda takviyesi üretimi izni alan 150'ye yakın firmaya gönderilen yazıda, ürünlerde mucize etkiye sahip gibi ifadeler kullanmaması istendi.

Kerman, ulusal ve yerel yayın yapan TV ve radyo kanallarında, internet sitelerinde ve yazılı medyada, gıda takviyesi veya bitkisel ürün adı altında üretilip kansere karşı etkili, damar tıkanıklığı sorunlarına son, mucize zayıflatıcı, cinsel sorunlarınıza son gibi ifadelerle birçok ürünün tanıtım ve satışının yapıldığının görüldüğünü anlattı.

Kerman, sağlık beyanıyla yapılan bu tanıtımların tüketicileri yanıltmasının yanı sıra sonu ölümle sonuçlanabilen ciddi sağlık sorunlarına da neden olduğunu ifade etti.

Tanıtımlarda özen istendi

Sağlık beyanı belirterek satışı yapılacak ürünler için sağlık bakanlığı'nca ruhsat düzenlenmesi gerektiğine dikkati çeken Kerman, ruhsatlı ürünlerin de ilgili kanun uyarınca eczane ve ecza ticarethanelerde satılması gerektiğini vurguladı.

Kerman, bu ürünlerin ilgili kanun maddesince internet üzerinden tanıtım ve satışının da yasaklandığını belirterek, Türkiye İlaç ve Tıbbi Cihaz Kurumu'nun sağlık beyanıyla satılan ürünlerle ilgili denetim, durdurma, toplama, toplatma, imha yetkileri bulunduğunu hatırlattı.

Kurumun sağlık beyanı içeren tanıtım ve reklamlar için RTÜK'e bildirimde bulunduğunu ifade eden Kerman, internette yapılan tanıtımların da güvenli internet kapsamına alınarak erişimin engellendiğini belirtti.
Kerman, firmalara gönderdiği yazıda, şunlara dikkati çekti: Gıda takviyesi, bitkisel destek şeklinde üretimini gerçekleştirdiğiniz ürünlerinize ait tanıtım ve satışlarda sağlık beyanı içeren ifadelerden kaçınılmasını, sağlık beyanı içeren tanıtım ve reklamlarınız mevcut ise kaldırılmasını, yapacağınız tanıtımların ilgili mevzuat hükümlerine uygun olması hususunda gereken özenin gösterilmesini, aksi takdirde 663 sayılı KHK 27. maddesi hükümleri doğrultusunda her türlü idari tedbirin alınacağı hususunu bilgilerinize rica ederim.

Sağlık Bakanlığı daha önce de mucize etkiye sahip iddiasıyla ilaç gibi satılan ürün reklamlarına karşı basın yayın kuruluşlarıyla internet sitelerini uyarmış, bu tanıtımların halkı yanılttığını ve ölümle sonuçlanabilen ciddi sorunlara neden olduğunu bildirmişti.