Yüz milyonlarca doları mevduatta tutuyorlar!
Koton'un yüzde 50'sini Turkven'e satan Yılmaz çifti gelen paraya dokunmamış. Yılmaz Yılmaz, 'Para mevduatta bekliyor. Ne yapsak karar veremedik' diyor
 Şenay BÜYÜKKÖŞDERE
 Hazır giyim perakendecisi Koton'un yüzde 50'si geçtiğimiz yaz özel sermaye fonu Turkven'e satıldı. Satış sonrasında Koton cephesinden bir rakam telaffuz edilmese de piyasada 500 milyon dolarlık bir rakam konuşuldu. Şirketin kurucu ortağı Yılmaz Yılmaz ise Koton'un hisse satışını 'Türk perakende tarihinin en yüksek rakamlı satışı' olarak nitelendirdi. Peki Koton bu parayı ne yaptı... Yılmaz'ın verdiği bilgilere göre para mevduatta bekliyor. Yilmaz, 'Parayla ne yapacağımıza karar vermekte zorlandık. İşletmeye kalksak her gün en az 1 saatimizi ona ayırmamız gerek. Galiba ileride gayrimenkul yatırımı yapacağız' dedi. Koton'un diğer ortağı Gülden Yılmaz ise bankaların her gün arayıp teklifler sunduğunu ifade etti. 
 'ŞİRKETİ TAKSİTLE SATTIK'
 ŞİRKETİN her iki kurucu ortağı da yeni ortaklıklarından son derece memnun. Yılmaz Yılmaz, Koton'u büyütmek için karar verdikleri bu satışı, Türkiye'de henüz uygulanmamış bir yöntemle hayata geçirdiklerini belirterek, 'Yaptığımız anlaşmaya göre Turkven 5-10 yıl Koton'da kalacak. Ve bu sürecin sonunda elimize geçen rakam piyasada telaffuz edilen bedellerin üzerinde bir para olacak. Buna bir nevi 'taksitli satış' diyebiliriz' diye devam etti.
 2016 ciro hedefi 3 milyar lira
 2011'de yüzde 57 büyüyen Koton'un, 2012'yi yüzde 30 büyümeyle tamamlayacağını vurgulayan Yılmaz, '2013 hedefimiz ise yüzde 45. Bu yıl sonunda toplam ciromuz 863 milyon TL'ye ulaşacak. 2013'te ise 1.2 milyar TL perakende cirosuna ulaşmayı hedefledik. 2016 yılında da 650 mağaza ile 3 milyar TL ciro hedefimiz var' ifadelerini kullandı.
 İş planımızda Uzakdoğu var
 GÜLDEN Yılmaz, Turkven ile yaptıkları anlaşmanın maddelerinden birinin 'Uzak Doğu'ya yatırımı içerdiğini belirterek, 'Koton Turkven ile ortaklığı sürecinde Uzakdoğu'ya 20-40 milyon dolar yatırım yapacak. 2015 yılında Uzakdoğu'da mağazalar açmaya başlayacağız. Ocak ayında Endonezya'ya gideceğiz. Turkven'in fonundaki önemli yatırımcılardan biri 300 milyar dolar civarında bir sermaye yönetiyor ve Endonezya'da, perakende dahil, birçok yatırımları ve çok üst düzey bir networkleri var. Pazarı doğru kurgulamak için onlardan faydalanacağız, beraber fırsatları değerlendireceğiz' dedi.
 Pazarı aslanlar gibi koruyoruz
 YILMAZ Yılmaz, büyük yabancı markaların Türkiye pazarına büyük heyecanla girdiğini belirterek, 'Ama Türkiye'de çok güçlü yerel markalar var. Pazarı, yabancı hakimiyetine karşı aslanlar gibi koruyoruz. Duvara toslayıp giden çok oldu' dedi.
 İSTANBUL'un da artık kira artışı konusunda Avrupa'dan geri kalmadığını vurgulayan Yılmaz Yılmaz, '16 sene önce 22 bin dolara kiraladığımız Beyoğlu mağazamızın fiyatı 9 yıl önce 33 bin dolara, 2 yıl önce de 50 bin dolara yükseldi' dedi.
  