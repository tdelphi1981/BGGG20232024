Oğlum terörist mi futbolcum şikeci mi?
Nereden nereye... Dedektiflerin müşteri portföyünde artık 'Çocuğum teröre bulaştı mı' diyen aileler; 'Futbolcum teşvik primi aldı mı, gece çıkar mı' diye soran kulüpler var
 MELİS APAYDIN
 Son dönemin gözde mesleklerinden dedektiflik sınıf atladı... Müşteri portföyü genişledikçe talepler de değişiyor. Yerli Sherlock Holmes'lerin kapısını artık 'Çocuğum terör faaliyetlerine katılıyor mu?' diye soran aileler de çalmaya başladı. Yardım isteyenler arasında futbol kulübü yöneticileri de var. Futbolcu transferi öncesi kulüpler,  'Teşvik primi alır mı? Şike olayına karıştı mı? Gece hayatı var mı?' gibi araştırmalar istiyor. İzmir Dedektiflik Şirketi Yöneticisi Bilal Kaplan konuyla ilgili şunlara söyledi: 'Şirket sahipleri işe almayı düşündükleri kişinin sunduğu özgeçmişi vererek doğruluğunu araştırmamızı istiyor. Müdür adayının sigara içip içmediğinden gece hayatına, aile hayatından arkadaşlarına kadar her şeyi araştırıp rapor sunuyoruz. Son dönemlerde artan terör olayları aileleri korkutuyor. Çocuğunun hareketlerinden şüphelenen aileler de başvuruyor. Çocuğun nereye gittiğini, kimlerle görüştüğünü, örgüt bağlantısı olup olmadığını, eylemlere katılıp katılmadıklarını raporluyoruz. 15 yaş altındaki çocuklar için aileden ücret talep etmiyoruz.
 Kulüpler bize başvuruyor
 KAPLAN sözlerini şöyle sürdürdü: Türkiye'nin büyük futbol kulüpleri maç öncesi teşvik primi almasından şüphelendikleri futbolcularının araştırılmasını istiyor. Ayrıca futbolcuların sigara kullanıp kullanmadığını, gece hayatını öğrenmek istiyorlar. Eskiden çoğunlukla aldatıldığından şüphelenen eşler gelirdi. Önümüzdeki dönemde Aydın Üniversitesi'nde dedektiflik bölümü açılacak.
  