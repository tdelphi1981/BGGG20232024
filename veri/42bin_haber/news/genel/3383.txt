Bilişimciyi de hacklediler!
Redhack, bilişimcilerin de hakkından geldi. Redhack'ın ismini deşifre ettiği, yolsuzluk dosyalarında adı geçen yetkililerden Hacettepe Üniversitesi Eski Genel Sekreteri Prof. Dr. Turhan Menteş, aynı zamanda Türkiye Bilişim Derneği'nin Genel Başkanlığı yaptığı ortaya çıktı.
 Yılbaşından bu yana YÖK'ün sitesini iki kere hackleyen Redhack grubu, 8 Ocak Salı günkü son saldırısında, Kurum'un bilgi paylaşım sistemini çökertti. Ele geçirdiği binlerce sayfalık dokümanı twitter hesabından yayımlayan Redhack, son olarak Hacettepe Üniversitesi'ne ait belge paylaştı.
 ÜNİVERSİTE GELİRLERİ
 Redhack'in son olarak paylaştığı belge, Hacettepe Üniversitesi'nde usulsüz olarak bağış toplanmasıyla ilgili. Coca Cola ile Hacettepe Üniversitesi Gençlik ve Spor Kulübü arasında imzalanan sözleşmede, fimanın, üniversite bünyesinde işleteceği tüm satış noktaları için Gençlik ve Spor Kulübüne 250 bin TL tutarında bağış yaptığı görülüyor. Ayrıca üniversitede faaliyet gösteren Büyük Taksi Durağı adına da kulübe bin TL bağış yapıldığı ortaya çıktı.
 SORUŞTURMA BAŞLADI
 Prof. Menteş hakkında Hacettepe Üniversitesi Rektörü Prof. Dr. Murat Tuncer'in talimatıyla soruşturma başlatıldı ve bir rektör yardımcısı soruşturmacı olarak atandı. Redhack tarafından hacklenen YÖK'ün sitesinden elde edilen belgelerle ismi deşifre olan Prof. Menteş'e yönelik en ilginç detay ise, Menteş'in halen Türkiye Bilişim Derneği Genel Başkanlığı görevini de yürütüyor olması. 
 Doruk ÇAKAR / ANKARA
  