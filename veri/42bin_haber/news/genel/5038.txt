Fenerbahçe 1-2 Sivasspor
Fenerbahçe, Spor Toto Süper Lig'in 20. haftasında Sivasspor'a kendi sahasında 2-1'lik skorla mağlup oldu... Bu sonuçla Fenerbahçe, ezeli rakibi Galatasaray'ın puan kaybettiği bir haftada daha galibiyet alamadı... Maçta sarı lacivertliler Süper Lig'de 34 hafta sonra ilk penaltısını kazandı ama Kuyt topu direğe nişanladı...
Şükrü Saracoğlu Stadı'nda oynanan karşılaşmada Sivasspor 12. dakikada Eneramo'nun attığı golle 1-0 öne geçti. Sarı-lacivertli takıma beraberliği getiren gol ise 55. dakikada Pierre Webo kaydetti. Rıza Çalımbay'ın takımına galibiyeti getiren golü 90. dakikada yine Eneramo attı.  
Fenerbahçeli Dirk Kuyt, karşılaşmanın 38. dakikasında bir penaltı vuruşundan yararlanamadı.  
KARŞILAŞMADAN FOTOĞRAFLAR - Süleyman Arat, Emre Oktay ve Semih Bahadır'ın objektifinden 
Sarı-lacivertliler bu yenilgi ile 31 puanda kaldı. Sivasspor ise 26 puana yükseldi... Fenerbahçe, Spor Toto Süper Lig'in 21. haftasında deplasmanda Mersin İdman Yurdu ile karşılaşacak. Sivasspor da sahasında Trabzonspor'u konuk edecek.    
"Alex de Souza" tezahüratları 
Karşılaşmanın son dakikalarında Fenerbahçe tribünlerinden "Alex de Souza" ve "Kral Alex" tezahüratları yükseldi... 
34 hafta sonra penaltı kazandı ama yine atamadı 
Fenerbahçe, Spor Toto Süper Lig'de 34 maç sonra penaltı kazandı ancak bu vuruşu Hollandalı futbolcu Dirk Kuyt gole çeviremedi... 34 maç önce kazanılan son penaltıyı da geçen sezon 26. haftada Brezilyalı oyuncu Alex de Souza kaçırmıştı. Fenerbahçe, geçen yılki o maçta deplasmanda Kardemir Karabükspor'a 2-1'lik skorla yenilmişti.  
 
MAÇIN CANLI ANLATIMI 
Yeniler ilk 11'de 
Fenerbahçe Teknik Direktörü Aykut Kocaman, Spor Toto Süper Lig'de Sivasspor ile yaptıkları mücadelede, üç yeni transfer Emre Belözoğlu, Reto Ziegler ve Pierre Webo'ya 11 kişilik kadroda yer verdi. Sarı-lacivertli teknik adam, devre arası transfer döneminin son günlerinde kadroya dahil edilen 3 isme, takımla katıldıkları iki antrenmanın ardından, lig mücadelesinde şans tanıdı. Emre 25, Ziegler 33 ve Webo da 99 numaralı formalarıyla sahada yer aldılar. 
 
Emre ve Ziegler, 9 ay sonra, Webo ilk kez takımda 
Fenerbahçe formasını ligde en son geçen sezon Spor Toto Süper Final'in son maçında, Galatasaray ile yapılan şampiyonluk mücadelesinde giyen Emre Belözoğlu ve Ziegler, yaklaşık 9 aylık bir aradan sonra, sarı-lacivertli formayla Kadıköy'de maça çıktılar. Webo ise Sivasspor maçıyla birlikte, ilk kez sarı-lacivertli formayı giydi. Emre Fenerbahçe'ye dönüşünün ardından, Sivasspor maçında sahaya kaptan olarak çıktı. Geçen sezon da Fenerbahçe forması giyen Emre Belözoğlu ve Ziegler ile İstanbul Büyükşehir Belediyespor'dan alınan Webo'nun kadroya alınmasıyla, takımın as oyuncuları Mehmet Topal ve Hasan Ali Kaldırım ile Krasic ve Stoch 18 kişilik kadronun dışında kaldılar. 
 
Emre'ye sevgi gösterileri 
 
Fenerbahçeli taraftarlar, yeniden sarı-lacivertli ekibe dönen Emre Belözoğlu'na sevgi gösterilerinde bulundu. Takımlar ısınmaya çıktıktan sonra, taraftarlar ilk olarak Emre Belözoğlu'nu tribünlere çağırdılar. Taraftarlar daha sonra diğer futbolcularla yeni transferlerden Ziegler ve Webo'yu da tribünlere çağırıp sevgi gösterilerinde bulundu. Sarı-lacivertli taraftarlar, maçta yedek kadroda bulunan Salih Uçan'ı da tribünlere çağırıp genç oyuncuya tezahüratla destek verdi. 
 
Dolu tribünlerde renkli görüntüler 
 
Takımlar seremoni için sahaya çıktıklarında tribünlerde renkli görüntüler oluştu. Maraton alt bölümde sarı ve lacivert renkli kartonlarla İnanın! yazısıyla sahaya mesaj verilirken, stat hoparlörlerinden Edip Akbayram'ın seslendirdiği Güzel Günler Göreceğiz Güneşli Günler şarkısı çalındı. Sarı-lacivertli takım transferde 3 ismin katılımıyla yeni bir heyecan yaşarken, dolan tribünlerde de büyük bir coşku yaşandı. 
Stat: Fenerbahçe Şükrü Saracoğlu
Hakemler: Cüneyt Çakır, Tarık Ongun, Bülent Gökçü
Fenerbahçe: Volkan Demirel, Gökhan Gönül, Bekir İrtegün, Egemen Korkmaz, Ziegler (Dk. 60 Caner Erkin), Kuyt, Meireles, Emre Belözoğlu (Dk. 79 Mehmet Topuz), Sow, Cristian, Webo (Dk. 75 Semih Şentürk)
Sivasspor: Borjan, Erhan Güven, Navratil, Ümit Kurt, Ziya Erdal, Grosicki (Dk. 62 Sercan Yıldırım - Dk. 76 Hayrettin Yerlikaya), Adem Koçak (Dk. 46 Hakan Arslan), Kadir Bekmezci, Chahechouhe , Erman Kılıç, Eneramo
Goller: Dk. 12 ve 90 Eneramo (Sivasspor), Dk. 55 Webo (Fenerbahçe)
Sarı kartlar: Dk. 21 Chahechouhe, Dk. 65 Erman Kılıç, Dk. 66 Eneramo (Sivasspor), Dk. 90 Semih Şentürk (Fenerbahçe)