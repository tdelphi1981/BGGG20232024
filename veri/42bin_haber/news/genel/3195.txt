İsrail'in orada işi ne!
Milli Kütüphane'ye yapılan yolsuzluk operasyonu öncesinde CHP'li vekil 4 bakanı soru önergesi yağmuruna tutmuş. Sorular arasında alt yapı sisteminin İsrailli bir firmaya verilmesi de var
 SONER ARIKANOĞLU / ANKARA
 Türkiye'nin hafızası Milli Kütüphane'ye yapılan yolsuzluk baskınında ilginç ayrıntılar... CHP'nin, on binlerce eski eserin de bulunduğu Milli Kütüphane'deki yolsuzluğun kokusunu aylar önce aldığı ortaya çıktı. İstanbul Milletvekili Mahmut Tanal, yolsuzluk iddialarıyla ilgili hükümeti adeta soru önergesi yağmuruna tutmuş.  
 TANAL son üç ayda iddialarla ilgili 57 yazılı soru önergesinde Kültür Bakanı Ertuğrul Günay, Maliye Bakanı Mehmet Şimşek, Dışişleri Bakanı Ahmet Davutoğlu ile Çalışma Bakanı Faruk Çelik'e yüzlerce soru yöneltti.  Ancak yasal süre dolduğu halde hiçbirine yanıt alamadı. Tanal'ın o sorularından bazıları şöyle:
 SADECE İSİM DEĞİŞİYOR
 - Milli Kütüphane'de önceki dönem NÖ adlı bir firmanın aldığı temizlik ihalesini A... - E... firması kazanmış.  İş daha önceki dönem ise Ç... firmasına verilmiş.  Ancak bütün bu firmaların sahipleri ve çalışanları aynı. Sadece firma adı değişiyor. Şirketin ihaleye girebilmek için isim değiştirdiği doğru mu?
 - KÜTÜPHANE'nin stor perdeleri, okur koltukları ve yemekhane takımları neden sık sık değiştiriliyor? Girişe yaptırılan kamelyanın fiyatı çok fahiş değil mi?
 - ARŞİVDE bulunan ve 1989'da Londra'daki Sotheby's müzayedesinde alınarak kütüphaneye giren Türk tarihiyle ilgili bazı yabancı kitapların Sayıştay denetçilerine neden bildirilmediği; envanter kayıtlarının neden yapılmadığı bilinmemektedir. Nedeni kitapları daha sonra tekrar Kütüphane'ye satmak mıdır?
 - BİNLERCE materyal ile kütüphaneye gelen belge ve bilginin kaydedildiği altyapı programı, bir İsrail firmasına yaptırılmıştır. Firmaya çok yüksek bir program bedelinin yanı sıra aylık olarak da fahiş bir bakım ücreti ödenmektedir. Türkiye'de benzer bir programı üretebilecek firma yok mudur?
 - ESKİ eserlerin restorasyonu için kurulan laboratuvara bir Körfez ülkesinin vatandaşı olan Cuma el-Macit tarafından çeşitli cihazlar bağlanmıştır. Bu şahıs kimdir? Ülkemize zararı var mıdır?
 Hala yanıt bekliyorum
 Konuyla ilgili Akşam'ın sorularını yanıtlayan CHP'li Mahmut Tanal, 'İlgili bakanlar bana hala yanıt vermedi. Ben sorularımın cevabını bekliyorum. Eğer Milli Kütüphane'de böyle bir yolsuzluk varsa illa bir milletvekilinin soru önergesi vermesi mi gerekiyor? Burası bakanın denetiminde olan bir yer. Kim bilir diğer kurumlarda neler var' dedi.
 14 sanık adliyede
 İHALELERDE yolsuzluk yapıldığı ihbarını alan Ankara Polisi, mayıs ayında operasyon başlattı. Teknik ve fiziki takipte, malzeme alımı, onarım, temizlik ve yemek ihalelerinin yanı sıra arşivdeki Osmanlıca eserlerin dijital ortama aktarılması, gazetelerin dijital görüntülerinin Süreli Yayınlar Bilgi Sistemi'ne alınması ve kitap ciltleme gibi ihalelerde yolsuzluk saptandı. Salı günü harekete geçen polis, Kütüphane Başkanı Tuncel Acar'ın da aralarında bulunduğu toplam 19 kişiyi gözaltına aldı. 
 Zanlılardan beşi savcılık sorgusunun ardından serbest kalırken 14 kişi tutuklama talebiyle mahkemeye sevk edildi.