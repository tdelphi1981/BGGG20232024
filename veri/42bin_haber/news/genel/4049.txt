Vali Mutlu: Çatı yandı, 1 alt katta hasar var
GALATASARAY Üniversitesi’ndeki yangının ardından İstanbul Valisi Hüseyin Avni Mutlu açıklamalarda bulundu.   Vali Mutlu özetle şunları söyledi: “Kısa süre önce de Milli Eğitim binamızda yangın yaşandı. Tarihi binaların korunmasıyla ilgili ciddi şekilde oturup düşünmemiz lazım. Bu mirasa iyi sahip çıkabilmek için riskleri minimuma indirmemiz gerekiyor. Bu tür binaları kullanırken, onarımlarını yaparken herkesin çok dikkatli olması lazım. Bütün emniyet tedbirlerinin çok iyi alınması lazım. Bir kıvılcım bu tarihi mirası yok ediyor.  PROJELERİ ELİMİZDE Bu şehrin tarihi dokusu en büyük zenginliğimiz. Şu elbette bir gerçek. Bu binaların restorasyon projeleri, röleveleri elimizde. Bu binalarda yeniden aslına uygun restorasyon çalışmaları yürütmek elimizde. Çok üzüntülüyüz. İtfaiyemiz süratle müdahalesini yaptı. Kıyı emniyetini anında müdahale için yönlendirdik. Bu yangında da çatı tamamen yandı. Çatının 1 altındaki katta yer yer hasarlar var. Bina kısmi olarak yandı. Bir kısmının bile olsa kurtarılmış olması sevindirici. Süratle restorasyon çalışmaları başlayacak. ‘ELEKTRİK KONTAĞI’ Büyük ihtimalle bir elektrik kontağı, bilgisayar tesisatı kaynaklı olduğu belirtiliyor. Ama çok bağlayıcı bir şey söylemek istemiyorum. İncelemelerden sonra netleşecek. HELİKOPTER KONUSU Vali Mutlu, mevcut yangın söndürme helikopterlerinde gece görüş imkanı olmadığını söyledi, bu nedenle havadan müdahale edilemediğini kaydetti: "Elimizde ne varsa onu kullandık”. İTFAİYE İDDİASINA YALANLAMA Vali Mutlu’ya, ‘itfaiyenin gelip müdahale etmeden gittiği’ iddiası da soruldu. Vali Mutlu bu iddiaları kesin bir dille yalanladı. İLBER HOCA’NIN ARŞİVİ Tarihçi Prof. İlber Ortaylı arşivde bulunan kitaplara dikkat çekmiş ve kendisinin bağışladığı 6 bin kitabın olduğunu belirtmişti. Ortaylı, bu kitaplardan bazılarının bulunamayacak nitelikte olduğunu kaydetmişti. Vali Mutlu’nun açıklamasına göre binanın 2. katında ciddi bir hasar yok. Kesinleşmemekle birlikte kitapların kurtulmuş olabileceği belirtiliyor.  TARİH YANDI, EVİMİZ YANDI Galatasaray Üniversitesi’nin 1.5 asırlık binasındaki yangın Türkiye’yi yasa boğdu. Galatasaray Üniversitesi öğrencileri söndürme çalışmalarını gözyaşları içinde izledi. Öğrenciler, "Yangın alarmı çaldı. En başta pek umursamadık. Daha sonra büyüdü. Bizi dışarıya çıkardılar" dedi. Çalışmaları korku dolu bakışlarla izleyen öğrenciler,  "Yangın alarmı çaldığında biz dersteydik. Küçük çaplı bir yangındı. Rüzgarın etkisiyle yangın büyüyünce bizi dışarıya çıkardılar. Burası bizim evimizdi. Bir tarih yandı" diye konuştu.  
  