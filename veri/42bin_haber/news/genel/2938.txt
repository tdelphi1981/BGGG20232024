Siyahi insanların bembeyaz sahilleri Zanzibar
Bembeyaz kumsalları, turkuaz rengi denizi ve adayı süsleyen kokonat ağaçlarıyla dillere destan Zanzibar'ı Gezimanya.com'dan Tuğçe Yılmaz yazdı.
 Tanganyika'yla 1964'te birleşen Zanzibar, o tarihten bu yana iç işlerinde serbest ama dış işlerinde Tanzanya'ya bağlı bir toprak parçası haline gelmiş. Zanzibar, tarih boyunca birçok medeniyetin ilgisini çekmiş. Mısırlılar, Fenikeliler, Yunanlılar, İranlılar, Araplar bu topraklarda iz bırakanlardan sadece bir kısmı. Özellikle İranlılar ve Araplar 15. yüzyılın sonuna kadar Zanzibar'ı Afrika'nın sayılı ticaret merkezlerinden biri haline getirmiş; bu bölgeden fildişi, altın ve köle ihraç etmişler.
 'Dünyanın baharat üreticisi' denilince ilk akla gelen yer olan Zanzibar'ın adı Farsça Zengibar sözcüğünden geliyor. Anlamıysa 'siyah insanların sahili'...
 Tanzanya'nın 30 kilometre doğusunda yer alan bu cennet adanın başkenti Stone Town. UNESCO Dünya Mirası listesine alınan kent, günümüze kadar neredeyse hiç değişmeden gelmiş. Labirenti andıran ve birbirine açılan dar sokaklar, boyaları dökülmüş ve birbirine yaslanmış taş evlerle süslü Stone Town sokaklarında Arap kültürünün etkisi yoğun olarak hissediliyor. Kente adını veren taştan evlerin vazgeçilmeziyse ahşap oyma kapılar.
 Sokaklarda dolaşırken kapıların önlerine atılmış tahta taburelerde oturup birbiriyle sohbetteki esnaf,  baş örtülü ve peçeli kadınlar dikkat çekiyor. Ancak halk fotoğraf çektirmekten hoşlanmıyor.
 
 KÖLE PAZARI
 Kentteki en etkileyici yer şühhesiz ki, dönemin en büyük Arap köle ticareti merkezi olan eski köle pazarı. Burada ibret olsun diye müzeye çevrilmiş olan iki zindan bulunuyor. Her biri maksimum 8-10 metrekare ve yüksekliği 1,5 metre civarında olan zindanlarda 30'ar 40'ar kişi tutuluyormuş. Bu kişiler 3 gün aç, susuz bırakılıyor ve üçüncü gün sonunda hayatta kalanlar dayanıklılık testini geçmiş kabul edilip ABD'ye ve Avrupa'ya satılıyormuş. 
 Müzenin yanıbaşında Zanzibar'ın ilk ve en büyük kilisesi yer alıyor. Eskiden köle pazarı olan yerde köleliği yasaklayan İngilizler tarafından yaptırılmış. 1873'te İngilizler, Umman Sultanı Barghash'e köle ticaretine son noktayı koydurtan antlaşmayı zorla imzalatmış ve böylelikle köle ticareti son bulmuş.
 Yüzde 100'e yakını Müslüman olan bölgede kiliseler ağırlıkta. Bunda da sömürge döneminin büyük etkisi var. Zanzibar'da 1925'te inşa edilen cami, günümüzde Barış Hatırası Müzesi olarak hizmet veriyor.
 Sahile paralel uzanan Arap Kalesi, Araplar tarafından 18. yüzyılda Portekiz saldırılarına karşı inşa edilmiş. Günümüzde Tanzanya geleneksel müziği olan Taarab konserlerini dinlemek için ideal bir ortam.  Sahildeki en etkileyici yapı 'Beyt-ül Acaip' yani Acayip Ev. 
 1883 senesinde Umman sultanının kendisine yaptırdığı bu evin adını halk koymuş. Çünkü adada ilk kez elektrik ve asansör bu evde kullanılmış. Günümüzde Umman sultanlarının kullandığı çeşitli eşyaların sergilendiği bir müze.
 Acayip Ev'in sahile bakan kısmını akşam saatlerinde kurulan sokak tezgahları süslüyor. Foradhani Gardens diye bilinen meydanda kurulan tezgahlarda uygun fiyatlarıyla Tanzanya mutfağına has yiyecekleri tatmak mümkün. 
 Freddie Mercury
 Queen grubunun solisti Freddie Mercury ya da gerçek adıyla Faruk Bulsara, Zanzibar doğumlu. Freddie Mercury'nin eviyse Zanzibar'ın en fazla ziyaret edilen yerlerinden. Günümüzde evin alt katı genişçe bir hediyelik eşya dükkanı olmuş. 
 Chango Adası'nın içinde büyük bir hapishane olduğundan aynı zamanda Prison Island da deniyor. Yani Hapisane Adası... Ancak inşa edildikten sonra hiç kullanılmamış. Buraya cüzzamlı hastalar getirilip yerleştirilmiş. 
 Baharat adasında baharat bahçelerini ziyaret etmemek olmaz. Zanzibar'da ilk baharat üretimi 1818'de Umman Sultanı'nın zencefil üretilmesi emrini vermesiyle başlamış. Yüzyılın ortalarına gelindiğinde Zanzibar dünyanın en büyük baharat üreticisi haline gelmiş. Bu nedenle 19. yüzyıl sonlarında ada, Baharat Adası olarak anılır olmuş. Zanzibar'dan alınabilecek en meşhur hediyelikse baharat kokulu sabunlar.
 Adanın kuzeyindeki Nungwi Beach medcezire en net şahit olacağınız noktalardan biri. Bir sihirbazlık oyunu gibi deniz bir görünüyor, bir kayboluyor. Nungwi ve Kendwa kumsalları uçsuz bucaksız... Sahile bakan hamaklar huzur ve dinginlik arayanlar için birebir.
 Biraz adrenalin diyenler ise parasailing yaparak Zanzibar'ı gökyüzünden izleyebilirler. Yemyeşil ağaçlarla kaplı adayı çevreleyen turkuaz deniz muhteşem görünüyor.
 Nungwi bölgesinde iki doğal akvaryum bulunuyor. Bunlardan biri daha geniş ve içinde bulunan su kaplumbağalarını kenardan besleyebiliyorsunuz. Bir diğeriyse daha küçük, ama burada su kaplumbağalarıyla birlikte yüzebiliyorsunuz. Kayaların arasındaki bu doğal havuzda kaplumbağalarla yüzmek ve yüzerken onları beslemek ilginç bir deneyim.
 Zanzibar'da akşam üstü saatlerde odada olmamak gerek. Çünkü burada güneş okyanusta batıyor ve çok hoş manzaralar sunuyor. Güneş batarken gökyüzüne çizdiği sanat eserlerini görmeden dönmemelisiniz.
  