Ülke ülke vatandaşlık rehberi
Yaşanan ekonomik kriz sonrası, Avrupa Birliği vatandaşı olmanın önü açıldı. İspanya ve Yunanistan, geçtiğimiz haftalarda gayrimenkul satın alma karşılığında oturma izni vereceğini açıkladı. Macaristan'ın önerisi de tam, 'denize düşen yılana sarılır' hikayesi. Batmak üzere olan Macar ekonomisini kurtarmak için '250 bin Euro yatırım yapan işadamları vatandaşlık alabilsin' diyen yasa tasarısı parlamentoda. Bu haberlerden yola çıktık; ülke ülke vatandaşlık şartlarını araştırdık...
 NEVRA GÖMDENİZ
 nevragomdeniz@me.com
 ABD - Yeşil Kart, evlilik, askerlik
 ABD vatandaşı olmanın birkaç yolu var. Bunlardan ilki 'Greencard' (Yeşil Kart). Çekilişle veya çalışma izni gibi yollarla elde edilen Greencard'ınızla ABD'de 5 yıl yaşadıktan sonra vatandaşlığa başvurabilirsiniz. Ancak bunun da belirli şartları var. ABD'de yaşadığınız bu 5 yılın  30 ayını ABD'de geçirmiş, İngilizce öğrenmiş ve 18 yaşın üzerinde olmalısınız. Vatandaşlığa başvurduktan sonra, işlem sonuçlanana kadar ülkeyi terk edemezsiniz. 
 İkinci yol ise, bir ABD vatandaşıyla evlenmek. Ancak evliliğin hemen ertesinde vatandaş olamıyorsunuz. İlk önce oturma izni alıyorsunuz ve o oturma izniyle en az 3 yıl ABD'de yaşıyorsunuz. Bu 3 yılın en az 18 ayını ülke sınırları içinde geçirmeniz gerekiyor. Bu süre zarfında da aynı kişiyle evli kalıyorsunuz. Yaşınızın 18'den büyük olması gerekiyor. Vatandaşlığa başvurduğunuz eyalette en az 3 aydır ikamet ediyor olmalısınız. 
 Üçüncü bir yol ise orduya katılmak. Amerikan Ordusu'nda en az 1 yıl görev yapmış, 18 yaşından büyük, en az 5 yıl ABD'de yaşamış ve bu 5 yılın 30 ayını ülke sınırları içinde geçirmiş, İngilizce bilen, Amerikan Anayasası ve tarihi hakkında bilgi sahibi askerler vatandaşlığa başvurabiliyor.
 Eğer doğumunuz sırasında anne veya babanız Amerikan vatandaşıysa, bu sizi, nerede doğmuş olursanız olun otomatik olarak Amerikan vatandaşı yapıyor. Eğer ABD sınırları içinde doğmuşsanız da ABD vatandaşı olma hakkı elde ediyorsunuz. Hatta anne yasadışı bir yolla ülkeye girmiş olsa bile...
 Eğer ABD'de kırsal bir bölgeye 500 bin dolarlık (yaklaşık 890 bin TL) bir iş yatırımı yapar ve en az 10 kişiye istihdam sağlarsanız Greencard'a başvurabilirsiniz. Bu miktar şehirler için 1 milyon dolara (yaklaşık 1 milyon 780 bin TL) çıkıyor. Ayrıca bu yatırımın pasif bir yatırım olmaması, yatırımcının işiyle yakından ilgilenmesi bekleniyor. ABD, çifte vatandaşlığa müsaade ediyor.
 KANADA
 Vatandaşlık sınavı var
 Kanada vatandaşı olmanın ilk şartı 18 yaşını doldurmuş olmak. Vatandaşlığa başvurabilmek için resmi oturma izniyle 3 yıl Kanada'da yaşamış olmanız gerek. Bir başka şart ise İngilizce veya Fransızca bilmek. Eğer 18 ile 54 yaşları arasındaysanız bu iki dilden birini akıcı bir şekilde konuşmanız gerekiyor. Ülkenin tarihi, devlet politikaları ve kanunları hakkında da bilgi sahibi olmalısınız. Eğer 55 yaşın altındaysanız, bu bilgileri kapsayan Vatandaşlık Sınavı'ndan geçmeniz gerekiyor. Eğer yeterli iş deneyiminiz ve 1 milyon 600 bin Kanada Doları (yaklaşık 2 milyon 900 bin TL) servetiniz varsa, ülkede 800 bin Kanada Doları (yaklaşık 1 milyon 450 bin TL) değerinde yatırımla vatandaşlığa başvurabilirsiniz. Kanada, çifte vatandaşlığa müsaade ediyor.
 İNGİLTERE - 200 bin Sterlin'iniz varsa
 18 yaşın üzerindeyseniz ve en az 5 yıl İngiltere'de yaşadıysanız vatandaşlığa başvurabilirsiniz. Bir başka yol ise, bir İngiliz vatandaşıyla en az 3 yıl evli kalmış olmak. Eğer 1 Ocak 1983 tarihinden önce İngiltere'de doğduysanız, vatandaşlık hakkı elde edebiliyorsunuz. Bu tarihten sonra İngiltere'de doğanlar için, anne veya babanın İngiliz vatandaşı veya yasal olarak İngiltere'de ikamet etmiş olması şartı aranıyor. Eğer İngiltere'de en az 1 milyon sterlinlik (yaklaşık 2 milyon 875 bin TL) bir iş yatırımı yaparsanız, yaş veya dil bilgisi gibi ayrıntılar gözetmeksizin oturma iznine başvurabilirsiniz. İngiltere'de 5 yıl bu oturma izniyle yaşarsanız da, vatandaşlığa başvurma hakkı elde ediyorsunuz. Sizden bir yıl sonra da eşiniz ve çocuklarınız başvurabiliyor. Bunun dışında, 200 bin sterlinlik (yaklaşık 575 bin TL) bir iş yatırımıyla da oturma iznine başvurabilirsiniz. Ancak bu durumda İngilizce bilmeniz ve İngiltere'de yaşadığınız süre boyunca geçiminizi sağlayacak kaynaklar göstermeniz gerekiyor. Bu tür çalışma vizesini elde ettikten 5 yıl sonra da vatandaşlığa başvurabiliyorsunuz. İngiltere, çifte vatandaşlığa müsaade ediyor.
 ALMANYA 
 Evlilik tek çözüm
 Eğer 16 yaşınızı doldurmuşsanız, yeterli seviyede Almanca biliyorsanız, Almanya'da en az 8 yıl oturma izniyle, yasal olarak yaşamışsanız ve sabıkanız yoksa Alman vatandaşlığına başvurabilirsiniz. 23 yaşın üstünde, kendinizin ve yükümlü olduğunuz kişilerin geçimini kendi gelirinizle karşılayabiliyor olmanız gerek. Doğumunuz sırasında anne veya babanız Alman vatandaşı ise, otomatik olarak vatandaşlık hakkı elde ediyorsunuz. Bir Alman vatandaşıyla 3 yıl evli kalıp, o süre içinde de Almanya'da yaşarsanız vatandaşlığa başvurabilirsiniz. 5 yıl Almanya'da yasal olarak yaşar ve 2 yıl da bir Almanla evli kalırsanız vatandaşlık hakkı elde edersiniz. Almanya, yalnızca belirli şartlar altında çifte vatandaşlığa müsaade ediyor.
 AVUSTURYA  
 Bilimsel projelere 3 milyon Euro bağışla
 En az 10 yıl süreyle yasal olarak Avusturya'da yaşayan ve Almanca bilen herkes vatandaşlık için başvuruda bulunabilir. Eğer bir Avusturya vatandaşıyla en az 5 yıl evli kalır ve en az 6 yıl Avusturya'da yaşarsanız da vatandaşlığa başvurabilirsiniz. Avusturya'da herhangi bir yardım kuruluşu veya örneğin bilimsel bir projeye en az 3 milyon Euro (yaklaşık 6 milyon 990 bin TL) bağışta bulunursanız, vatandaşlık için başvuru hakkı elde edebilirsiniz. Ülkede en az 10 milyon Euro'luk (yaklaşık 23 milyon 300 bin TL) bir iş yatırımıyla da vatandaşlığa başvurabilirsiniz. Avusturya, yalnızca belirli şartlar altında çifte vatandaşlığa müsaade ediyor.
 İSPANYA - 160 bin Euro'ya ev al, oturma iznini kap
 İspanya'da en az 10 yıl süreyle yasal olarak yaşayan kişiler vatandaşlık için başvuruda bulunabiliyor. Bu süre mülteciler için 5'e, Ibero-America, Andorra, Filipinler, Ekvator Ginesi ve Portekiz vatandaşları için 2'ye ve bir İspanyol vatandaşıyla evli kişiler için 1'e indirilmiş durumda. Ayrıca ülkeyi sarsan ekonomik kriz sonrası, en az 160 bin Euro değerinde ev alan Avrupa Birliği dışı ülke vatandaşları İspanya'da oturma izni alabiliyor.
 İTALYA
 Dedeniz ya da nineniz İtalyan olabilir mi?
 İtalya'da en az 10 yıl yasal olarak yaşayanlar vatandaşlık için başvuruda bulunabiliyor. Bu süre bir İtalyan tarafından evlat edinilen kişiler için 7'ye, mülteciler için 5'e, Avrupa Birliği vatandaşları için 4'e, büyükanne ve büyükbabaları İtalyan olan kişiler içinse 3'e düşüyor. Bu şartlar altında vatandaşlığa başvurabilmeniz için sicilinizin temiz; kendinizi, ailenizi geçindirecek bir işiniz ve birikiminiz olması gerekiyor. Eğer İtalya'da, bir İtalyan'la en az 2 yıl evli kalırsanız, İtalya dışında da bir İtalyan'la en az 3 yıl evli kalırsanız vatandaşlık hakkı kazanıyorsunuz. İtalya, çifte vatandaşlığa müsaade ediyor.
 İSVİÇRE - 12 yıl şart
 İsviçre vatandaşlığına başvurabilmek için, ülkede en az 12 yıl yasal olarak yaşamak gerekiyor. Adayların İsviçre kültürü ve geleneklerine de aşina olması şart. İsviçre'de doğum yapmak, çocuğunuza otomatik vatandaşlık hakkı vermiyor. Eğer evli anne veya babadan en az biri İsviçre vatandaşıysa çocuk vatandaş olabiliyor. Evli olmayan İsviçreli annenin de çocuğu otomatik olarak vatandaş oluyor. Ancak İsviçre vatandaşı ve evli olmayan babanın, çocuğun kendinin olduğunu beyan etmesi gerekiyor. Eğer bir İsviçre vatandaşıyla 3 yıl evli kalır ve 5 yıl da ülkede yasal olarak ikamet ederseniz vatandaşlığa başvurabilirsiniz.
 AVUSTRALYA 
 Yatırımla olmaz!
 Avustralya'da çeşitli göçmenlik vizeleriyle en az 4 yıl yaşayan kişiler, vatandaşlığa başvurabilir. Avustralya, doğum yoluyla vatandaşlık elde edebileceğiniz ülkelerden. Ancak bazı şartlar var. Buna göre, anne ya da babadan birinin doğum sırasında Avustralya'da oturma iznine sahip olması veya Avustralya vatandaşı olması durumunda, Avustralya sınırları içinde doğan çocuklar vatandaşlık hakkı elde ediyor. Avustralya vatandaşı olan bir kişinin çocuğu ülke dışında bile doğsa otomatik olarak vatandaş oluyor. Ancak Avustralya vatandaşı olan ebeveyn de ailesinden dolayı vatandaşlık hakkı elde ettiyse, ebeveynin en az 2 yıl süreyle Avustralya'da yaşamış olması gerekiyor. Avustralya'nın belirli bir 'yatırım yoluyla vatandaşlık' programı yok. Avustralya, çifte vatandaşlığa müsaade ediyor.
 RUSYA 
 5 yıl yaşamak yeter
 Rusya vatandaşlığına başvurabilmek için, 18 yaşını doldurmuş olmak ve en az 5 yıl süreyle ülkede yasal olarak ikamet etmiş olmak gerekiyor. Rusya'da doğan kişiler, eğer anne veya babadan biri Rus vatandaşı ise, otomatik olarak vatandaşlık hakkı elde ediyor.
 SİNGAPUR 
 3,5 milyon doların varsa...
 En az 2 yıl süreyle Singapur'da yasal olarak yaşayan kişiler vatandaşlığa başvurabiliyor. Ancak 16 yaşını dolduran tüm erkek Singapur vatandaşlarının askere gitmesi gerekiyor. Singapur, çifte vatandaşlık da kabul etmiyor. Yatırım yoluyla Singapur vatandaşı olmak için ise, ülkede 3 milyon 500 bin dolarlık (yaklaşık 6 milyon 230 bin TL) bir yatırım yapmanız ve en az 14 milyon 120 bin dolarlık (yaklaşık 25 milyon 285 bin TL) servetinizin olması gerekiyor.
 YUNANİSTAN
 Etnik kökeni kanıtlarsan şart yok
 7 yıl yasal olarak Yunanistan'da yaşayan kişiler vatandaşlığa başvurabiliyor. Ayrıca etnik kökeninin Yunan olduğunu kanıtlayan herkes Yunan vatandaşı olabiliyor. Yaşanan ekonomik krizden dolayı Yunanistan'da 300 bin Euro'nun üzerinde gayrimenkul satın alan yabancılara da 5 yıllık oturma izni veriliyor. Yunanistan, çifte vatandaşlığa müsaade ediyor.
 JAPONYA
 Sicile dikkat
 Japon vatandaşlığına başvurabilmek için, ülkede en az 5 yıl yasal olarak yaşamanız; kendi geçiminizi sağlayacak bir işiniz ve birikiminiz olması gerek. Japon vatandaşlığı elde etmenin en zor şartı ise iyi derecede Japonca bilmek. Ayrıca sicilinizin de temiz olması gerek. Japonya, yalnızca belirli şartlar altında çifte vatandaşlığa müsaade ediyor.
 UKRAYNA
 Anayasayı da öğren
 Ukrayna'da yasal olarak 5 yıl süreyle yaşayan, Ukraynaca konuşabilen ve Ukrayna Anayasası hakkında bilgi sahibi olan kişiler vatandaşlık için başvuruda bulunabiliyor.
 BELÇİKA
 3 yıl yaşamak yeterli
 Belçika vatandaşı olmak diğer Avrupa Birliği ülkelerine göre biraz daha kolay. Çünkü vatandaşlık hakkı için, Belçika'da sadece 3 yıl yasal olarak ikamet etmiş olmak yeterli. Belçika'nın Avusturya gibi bir 'yatırım yoluyla vatandaşlık' programı olmasa da, ülkeye belirli bir miktarda yatırım yapan iş sahipleri vatandaşlık hakkı kazanabiliyor. Belçika, çifte vatandaşlığa müsaade ediyor.
 FRANSA
 Üniversiteyi burada okuduysanız iki sene yeter
 Eğer Fransa'da en az 5 yıl yasal olarak yaşarsanız vatandaşlık hakkı elde edebilirsiniz. Ancak Fransa'da bir üniversitede eğitim gördüyseniz bu süre 2 yıla indiriliyor. Bunun için 18 yaşından büyük ve sabıkasız olmanız gerekiyor. İyi derecede Fransızca bilmeniz de bekleniyor. Bir Fransız'la en az 4 yıl evli kalırsanız da Fransız vatandaşlığına başvurabilirsiniz. Fransa, çifte vatandaşlığa müsaade ediyor.