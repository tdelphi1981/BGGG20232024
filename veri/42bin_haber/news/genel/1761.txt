İstatistikler 'Pendik' diyor, deplasmana promosyonlu uçak biletleriyle gidiliyor!
Fenerbahçe ve Pendikspor, daha önce iki kez karşılaştı. İki maçı da Pendik kazandı. Yani istatistikler(!) Pendik diyor. 4 milyon lira bütçeli kulübün hiç borcu yok. Futbolcular, deplasmana 2 ay öncesinden alınan 'indirimli biletlerle' gidiyor
 Esin GEDİK / İSTANBUL
 Türkiye'de futbolla hiç ilgilenmeyen birine bile 'Pendikspor' dediğinizde akla ilk 1999 yılındaki Fenerbahçe maçı geliyor. Fenerbahçe, o yıl Pendik'le eşleşmişti, herkes tura 'kesin' gözüyle bakarken Pendik, Fenerbahçe'yi 2-1 yenerek yarış dışı bırakmıştı. 28 Kasım Çarşamba, her iki takım kupa elemesinde 13 yıl aradan sonra karşı karşıya gelecekler. Pendikspor Başkanı Sami Bayram, yardımcıları Süleyman Yılmaz ve Yılmaz Yıldız, tesislerin kapısını AKŞAM'a açtı.
 BÜTÇE 4 MİLYON LİRA
 PENDİKSPOR'UN toplam yıllık bütçesi 4 milyon TL. Bu paranın 1 milyon 800 bin TL'sini 110 futbolcunun giderleri oluşturuyor; geri kalan ise idari ve yönetim giderleri. Başkan Bayram'ın anlattıklarına göre Pendik, borçlanmamak için çok titiz davranıyor. Kulübün mali işlerden sorumlu yönetim kurulu üyesi Yılmaz Yıldız, 'Uzaklığı 500 kilometre olan yerlere otobüsümüzle gidiyoruz. Uzak yerlere ise uçakla. Maç tarihi belli olduğunda 2 ay önceden indirimli bilet alıyoruz. Havayolu şirketleri de yardımcı oluyor, uçuştan 2 gün önce liste gönderiyoruz. Böylece deplasman giderlerini aza indiriyoruz, kalacağımız otellerle de pazarlıklar yapıyoruz' diyor.
 İNTİKAM DEMEYİN
 YÖNETİM, Fenerbahçe maçının bu kadar gündemde olmasından rahatsız. Başkan Sami Bayram, 'Tarihimiz boyunca iki kez Fenerbahçe'yle karşılaştık ve ikisinde de yendik. Ama haddimizi biliyoruz. Türkiye'ye, dünyaya mal olmuş bir takımla, kendimizi hem mali olarak hem de sportif olarak kıyaslamamız doğru değil. 
 13 YILIN intikamı gibi gösteriliyor, yanlış bir yaklaşım. Çıkıp maçımızı oynayacağız, kim kazanırsa da tebrik edeceğiz' diyor.
 YİNE YENMEK İSTERİZ
 BAŞKAN yardımcısı Süleyman Yıldız, Fener maçıyla ilgili şunları söyledi: Futbolcularım mutlaka bu maçı düşünüyor ama bizim için dönüm noktası değil, geçmişte yendik, yine öyle bir sonuç almayı isteriz.'
 Süper Lig'e 10 futbolcu verdi
 PENDİKSPOR'UN bünyesinde top koşturan 110 futbolcu var. A takımın yanı sıra ümitlerin tüm liglerinde oynayan Pendik takımları, son dönemde  çok iyi performans gösteriyor. Altyapıya çok önem verdiklerini söyleyen Başkan Bayram, '10 yılda Süper Lig'e 10'a yakın futbolcu verdik. Hedefimiz, futbolcu yetiştirip satmak. Kendi ayaklarımız üzerinde durabilmemiz için bunu yapmamız gerekiyor. Bizim gibi kulüplerin en önemli geliri altyapıdan futbolcu yetiştirip satmak' diyor.
 Fener'in bütçesi 144 milyon
 19 MAYIS'TA yapılan genel kurulda Fenerbahçe’nin bütçesi 144 milyon 500 TL olarak açıklanmıştı. Fener, 2012-2013 sezonu birinci transfer döneminde dış transferde toplam 84.6 milyon euro taahhüt altına girdi. Chelsea'dan transfer edilen Meireles, maliyetiyle en pahalı yeni transfer oldu. Chelsea'ya 10 milyon euro bonservis bedeli, Portekizli oyuncuya ise 4 yıllık toplam 10 milyon euro garanti ücret ödenecek. Meireles, 10 bin euro da maç başı ücret alacak.
 Twitter'da Fener-Pendik geyikleri
 - PENDİK rehavete kapılmazsa tarih tekerrür edebilir :)
 - GEÇMİŞTEKİ maçtan bu yana çok şey değişti. Değişmeyen şey; Semih hala yedek.
 - FENERBAHÇE Türkiye Kupası'nda yolun sonuna geldi.
 - PENDİK eski gücünde değil:)
 - PENDİKSPOR'A ezeli rakibi karşısında başarılar dileriz.
 - TÜRKİYE Kupası'nda Fenerbahçe Pendikspor'la eşlemiş.. yıllar sonra yeniden El Clásico izleyebileceğimiz içün şanslıyız.