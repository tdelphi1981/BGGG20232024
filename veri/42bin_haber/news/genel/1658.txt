Afrika'nın kapısı Türkiye
Türkiye'nin son bir yıllık süre içerisinde "hem ticaret alanındaki anlaşmaların netliği hem lojistik ve ulaştırma alanlarındaki ticaretin geliştirilmesi hem de üretim faaliyetlerinin çeşitliliği açısından" Kuzey Afrika ülkelerinin ayrıcalıklı muhatabı olarak yerini aldığı belirtildi.
 İtalyan Il Sole 24 Ore gazetesinin aylık ekonomi ekinde yer alan haberde, bu başarının serbest bölgeler uygulamasına dayandığına dikkat çekildi: "Ülke içerisinde bazı özel kolaylıklar ve ayrıcalıklara sahip Türkiye'deki serbest sanayi bölgeleri (vergi muafiyeti uygulanan alanlar), 2011 ocak-temmuz dönemine kıyasla 2012'nin aynı dönemindeki iş hacmini yüzde 9,1 oranında artırdılar. Piyasa değeri, 12,3 milyar dolardan 13,5 milyara fırladı."
 Habere göre; Akdeniz havzasının ağırlık merkezi durumundaki Türk ekonomi sistemini kalkındıran bu yeni sistemdeki lokomotif rolünü, Ege Bölgesinin serbest sanayi bölgeleri (bir önceki yılın aynı döneminde kaydedilen 2,4 milyar dolardan 3,2 milyar dolara yükseldi) üstlendi. Mersin bölgesi, anılan dönemde iş hacminde yüzde 57'lik bir artış kaydederek ikinci sıraya yerleşti. Bununla birlikte bir önceki yıla kıyasla en büyük artışı kaydeden alan, iş hacminde yüzde 131'lik artış gören Kocaeli oldu.
 ANKARA, ROMA'DAN ROL ÇALDI
 "Ankara, teorik olarak öncelikle İtalya'nın kapasitesinde olabilecek fırsatları değerlendirmedeki esnekliğini bir kez daha gözler önüne serdi." yorumuna yer verilen haberde, "Türkiye, son yıllar zarfında dış politikasını derinlemesine değiştirerek Avrupa Birliği ile Kuzey Afrika'dan Orta Doğu'ya varıncaya kadar Arap ülkeleri arasında doğal bir bağlantı fonksiyonu elde etti." denildi.
 CİHAN
  