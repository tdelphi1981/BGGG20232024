AK Parti'de 'iki numara' denetimi
'Partili Cumhurbaşkanlığı' öneren AK Parti, yasa teklifleri konusunda da yeni stratejiyi devreye sokuyor. Artık kanun tekliflerinin tümü Mehmet Ali Şahin'in başında bulunduğu ekibin onayından geçecek
  
 HAKKI KURBAN
 AK Parti'den yasama çalışmaları için yeni taktik... Türkiye'nin yönetim yapısıyla ilgili radikal değişiklikler öneren AK Parti, artık milletvekilleri ve parti grubunun hazırladığı tüm kanun tekliflerini, Genel Merkez denetiminden geçirecek. Başbakan Recep Tayyip Erdoğan, tüm teklif metinlerinin AK Parti'nin iki numaralı koltuğu olan Siyasi ve Hukuk İşleri Başkanı Mehmet Ali Şahin'in onayından geçmesini istedi. 
 BAŞBAKAN'ın talimatına göre, milletvekilleri veya grup yönetimince hazırlanan kanun teklifleri önce Meclisteki ekibin kontrolünden geçecek. Ardından da Siyasi ve Hukuk İşleri Başkanlığı'na sunulacak. Düzenlemeler, daha önce Meclis Başkanlığı, Başbakan Yardımcılığı ve Adalet Bakanlığı da yapan AK Parti Genel Başkan Yardımcısı Mehmet Ali Şahin ve ekibi tarafından incelenecek. 
 İNCELEMEDE, 'tekliflerin mükerrer olmaması', 'Anayasa ve diğer yasalara uygunluk' gibi kriterlere bakılacak. Düzenleme son şeklini aldıktan sonra tekrar Grup yönetimine gönderilecek ve uygun bulunanlar Meclis Başkanlığı'na sunulacak.
 Bakan yardımcıları da aktif
 MKYK üyesi olduktan sonra Başbakan Erdoğan tarafından partinin iki numaralı koltuğunda görevlendirilen Şahin, etkisini de hissettirmeye başladı. Şahin, milletvekilleri ve bakan yardımcılarıyla her hafta AK Parti Genel Merkezi'nde toplantı yapmaya başladı. 20'şer milletvekili ve 21 bakan yardımcısının katıldığı toplantılarda parti-hükümet-Meclis üçgenindeki diyaloğun ilerletilmesi ve bakan yardımcıları ile milletvekillerinin uyumlu çalışmasının hedeflendiği bildirildi.