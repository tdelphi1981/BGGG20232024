"Yarın neyle karşılaşacağımızı bilmiyoruz"
Fenerbahçe Teknik Direktörü Aykut Kocaman, Bate Borisov karşısında alınacak galibiyetin, rövanş maçında artı olacağını söyledi.Fenerbahçe'nin yarın Beyaz Rusya'nın Bate Borisov takımı ile yapacağı UEFA Avrupa Ligi 2. tur ilk maçı öncesi Grodno Neman Stadyumu'nda kaleci Mert Günok ile birlikte basın toplantısı düzenleyen Aykut Kocaman, rakiplerinin zorlu bir gruptan geldiğini belirterek, şunları söyledi: 

"Avrupa Ligi'nde yarın son 32 takım içinde, son 16'ya kalmak için mücadele edecek olan iki takım karşılaşacak. Öncelikle yarınki maçı, ardından da kendi sahamızda oynayacağımız maçı kazanmak istiyoruz. Zorlu geçeceğini söylemem doğru olacaktır. Rakibimiz için şöyle bir şey söylemek gerek, zorlu bir gruptan geldi. Son derece organize bir takım olduğunu biliyoruz. Disiplinli, futbol adına doğru hamleleri yapmaya çalışan ve en önemlisi de saha organizasyonu kuvvetli bir takım. Bizim için genel kalitemizin dışında avantaj olacak şey ise rakibin uzun bir aradan sonra ilk resmi maçını bizimle oynayacak olmaları. Bu bizim adımıza küçük de olsa bir avantaj olarak gözüküyor. Ama her iki takımı da zorlu bir Avrupa Ligi mücadelesi bekliyor." 

Aykut Kocaman, Sırp oyuncu Milos Krasic ile ilgili kendisine yöneltilen soruya, "Bununla ilgili pek konuşmak istemiyorum. Ama sonuçta 29 kişilik bir kadro var ve maç maç düşünmeye çalışıyoruz. Her maça 18-19 kişi çıkarmaya çalışıyoruz. Başta Krasic olmak üzere her oyuncumuz değerlidir. Genel olarak takımın ihtiyaçları ya da beklentileri merak etmiyoruz da, her şeyi bireysel olarak yorumluyoruz. Benim tek amacım var o da, doğru adamları doğru maçlarda oynatmak" şeklinde cevap verdi. 

Kocaman, yeni transferlerden Pierre Webo'nun performansına ilişkin ise şu şekilde konuştu: 

"Kısa yanıt vermek gerekirse Webo'nun bizi hücum anlamında rahatlattığını söyleyebilirim. Şu anda içimden gelen şeyi söylemek istiyorum. Yarınki maç aklımızda. Bu maçı oynadıktan sonra bu konuyu düşüneceğiz. Ama büyük ihtimalle o maçın kadrosunda olacak." 

Bir gazetecinin "basın toplantısına Merk Günok ile geldiniz. Bu, yarınki maçta kalede Mert'in olacağına işaret mi" sorusuna ise Kocaman, "Yarınki karşılaşmada bir aksilik olmazsa kalede Volkan oynayacak" yanıtını verirken, Caner Erkin ve Moussa Sow'un da bugün gerçekleştirilen antrenmanda yer aldıklarını ve maç kadrosunda olacaklarını belirtti. Takım içerisindeki kadro derinliğinin diğer maçları da düşünerek yapıldığına değinen teknik direktör Aykut Kocaman, "İki gün sonra en az bu maç kadar zorlu, lig için belirleyici bir karşılaşma oynayacağız. Bu nedenle kadro yaparken bunu da hesap ediyoruz dedi. 

Öte yandan Yobo ile ilgili soruya da Aykut Kocaman, "Öncelikle yarınki maçı düşünüyoruz. Yobo ile ilgili olarak da şunu söyleyebilirim. Trabzonspor karşısında oynama ihtimali var" yanıtını verdi. Maçın oynanacağı sahada antrenman yapamamalarıyla ilgili olarak da Kocaman, "Aslında çok küçük de olsa maçın oynanacağı sahada antrenman yapmamak bir dezavantaj oluşturabilir. Yarın nasıl bir zeminle karşılaşacağımızı bilmiyoruz. Bunu maça çıktığımızda göreceğiz. Havanın soğuk olmasını bahane edemeyiz. Saha koşullarının uygun olmadığı söylendiği için sahada çalışma yapamadık" şeklinde konuştu. 

TARAFTARLAR, SARI LACİVERTLİ TAKIMI OTELDE ÇİÇEKLERLE KARŞILADI 

Bu arada Sabiha Gökçen Havalimanı'ndan hareket eden özel uçakla Grodno kentine gelen Fenerbahçe kafilesi, şehirde konaklayacağı Neman Oteli'ne yerleşirken, otel önünde toplanan taraftarlar takımı çiçeklerle karşıladı. Taraftarlar teknik direktör Aykut Kocaman'a, kaleci Volkan Demirel'e ve futbolculardan Dirk Kuyt'a çiçek verdi.