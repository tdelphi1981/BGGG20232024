Aile Akademisi ile şubelerde ev ekonomisi dersi verecek
Türk Ekonomi Bankası (TEB) şubelerini birer okula, çalışanlarını aile danışmanına çevirdi. Ekim ayında başlayan Aile Akademisi ile TEB, ailelere bütçe yönetimi, bilinçli kart ve kredi kullanımı gibi finansal konularda eğitim verecek. Banka çocuklara da oyunlarla bilinçli alışveriş ve tasarrufu öğretecek
 AYFER ARSLAN/ MALATYA
 Türk Ekonomi Bankası (TEB) KOBİ Akademisi'nden sonra Aile Akademisi ile bireylerin finansal okuyazarlığına odaklanarak ev ekonomisine katkıda bulunacak. Bu proje kapsamında TEB şubelerini birer okula dönüştürdüklerini belirten TEB Genel Müdürü Varol Civil, 'Hane halkının ev ekonomisini daha iyi yönetmesini sağlayarak finansal ürünleri bilinçli kullanmasını sağlamak istiyoruz' dedi.
 AİLE Akademisi ve Kayısı ATM’nin açılışı nedeniyle Malatya’da basın mensupları ile bir araya gelen TEB Genel Müdürü Varol Civil ve TEB  Genel Müdür Yardımcısı Gökhan Mendi, bankanın yeni projelerini ve hedeflerini paylaştı. Toplantıda konuşan Civil, 'Finansal ürünler çok kompleks olmaya başladı. Finansal ürünler konularını bireylerin yaşayarak öğrenmesi genellikle tüm taraflara faydadan çok zarar getiriyor. Önemli olan baştan doğru karar vermek' dedi.
 TÜRKİYE'NİN en önemli sorunlarından birisinin cari açık olduğunu belirten Civil, 'Hane halkının borçluluk oranının GSMH’ye oranı yüzde 19. Cari açığın arkasındaki sebeplerden bir tanesi de tasarruf açığı. Ekonomik büyümeye bizim de katkımız olsun, bizim de çorbada tuzumuz bulunsun istiyoruz' diye konuştu.
 540 AİLE DANIŞMANI
 BOĞAZİÇİ Üniversitesi ile işbirliği yaparak banka çalışanlarının eğitimine yönelik Bireysel Satış Akademisi’ni kurduklarını belirten Civil, böylece kendi bünyesinden 540 aile danışmanını yetiştirdiklerini  söyledi. Civil, 'Ekim ayından bugüne kadar 118 şubede eğitim verildi. Hedefimiz yıl sonuna kadar 20 bini aşkın aile bireyine ulaşmak' dedi. Civil, ayrıca çocuklara özel 'Tebjr.com' adlı internet sitesi açtıklarını söyledi.
 ATM kayısıya girdi
 TÜRK Ekonomi Bankası (TEB), Malatya'nın dünyaca ünlü meyvesi kayısıyı ATM'sine taşıyarak, farklı bir çalışmaya imza attı. Heykeltıraş Çağdaş Erçelik tarafından tasarlanan ve şehir merkezindeki konumuyla Malatya halkının buluşma noktası olmaya aday olan TEB Kayısı ATM, TEB Genel Müdürü Varol Civil, TEB Genel Müdür Yardımcısı Gökhan Mendi, Malatya Belediye Başkanı Ahmet Çakır, Malatya Sanayi ve Ticaret Odası Başkanı Hasan Hüseyin Erkoç ve TEB'in reklam yüzü sanatçı Olgun Şimşek'in katıldığı bir törenle Malatyalılara tanıtıldı.
 Moody's 6 ay içinde not artırır
 CİVİL, sektörde kredi büyümesinin Merkez Bankası'nın para politikalarına bağlı olduğunun altını çizerek, 'Bazı bankalar yüzde 18-20 büyüse de ortalama da MB ne derse o kadar olacak. Fonlama onun elinde' dedi. Bu arada Cİvil, Fitch'in not artışının ardından 6 ay içerisinde Moody's'ten de  not artışı beklediğini aktardı.
  