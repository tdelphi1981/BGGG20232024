'Öcalan da Ergenekon davasının gizli tanığı'
CHP Genel Başkan Yardımcısı Tezcan'dan çarpıcı iddia: Ergenekon'un 44 gizli tanığından birisi de Abdullah Öcalan'dır. Görüşme ve açıklama trafiği dikkate alındığında bu kesinleşiyor
 CHP Genel Başkan Yardımcısı Bülent Tezcan, Ergenekon davasının gizli tanık beyanları üzerine kurgulandığını, yıllarca terörü yöneten liderlerin tanıklığında, terörle mücadele edenlerin yargılandığı bir noktaya gelindiğini söyledi. 
 TEZCAN yaptığı yazılı açıklamada, gizli tanıklardan birinin de Şemdin Sakık olduğunu hatırlatarak,'Ergenekon davasının geriye kalan 43 gizli tanığının güvenilirliği, itibarı ve dolayısıyla davanın ciddiyeti kalmamıştır. Terör örgütü lideri Abdullah Öcalan'la yapılan görüşmeler ve Öcalan'ın 'Sayın' mertebesine yükseltilmesi son günlerde sıradan bir olay haline gelmiştir.' 
 SAVCI ÖZ'Ü ÇAĞIRDI
 Tezcan, Öcalan'ın, 2 Nisan 2007'de, 'Türkiye'de bir milliyetçi kanat var... Ben bunlara kızıl elma ittifakı demiştim... Bunlar eskisi gibi TÜSİAD, AB ve ABD desteğini alamamaktadırlar. Bu akım beş-on yıl içerisinde yargılanacak. Bunu kesin biliyorum...' dediğini belirtti.  Tezcan, Öcalan'ın 8 Ağustos 2008'de de Savcı Zekeriya Öz'e 'Ergenekon savcısı isterse gelip benimle görüşebilir. Ben bu konudaki bilgilerimi ve görüşlerimi savcıya söyleyebilirim... Benim bu konuda görüşlerim alınmalı...' dediğini ifade etti.
 GÖRÜŞME TRAFİĞİNE DİKKAT
 Tezcan'ın açıklamasında devamla şu görüşlere yer verildi: 'Görünen o ki, bugüne kadar ulusalcıları tasfiye amaçlı bir tertip ve kurgu olduğu ısrarla vurgulanan Ergenekon davasının gizli tanıklarından biri de Abdullah Öcalan'dır. Bir terör örgütü lideri olan Şemdin Sakık'ı gizli tanık yapan anlayışın bu görüşmeler ve açıklamalar trafiği dikkate alındığında Abdullah Öcalan'ı da gizli tanık olarak kullandığı kesinlik kazanmıştır.'
 Ergenekon davasının sanık avukatlarından Vural Ergül, iddia konusunda şu değerlendirmeyi yaptı: 'Ana davada Öcalan'ın gizli tanık olduğunu sanmıyorum. Ancak 21 dosya ana dosyayla birleşti. O dosyalarda Öcalan gizli tanık olabilir de olmayabilir de.'
 Geldiğimiz nokta kötü
 CHP Genel Başkanı Kemal Kılıçdaroğlu, Hava-İş Sendikası Genel Başkanı Atilay Ayçin ile THY'deki iş akitleri feshedilen bir grup sendika üyesini kabul etti. Görüşmenin ardından basın mensuplarının sorularını yanıtlayan Kılıçdaroğlu'na Türkiye'nin Suriye sınırına Patriot talep etmesi ve Rusya'nın tepkisi soruldu. Türkiye'nin dış politika açısından başarısız bir süreç yaşadığını belirten 
 Kılıçdaroğlu, 'Geldiğimiz nokta iyi bir nokta değil. Kendi coğrafyamızda barış içinde yaşarken şimdi nerede ise kendimizi savaşın ortasında bulacağız' yanıtını verdi
 YAPAY TARTIŞMA
 CHP lideri bir gazetecinin 'Tekke zaviyelerin yeniden açılması gündemde bu konuda ne düşünüyorsunuz?' sorusuna da şu cevabı verdi: ''Devrim yasalarını tartışmanın gereği nedir? İşsizlik var, THY çalışanları var, 179 gündür bunlar işbaşı yapamadılar. Sormayacak mıyız, bu insanlar evlerine ne götürüyorlar acaba? Asıl tartışılması gereken alanları bırakmışız, gitmişiz Cumhuriyet'in ilk yıllarına, 'devrim yasalarını değiştirelim mi, değiştirmeyelim mi?' Tamamen yapay bir tartışma, halkın gündemini çalma tartışması bunlar.'  DHA