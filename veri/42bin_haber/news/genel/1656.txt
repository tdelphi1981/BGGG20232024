İş dünyası, teşvik uygulamasının sürdürülmesini istiyor
Dezavantajlı kentlerde yatırım giderlerini azaltmak, karlılığı artırmak için 8 yıldır uygulanan 5084 sayılı Yatırımların ve İstihdamın Teşviki hakkındaki kanun yıl sonunda kalkıyor.
 Yatırımcılara vergi ve sigorta primi, enerji, yeni üretim alanları için bedelsiz arsa desteği sağlamak amacıyla 2004'te 49 kentte uygulanmaya başlanan yasa, 2008'ten bu yana sadece işletmelere sigorta primi desteği bileşeniyle sürüyor.
 İş adamları, uygulanan yasanın istihdama sağladığı katkı nedeniyle sürdürülmesini istiyor. Özellikle terör tehdidi altında bulunan kentlerde işsizliğin azalmasında etken olan uygulamanın kalkmasıyla, ekonomik dengesizlik sonucu demografik, sosyal ve kültürel sorunların yeniden doğacağının altı çiziliyor.
 Malatya Aktif İşadamları Derneği (MAKİAD) Başkanı Muzaffer Erşan, özellikle sosyal güvenlik kapsamında işçi çalıştırılmasına sağlanan avantajların sürdürülmesinin şart olduğunu düşündüklerini ifade etti. Erşan, "5084 sayılı yasanın getirdiği imkanlarla başta Malatya olmak üzere bölgede binlerce kişi kayıt altına alınarak çalıştırılmaktadır. Ancak bu uygulama maalesef gelecek yıldan itibaren kaldırılacaktır. Bu da işverenin asgari ücretten sigortalı bir işçi için şimdi ödediği aylık 200-220 lira arasındaki primin, 2013 ile birlikte 380-400 liraya yükselmesi demektir. Zor şartlar altında üretim yaparak istihdam sağlayan bölgedeki işletmelerde, 2013'ten itibaren ister istemez işçi çıkarmaları yaşanacak ya da kayıt dışı yollarla işçi çalıştırılma yoluna gidilecektir." dedi.
         
 Yasanın uygulandığı illerde ulaşım imkanları, hinterlant dezavantajı ve ham madde yoksunluğu gibi nedenlerle zaten yatırım cazibesi bulunmadığını vurgulayan Erşan, uygulamanın mutlaka uzatılması gerektiğinin altını çizdi. Halen küçük ve orta ölçekli işletmelerin can simidi olarak nitelendirilen yasanın en az 2014 yılı sonuna kadar uzatılmasını talep ettiklerini anlatan Erşan, teşvik uygulamasının yıl sonunda bitecek olmasının sanayicileri endişelendirdiğini, yasanın yürürlükte kalması için hükümetin gerekli çalışmaları yapmalarını istediklerini kaydetti.
 Malatya 1.Organize Sanayi Bölgesi (OSB) Müdürü Remzi Yaşar, 5084 paketinin girişimcilerin yükünü hafiflettiğini belirtti. Yatırımcıya destek verilmesi gerektiğini belirten Yaşar, "Doğu'nun kalkınması için bu bölgenin de cazibe merkezi olması isteniyorsa bu desteklerin sağlanması gerektiği düşüncesindeyim" değerlendirmesinde bulundu. 
 Malatya Ticaret ve Sanayi Odası Başkanı Hasan Hüseyin Erkoç, 5084 sayılı kanunun yürürlüğe girmesiyle Malatya gibi birçok kentin ekonomisinin canlandığını belirtti. Erkoç, uygulama sene sonunda kalkarsa bu canlanmanın ortadan kalkacağını vurguladı. Mali Müşavirler Odası Başkanı Bahattin Ülger, 5084 sayılı kanun kalktığı takdirde teşvik kapsamındaki illerde işsizliğin artacağını kaydetti. Malatya Sanayici ve İşadamları Derneği (MASİAD) Başkanı İbrahim Güngör, rekabetin azalacağını ve işsizliğin de artacağını ifade etti. Güngör, özellikle konfeksiyon sektöründe fabrikaların kapanabileceğini dile getirdi.
 CİHAN
  