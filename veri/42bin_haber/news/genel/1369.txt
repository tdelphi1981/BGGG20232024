LPG'nin litre fiyatı 50 kuruş ucuzladı
Daha önce yolcu taşıyan minibüs ve otobüs firmaları arasında yaşanan kıyasıya rekabetin bir benzeri Sakarya'da da yaşanıyor. Sakarya'da akaryakıt istasyonları arasındaki rekabet nedeniyle litre fiyatı 2,90 lirayı bulan LPG, 2,38 liraya düştü.
 Akaryakıta gelen zamlar nedeniyle Türkiye genelinde LPG'li araç sayısı her geçen gün artıyor. TÜİK rakamlarına göre ise yollardaki mevcut araçların yüzde 40 gibi önemli bölümü yakıt olarak LPG kullanıyor. Akaryakıta son gelen zamlar vatandaşı kara kara düşündüre dursun Sakarya'da LPG satışı yapan bir akaryakıt istasyonu rekabet nedeniyle LPG'nin litre fiyatını minimum seviyeye indirdi. Adapazarı ilçesinde Kirişhane Caddesi'ndeki bir istasyon ilde 2,90 lira olan otogazın litre fiyatını, 2.38 liradan satmaya başladı. Ucuz otogaz nedeniyle istasyonda kuyruk oluştu.
 İstasyon sahibi Ali Gündoğar, vatandaşın zamlardan daha az etkilenmesi için fiyatı artırmadıklarını tüketiciyi koruduklarını belirterek; "LPG fiyatları son zamla ciddi oranda arttı. Sakarya'da LPG'nin pompa satış fiyatı 2.88 lira. Biz fiyatı 2.38'de tuttuk. 'Türkiye'deki en düşük LGP'yi satıyoruz' diyebilirim. Çok az bir kar ediyoruz. Sürümden kazanıyoruz." dedi.
 Ucuz satış yaptığımız için haksız eleştirilere maruz kaldıklarını ifade eden Gündoğar, şunları dedi; "'Kötü gaz satışı yapıyorsunuz' diye gerçek dışı iftiralar atıyorlar. Avrupa standartlarında ülkenin en iyi katkılı otogazını kullanıyoruz. Zaten hem LPG şirketi hem de EPDK görevlileri sürekli kontrol yapıyor. Bunun yanında havaların neden olduğu hacim farklılıklarından kaynaklanan eksik-fazla satışların önüne geçmek için pompalarda ki ATC cihazlarını sürekli çalıştırıyoruz"
 
 CİHAN
  