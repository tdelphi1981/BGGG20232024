Sayaca 2 ay sınırı geldi Başkent'in fiyatı arttı
EPDK, Özelleştirme İdaresi'nin 'Ön ödemeli sayaçları değiştirin' talebinde orta yolu buldu. Kurul, gaz alımını 2 ayla sınırlandırdı. Bu kararla Başkentgaz'ın fiyatı artacak ama Ankaralı ucuz gazdan olacak
 Esin GEDİK 
 Enerji Piyasası Düzenleme Kurumu, Ankaralıların beklediği kararı verdi. Kurul, Özelleştirme İdaresi'nin 'Ön ödemeli doğalgaz sayaçlarının mekanik sayaçlarla değiştirilmesi' talebinde orta yolu buldu. EPDK, sayaçları değiştirmedi ancak gaz alım miktarını 2 ayla sınırladı. Karara göre tüketiciler, son iki yılın aynı çeyrek dönemlerine denk gelen gaz kullanım miktarının ortalaması esas alınarak bir ay içinde en fazla ortalama iki aylık tüketim miktarı kadar doğal gaz satın alabilecek. 
 ÖzelleŞtirme İdaresi, ön ödemeli sayaçları Başkent Gaz'ın değerini düşürdüğü ve yatırımcıları tedirgin ettiği için değiştirmek istiyordu. Ankara'daki yaklaşık 1,3 milyon abonenin büyük bölümü ön ödemeli sayaç kullanıyor. Bu sayacı kullananlar, kullanacağı gazın parasını peşin ödüyor. Bu sistem sayesinde Ankaralılar zamlardan daha az etkileniyordu. Geçen yılın ekim ayında Başbakan'ın zam olacağını duyurmasının ardından Ankaralılar, Başkentgaz gişelerine hücum etmişti.
 ÖZEL SEKTÖR 'EHVEN'İ ŞER' DİYOR
 KARAR Başkentgaz'ın ihalesiyle ilgilenen yatırımcıların beklentilerini tam olarak karşılamasa da 'hiç yoktan iyidir' demelerine yol açtı. 'Veriler net değil, kaç abonenin ne kadar gaz aldığını bilmiyoruz. İsteyen bir aylık isteyen 5 yıllık alabiliyor. Fiyat farkını dağıtımcı ödüyor' diyen yatırımcılar 'Süre sınırlaması getirilmesi de olumlu bir adım' yorumunu yaptılar.
 GAZİANTEP VE KÜTAHYA DA KULLANIYOR
 Ön ödemeli sayaç, başka illerde de kullanılıyor. Başkent'in ardından bireysel abonelerin yoğun olduğu ikinci kent Kütahya. Gaziantep ve Bahçeşehirgaz aboneleri de bu sayaçlardan kullanıyor. Gaziantep'te özellikle kamu binaları bu sayaçları tercih ediyor.
  