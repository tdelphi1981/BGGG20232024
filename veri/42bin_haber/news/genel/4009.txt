Yerli ilaçta 3 ayaklı yol
BAŞBAKAN Tayyip Erdoğanın çağrısıyla, yerli ilaçta 3 ayaklı yol haritası da belli oldu.
Hazine Müsteşarlığı ve 3 bakanlığın ortak çalışmasıyla ilk olarak sektörün önündeki sorunlar belirlenecek. Biyoteknolojik ilaç, onkoloji ilaçları ve kan ürünleri üretimine yönelik yatırımlar öncelikler arasına alınacak. Çalışmayla iyi klinik araştırmaların uluslararası standartlarda yürütülmesi ve yerli ilacın teşvik edilmesi için mevzuat değişikliği yapılacak. Yerli ilaç sanayinin araştırma merkezleri kurması için ekstra destek verilecek.  
BİLİMSEL ÇALIŞMAYA DESTEK 
Hazine Müsteşarlığının yanı sıra Ekonomi, Kalkınma ve sağlık bakanlığının ortak yürüttüğü 3 ayaklı çalışmayla yerli ilaç geliştirilmesi amacıyla bilimsel çalışmalar ve Ar-Ge faaliyetleri desteklenecek. Bu kapsamda yerli ilaç sanayi teşvik edilecek. Çalışmalar yeni teşvik sistemiyle
 birlikte yürütülecek. Yatırım teşvik sisteminde 50 milyon liranın üzerindeki yatırımları büyük proje kapsamında destekleyen hükümet, ilaç yatırımlarına ilave teşvikler verecek.  
YIL SONUNDA TAMAMLANACAK 
TÜBİTAK, üniversiteler, özel sektör ve meslek kuruluşlarının da dahil edileceği çalışma yıl sonuna kadar tamamlanacak. Bu kapsamda klinik araştırmaların tasarımı, uygulanması, izlenmesi, denetlenmesi, kaydedilmesi, analiz edilmesi ve raporlanmasına ilişkin standartları içeren iyi klinik uygulamalarıyla ilgili araştırma merkezleri kurulması desteklenecek. Klinik araştırmaların uluslararası standartlarda yürütülmesi amacıyla mevzuat değişikliği yapılacak. Yerli ilaç üretiminin teşvik edilmesi amacıyla ilgili mevzuat gözden geçirilerek ilave düzenlemeler hayata geçirilecek. Yerli ilacın yanısıra mevcut durumda ithal edilen tıbbi cihazların yurt içinde üretiminin önündeki sorunlar tespit edilecek. Bununla ilgili teşvik ve vergi mevzuatı incelenecek. Ayrıca Tıbbi Cihaz Üretim Stratejisi ve Eylem Planı hazırlanacak. 
 