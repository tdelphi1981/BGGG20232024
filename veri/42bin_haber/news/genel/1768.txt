Şubeye uğramayan Y kuşağı için sosyal medya hamlesi
Garanti Bankası Genel Müdürü Ergun Özen, AKŞAM'a hem 2012 yılını değerlendirdi hem de 2013 yılı hedeflerini paylaştı. 2013'te 35 civarında şube açıp yaklaşık 800 ila 1000 arasında personel almayı planladıklarını belirten Özen, '2013 sosyal medyayı daha fazla kullanacağımız bir yıl olacak' dedi
 Ayfer ARSLAN / ayfer.arslan@aksam.com.tr
 İç tasarruf oranının düşük olması nedeniyle Türk bankacılık sektöründe kredilerin mevduata oranı yüzde 100'leri geçmiş durumda. Yani bir anlamda Türk halkı tasarruflarından daha fazla borçlanıyor. Önümüzdeki 3-5 yıllık süreçte kredilerin mevduata oranının yüzde 130-140'lara kadar yükseleceğini öngören Garanti Bankası Genel Müdürü Ergun Özen, bunu bir risk olarak değerlendirmese de, bankacılık sektörü özelinde bazı uyarılarda bulunuyor. Geliriyle uygun kredi kullanmanın önem kazandığını ve bu konuda bankacılara büyük görevler düştüğünü belirten Özen, 'Hem kredi kartlarında, hem kredilerde doğru limiti vermeliyiz. Geliriyle mütenasip kredi limitlerini çıkarmamız lazım ki aşırı borçlanmayı teşvik etmeyelim' 
 KAR marjlarının daralması nedeniyle önümüzdeki dönemde sektörde verimliliğin önem kazanacağını vurgulayan Özen, sadece piyasa payı almak için haksız fiyat rekabetini de onaylamadığını vurgulayarak, 'Bu alışkanlıklarımız sektörümüzde var ve bundan da ileri dönük kurtulmalıyız' çağrısında bulundu.
 - ilk 9 ay nasıl geçti?
 TÜRKİYE ekonomisinin potansiyel büyüme seviyesinin altında büyüdüğünü düşünürsek fena bir yıl yaşamadık. Karlılığımızı koruyabildik. Önceki seneye baktığınızda karlılıkta tabii bir artış da söz konusu. Bunların çok önemli kısmının menkul kıymet gelirlerinden geldiğini görüyorum. Sorunlu kredilerde az bir artış var ama yüzde 3 büyümüş bir ekonomide bu normal. Garanti Bankası olarak da istediğimiz pek çok üründe  sektörden çok daha hızlı büyüdük.
 KREDİLER %18 ARTAR
 - 2013 beklentileriniz?
 2013 yılında marjlarımızda biraz daralma beklemek sanıyorum gerçekçi olacak. Çünkü faiz oranları oldukça düşük seviyelere geldi. Ama sektör bunu gayet iyi bir şekilde yönetiyor. Önümüzdeki yıl kredi mevduat oranında bozulmanın devam edeceğini bekliyorum. Karlılğın yine faiz gelirlerinin yüzde 18 civarında, kredilerin yüzde 18'ler seviyesinde büyüyeceğini düşünüyorum. Mevduat yine kredilerden az büyümeye devam edecek. Türk bankacılık sektörü burada diğer fonlama kalemlerine bono ihraçları, yurtdışından borçlanma, swaplarla uzun vadeli fonlama gibi alternatif kaynaklara yönelecek. Bu da çok doğal.
 Ücretlere müdahale olmaz
 - Bankacılık işlemlerinden alınan ücret ve komisyonların kaldırılması gündemde...
 TÜRKİYE'DE aşırı ücret ve komisyon alındığı yok açıkçası.  Kamuoyu ve basın bu konuyu tartışmayı seviyor. Burada belki biraz derlenip toplanmamız gerekiyor. BDDK sitesinde ücret ve komisyonları kamuya açıklıyor. Burada gizli ücret ve komisyona izin verilmemeli. Yoksa operasyonel giderler karşısında aldığımız ücret ve komisyonları almaya devam edeceğiz. Liberal ekonomilerde bu tip sınırlamalar oğru değil. Bir hizmetin karşılğını alıyoruz. Bundan daha doğal ne olabilir. inanılmaz yatırımlar yapıyoruz.  Benim ücretimi beğenmeyen başka bankaya gidebilir. Başka bankanın ücretini beğenmeyen bana gelebilir.
 Türkiye 25 milyar dolarlık yabancı yatırımı hak ediyor
 - Fitch'in not artışı Türkiye ekonomisini nasıl etkileyecek?
 PORTFÖY girişlerinin hızlanacağını düşünüyorum. Cari işlemler açığımız olsa dahi bunun finansmanını kalitesini yükseltecek.  Hazine'nin, bankaların, özel sektör kuruluşlarının fonlama maliyeti düşecek. İkinci bir kuruluştan daha not artırımı gelirse para girişi çok daha hızlanacak.
 - Türkiye ne kadar yabancı yatırım çekebilir?
 DOĞRUDAN yatırımda Türkiye ilk aşamada 20-25 milyar dolar seviyelerine çıksa çok çok iyi olacak .  Önümüzdeki 5 yılda böyle ortalamalar yakalansa, ondan sonraki 5 yılda bunun 35-40 milyar dolarlara çıkması lazım diye düşünüyorum.
 2013 yılında Türkiye ekonomisi %4.8 büyür
 - Dolar, faiz yıl sonunda ne olur?
 DOLAR 1.80 TL civarında kalır. Not artışlarından sonra hızlı para girişi olursa  Merkez'in bunu nasıl yöneteceği ortada. Bu yıl sonunda sepet bazında 2.03-2.05 arasında kalır. Faiz oranlarının buralarda kalacağını düşünüyorum. Kredi faizlerinde düşüş sürüyor. Cari işlemler açığının 56 ile 58 milyar dolar arasında bir yerde oturacağını düşünüyorum. 2013  yılında Türk Lirası biraz daha değerlenir. Büyüme tahminimiz yüzde 4.7-4.8. Enflasyonun yüzde 6.5 seviyelerinde olacağını tahmin ediyoruz. Cari işlemlerde de bir artış  bekliyoruz. Faizler para girişi devam edecekse bu seviyelerde kalır veya biraz daha düşebilir. Bunun tersi olduğu ortamda da marjinal yükselişler görebiliriz.
 Piyasa payı uğruna rekabet
 - Bankacılıkta gördüğünüz riskler var mı?
 FAİZLER artık oldukça düşük seviyede ve buralarda kalacak.  Burada sektörün verimli çalışması önemli. Sırf piyasa payı almak için haksız fiyat rekabetini ortaya koymak yanlış. Bu alışkanlıklarımız sektöründe var ve bundan da kurtulmalıyız. Şu anda çok çok iyi sermayemiz var. Ama Türkiye ekonomisi  yüzde 7,8 veya 9 büyümeye başladığı zaman kredi büyümesi de  hızlanacak. O kredi büyümesini iyi yönetebilmemiz lazım. Sermayeyi akıllı kulanmalıyız.
 Dijital kanallara yatırım yapacak
 - 2013 yılında Garanti Bankası olarak nasıl bir büyüme stratejisi izleyeceksiniz?
 GARANTİ Bankası olarak müşteri memnuniyeti iş modelimizin merkezinde yer alıyor. Teknolojiyi müşteri lehine kullanabilen, müşterinin hayatını kolaylaştıran bir biçimde kullanmaya çalışıyoruz. Bunda da oldukça başarılı olduğumuzu düşünüyorum. Şubeleşmeye yatırım yaparken dijital kanallar da önemli. Bugün artık Y jenerasyonu dediğimiz gençler banka müşterisi olmaya başladı. Onları şubelere getirmek zor. 2013 sosyal medyayı daha fazla kullanacağımız bir yıl olacak.
 35 şube, 1000 eleman
 - 2013 istihdam planlarınız?
 BÜTÇEYİ daha finalize edemedik ama 800 ila 1000 arasında personel alacağız. 30-35 civarında şube açacağız.