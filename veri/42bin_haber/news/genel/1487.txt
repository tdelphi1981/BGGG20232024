PKK'lı cenazeleri helikopterle indirildi
ŞIRNAK'ta olağan dışı görüntüler... Cudi Dağı'nda 4 Kasım'daki çatışmada ölen 2'si kadın 5 PKK'lının cenazelerini almak isteyen yakınları ile bir grup BDP ve İHD'li savcılığa başvurdu.
 Şırnak Cumhuriyet Başsavcılığı, 40 kişinin cenazeleri almak için bölgeye gitmelerine izin verdi. Grup dün sabah saatlerinde Toptepe Köyü'nden Cudi Dağı'na tırmandı. Çatışma bölgesinde arama yapan aileler, PKK'lı teröristler 'Arin' kod adlı Gerdan Oyman, 'Ruhal' kod adlı Havva Mehmet Nejat, 'Fırat Pirsus' kod adlı Abdullah Ceylan, 'Şahin Süphan' kod adlı Yasin Musa ve 'Cudi Zorava' kod adlı Muhyettin İşlek'in cesetlerini buldu. Cesetleri dağlık bölgede sırtlarında ve traktörlerle Cudi Dağı eteklerinde getiren grubu, burada askerler durdurdu. Cenazeleri askerlere vermek istemeyen aileler savcının gelmesi halinde cenazeleri teslim edeceklerini söyledi. Bunun üzerine savcı helikopterle bölgeye geldi. Ailelerle görüşüp, cenazelerin askeri helikopterle Şırnak'a götürülmesi için ikna etti. Cenazeler Malatya Adli Tıp Kurumu'na gönderildi.   Selim YALÇIN / ŞIRNAK