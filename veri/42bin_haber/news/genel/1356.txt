BTK'dan Avea'ya 5.7 milyon TL ceza
Bilgi Teknolojileri ve İletişim Kurulu, Hazine payı tutarlarını süresinde ödemeyen, Avea İletişim Hizmetleri A.Ş.’ye toplam 5 milyon 683 bin 130 TL ceza verdi. Cezanın, 1 ay içinde Hazine Müsteşarlığı’na ödenmesi öngörüldü.
 Bilgi Teknolojileri ve İletişim Kurumu (BTK), 18 Ekim 2012 tarihli Kurul kararlarını kurumun resmi internet adresinde yayınladı. “Avea'nın GSM İmtiyaz Sözleşmesinden Kaynaklanan Hazine Payını Eksik Ödemesi” ile ilgili Kurul Kararı’nda, şirketin 1 Ocak-31 Aralık 2009 tarihleri arasındaki döneme ilişkin Hazine payı hesaplamalarının muhasebe kayıtları ile 10 Mart 2006 tarihli GSM İmtiyaz Sözleşmesi’ne (2G) uygunluğunun incelenmesi ve eksik ödenen Hazine paylarının hesaplanması konulu inceleme raporunun değerlendirildiği bildirildi. Karar’da, ödemesi gereken Hazine payı tutarlarını süresinde ödememek suretiyle yükümlülüğünü “GSM İmtiyaz Sözleşmesi”ne uygun şekilde yerine getirmemesi sebebiyle, Avea İletişim Hizmetleri A.Ş.’ye, Kurul tarafından toplam 5 milyon 683 bin 130,16 TL tutarındaki ceza tahakkuk ettirildiği bildirildi. Süresinde ödenmeyen Hazine Payı alacağı çerçevesinde verilen toplam cezanın yıllara göre dağılımı incelendiğinde, 2006 yılı için 138 bin 686,37 TL ceza, 2007 yılı için 70 bin 930,95 TL ceza, 2008 yılı için 2 milyon 621 bin 299,20 TL ceza ve 2009 yılı için 2 milyon 852 bin 213,64 TL ceza öngörüldü.
 -1 AY İÇİNDE ÖDENECEK-
 Karara göre üst kurul, cezanın kararın Avea İletişim Hizmetleri’ne tebliğinden itibaren bir ay içinde Hazine Müsteşarlığı’na ödenmesini karara bağladı.
 Karara göre, 1 ay içinde Avea İletişim Hizmetleri tarafından söz konusu ceza tutarının ödenmemesi halinde, GSM İmtiyaz Sözleşmesi çerçevesinde gerekli işlemler başlatılacak, Kurum masraflarına katkı payı açısından ilgili daire başkanlığı tarafından tahsil dahil gerekli işlemlerin yapılacak ve bu konuda icraya yetki verilecek.
 ANKA
  