Beyaz Saray'dan yalanlama
Beyaz Saray, ABD ve İran'ın, nükleer konusunda ilk kez bire bir görüşmeler yapma yönünde prensipte anlaştığı iddiasını yalanladı.
 ABD'nin önde gelen gazetelerinden New York Times, İran'ın nükleer programı konusunda ABD ve İran'ın ilk kez bire bir müzakereler yapma yönünde prensipte anlaştığını yazdı.
 Gazete, Amerikan yönetimi üst düzey yetkililerine dayandırdığı haberinde, İranlı yetkililerin, hangi ABD Başkanı ile müzakere edeceklerini bilmek istedikleri için, görüşmelerin seçimler tamamlanana kadar başlamaması üzerinde ısrarcı olduğunu belirtti.
 Beyaz Saray'dan yalanlama
 Ancak bu haberin yayımlanmasından hemen sonra Beyaz Saray, yazılı açıklama yaparak haberi yalanladı.
 Beyaz Saray Ulusal Güvenlik Konseyi Sözcüsü Tommy Vietor, açıklamasında, ABD ve İran'ın, seçimlerden sonra bire bir ya da herhangi bir görüşme üzerinde mutabakata vardığının doğru olmadığını belirtti.
 Vietor, diplomatik çözüm için 5+1 ülkeleriyle birlikte çalışmaya devam ettiklerini vurgulayarak, en başından bu yana, ikili olarak görüşmeye hazır olacaklarını belirttiklerini kaydetti.
 Başkan Obama'nın, İran'ın nükleer silah edinmesini engelleyeceğini net biçimde ortaya koyduğuna dikkati çeken Vietor, ''Bunu başarmak için yapmamız gerekenleri yapacağız'' ifadesini kullandı.
  