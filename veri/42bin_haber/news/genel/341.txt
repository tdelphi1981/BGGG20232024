İstanbul'dan Mekke'ye simit servisi
Mescid-i Haram'ın yanı başındaki Zemzem Towers'da şube açan Simit Sarayı ve Sultanahmet Köftecisi, Türk damak tadının vazgeçilmez lezzetlerini kutsal topraklara taşıyor.
 Yaklaşık 3,5 ay önce Mekke şubesini açan Simit Sarayı, mekan olarak Mescid-i Haram'ın yanı başındaki Zemzem Towers'ı seçti.
 Firma yöneticisi Tayyar Kayhan, satışa sunulan ürünlerin tamamının Türkiye'den getirildiğini belirterek, ''Şekerden çaya, simitten su böreğine kadar tüm ürünlerimiz İstanbul Samandıra'daki tesislerimizde üretilip Mekke'ye gönderiliyor'' dedi.
 Kayhan, Suriye'deki olaylar nedeniyle deniz yoluna yöneldiklerini belirterek, ''Ürünlerimiz gemi ile 9 günde buraya geliyor. Eksi 18 derecelik soğuk hava depolarında şoklanmış şekilde muhafaza edildiği için lezzet ve tazeliklerinden hiçbir şey kaybetmiyor'' diye konuştu.
 Ramazan ayının ilk gününde Suudi Arabistan'daki 8'inci şubelerini Zemzem Towers'a açan Sultanahmet Köftecisi de Arapları geleneksel köfte ve piyaz lezzetiyle tanıştırdı.
  