Hababam Sınıfı gerçekten bu ilanla mı toplandı?
Hafta arasında sosyal medyada gördüğümüz 1975 tarihli ilan herkes gibi bizim de ilgimizi çekti. Günümüzün profesyonel ve büyük ajanslarını düşününce, Hababam Sınıfı'nın unutulmaz oyuncularının bu küçük gazete ilanıyla seçilmiş olması epey sevimli görünüyor.
 Fakat aslında durum pek de göründüğü gibi değilmiş. Merakımızı gidermek için ilanı, filmde Hayta İsmail'i canlandıran Halit Akçatepe'ye sorunca, filmin ana rollerindeki oyuncuların ilandan önce belirlendiğini öğrendik. Fakat dikkat çekmek için bu isimleri ilanda kullanmaktan da geri durmamış Arzu Film. Asıl, oyuncu aranılan yan roller için ilanla seçilen 20 kadar oyuncu adayı ise, Ertem Eğilmez'in karşısına çıkarıldıktan sonra 5'e düşürülmüş. 5 oyuncu, bir hafta 'okulculuk' oynatıldıktan sonra filmin kadrosuna dahil edilmiş.