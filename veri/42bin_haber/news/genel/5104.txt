ABD: Türk liderlerin sözleri tahrik edici
ABD Dışişleri Bakanlığı Sözcüsü Victoria Nuland, Başbakan Recep Tayyip Erdoğan ve Dışişleri Bakanı Ahmet Davutoğlu'nun, İsrail'in Suriye'ye yaptığı hava saldırısıyla ilgili açıklamalarını eleştirdi.
Anadolu Ajansı'nın haberine göre, ABD Dışişleri Bakanlığı Sözcüsü Nuland, Washington'da düzenlediği günlük basın toplantısında bir gazetecinin Erdoğan ve Davutoğlu'nun açıklamalarına ilişkin sorusuna şu cevabı verdi: 
"Türk liderlerden gelen tahrik edici yorumlar, bizi açıkçası çok rahatsız ediyor. Son 24 saat içerisinde bu konudaki kaygılarımızı ABD'nin Ankara Büyükelçiliği kanalıyla üst düzey Türk yetkililerine aktardık. Burada bizim görüşümüz, hedef üzerindeki konsantrasyonumuzu bozmamalıyız ki bu da şiddetin durmasının ve Esad'ın iktidarı bırakmasının sağlanması ve demokratik bir Suriye'ye doğru sayfanın çevrilmesi." 
DAVUTOĞLU VE ERDOĞAN NE DEMİŞTİ? 
Dışişleri Bakanı Davutoğlu İsrailin 30 Ocak'ta Suriyeye düzenlediği hava saldırısının ardından Şam rejimini eleştirmişti. Davutoğlu, "Niye İsrail uçakları Esadın sarayının üzerinden uçup ülkesinin onuruyla oynarken bir çakıl taşı bile atmıyor? Suriye, saldırıya uğrayan ülke ne tepki verirse, o tepkiyi vermeli, onu yapmalı" demişti. 
Başbakan Erdoğan ise, "İsrail'i bir şımarık oğlan şeklinde besleyenler, yetiştirenler, İsrail'den her zaman her şeyi bekleyebilirler... İsrail, tarihinin de affetmeyeceği bir devlet yapısına sahip. Zaman zaman da söylüyordum, İsrail devlet terörü estiren bir anlayışa sahiptir. Şu anda da nerede ne yapacağı belli değil. Lübnandan girmiştir, ondan sonra Şam istikametinde giderken, orta bir bölgede de bunu yapmıştır" ifadesini kullanmıştı.