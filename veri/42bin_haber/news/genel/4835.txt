BM Güvenlik Konseyi'nden Ankara'daki elçilik saldırısına kınama
Birleşmiş Milletler Güvenlik Konseyi, ABD'nin Ankara Büyükelçiliği girişindeki saldırıyı kınadı.
Güvenlik Konseyi'nden yapılan açıklamada, diplomatik misyonlara yönelik son dönemde şiddet olaylarının arttığına işaret edilerek, bu olaylar sonucu masum insanların hayatını kaybettiği, diplomatik temsilciliklerin de görevlerini yapamaz hale geldiği belirtildi. 
Terörizmin barış ve güvenliğe yönelik tehditlerin en başında geldiğinin dile getirildiği açıklamada, "Sebebi her ne olursa olsun ve kim tarafından işlenirse işlensin terörizm hiçbir şekilde meşru görülemez" ifadeleri kullanıldı. 
Açıklamada, terörizme karşı uluslararası hukuka uygun mücadelenin önemine de vurgu yapıldı.

İTALYA DA KINADI
İtalya Dışişleri Bakanı Giulio Terzi de saldırıyı sert şekilde kınadı. 
Dışişleri Bakanlığı'ndan yapılan açıklamada, bakan Terzi'nin, "Ankara'daki ABD Büyükelçiliği'nde yaşanan kabul edilemez şiddet saldırısı sert şekilde kınanmayı hak ediyor" ifadelerine yer verildi. 
Açıklamada, bakan Terzi'nin olayda hayatını kaybeden kurbanların yakınlarına başsağlığı ve yaralılara da acil şifa dilekleri iletildi.
Bakan Terzi şunları kaydetti: 
"Bu barbarlık karşısında, terörizme karşı birlikte mücadele eden Türk ve Amerikan hükümetleri ile halklarını, İtalya'nın dostlukla dayanışma içinde ve tam kararlılıkla desteklemeye devam edeceğini yinelemek istiyoruz. Bu dramatik olay, bize aşırılığın her türlüsüne karşı uyanık olmamız gerektiğini hatırlattı."