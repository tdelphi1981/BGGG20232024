Türkmenistan petrol ihracatını arttıracak
Enerji kaynakları bakımında zengin olan Türkmenistan, petrol ihracatını artıracak.
 Ülke yönetimi, petrol ihracatını arttırmak için Afganistan sınırına yakın bir bölgede petrol terminali inşa edecek. 
 
 Türkmenbaşı Pertol Rafineri, Afganistan sınırına yakın olan İmamnazar gümrük noktasında 540 bin ton petrol depolama ve ihraç etme terminali inşa edecek. Türkmen yönetimi, bu terminal sayesinde yurtdışına daha fazla petrol ürünlerini ihraç etmeyi planlıyor. 
 
 Petrol, Türkmenistan’ın doğalgazdan sonraki en önemli gelir kalemidir. Türkmenistan’da geçen yıl 3 milyar doları bulan petrol gelirleri, ülke bütçesine büyük katkı sağladı. Türkmenistan Hazar Denizi kıyısında ve Seydi kentinde iki önemli petrol rafineri bulunuyor.
 Öte yandan, Türkmen petrolü Bakü-Tiflis-Ceyhan boru hattıyla da yurtdışına ihraç ediliyor. Bu hatla taşınan ham petrolün miktarı her geçen yıl arttırılıyor. Türkmen petrolü Hazar denizi üzerinden tankerlerle Azerbaycan’daki BTC hattının ilk pompa istasyonu olan Sangaçal’a taşınıyor, buradan da Ceyhan’a pompalanıyor.
 2015 yılına kadar petrol ihracatını 14 milyon tona ulaştırmayı hedefleyen Türkmenistan, 2020 yılında 30 milyon, 2030 yılında 80 milyon tona çıkarmayı hedefliyor. 
 
 Hazar denizinin Türkmenistan tarafında 20,8 milyar ton petrol rezervi olduğu tahmin ediliyor.  
  