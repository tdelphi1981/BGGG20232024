Anadilde savunma için imzalar toplanıyor
Bakan Ergin, anadilde savunma konusunun Bakanlar Kurulu'nda imzaya açıldığını, parlamentoya gönderilmesi için Erdoğan'ın beklendiğini söyledi
 Türkiye Odalar ve Borsalar Birliği (TOBB) Üniversitesi'nce Hatay'da yapılacak İmam Hatip Lisesi'nin protokol imza törenine katılan Adalet Bakanı Sadullah   Ergin, açlık grevleri ve anadilde savunma konusundaki soruları yanıtladı. Bakanlar Kurulu toplantısında, anadilde savunmaya ilişkin düzenlemenin imzaya açıldığını anımsatan Bakan Ergin, imzaların önemli ölçüde tamamlandığını söyledi. Başbakan Recep Tayyip Erdoğan'ın Uzakdoğu gezisinde olduğunu hatırlatan Ergin, 'Sayın Başbakanımızın dönüşüyle bu tasarı parlamentoya gönderilecektir. Bu açıdan AK Parti Kongresi'nde kamuoyuyla paylaşmış olduğumuz önceliklerimizden birini hayata geçirmiş oluyoruz. Onun dışındaki hususlarda çalışmalar devam ediyor. Herkes elinden gelen katkıyı sunmaya devam etsin diyorum' dedi.
 Ergin, STK'larla buluştu
 AÇLIK grevleri 59'uncu gününe girerken, bölgenin BDP dışındaki aktörleri de devreye girdi. Aralarında KADEP, HAKPAR, Azadi İnisiyatifi, Dicle Fırat Diyalog Grubu, Devrimci Demokrat Kürt Derneği, Özgürlük ve Sosyalizm Partisi'nin temsilcilerinin olduğu heyet, Adalet Bakanı Sadullah Ergin ile görüştü. KADEP Genel Başkan Yardımcısı Lütfi Baksi, 'Adalet Bakanı'na durumun giderek kötüye gittiğini belirttik' dedi. Helin ALP