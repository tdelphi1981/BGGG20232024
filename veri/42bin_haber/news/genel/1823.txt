Diplomatik bozgun
BM'deki tarihi oylama, Filistin konusunda ABD ile İsrail'i tüm dünyanın karşısında yalnız bıraktı. Yürütülen diplomasiye rağmen bu iki ülkeye sadece Kanada, Çek Cumhuriyeti ve küçük ada devletleri katıldı
 Filistin'in BM'de 'üye olmayan devlet' statüsüne çıkarılmasına ilişkin oylama, dünya kamuoyunun Filistin konusundaki fikrini net olarak ortaya koydu. Mahmud Abbas'ın talebine kesin bir dille 'hayır' diyen ABD ve İsrail, yanlarında sadece birkaç ada ülkesiyle Kanada ve Çek Cumhuriyeti'ni bulabildi.
 Oylamadan önce New York'ta ciddi lobi çalışması yapan İsrail ve ABD, Genel Kurul üyeleriyle 'hayır' oyu vermeleri için sürekli dirsek temasında bulundu. Özellikle ABD, müttefiki olan ülkelerle sürekli görüşerek, talebin reddi için oy kullanılmasını istedi. Buna gerekçe olarak da, 'böyle bir talebin kabul edilmesinin barış görüşmelerine ağır darbe indireceği ve uzlaşmanın çıkmayacağı' gösterildi.
 BEKLENEN OLMADI
 ANCAK oylamanın sonucu çok farklı bir dengeyi ortaya koydu. Türkiye'nin kabulü için büyük çaba gösterdiği talebe Rusya, Çin, Fransa, İtalya, İspanya, Brezilya, Arjantin, Hindistan, Güney Afrika gibi büyükler dahil toplam 138 ülke 'evet' dedi. ABD ve İsrail'in yanı sıra Kanada, Çek Cumhuriyeti,  Marshall Adaları, Mikronezya, Nauru, Palau ve ABD'nin 51. eyaleti konumundaki Panama ise 'hayır' oyu kullandı.
 Oylamada İngiltere, Almanya, Hollanda gibi AB üyeleriyle Bosna Hersek, Hırvatistan ve Makedonya gibi toplam 41 ülke çekimser kaldı. Ekvator Ginesi, Kiribati, Liberya, Madagaskar ve Ukrayna oylamaya katılmayan 5 ülke oldu. İsrail'in önde gelen gazetelerinden Jerusalem Post, yetkililerin oylama öncesi yaklaşık 40 - 50 üyelik blok destek alabileceklerini söylediklerini, ancak bunun olmadığını aktardı.
 AB karar veremedi
 BM Genel Kurulu'ndaki oylamada özellikle Arap Birliği üyeleri blok halinde 'evet' oyu kullanırken, aynı denge AB üyesi ülkeler arasında sağlanamadı. Fransa, İtalya, İspanya, Avusturya, Belçika, Danimarka, Kıbrıs Rum Yönetimi, Finlandiya, Yunanistan, İrlanda, Lüksemburg, Malta, Portekiz ve İsveç 'evet' oyu kullanarak, Filistin'in yeni statüsüne yeşil ışık yakan tarafta yer aldı. Böylece 27 AB üyesi ülkeden 14'ü 'evet' demiş oldu. AB üyeleri arasında 'hayır' diyen tek ülke ise Çek Cumhuriyeti. Almanya, İngiltere, Bulgaristan, Estonya, Macaristan, Letonya, Litvanya, Hollanda, Polonya, Romanya, Slovakya ve Slovenya ise 'çekimser' kalan 12 AB üyesi olarak sıralandı.
 Dışişleri: Anlamlı bir mesaj
 DIŞİŞLERİ Bakanlığı, Filistin'in BM'deki statüsünün 'üye olmayan devlet'e yükselmesinden büyük memnuniyet duyulduğunu açıklarken 'Bu tarihi oylamayla Filistin, uluslararası camiada tanınmış bağımsız ve egemen bir devlet olarak hak ettiği konumu elde etme yönünde büyük bir adım atmıştır' ifadesini kullandı. Yapılan yazılı açıklamada özetle şöyle denildi: 'Mazlum Filistin halkının baskı, zulüm ve acılarla dolu tarihinde yeni bir sayfa açan bu hayati karar, başta BM Güvenlik Konseyi olmak üzere, uluslararası toplumun üyelerine anlamlı bir mesaj teşkil etmektedir. Tüm uluslararası topluma verilen bu önemli mesajın doğru algılanmasını temenni etmekteyiz. Filistin meselesinde çözüm olmadan bölgede barış sağlanmasını beklemek gerçekçi değildir. Filistin liderliğinin iki devlet vizyon temelinde barış sürecini ilerletmeye yönelik tüm iyi niyetli ve yapıcı çabalarına rağmen İsrail, iki devletli çözümün hayata geçirilmesini imkansız hale getirecek politikalarıyla kalıcı ve adil bir barışın tesisine engel olmayı sürdürmektedir. Filistin'in yakın gelecekte BM üyeliğine kabulü için çabalarımızı diğer uluslararası ortaklarımızla birlikte kararlılıkla sürdürecek ve haklı davayı savunmaya devam edeceğiz.'
 
  'Hayırcılar' çok kızdı
 FİLİSTİN'in BM nezdinde devlet statüsüne yükseltilmesi, özellikle ABD ve İsrail'in sert tepkisine neden oldu. İsrail Başbakanı Benyamin Netanyahu sonucun hiç bir anlam taşımadığını belirterek 'BM'nin kararı bölgede hiçbir şeyi değiştirmeyecek. Karar bir Filistin devletinin kuruluşunu hızlandırmaktan ziyade geciktirecek' dedi. İsrail Dışişleri Bakanı Avigdor Lieberman, Mahmud Abbas'ın 'barış yapmakla kesinlikle ilgilenmediğini' savunurken, İsrail Dışişleri Bakanı Yardımcısı Danny Ayalon İsrail'in artık çıkarlarına göre hareket edeceğini ifade etti. ABD Dışişleri Bakanı Hillary Clinton da 'talihsiz ve amaca zarar verici bu kararın, İsrail ile Filistinliler arasında barışa yönelik yolda daha fazla engeller yarattığını' söyledi. Clinton 'Filistin ve İsrailliler hak ettikleri barışı sadece doğrudan müzakereler yoluyla başarabilir' diye konuştu. ABD'nin BM Daimi Temsilcisi Susan Rice da Filistin'in yeni statüsünün barış için büyük bir engel oluşturacağını iddia etti.
 
  