Ve Haliç'e can Boğaz'dan gelir
İstanbul'da tarihi gün... Başbakan Erdoğan'ın katıldığı törenle Haliç'e, İstanbul Boğazı'ndan temiz su verilmeye başlandı...
 Başbakan Recep Tayyip Erdoğan, Kağıthane'de düzenlenen 'İstanbul Boğazı'ndan Haliç'e su verilmesi' törenine katıldı. Erdoğan'ın Büyükşehir Belediye Başkanlığı döneminde start alan Haliç Çevre Koruma Projesi'nin 3.5 yıl önce başlatılan 'Haliç'e Boğaz'ın temiz suyu' aşaması tamamlandı.
 BATAKLIK OLARAK TESLİM ALDIK
 1994'te Belediye Başkanı seçildiğinde, Haliç'i adeta bataklık olarak teslim aldıklarını ifade eden Erdoğan, projeyle Karadeniz'den gelip İstanbul Boğazı'ndan Marmara'ya giden deniz suyunun Haliç'le buluşturulduğunu belirtti: 'Sarıyer'deki Çayırbaşı sahilinden aldığımız deniz suyunu, 4 bin 990 metre uzunluğunda tünelle Ayazağa'ya getiriyor, oradan Kağıthane Deresi vasıtasıyla Haliç'e bırakıyoruz. Bilhassa yağışın olmadığı dönemlerde Haliç'e günde 260 bin metreküp deniz suyu akıtacağız. Haliç, akvaryum niteliğini koruyacak ve yeniden bir kirlenmeye müsaade etmeyeceğiz'. Bu projenin maliyetinin 44 milyon lira olduğunu kaydeden Erdoğan, 'Proje paketinin şu ana kadar maliyeti 758 milyon dolar. Sene 1995, sene 2012... İstanbul'un bu en güzel bölgesini kurtarmakla, şehre kattığımız değerin karşılığını hesaplayabilmenin ise mümkün olmadığına inanıyorum'' dedi.
 'KURUTUN, TOPRAK DÖKÜN' DEDİLER
 Erdoğan, şu an Haliç'te 48 çeşit balık yaşadığını, yeni su sirkülasyonuyla bu sayınını daha da artacağını ifade etti. Erdoğan, 1995'te su derinliği 52 santimetreye inen Haliç'ten pek çok kişinin umudunu kestiğini, akademisyenler ve 'bu işi bildiğini söyleyenler'in 'toprakla doldurma'yı önerdiğini anlattı: 'Haliç'i kurtaracağız, burayı tekrar Altın Boynuz haline getireceğiz diyerek kolları sıvadık. Tarama gemileriyle Haliç'in zeminini kaplayan çamuru çıkartıp, borularla 9 kilometre mesafedeki Alibeyköy taş ocaklarına götürdük. Böylece 650 bin metrekarelik alan kazanıldı.' 
 KASIMPAŞA'DAN HASKÖY'E TÜNEL 
 Başbakan, Kasımpaşa'dan Hasköy'e tünel kazıldığını, oradaki trafiğin rahatlayacağını, çift gidiş-çift geliş iki tünel yapılacağını belirtti. Erdoğan, 'Tünel bittiği anda vatandaşım buradan aracıyla gittiğinde sahil boyu duble yoldan gidecek, tünelden de aynı şekilde gidip gelecek. Aynı zamanda orada kültür merkezlerini görecek, alışverişi görecek, orada oteller, mabetler olacak'' diye konuştu.
 DA VİNCİ KÖPRÜSÜ YOLDA
 Başbakan Erdoğan 16. yüzyılda İtalya'da yaşayan mimar ve sanatçı Leonardo Da Vinci'nin çizdiği Haliç Köprüsü'nün yapılacağını açıkladı. Erdoğan şöyle konuştu: Leonardo Da Vinci'nin geçmişte Haliç'le ilgili bir köprü projesi var. Orası da yapıldığı anda, çok farklı bir köprü estetiği çok ilginç. Haliç'in bir yakasından diğer yakasına yürüyerek geçme imkanı bulacağız.
 'Muğla Belediyesi ne'  diye sorsan bilmezler
 BAŞBAKAN, muhalefetin eleştirdiği 'Büyükşehir Belediyesi Yasa Tasarısı'na da değindi: Büyükşehir belediyesi ile mülki sınırları, belediyenin tasarruf alanı içine alınmasını söyledik. Niye?İmar bütünlüğü sağlayalım. Merkezde, beldede, ilçede farklı imar anlayışıyla şehirleri güzelleştiremeyiz. Öyle bir muhalefetle karşı karşıyayız ki; 'Büyükşehir nedir?' diye sorun anlatamazlar. Daha önce İstanbul'un kenarındaki köylere, doğru dürüst hizmet gidemezken büyükşehir sınırlarına girince buralar hizmet görmeye başladı. Bunu Türkiye geneline yayalım. Allah aşkına hepsi AK Partili belediye mi. Sayın Kılıçdaroğlu Muğla Belediyesi ne demektir? Fethiye, Bodrum, Datça Muğla Belediyesi'ne bağlı mıdır değil midir? Korkarım ki; 'Bağlıdır' der. Bilmez. Halbuki Muğla Belediyesi, Muğla merkez ilçe belediyesidir, il belediyesi değil. Ama ne? Adı Muğla. Rize Belediyesi...Rize il değil, Rize merkez ilçe belediyesi. Yani Çayeli Belediyesi neyse, Rize Belediyesi de odur.
 BİYOLOJİK ÇEŞİTLİLİK ARTACAK
 - Haliç suyunun yenilenmesiyle biyolojik çeşitliliğin artmasını sağlanacak. Deniz suyu 9 kilometrelik dere yolculuğu sonrası Haliç'e ulaştı.
 
 - Erdoğan, belediye başkanlığı döneminde, temizleme projesi kapsamında Haliç'ten Alibeyköy Taşocağı çukurlarına dev borular döşetmişti. Haliç'in dibinden pompalanan 5 milyon metreküp çamur, çukurları doldurdu. Çamurla dolan 180 bin metrekare, yeşil alana dönüştürüldü. Çalışmalarla birçok balık türünün yeniden yaşamaya başladığı Haliç'teki bu proje, Dünya Büyükşehir Belediyeler Birliği'nin verdiği 'Metropolis' ödüllerinde birinci oldu.
 
 AA