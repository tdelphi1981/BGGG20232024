Milli oto, uçak ve tanktan sonra yeni hedef milli hap!
Başbakan'ın talimatıyla, Bilim ve Teknoloji Yüksek Kurulu'nda stratejik kararlar alındı. Sağlık sektörünü 'öncelikli alan' olarak tanımlayan Kurul'un faaliyetlerini Sağlık Bakanlığı koordine edecek. Çalışmalara Sanayi, Ekonomi, Çalışma ve Kalkınma Bakanlıkları da destek verecek
 Hakkı KURBAN / ANKARA
 Yağlık harcamalarını kısmak için çeşitli yöntemleri devreye sokan devlet, bu kez ilaç ve tıbbi cihaz sıkıntısına odaklandı. Başbakan Recep Tayyip Erdoğan, Türkiye'nin kendi ilacını ve tıbbi cihazlarını üretebilmesi yolunda gerekli çalışmanın yapılması için talimat verdi. Erdoğan başkanlığında hafta içinde toplanan Bilim ve Teknoloji Yüksek Kurulu'nda (BTYK) yurt dışındaki örnekler de masaya yatırılırken, sağlık 'öncelikli alan' statüsüne alındı. Sağlık Bakanlığı koordinasyonunda, ARGE çalışmaları için yeni bir model oluşturulması, TÜBİTAK ve üniversiteler ile özel sektörün de desteğiyle Türkiye'nin kendi ilacını üretmesi için gerekli çalışmaların yapılması benimsendi. 
 TÜRKİYE'DE SINIRLI KAYNAK
 AKŞAM'ın ulaştığı bilgilere göre toplantıda, sağlık alanındaki çalışmalar masaya yatırıldı ve Başbakan Erdoğan'a bir brifing verildi. Sağlık alanının, dünyada en çok Ar-Ge yapılan sektörlerden biri olduğuna dikkat çekilerek, 'İlaç Ar-Ge'si için yurtdışında harcanan paralara' dikkat çekildi. Türkiye'de sağlık bilimleri alanında yapılan Ar-Ge harcamasının 1.7 milyar lirayken özel sektör Ar-Ge harcamasının sadece 197 milyon lira olduğu kaydedildi. Türkiye'nin kendi Ar-Ge'siyle geliştirdiği sağlık ürün sayısının son derece sınırlı olduğuna dikkat çekilerek ithalat rakamlarına vurgu yapıldı.
 SOSYAL GÜVENLİK İÇİN ÇOK BÜYÜK YÜK
 İLACA harcadığımız para, sadece ihracat-ithalat cephesinde değil, sosyal güvenlik politikaları anlamında da ciddi yük oluşturuyor. - Toplam tedavi ve ilaç harcaması 2012 yılı itibarıyla 50 milyar lira sınırına dayandı.  Tedaviyi bir kenara bırakırsak, SGK'nın ilaç için harcadığı para 2009 yılında 16 milyar lira ile en yüksek seviyesine ulaştı. Türkiye'de ilaç tüketimi 'adetsel' bazda ciddi bir artış içinde. 2007'de 1 milyar 327 milyon kutu ilaç tüketilirken 2012 yılı başında toplam tüketim 1.6 milyar kutuyu aştı.
 SIRA YERLİ İLAÇTA
 YAPILAN değerlendirmeler ışığında, Türkiye'nin sağlık alanındaki AR-GE ve yenilikçilik faaliyetlerine hız katarak kendi ilaçlarını, molekülünü ve tıbbi cihazlarını üretebileceği sonucuna varıldı. Başbakan Erdoğan'ın da, Türkiye'nin kendi ilacını kendisinin üretebilmesi için gerekli çalışmanın yapılması talimatını verdiği kaydedildi. Bu amaçla sağlık 'öncelikli alanlar' listesine eklendi. Yürütülecek çalışma için Sağlık Bakanlığı 'koordinatör' olacak. Çalışma, Sanayi, Ekonomi ve Kalkınma Bakanlıkları ile ortak hazırlık yapılacak. TÜBİTAK ve üniversitelerin yanı sıra, özel sektör de devreye girecek. Hazırlanacak yol haritası, yılın ikinci BTYK toplantısında ele alınacak ve uygulamaya konulacak.
 Rakamlarla ilaç faturası
 l TÜRKİYE'nin yıllık ilaç ithalatı 5 milyar lira. 
 l  İHRACAT ise 595 milyon lira. 
 l TIBBİ cihazlarda 1.7 milyar lira ithalat, 187 milyon dolar ihracak var. 
 l SAĞLIKTA Avrupa Birliği 31 milyar dolar Ar-Ge'ye harcıyor. 
 l TÜRKİYE'de ise özel sektör harcaması 197 milyonda kalıyor.
 Fiyatlandırmaya dikkat
 İLAÇ Endüstrisi İşverenler Sendikası Genel Sekreteri Turgut Tokgöz: Koşullar oluşursa 2023 yılında ilaç endüstrisinin ihracatının 16 milyar doları aşma potansiyeli bulunuyor. En önemli konular ise; özel sektörün üretim ve Ar-Ge yatırımları yaparak yeni ürünler ortaya koyması ve tüm diğer sektörler gibi hak ettiği karlılığı elde etmesini sağlayacak fiyatlandırma ve geri ödeme sistemlerinin oluşturulması olarak karşımıza çıkıyor.
 23.3 milyar $'lık ilaç üretebiliriz
 ARAŞTIRMACI İlaç Firmaları Derneği Başkanı Güldem Berkman: Başbakanımızın açıklamasını son derece olumlu karşılıyoruz. Türkiye, sağlık bilimleri alanında yenilikçiliği destekleyen uzun vadeli bir politikalar belirlemeli. Hukuki ve idari düzenlemeler, kamu sağlığı, kamu otoritesi ve ilaç sektörü arasında dengeyi gözetecek şekilde uygulanmalı. Bunlar hayata geçerse 2023'te; 
 l 23.3 milyar dolarlık ilaç üretimi, 
 l 1 MİLYAR doları aşan dış ticaret fazlası 
 l TOPLAM 1,7 milyar dolar Ar-Ge yatırımı mümkün.
 Yerli otodan  önemli
 PROF. Dr. Halil İbrahim Özsoy / Eski Sağlık Bakanı: Türkiye, kendi tıbbi cihazını, robotunu yaratabilir. Bu, Türkiye'de otomobil yapıp satmaktan daha öncelikli bir alan. Halen kullandığımız araç-gereç ya Çin'den ya Tayvan'dan geliyor. Ar-Ge'ye önemli pay ayrılmalı. Küba küçük bir ada ama Doğu Asya'dan sonra aşıda en büyük üretici.
 En erken 5 yılda biter
 HARUN Kızılay / Türk Eczacıları Birliği Genel Sekreteri: Türkiye'de patenti Türk'e ait olan bir ilaç yok. Medikal cihazlarda da büyük çoğunlukla bu şekilde. Türkiye'de bilimsel kapasite ve beyin gücü var. Kaynak olarak desteklenirse atılım yapılabilir. Çok önemsiyoruz. Neden Türklerin de ürettiği ilaçlar, olmasın. Bugün araştırmalara başlanırsa, ilk ilaç 5 yıl sonra ortaya çıkmış olur.
 Fabrikalar kapatıldı
 ÖNDER Kahveci / Türk Sağlık Sen Genel Başkanı: Türkiye'nin toplam ilaç harcamaları 15 milyar lirayı buluyor. Teknoloji transferine de yönelinerek kendi ilacımızı üretebiliriz. SSK'nın bile ilaç fabrikası vardı ama kapatıldı. Hem Türk insanının sağlığı hem de Türk ekonomisi için çok önemli bir karar.
  