Ciner, Çinli TCC ile Ankara’da soda üretecek
Ciner Grubu bünyesinde bulunan Kazan Soda Elektrik, Çinli Tianchen Corporation (TCC) mühendislik şirketi ile soda Külü ve kojenerasyon yatırımı yapacak.
 Toplam 1 milyar 350 milyar doları bulacak yatırım ile 1 milyar 750 milyon dolar ihracat, 2 bin 200 yeni eleman alımı hedefleniyor. Ayrıca Eti Soda ve Kazan Soda'nın üretim miktarının da 4 milyo 400 bin ton olması planlanıyor.
 Ankara'da konumlanacak soda külü ve kojenerasyon üretim alanları için imzalar Ciner Grubu Yönetim Kurulu Başkanı Turgay Ciner ile TCC Yönetim Kurulu Başkanı Wang Zhiyuan tarafından atıldı. Enerji ve Tabii Kaynaklar Bakanı Taner Yıldız'ın da konuk olduğu imza töreninde söz alan Turgay Ciner, yeni yatırım ile sodada dünyanın en büyük şirketi olacaklarını ifade etti.  Ciner, "Bir numara olmak gurur verici. Burada üretilecek olan her bir dolar döviz girdisidir." dedi.
 Gazetecilerin yatırım miktarı ve hedefleri ile ilgili sorularını ise Ciner, şöyle cevapladı:
 "Yatırım, 2016'da tamamlanacak. Böylece ihracat 1 milyar 750 milyon dolar olacak, bunun 1 milyar 300 milyon doları sodadan gelecek. Yatırımın ardından üretime koyulacak alanda 2 bin 200 eleman istihdam edilecek. Buradan günde 8 bin ton mal nakledilecek. Devlet Demiryolları ile mutabakata vardık. Tren üretim alanının içine girecek. Günde 4 tren 2 bin 500 ton mal kıyıya nakledilecek, oradan Güney Amerika ve Avustralya'ya gönderilecek."
 TCC Yönetim Kurulu Başkanı Wang Zhiyuan da yatırımı vaktinde tamamlama adına ellerinden geleni yapacaklarını dile getirdi. Wang Zhiyuan, yeni üretim alanlarının Türkiye'nin istihdamına büyük katkı sunacağını vurguladı.
 Toplantıda Tuz Gölü'nde devam eden gaz depolama alanının ne zaman tamamlanacağı sorularına muhatap olan  Zhiyuan, "Alanın yapımını 44 ay içinde tamamlayacağız. Deneyimli bir takım ile faaliyet yürütüyoruz." karşılığını verdi.
 Enerji Bakanı Taner Yıldız da Ciner Grubu ile TCC'nin maden alanında Türkiye için bölge, bölge için ve dünya için önemli bir anlaşma yaptığını belirtti.
 Türkiye'nin büyüdüğünü, devamlı uluslararası yatırım aldığını aktaran Taner Yıldız, "Bu ortamdan en iyi yararlanan gruplardan biri de Ciner'dir. Hakikaten yerli kömür yatırımlarında gönüllü bir grup. Ne mutlu geçenlerde Afşin-Elbistan için 12 milyar dolar değerinde bir anlaşmaya tanık olduk. Birleşik Arap Emirlikleri ile yapılan bir anlaşmaydı.  Ciner ve TCC de bu anlamda ikinci büyük anlaşmayı parafladı. Kanım o ve tahminim o, anlaşmanın ardından yapılacak yatırımın ihracata büyük ivme getirecek." ifadelerini kullandı.
 Kimi sektörlerin 10 lira ciroya 9 lira girdi ile cevap verdiğini anlatan Yıldız, şöyle devam etti:
 "Ama maden gibi sektörler vardır. Burada 10 lira cironun cevabı 1 lira girdidir. Onun için maden gibi alanlar önemle ele alınmalıdır. Ciner ve TCC'nin yatırımının ehemmiyeti ortadadır. TCC, kömürü tanıyan bir şirket. Bu alanda gayet deneyimli.  Yeni yatırımda da doğalgaz kullanmadan buhar üretebilir.  Onun için kendilerine yardımcı olacak, ithal kaynakları değil yerli kaynakları teşvik edeceğiz.
 Kuşku yok soda üretimine yapılan yatırım maden sektörünün milli gelire katkılarını artıracaktır. Malum, enerji sektörü ihracata borçlu olan bir sektör. Petrol ürünlerinin kullanımı ile ilgili ithalattan alacaklı, ihracata borçludur. Borcun bir bölümünü umuyorum bu anlaşma ile ödeyeceğiz. "
 CİHAN
  