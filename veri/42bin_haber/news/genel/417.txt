Mahkeme kararı emniyetten döndü
Kadına şiddetin neden önlenemediğine ilişkin son örnek Şanlıurfa'nın Birecik İlçesi'nden geldi. Hemşire U.D., savcılıktan istifa edip avukatlığa başlayan kocası A.B.'den 2010 yılında boşandı. Ardından evlilikleri süresince edinilen malların paylaşımı için eski eşine dava açtı. İşte ne olduysa bundan sonra oldu. İddiaya göre A.B., davadan vazgeçmesi için eski eşini ve ailesini ölümle tehdit etmeye başladı.
 HSYK'DAN YARDIM İSTEDİ
 U.B., mahkemeye başvurarak koruma istedi. Talebi haklı gören Birecik Asliye Hukuk Mahkemesi, koruma kararı aldı. Ancak mahkemenin kararı, ellerinde yeterli personel olmadığı gerekçesiyle emniyetten döndü. U.B., bu defa Birecik Cumhuriyet Savcılığı'ndan yardım istedi. Fakat bu da sonuçsuz kaldı. U.B.'ye yönelik tehditler artarak devam edince avukatı konuyu bir dilekçeyle Hakim ve Savcılar Yüksek Kurulu'nun (HSYK) gündemine taşıdı. Kurula 17 Ekim Çarşamba günü ulaşan dilekçede, gerekli işlemlerin yapılması için Birecik Cumhuriyet Savcılığı'na talimat verilmesi istendi. Dilekçede şöyle denildi: 'Davadan feragat etmesi için müvekkilime baskı yapılmakta ve ailesi ölümle tehdit edilmektedir. Zamanında hareket edilmediği takdirde büyük zararlar ortaya çıkacaktır.' Ancak artık çok geçti. Dilekçenin HSYK'ya ulaşmasından birkaç saat sonra U.B., mahkemeye başvurup 'Davadan feragat' etti. U.B.'nin avukatı Olgun Ayvacı, 'Durumu HSYK'ya bildirdik. İşin acı tarafı, başvurumuzdan birkaç saat sonra müvekkilim davadan feragat etti' dedi. 
 Doruk ÇAKAR/ ANKARA