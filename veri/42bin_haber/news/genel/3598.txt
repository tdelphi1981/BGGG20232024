İsrail şimdi çok kritik virajda
İsrail 1948'de BM kararıyla kurulduğundan bu yana, Ortadoğu'nun en çok tepki gören ülkesi oldu.
 Komşularıyla ve Arap ülkeleriyle ilişkileri, Filistin'e yönelik ölçüsüz operasyonları ve siyasi hamleleri hep tartışıldı. Son olarak Mayıs 2010'daki Mavi Marmara baskınıyla, 'bölgedeki en önemli dostuyla ipleri kopardı.' Ankara'nın taleplerini geri çevirerek bölgede yalnızlaşan İsrail 22 Ocak'ta seçime gidecek, İsrail halkı ise geleceğini oylayacak.
 Bir halkın kader seçimi
 Dünyanın kanayan yarası Ortadoğu'nun en dikkat çekici ülkesi konumundaki İsrail seçimlere hazırlanıyor. 22 Ocak'ta yapılacak seçimler öncesi her parti seçmenlerine farklı vaatlerde bulunuyor. Ancak izlediği politikalar nedeniyle bölgesinde gittikçe izole olan ülkede seçmenlerin neye oy vereceği hala kesinlik kazanmış değil.
 BaŞbakan Binyamin Netanyahu'nun 3 ay önce aldığı erken seçim kararıyla, ekim ayında yapılması planlanan seçimler ocak ayına çekildi. Haftaya salı günü 34 partinin yarışacağı seçimlerde kayıtlı 5 milyon 656 bin 705 seçmen 19. parlamentonun yeni sahiplerini belirleyecek. 120 sandalyeli İsrail Parlamentosu'nda (Knesset) partilerin koltuk alabilmesi için yüzde 2'lik barajı geçmesi gerekecek. Ülkenin yeni dönemde atacağı adımları da, bu seçimlerde atılacak oylar şekillendirecek.
 Seçİm öncesi yapılan anketler partilerden ancak 12-14 tanesinin barajı geçebileceğini, Netanyahu liderliğindeki Likud - Beyteynu'nun 35 koltuk alabileceğini, ancak bunun tek başına iktidara yetmeyeceğini gösteriyor. Netanyahu'nun olası koalisyon ortakları arasındaysa, bir dönem birlikte yürüdüğü milyoner işadamı Naftali Bennett'in partisi Yahudi Evi yer alıyor. 
 Mavİ Marmara baskını sonrası Türkiye ile ilişkileri adeta kopma noktasına gelen İsrail'de seçimin en önemli parametreleri ise İran, Filistin ve gelir dağılımındaki adaletsizlik olarak göze çarpıyor.