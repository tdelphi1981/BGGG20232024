Doğum günü olmayan adam
KOCAELİ’nin Darıca İlçesi’nde yaşayan emekli öğretmen 60 yaşındaki Durmuş Kapadan, bundan 43 yıl önce yaş büyütmek için gittikleri mahkemede annesinin ve kendisinin doğduğu günü tam alarak söylememesi ve hakimin de bu duruma kızması sonucu, doğum tarihi 00.06. 1952 olarak yazıldı. Durmuş Kapadan, bu yüzden yıllardır resmi işlemler sırasında sıkıntı çektiğini söyledi.
 Şu anda Darıca’da dersane de açan Durmuş Kapadan’ın nüfus cüzdanında doğum gününün ’00’ olarak yazılması ile ilgili olay bundan 43 yıl önce meydana geldi. Henüz 17 yaşında öğretmenliğe başlayan Durmuş Kapadan’a, 18 yaşını doldurmadığı için maaş bağlanamadı. Durmuş Kapadan, bunun üzerine annesini de yanına alarak yaşını bir yaş büyütmek için mahkemeye başvurdu. Nüfus Müdürlüğü aleyhine açılan davada mehkeme annesiyle birlikte onu dinledi.
  
 HAKİM KIZDI, DOĞDUĞU GÜNÜ ’00’ YAZDIRDI
  
 Mahkemede başından geçen olayı anlatan Durmuş Kapadan, eski nüfus cüzdanındaki doğum tarihi yazısının üzerine paslanan tel zımbanın gelmesi ve okunamaması nedeniyle doğduğu gün konusunda anlaşmazlık çıktığını söyledi. Annesine duruşma öncesinde, doğum tarihi olarak 20 Haziran 1952 olarak söylemesini tembihlemesine rağmen, annesinin duruşmada hakimin "Kızım sen bu çocuğu ne zaman doğurdun?" sorusuna "Oğlum dışarıda söyledi ama hatırlamıyorum, Haziran 1952 demişti sanırım" dediğini belirten Kapadan, "Ben hakime dönüp, doğum tarihimin 20 Haziran olduğunu söylememe rağmen, hakim bana ’Seni doğuran annen varken, sen nerden bileceksin ne zaman doğduğunu?’ deyip kızdı. O kızgınlıkla da katibe talimat verip doğum tarihimi 00.06.1952 olarak yazdırdı" dedi.
  
 RESMİ İŞLERİNDE SIKINTI YAŞIYOR
  
 Doğum günü tarihi ile ilgili eksiklik nedeniyle özellikle resmi işlemler sırasında sıkıntı çektiğini söyleyen Durmuş Kapadan, "Yıllardır, hakimin kızgınlıkla iki dudağı arasından çıkan bir cümle yüzünden hayatım sıkıntılı hale geldi. Öğretmenlik maaşımı almak için yaşımı büyütmek isterken hayatım boyunca aldığım her maaş sıkıntı oldu. Aile bireylerim doğum günüm olmadığı için Haziran ayı boyunca her gün doğum günümü kutluyorlar." dedi.
 DHA
  