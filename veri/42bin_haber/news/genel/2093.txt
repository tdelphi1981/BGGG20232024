Şehidin kızına Özel'den altın
Hakkari Şemdinli'de 23 Ağustos'ta şehit düşen Piyade Uzman Onbaşı Mehmet Suay'ın o tarihte 5 aylık hamile olan eşi Berivan Suay (19) İskenderun Özel Palmiye Hastanesi'nde nur topu gibi bir kız bebek dünyaya getirdi.
 Minik kıza, hiç göremeyeceği şehit babası Mehmet Suay'ın göz rengi olan 'Ela' adı verildi. İskenderun 39'uncu Mekanize Piyade Tugay Komutanı Tuğgeneral Hakan Atınç ile eşi Ceren Atınç, doğumun ardından şehit evine geldi. Şehit babası Reşit Suay'ın karşıladığı Tuğgeneral Atınç ile eşi, anne Berivan Suay'ı tebrik edip sağlık dileğinde bulunduktan sonra küçük Ela'nın kundağına Genelkurmay Başkanı Orgeneral Necdet Özel'in armağanı olan Cumhuriyet altınını taktı.
  