Güldünya'nın babası, 11 ay sonra ilk kez konuştu
İstanbul Küçükçekmece'de töre cinayetine kurban giden Güldünya Tören'i tecavüz ederek hamile bıraktığı iddia edilen Servet Taş, olaydan 7 yıl sonra 14 Kasım 2011'de baba Mehmet Şerif Tören tarafından öldürülmüştü.
 Cinayet zanlısı baba, dün hakim karşısına çıktı. Kartal 3. Ağır Ceza Mahkemesi'nde görülen duruşmada konuşan Tören, 'Kızımı hamile bıraktığında ayağına kadar gittim. 'Kızımı al, birlikte yaşayın' dedim. O bana 'Al kızını kerhaneye götür' dedi. Olay günü onu gördüğümde de aynı sözü söyledi. O andan sonra ne kadar ateş ettiğimi bile hatırlamıyorum' dedi. Tutuklu bulunduğu 11 aydan bu yana ilk kez ifade veren Tören, şunları söyledi: 'Güldünya'nın ölmesini istememiştim, ağabeyi öldürmüş. O gün eşimle birlikte oğlum İrfan'ı cezaevine ziyarete gidecektik. Sabaha karşı Avrupa yakasından yola çıktık. Trafikte araba kullanamadığım için Şahin Ilık'tan rica etmiştim. Sultanbeyli'ye geldiğimizde saat 06.00 idi. Eşimin uyanması için bekleyelim derken yolda Servet Taş'ı gördüm. Küfür etti. Yine kızımla ilgili 'Onu kerhaneye verseydin' dedi. Silahımı ateşledim. Ne kadar kurşun sıktığımı hatırlamıyorum.' Suça yardım ve yataklıktan yargılanan Şahin Ilık ise iddiaları reddetti. Zana YAVUZ