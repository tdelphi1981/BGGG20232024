Kimi çok samimiydi kimi inandırıcı değildi
Şahin, bugüne kadar anlatılanları yorumladı. Kıyıklık ve Önder'in komisyonların en renkli isimleri olduğunu söyleyen Şahin'e göre Altan, Akyol, Adalı ve Birand samimi konuştu. 5'li inisiyatif ise tatmin edici konuşamadı
 TBMM Darbeleri ve Muhtıraları Araştırma Komisyonu Sözcüsü AKP'li Milletvekili İdris Şahin, komisyon çalışmalarını AKŞAM'a anlattı.
 DARBELERİN ÖNLEME RAPORU: Çalışmaların sonunda bu ülkede darbelerin olmaması için çıkartılmasını istediğimiz yasal düzenlemeleri bir raporla Meclis'e sunacağız. 
 MEDYAYA AYAR: TSK'nın eğitim ve modenizasyonu için tavsiyelerimizi belirteceğiz. Darbe süreçlerinde aktif rol oynayan medyanın yapılanması için önerilerimizi de Meclis'e bildireceğiz. 
 NEYE HİZMET ETTİKLERİNİ BİLMİYORLAR: Gelen konuklar son derece samimi. Kimi o günü gerçek anlamda koşullarıyla değerlendiriyor ve bir daha darbe olmamasını temenni ediyor. Ama 28 Şubat'ta MGK kararlarına, bildiriyle destek veren 5'li İnisiyatif bugün bile tatmin edici bir yanıt veremiyor.
 KASIMDA SİYASİLERİ DİNLEYECEĞİZ: 27 Mayıs 12 Mart Alt Komisyonu dinlemelerinin çoğunu tamamladı. 12 Eylül Alt Komisyonu önümüzdeki hafta 6-7 kişiyi daha dinleyecek. 28 Şubat Alt Komisyonu ise kasım ayının başından itibaren Meclis'teki siyasileri dinleyecek.
 ALTAN 'DOĞRU', ADALI, 'SAMİMİ': Darbelerin ekonomik yüzüyle ilgili Mehmet Altan'ın sunumunu çok doğru ve verimli buldum. Taha Akyol'un açıklamalarını son derece yalın ve somut verilere dayandırdığını gördüm. Anayasa Mahkemesi eski üyesi Sacit Adalı, 'Korktum, gittim' diyebiliyor. Son derece samimi buldum. Mehmet Ali Birand'ın geçmişe dönük değerlendirmeleri çok kıymetliydi.
 EN RENKLİ SİMALAR: Gün içinde o dönemi yaşamış 5-6 kişi dinliyoruz. Bence komisyonun en renkli isimleri AKP'li Feyzullah Kıyıklık ve  BDP'li Sırrı Süreyya Önder. O günleri yaşayan kişiler olarak değerlendirmeleri bizim için önemli.
 KİTAP ÖNERİYORUZ: Darbelerle ilgili 30'un üzerinde kitap okudum. Birbirimize kitap öneriyoruz. 28 Şubat'ta Devrilmek, Darbeli Kalemler, En Uzun 28 Şubat ve Darbelerin Ekonomik Yüzü en faydalandığımız kitaplar.
 EN ÇALIŞKAN 28 ŞUBAT KOMİSYONU:  7 Haziran'da Demirel'i dinleyerek start veren komisyon bünyesinde en çok çalışan 28 Şubat Alt Komisyonu oldu. 21 Haziran'da başlayan komisyon 59 kişiyi dinledi. Yelda GÖKDAĞ / ANKARA