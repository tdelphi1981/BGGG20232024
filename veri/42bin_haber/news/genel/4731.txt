How I Met Your Mother bitiyor
Türkiye'de gösterilen, How I met Your Mother dizisinin, 9. sezonda ekranlara veda edeceği açıklandı.
CBS televizyon kanalı, çok sevilen ve ne zaman biteceği büyük merak  konusu olan dizinin bir sezon daha oynadıktan sonra biteceğini belirtti. 
Twentieth Century Fox Başkanı Dana Walden, 9. sezonda dizinin Josh  Radnor, Jason Segel, Cobie Smulders, Neil Patrick Harris ve Alyson Hannigan'dan  oluşan kadrosunda herhangi bir değişiklik olmayacağını söyledi. 
Walden, son on yılın en iyi komedi dizilerinden biri kabul edilen, How  I met Your Motherın yaratıcıları Carter Bays ve Craig Thomas'ın sevilen diziye  uygun bir final bulacaklarından ve merak edilen, Annenin kim olduğunu sonunda  açıklayacaklarından emin olduğunu ifade etti. 
19 Eylül 2005'ten bu yana yayında olan How I Met your Motherın ilk  113 bölümünü Pamela Fryman, 6 bölümünü Rob Greenberg ve son bölümü de dizi  oyuncularından Harris yönetmişti. 
Çocuklarına anneleri ile nasıl tanıştığını 2030 yılında anlatmaya  başlayan Ted Mosby'in (Radnor), 25 yıl önce arkadaşları Marshall Eriksen (Segel),  Robin Scherbatsky (Smulders), Lily Aldrin (Hannigan) ve Barney Stinson (Harris)  ile yaşadıklarını konu alan dizi, CBS'in en çok rayting elde eden dizilerinden  biri olmuştu.