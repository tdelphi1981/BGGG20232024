Altın Boynuz'un gizli kalmış lezzet hazineleri!
Lezzet Kaşifleri'nin bu haftaki durağı İstanbul'un en eski semtlerinden Haliç. Kaşifler, 41,5 TL'lik bütçeleriyle 'güzel yemek meraklılarının' tatmak isteyeceği yemeklerin izini sürdüler...
 LEZZET KAŞİFLERİ 
 BİLAL ÖZEROL 
           @LezzetKasifleri
           @BilalOzerol
 
 Haliç nam-ı diğer altın boynuz... Kökenine dair farklı rivayetler olsa, efsaneler anlatılsa da en çok dillendirilen; Bizans zamanında Haliç'te batan altın yüklü bir gemi ve Haliç'in derinliklerine bırakılan zengin hazinedir. Biz de size Kurban Bayramı'nda Haliç'in gizli kalmış lezzet hazinelerinden bahsetmek istedik, bu nedenle Sütlüce merkezli kuzey Haliç'i keşfettik. Sütlüce denince akla ilk uykuluk gelir. Biz de uykuluğu tatmak için Sadrazam Mahmut sofrasına uğradık. Yine bölgenin önemli esnaf lokantalarından Lale Lokantası'nda yarım asırlık hikayelerini dinledik. Bölgede yaşanan kentsel dönüşümün önderi, Rahmi Koç Müzesi'ne uğrayıp içindeki kafede soluklandık. Ağzımızı tatlandırmak için Haliç boyu biraz yol alıp Balkan Tulumba ve Hacı Zafer Turşucusu ile 41,5 TL'lik lezzet keşfini tamamladık. 
 
  1-Lale Restoran
 1970'lere kadar uzanan geçmişiyle Lale Lokantası, yoğun esnaf nüfusu olan bölgede bulacağınız iyi esnaf lokantalarından. Zaten bu yüzden çok farklı insan profillerini mekanda yan yana yemek yerken görebilirsiniz. Sabah 5'te çeşit çeşit çorbayla servise başlayan Lale Lokantası akşam 5'e kadar açık. 
 Biz iki kişi paylaşmak üzere, saray kebabı (12 TL), etli yaprak sarma (9 TL) ve irmik tatlısı (6 TL) siparişi veriyoruz. Saray kebabında dana kuşbaşı et kullanıyorlar, sebzeler kızartılmış olmasına rağmen ağır değil, beşamel sos ve kaşar da kıvamında. En çok sipariş alan ürün olmasından da belli, beğeniyoruz. Etli yaprak sarma büyük ve iri taneli, yapraklar biraz kuru gelse de iç malzemesi lezzetli ve eti bol. İrmik tatlısı ise 2 saat tereyağı ile kısık ateşte uzun uzun pişmesinden midir bilinmez mekanda en sevdiğimiz lezzet. Sütü az olan irmik tatlılarını seviyorsanız tam sizlik! Yemekleri, tatlıları ve çeşitleriyle bölgenin hem beyaz yakalısını hem de esnafını ağırlayan mekan, yolu Hasköy'e düşenler için lezzetli bir alternatif. (14 TL)
 
 
  2-Sadrazam Mahmut                                                                                   
 Kurban Bayramı'nda sakatatlar hayatımıza daha sık uğrar, hatta bazı evlerde bu zamanlarda mutfakları şenlendirir. Durum böyle olunca uykuluk keyfi yapmak için soluğu Sadrazam Mahmut'ta aldık. Bir tür sakatat olan uykuluğun 3 farklı çeşidi var. Makbul olanları akciğerin yanından çıkan ciğer uykuluk ve boyun bölgesinden çıkan gerdan uykuluk olsa da, karın boşluğundan çıkan fındık uykuluğu da üzerindeki iç yağların pişerken verdiği lezzetle tercih ediliyor. Uykuluk için 'Ya seversin ya da nefret edersin' sözleri söylense de, doğru yerde yendiğinde sevilesi bir lezzet. İşte biz de bu yüzden işin ehillerinden Sadrazam Mahmut'u seçip, iki kişi için ağırlık ciğer çeşidinden olmak üzere uykuluk (14 TL), ev yapımı özel sucuk ızgara (12 TL) ve sadrazam bulgur pilavı (10 TL) siparişi veriyoruz. Uykuluklar ne kurumuş ne de çok yağlı, ciğer ve gerdan karışımı ızgara yapılmış uykuluk üzerindeki kırmızı biber ve kekikle damaklarımızı şenlendiriyor. Uykuluk sonrası özel yapım sucuk geliyor masaya. Baharatı bol, eti lezzetli, ızgarada ne kurumuş ne de çiğ kalmış. Özel yapım sucuk favorilerimiz arasına giriyor. Finaliyse sadrazam bulgur pilavıyla yapıyoruz. Wog tava (piknik tüpünün üstünde) içinde et suyunda ıslanmış bulgur, Trabzon tereyağı, kavurma, kaymak, domates ve biber önünüzde pişirilerek servis ediliyor. Hem gözünüz hem de mideniz bayram ediyor. Sadece bulgur pilavı için bile gelinesi bir yer olarak notumuzu alıyoruz. (18 TL)
 
 3-Halat Cafe
 Haliç lezzet turunu biraz renklendirmek için soluğu Rahmi Koç Müzesi'nde alıyoruz. Bölgedeki kentsel dönüşüm açısından önemli bir çalışma olan bu müze, geçmişten günümüze endüstri ve mühendislikle ilgili sergilediği objelerle oldukça ilgi çekici. Uzun uzadıya müzeyi turluyor ve Haliç kenarındaki Halat Restoran'da çayımızı eşsiz manzaraya karşı yudumlayarak dinleniyoruz. (6 TL) 
 
  4-Hacı Zafer Turşuları                                                                                      
 Haliç boyunca yaptığımız lezzet keşfimiz bizi Alibeyköy sınırlarına kadar götürüyor. Adresimiz Hacı Zafer Turşuları. Önceleri bakkal olarak açılan dükkan kendi yapımları turşulara rağbet artınca turşucuya dönüşüyor. Küçücük dükkanda insanlar kilo kilo turşu alışverişi yapıyorlar. Turşular Bursa Kemal Paşa'da Gedelek Köyü'nde hazırlanıyor. Çeşitler sizi şaşırtacak kadar çok. Bizim en çok ilgimizi Macar dolma olarak adlandırılan turşu çekiyor. Macar turşu, özel dolmalık biberin içine lahana konup üstüne domates kapatılarak yapılıyor. Kavanozlara öyle özenle dizilmiş ki, vitrinde renk cümbüşüyle kendini belli ediyor. Biz içinde turşularıyla beraber bir bardak turşu suyumuzu (1.5 TL) içiyoruz. Bu arada turşu dışında mekanda çok özel salçalar da var. Domates ve biberler güneşte kurutulup zeytinyağı ile harmanlanarak hazırlanıyor. Yolu düşenler, bu lezzeti de mutlaka denenmeli! (1.5 TL)
 
  5-Balkan Tulumba                                                                                         
 Ramazan aylarının özel tatlısı tulumba günümüzde kolay yapımı, pratik lezzeti ve ulaşılabilir fiyatıyla 12 ay tercih edilen bir tatlı. Birçok yerde sadece tulumba tatlısı satılmaya başladı. Tulumba un, yağ ve şekerden yapılan basit bir tatlı gibi gözükse de tazesini, mide yakmayanını bulabilmek zor. İşte Balkan Tulumba İstanbul'daki ilk tulumba dükkanlarından biri... 
 Glikoz şurubu yerine gerçek şekerden şerbeti yapmaları, kızartma yağlarını sık değiştirmeleri ve yıllara dayanan ustalıklarıyla gerçek tulumba yemek isteyenlerin yıllardır adresi olmuş. Biz de bir porsiyon (2 TL) sipariş veriyoruz. Balkanlar'da tulumbalar iri taneli yapıldığından, masamıza iri taneli içi yumuşak, dışı hafif kıtır tulumbalar geliyor. Yeni yapıldığından içi hala ılık, şerbeti yoğun değil. Tulumba beklediğimizin çok üstünde olunca hemen ikinci tabağı sipariş veriyoruz. Sonrasında da akşam için paket paket tulumbalarımızı alıp yola devam ediyoruz. (2 TL)
 Lezzetli bir bayram geçirmeniz dileğiyle...