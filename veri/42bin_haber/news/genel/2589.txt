Kasımda aylık bazda ihracat rekoru kırıldı!
Kasım ayında ihracat yüzde 24,8 artarak 13,8 milyar dolar, ithalat ise yüzde 12,5 artarak 21 milyar dolara yaklaştı. Kasım ayında en büyük ihracat kalemleri arasında 1,2 milyar dolar ile kıymetli taşlar ve metaller ikinci sırada yer aldı.
 Kasım ayına ait Dış Ticaret İstatistikleri yayımlandı. Türkiye İstatistik Kurumu ile Gümrük ve Ticaret Bakanlığı işbirliğiyle oluşturulan geçici dış ticaret verilerine göre 2012 yılı Kasım ayında, 2011 yılının aynı ayına göre ihracat yüzde 24,8 artarak 13 milyar 829 milyon dolar, ithalat yüzde 12,5 artarak 20 milyar 986 milyon dolar olarak gerçekleşti. Aynı dönemde dış ticaret açığı 7 milyar 571 milyon dolardan 7 milyar 158 milyon dolara geriledi.
 Takvim etkilerinden arındırılmış seriye göre; 2012 yılı Kasım ayında önceki yılın aynı ayına göre ihracat yüzde13,1 artarken, ithalat yüzde 0,3 azaldı. Mevsim ve takvim etkilerinden arındırılmış seriye göre ise; 2012 Kasım ayında bir önceki aya göre ihracat yüzde 2,5 azalırken, ithalat yüzde 0,7 arttı. 2011 Kasım ayında yüzde 59,4 olan ihracatın ithalatı karşılama oranı, 2012 Kasım ayında yüzde 65,9’a yükseldi.
  
 AVRUPA BİRLİĞİ’NE İHRACAT YÜZDE 17,8 ARTTI
 2011 Kasım ayında yüzde 44,6 olan Avrupa Birliği’nin ihracattaki payı, 2012 Kasım ayında yüzde 42,1’e geriledi. AB’ye yapılan ihracat, 2011 yılının aynı ayına göre yüzde 17,8 artarak 5 milyar 816 milyon dolar olarak gerçekleşti. 2012 Kasım ayında en fazla ihracat yapılan ülke Almanya oldu. Bu ülkeye yapılan ihracat 2011 yılı Kasım ayına göre yüzde 11,1 artarak 1 milyar 219 milyon dolar olurken; Almanya’yı sırasıyla Irak (1 milyar 94 milyon dolar), İngiltere (939 milyon dolar) ve BAE (813 milyon dolar) takip etti.
 Rusya Federasyonu ithalatta ilk sırada yer aldı. Rusya'dan yapılan ithalat geçen yılın aynı ayına göre yüzde 4,3 azalarak 2 milyar 270 milyon dolar olarak gerçekleşti. Rusya Federasyonu’nu sırasıyla Çin (2 milyar 97 milyon dolar), Almanya (2 milyar 10 milyon dolar) ve İtalya (1 milyar 202 milyon dolar) izledi.
 2012 Kasım ayında fasıllar düzeyinde en büyük ihracat kalemi, 'motorlu kara taşıtları ve aksam parçaları' (1 milyar 354 milyon dolar) olurken, bu fasılı 'kıymetli taşlar ve metaller' (1 milyar 201 milyon dolar), 'kazanlar, makinalar, mekanik cihazlar ve aletler, bunların aksam ve parçaları' (1 milyar 140 milyon dolar) ve 'elektrikli makina ve cihazlar' (887 milyon dolar) izledi.
 Kasım ayında; en yüksek ithalatı olan fasıl 'mineral yakıtlar ve yağlar' (5 milyar 330 milyon dolar) oldu. Bu fasılı; 'kazanlar, makinalar, mekanik cihazlar ve aletler, bunların aksam ve parçaları' (2 milyar 469 milyon dolar), 'elektrikli makina ve cihazlar' (1 milyar 700 milyon dolar) ve 'demir ve çelik' (1 milyar 540 milyon dolar) izledi. 
  