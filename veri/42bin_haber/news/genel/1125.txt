Ricciardone: Suriye'de yalnız değilsiniz
ABD seçimlerini Haydarpaşa Tren İstasyonu'nda önceki akşam düzenlenen seçim etkinliğinde izledim.
 ŞENAY YILDIZ
 senay.yildiz@aksam.com.tr
 
  Üniversite öğrencileri, gazeteciler ve ABD'li diplomatların katıldığı etkinlikte hemen herkes Barack Obama'yı destekliyordu. Diplomatlar konumları gereği kimi desteklediklerini belli etmemeye özen gösterseler de, özel sohbetlerde 'İkinci kez seçilememe bir istisna. Kimse sürpriz beklemiyor' diyerek, sandıktan Obama'nın çıkmasını bekledikleri mesajı veriyorlardı.
  HAYDARPAŞA MESAJI
  GECENİN en ilgi çeken konuğu kuşkusuz ABD'nin Ankara Büyükelçisi Francis Ricciardone idi. Neredeyse tüm davetli ve gazetecilerle sohbet eden Ricciardone seçim etkinliğinin Doğu ile Batı'yı buluşturmak için tarihi Haydarpaşa Garı'nda gerçekleştiğini söyledi. 
  ESAD İZOLE OLDU
 TÜRKİYE - ABD ilişkileri üzerine çalıştığını hatırlatan Ricciardone, Türkiye'ye egemen olan Mitt Romney kaygısının önüne geçmek için 'ABD'de sandıktan kim çıkarsa çıksın, Türkiye ile işbirliğinin devam edeceği' mesajını gece boyunca defalarca tekrarladı. Ricciardone 'Türkiye ile güvenlik, bölgesel istikrar ve ekonomi konularında ortaklıklarımız, ortak çıkarlarımız var. Bunlar bizim için çok önemli. Bu nedenle iki ülke ilişkilerinde büyük ölçekte bir değişim olmayacaktır' diye konuştu.
  TÜRKİYE'nin Suriye konusunda yalnız olmadığını vurgulayan Ricciardone sözlerini şöyle sürdürdü:
 'SEÇİMİN ardından ABD'nin dış politikasında çok büyük değişiklik beklemiyorum. Suriye'de olanlar tüm bölgeyi, dünyayı ve bizi etkiliyor. Türkler de Amerikalılar gibi, askeri müdahaleye çok hevesli değiller. Amerikalılar da Türkler gibi, Suriye'de olan bitenden üzüntü duyuyor. Tüm uluslararası toplum Türkiye'nin yanında. Asıl yalnız ve izole olan Esad. Suriye halkını NATO ve dünyadaki tüm demokratik ülkeler destekliyor. Suriye'de değişim ne zaman gelir bilemem, ama mutlaka gelecektir. Ve değişim geldiğinde, Suriye halkının yanında barışçıl, demokratik temeller üzerine oturan yeni bir düzen kurmalarına yardımcı olmak için pek çok dostu olacak.'