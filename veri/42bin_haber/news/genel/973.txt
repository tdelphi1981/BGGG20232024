Bıktık artık, Hazal'ı unutsunlar!
Emir'in Yolu adlı dizide Emir'in annesi Aysun karakterine hayat veren oyuncu Ahu Sungur, dizi izleyicilerine seslenerek 'Gizem ve Çağatay çok yakıştı. Bıktık artık, Hazal'ı unutsunlar' diye konuştu
 Olcay Ünal SERT
 Çağatay Ulusoy'un başrolünü oynadığı 'Emir'in Yolu' adlı dizi Hazal Kaya'nın kadrodan ayrılmasıyla yaşadığı sarsıntıyı çabuk atlattı. Daha önce Eve Düşen Yıldırım adlı dizi de başrol oynayan, dizinin bitmesiyle de Emir'in Yolu kadrosuna dahil olan Gizem Karaca ve dizide daha önce yer alan Ceyda Ateş'in geri dönmesi, dizinin fanatiklerine rahat bir nefes aldırttı. 'Adını Feriha Koydum' olarak başlayan ve 'Emir'in Yolu' olarak devam eden dizide Emir'in annesini canlandıran Ahu Sungur (Aysun), 'Bu transferlerle Hazal Kaya'yı (Feriha) unuturlar mı?' sorusuna,  'Unutsunlar, bıktık artık. Gizem ile Çağatay'ı çok yakıştırdık. Ceyda'nın da dönmesine çok sevindik. Yeni oyuncularla ne kimseyi hatırlatmaya ne de unutturmaya çalıştık, elimizden geleni yaptık' dedi.
 'KİMSE HAZAL OLMAYA ÇALIŞMIYOR'
 Ahu Sungur, 'İnsanlar Feriha-Emir aşkını çok sempatik buldular ama Feriha öldü. Gelenler de Feriha olarak gelmedi... Kimse Feriha ya da Hazal olmaya çalışmıyor...' İleriki bölümlerde Emir ile Güneş'in sahneleri çoğalıyor. Bu yakınlaşma Hazal Kaya'yı unutturacak' diye konuştu.