Performansa dayalı ücretler ödenemeyecek
SAĞLIK Bakanlığından, personeline kötü haber geldi. Yayınlanan genelge ile doktorlar ve diğer sağlık personeli yeni yönetmelik yayınlanana kadar performansa dayalı ek ücretlerini alamayacak. Ancak CEO, genel sekreter, başhekim, müdür ve baş hemşire bu kapsam dışında tutularak ücretlerini almaya devam edecek.
Türkiye Kamu Hastaneleri Kurumu Başkanı Hasan Çağıl imzasıyla yayımlanan genelge şöyle: Bilindiği üzere ikinci üçüncü basamak sağlık kurumlarında görev yapan personelin ek ödemesine ilişkin iş ve işlemler 12.5.2006 tarihinden itibaren Resmi Gazetede yayınlanarak yürürlüğe giren Sağlık Bakanlığına Bağlı Sağlık Kurum ve Kuruluşlarında Görevli Personele Döner Sermaye Gelirlerinden Ek Ödeme Yapılmasına Dair Yönetmelik hükümleri uyarınca yürütülmüştür. Anılan yönetmeliğin hükmü 31.12.2012 tarihinde sona ermiştir. 
PERFORMANSA DAYALI ÜCRET YOK 
Bu çerçevede bakanlığımızca kamu hastane birliklerinde görev yapan personele yapılacak ek ödemelerin usul ve esaslarının düzenlendiği yeni bir yönetmelik hazırlanmış olup Maliye Bakanlığı ve Sayıştay Başkanlığının uygun görüşüne müteakip Resmi Gazetede yayımlanacaktır. Yeni yönetmelik yürürlüğe girinceye kadar ikinci ve üçüncü basamak sağlık tesislerinde görevli personele yalnızca sabit ek ödemelerle Döner Sermaye Sabit Ödemesi yapılacak, bunun dışında performansa dayalı ek ödeme hesaplarına yönelik herhangi bir işlem yapılmayacaktır. 
YENİ YÖNETMELİK BEKLENECEK 
sağlık bakanlığından verilen bilgiye göre sağlık personeline performansa dayalı ek ücretler geriye dönük olarak ödenecek. Bakanlık yönetmeliğin en kısa sürede yürürlüğe verileceğini açıkladı.
 
 