İbre kömüre döndü
EPDK Başkanı Hasan Köktaş, geçtiğimiz yıl devreye giren teşvik sistemiyle, doğalgaz santralı yapmak isteyenlere dolaylı olarak yüzde 20 civarında ek maliyet geldiğini belirterek, Son dönemde doğalgaz santrallarına olan ilgi azalırken, bunun yerine yerli ve ithal kömür santrallarına olan başvurularda artış var dedi.
ENERJİ Piyasası Düzenleme Kurumu (EPDK) Başkanı Hasan Köktaş, enerji yatırımlarında son dönemde ortaya çıkan bir trendi ilk defa paylaştı. Türkiyede elektriğin yaklaşık yarısı doğalgazdan üretilirken, EPDKya yapılan yeni doğalgaz santralı başvuruları aşırı bir boyuta ulaşmış, başvurulan miktar toplam kurulu gücümüzü bile geçmişti. Ancak Köktaş, rüzgârın son dönemde doğalgazdan kömüre doğru estiğini vurguladı. Son birkaç ayda ithal kömür ve yerli kömüre dayalı santrallar için lisans başvurularının hızla arttığını kaydeden Köktaş, teşvik sisteminden çıkarılan ve maliyeti artan doğalgaz santralı başvurularının ise azaldığını söyledi. 
Elektrik Dağıtıcıları Derneğinin (ELDER) sektör toplantısı sırasında gazetecilerin sorularını yanıtlayan Köktaş, şöyle konuştu: Geçen yıl teşvik yasasının yürürlüğe girmesiyle, doğalgazlı santralların teşvikten çıkma durumu oluştu. Dolaylı dolaysız avantajların toplamı doğalgaz santrallarına yüzde 20 civarında dezavantaja dönüştü. Yüzde 20-21 sisteme doğalgaz santralı yapmak isteyenlere ek maliyet gelmiş oldu. Bizim açımızdan baktığınızda çok da şikâyetçi olmadık, olağanüstü başvuru vardı, doğalgaz santralı için. Zaten hedefimizde doğalgazın üretimdeki payını düşürmeyi hedefleyen bir politika var. 
KÖMÜRÜN KAYNAĞI FARKLI 
Doğalgaz santrallarına olan talep azalırken, kömüre yönelik ilginin ise hızla arttığını dile getiren Köktaş, bunu dikkat çekici bir eğilim olarak yorumladı. Yerli kömüre gelen teşviklerin yanı sıra ithal kömür ile çalışan santrallar için de başvuruların yükseldiğini belirten Köktaş, Stoklanabilen hammaddesi olduğundan, büyük bir avantaj teşkil ediyor. O da ithal ürün, ancak çeşitli ülkelerden almak mümkün. Doğalgaza göre göreceli olarak kaynak maliyeti daha düşük. Farklı bir ülke ve kaynak çeşitlendirmesini beraberinde getirdiği için bizim açımızdan daha takdire şayan diye konuştu. 
YERLİYE İLGİ SEVİNDİRİCİ 
Yerli kömür santralları için de başvuruların çok arttığın kaydeden Köktaş, şunu söyledi: Somadan, Trakyaya, Ege havzasına, birçok yerde başvurular, başvuru çalışmaları, yerli kömüre karşı inanılmaz bir yönelim var. Kömür, maliyeti son derece düşük olan santrallardandır. Cari açığı kapatmaya yönelik inanılmaz katkı sağlıyor. Çok ciddi katma değer bırakıyor Türkiyeye. Yerli kömürden elektrik üretim santrali kurmaya yönelik başvuruların artmış olması bizi inanılmaz derecede sevindiriyor. 
Kömürde 13 milyar liralık başvuru 
EPDK yetkililerinden edinilen bilgilere göre, 2012 yılında toplam 5 bin MWlık yeni doğalgaz santrali başvurusu yapıldı. Bunun toplam yatırım tutarı 5 milyar lirayı buluyor. Ancak, yılın ortasından itibaren Hazine teşvikinin ortadan kalkmasıyla, hem bu başvurulardan, hem de önceki yıllarda başvurusu yapılmış olan ve toplam kurulu gücü yaklaşık 2 bin 500 MW olan çok sayıda projede dev şirketler yatırımdan vazgeçme talebini bildirdi ve lisans iptali gündeme geldi. Yerli ve ithal kömürde ise çoğunluğu son üç ayda olmak üzere, toplam kurulu gücü 10 bin 932 ve toplam yatırım tutarı 13 milyar 665  milyon lira olan 13 başvuru yapıldı. 

 