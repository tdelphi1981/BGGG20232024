Bornova'da kediyi astılar!
İZMİR’in Bornova İlçesi Kazım Dirik Mahallesi 197 Sokak’ta, çocuk parkının köşesindeki ağaca bir kedi telle asılarak boğuldu. Sabah korkunç manzarayı gören mahalle sakinleri tepki gösterdi.
 Geçtiğimiz yıl bir üniversite öğrencisinin hasta kediyi teklemeyerek öldürmesinin güvenlik kameralarına yansımasıyla sarsılan Bornova’da bir kedi daha öldürüldü. Kazım Dirik Mahallesi 197 Sokak’taki çocuk parkının köşesindeki ağaçtan gece kedi sesi geldiğini duyan sokak sakinleri bunu önemsemedi. Ancak sabah işyerine gitmek üzere sokağa çıkanlar, ağaçta ölü bir kedinin telle bağlanıp sarkıtıldığını görünce şok oldu. Korkunç manzaraya tepki gösteren mahalle sakinleri, bunu yapanın mutlaka bulunmasını istedi. Mahalle sakinleri, geç saatlerde kedi sesini duyduklarını, fakat böyle bir tablo ile karşılaşmayı beklemediklerini belirterek, bunu yapanın insan olamayacağını söyledi.
 "TOPLUMSAL PROBLEM"
 Ege Üniversitesi Uygulamalı Sosyoloji Anabilim Dalı Başkanı Prof. Dr. Ercan Tatlıdil, "Kentin en işlek sokaklarından birinde bir insan duygularını yönlendirme mekanizması olarak şiddeti seçiyorsa bu bireysel değil toplumsal bir sorundur. Burada sorun bir kedinin öldürülmesi değil kedilerin öldürülmesidir. Duygu ve düşünceleri ifade etme biçimi olarak şiddetin kullanılmasını toplumsal problemler olarak ele alıyoruz. İnsanlar bu durumu onaylıyor mu? Tepki gösteriyorlar mı? Kediyi asan kim? Neden astı? Kedi o ağaçta asılı olarak ne kadar süre kaldı? Bütün bu soruların cevaplarını aldığımızda toplumsal vicdanın ne boyutta olduğuna ulaşıyoruz. Sokaktan geçen vatandaş sadece "kedi ölmüş" diyorsa, çocuğunun gözünü kapatmıyorsa toplum vicdanından söz edemeyiz" dedi.
 CEZASI 250 LİRA
 Türk Ceza Kanunu’nun(TCK) bu konuda ihtiyaca cevap vermediğini belirten Ege Üniversitesi İletişim Fakültesi Öğretim Üyesi Prof. Dr. Güliz Uluç da "TCK’da sahipli hayvanlara yapılan işkenceye yönelik maddeler var. Ancak sahipsiz hayvanlar için 2004 yılında yürürlüğe giren 5199 sayılı Hayvanları Koruma Kanunu geçerli. 14’üncü maddeye göre sahipsiz hayvanlara yönelik işkence ve öldürmenin cezası 250 TL olarak belirlenmiş. TCK’da sokak hayvanlarına yönelik bir madde olmaması da bir sorun teşkil etmektedir. Ayrıca para cezasının yetersiz olması bu suça yönelik caydırıcı önlemlerin yetersiz olduğunu göstermektedir" diye konuştu.
  