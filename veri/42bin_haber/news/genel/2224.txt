Dileklerinizi 10 Şubat'ta tutun
Dünyanın en önemli astrologlarından Gahl Sasson, bir dizi seminer vermek üzere Türkiye'ye geldi. Buluştuk, Türkiye'nin siyasi geleceğini, dünyanın sonu söylentilerini ve daha birçok konuyu sorduk.
 Sibel Ateş Yengin
 sibel.ates@aksam.com.tr
 Astrolojiyle ilgilenmesi bir anda olmuş Gahl Sasson'un. Meksika'ya sörf yapmaya gittiği bir dönem kendini astroloji dersleri alırken bulmuş. Büyükbabası Türk olan Sasson'a neden Türkçe öğrenmediğini sorduğumuzda büyükbabasını çok küçük yaşta kaybettiğini ve onunla fazla zaman geçiremediğini anlattı. Ülke sorunlarını konuşmaya başlayınca da ilk söylediği şey Türkiye'nin 'köprü vazifesi' gördüğü oldu...Türkiye'nin Doğu'yla Batı arasında denge unsuru olduğunu söyleyen Gahl Sasson, ülkemizin köprü olmaya devam ettiği sürece bolluğa ve başarıya sahip olacağını anlatıyor. Geleceğe yönelik olarak Osmanlı dönemiyle ilgili romantik düşünenlerin de başarısızlıkla karşılaşacağını ifade eden Sasson, 'Türkiye kendini yeniden keşfetmek ve oluşturmak zorunda, geçmişe bakmaması lazım' diyor. Ünü dünyaya yayılmış Sasson'a 'İstanbul'da deprem olacak mı?' diye sorduğumuzda cevabı pek astrolojik değil: 'Deprem için yıldızlara değil müteahhitlerinize bakın!'
 TÜRKİYE NEDEN, NASIL ETKİLENİYOR?
 Türkiye yeni bir kimlik arayışına girecek. Değişim için çok büyük baskı olacak. Bu durum ekim ayının sonunda başlamıştı zaten. Haziran ayı ortası ve ağustos ayı başında Türkiye'de değişim ve baskı zamanı görülüyor. Çünkü o sırada Satürn gezegeni Güneş'in üzerinde olacak ki bu da ağır bir yüke neden olacak. Çok popüler olmayan kararlar alınabilir. Haziran ayının sonunda Ay etkin hale gelecek. Bu genişleme ve kişilerin güçlerini ele alması için iyi bir zaman. Temmuz ayı sonunda bolluk getiren Jüpiter birinci evine geçiyor. 
 EKONOMİK KRİZ VE DÜŞMANLAR
 Yılın sonuna doğru Türkiye ortaklarıyla sıkıntıya girebilir. Maddi sıkıntılar hatta ekonomik kriz olabilir. Ticari ortaklarla ya da NATO'yla ilişkilerde sıkıntı olabilir. Aralık ayının sonuna doğru hukuki davalar, düşmanlar çıkabilir. Ama Türkiye için enteresan bir dönem başlıyor. Çünkü Satürn kendi burcuna ilerliyor ve bolluk gezegeni Jüpiter yükselen burcu Yengeç'e giriyor. Haziran 2014'ten itibaren Jüpiter Türkiye'nin para evine geçeceği için rahatlama olacak. Akrep'in yöneticisi Mars yuva ve aile evinde olduğu için savaş evin içinden geliyor yani Türkiye'ye en tehlikeli insanlar Türkler. İç savaş olabilir.
 KOMŞU ÜLKELERLE SAVAŞ İHTİMALİ 
 Komşu ülkeler zaten kendi içlerindeki sorunlarla o kadar meşguller ki ihtiyaçları olan son şey; bu kadar kuvvetli bir orduya sahip ülkeyle başlarını belaya sokmak olur.
 PKK SORUNU BİTER Mİ?
 Mars'ın Terazi burcunda olması eşler, ortaklar arasında savaş anlamına gelir. Asya-Avrupa, Anadolu-Avrupa arasında ya da doğuya gitmek isteyenlere karşı batıya gitmek isteyenler arasında sürtüşme çıkabilir. Yani laiklere karşı dindar insanlar gibi. Satürn de Terazi'de, ki bu da ortaklar arasındaki savaş ihtimalini gösterir. Ama ne zaman Satürn Akrep'te olsa Türkiye değişir, dönüşür küllerinden doğan Anka kuşu gibi olur. Kürdistan'ın kurulacağını da zannetmiyorum.
 DEPREM OLUR MU?
 Bu ihtimal hep var. Bunu çözmenin en iyi yöntemi müteahhitlerle inşaatçılar arasında sıkıntı olmamasını sağlamak. Evleri gerektiği gibi yapmayan müteahhitler Türkler'in ölmesine sebep oluyor. İyi inşa etseler deprem olsa da insanlar ölmez.
 21 ARALIK SON MU?
 Maya Takvimi yanlış anlaşılıyor. Onlar hiçbir zaman 'Dünya'nın sonu gelecek' demedi. Mayalar başlangıç ve son diye düşünmez. 21 Aralık, 5125 yıl önce başlamış olan sayımlarının sona ereceği gün. O gün yeni bir sayım başlayacak. Zaten bu sayım dünya var olduğundan beri 173 bin defa zaten sonlandı. İnsanlar bunun dünyanın sonu olacağını düşündü. Katıldığım derslerde zamanın hızlanacağı, uzaylıların hükümetlerle açıkça iletişime geçeceği söylendi. Olmayınca da bilinçte değişim olacak dendi ki değişim zaten yıllardır oluyor. O yüzden herkes yoga yapıyor, Kabala öğretisini öğreniyor. Tibet Budizm'i dünya çevresine yayılmaya başladı.
 TELEPATİ ARTACAK 
 Neptün'ün Balık burcuna geçmesi spiritüalizmin yayılmasına yaradı. Neptün gezegeni psişik enerjiyle, empatiyle ve iç görüyle özdeşleşir, o yüzden insanlar daha çok psişik hale gelecek Mesela bir arkadaşın seni aramadan önce onun arayacağını bileceksin ve birden bire seni arayacak. Oğlunla ya da kızınla ilgili rüya göreceksin ve eğer yurt dışındaysa birden bire karşına çıkacak. Telepati, rüyalar, önsezi artacak.
 MARDUK'A HAZIRLIK YAPALIM MI?
 Bu yeni dönem binlerce yıl sürecek. O yüzden yapılabilecek çok bir şey yok. Belki de en büyük ders Sufi'nin söylediği 'Mükemmel kadın ve erkek tanıştığı herkeste Tanrı'yı gören kadın ve erkektir' cümlesinde yatıyordur. En iyi hazırlık bu... Herkes bunu bir saniye için yapabilse dünya o zaman ışık halini alır.
 SOSYALİZM GELİR Mİ?
 Satürn ve Mars gezegeni kolay gezegenler değildir. Türkiye'nin haritasında Mars gezeni Terazi burcunda. Bu da Türkiye'nin hareketlerinde çok aşırı uçlara kaçmaması gerektiğini gösteriyor. Çok fazla din de tehlike, çok fazla sosyalizm de... Bir taraftan öbürüne zıplamamayı, her zaman orta yolu bulmayı öğrenmesi gerekiyor. Aslında çok ilginç, Atatürk de Akrep burcu ve lisanı, dini dönüştürmüş. Ve şimdi Balık burcu olan Başbakan var ki bu tamamen inançla ilgili. Akrep burcunun anahtar kelimesi; 'Dönüşüyorum', Balık burcu için anahtar kelimeyse, 'İnanırım' cümlesidir.
 YENİ YIL DİLEĞİ TUTMANIN RİTÜELİ
 En önemlisi ne zaman isteyeceğini bilmek. Hiçbir şey 1 Ocak'ta olmuyor. O yüzden de çoğu zaman yeni yıl dilekleri gerçekleşmiyor. İlk iyi titreşim ve enerji zamanı 10 Şubat'ta. Çünkü Çin Yılı başlıyor. Önemli olan ihtiyacın olanı istememek. Nötr olduğunuz bir şeyi dilemek önemli. Yani gerçeklemese de seni üzmeyecek olan dilekler tutulmalı. Etkili olan Tanrı'ya isteğini söylemek ve hemen o anda olmuş gibi teşekkür etmek. Yani 'Tanrım lütfen bunu gerçekleştir' demek yerine 'Tanrım bunu gerçekleştirdiğin için teşekkür ederim' demek daha anlamlı...
 TÜRKİYE BİR İNSAN OLSAYDI?
 Çok seksi, gizemli, egzotik enerjili, yaratıcı, çok çocuklu ve sevilebilir biri olurdu. Ay burcu İkizler olduğu için yalan konusunda dikkatli olması gerekirdi. Çok şefkatli, iyi bir aşçı olurdu. Kendine karşı agresif ve zarar vermeye meyilli olurdu. Hayal gücü geniş ve şiirsel aynı zamanda çok iyi de bir yazar olurdu. Aslında kendi gücünden korkan biri olurdu.
 BURÇLARA NE OLUYOR?
 - Koçlar; cinselliklerinin sorgulandığını hissedip konunun üzerine gidebilir ya da boş verebilirler.
 - Boğalar; ilişkilerde karşıtlıklar olacak. Hukuki konulara dikkat etmeliler.
 - İkizler; sağlığına dikkat edip diyet yapmalı.
 - Yengeçler; aşk, yaratıcılık ve çocuk konusunda karlı çıkabilir.
 - Aslanlar; kendilerini harekete geçmek zorunda hissedecekler. 
 - Başaklar da; bu senenin karlı çıkan burçlarından olacak. Özellikle çocukları, iş meseleleri ve bağlantılar kurma konularında.
 - Teraziler; Satürn'ün Akrep'e dönmesinden mutlu olacak ve işler kolaylaşacak, para konusunda dikkat.
 - Akrepler; kontrol ediliyormuş gibi hissedecek. Bu yüzden gelecek ve bugünkü eylemleri için formüller geliştirecek.
 - Yaylar; kendini geri çekmek, boş vermek ve geçmişe dalmak zorunda gibi hissedebilir. 
 - Oğlaklar; arkadaşlar, devlet işleri ve terfiler konusunda avantajlı.
 - Kovalar; kariyer konusunda daha fazla baskı duyacaklar ya da değişimin azlığı sebebiyle öfkeli olacaklar.
 - Balıklarlar; gezi, eğitim, öğretimden edindikleri enerjiyle kazançlı çıkacak.