70 işadamı CEO'lar Zirvesi'nde Erdoğan ve Putin'le görüşecek
Putin'in 'günübirlik' İstanbul ziyareti yoğun geçecek. 3 Aralık'taki CEO'lar Zirvesi'nde Türk ve Rus iş dünyası Erdoğan ve Putin'le bir araya gelecek
 RUSYA Devlet Başkanı Vladimir Putin'in 3 Aralık'ta başlayacak ziyareti iş dünyasını da heyecanlandırdı. Çünkü, Putin'le Türkiye'ye gelecek heyetin içinde Rus iş dünyasının önemli isimleri de yer alacak. 
 PUTİN'in pazartesi günkü günübirlik İstanbul ziyareti, yoğun bir programa sahne olacak. Resmi görüşmeler dışında, ilk kez gerçekleşecek olan 'CEO'lar zirvesi'nde Türk ve Rus iş dünyasının önde gelen şirketlerinin 70 kadar üst düzey yönetici, Putin ve Erdoğan ile bir araya gelecek. 
 Türk tarafından DEİK ile Başbakanlık Türkiye Yatırım Destek ve Tanıtım Ajansı'nın organizatörlüğünde yapılacak buluşmaya, Putin'in heyetiyle beraber Moskova'dan gelecek büyük devlet ve özel sektör şirketlerinin CEO'ları katılacak. Denizbank'ı satın alan Sberbank'ın CEO'su German Gref ve ekibinin de bu organizasyonda önemli payı olduğu belirtildi.
  