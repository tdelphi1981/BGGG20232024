Türkiye'de obez sayısı 20 milyon oldu
Bülent Ecevit Üniversitesi (BEÜ) Tıp Fakültesi Endokrinoloji ve Metabolizma Hastalıkları Bilim Dalı öğretim üyesi Doç. Dr. Taner Bayraktaroğlu, Türkiyede 20 milyonun üzerinde obezite, 7 milyon civarında da diyabet hastası bulunduğunu söyledi.
Doç. Dr. Taner Bayraktaroğlu, bel çevresi erkeklerde 94 santim, kadınlarda 80 santim üzerinde ise obezite ile ilgili sorunların başladığının kabul edildiğini söyledi. Doç. Dr. Bayraktaroğlu, obezitenin, metabolik ve hormonal bozukluklar nedeniyle erken yaşta şeker hastalığına (diyabet) yol açtığını, bunun da organlarda erken fonksiyon kaybına neden olduğunu kaydetti. Türkiyede 20 milyonun üzerinde obezite, 7 milyon civarında da diyabet hastası bulunduğunu belirten Doç. Dr. Bayraktaroğlu, bu hastaların yaşam sürelerinin kısaldığını, dünyada da obezite ve diyabet ölümlerinin ilk sıralarda yer aldığını söyledi.

 
Doç. Dr. Bayraktaroğlu, "Bu açıdan anne karnından yetişkin yaşa kadar herkese hitap edebilecek uygun beslenmenin tanımlanması, kişinin hareketliliğini artırması gerekiyor. Gönül istiyor ki hastalık ortaya çıkmadan biz bunları tedavi edelim ve yaşam süreleri ile ilgili bir sorun olmasın" dedi.

 
Kilolu kişilerin besinleri ölçülü yiyerek ve hareket ederek 6 ya da 1 yıl içinde ağırlıklarının yüzde 10unu azaltmaları gerektiğini ifade eden Doç. Dr. Bayraktaroğlu, "Kişi ağırlığını azaltsın ki bu tansiyona, şekere olumlu yansısın. 50-60 yaşında çıkacak olan şeker hastalığı, 30-40 yaşında çıkmasın" diye konuştu.

 
'MARKETE TOK GİDİN, ASANSÖR KULLANMAYIN'

 
Kişilerin basit yöntemlerle kilo verebileceklerini de anlatan Doç. Dr. Bayraktaroğlu, şöyle konuştu:

"Zor olan alışkanlıklarımızı düzeltmeliyiz. Bu tür kişiler markete tok gitmeli. Asansörü az kullanmaları gerekir. Bir durak önce inip işyerine veya evlerine yürüyerek gitmeleri gerekir. Ekmek almaya araçla gitmemelerini tavsiye ediyorum. Bu davranışlarını düzelttikleri zaman iyi şeyler olacağını, kendilerine de güvenin geleceğine inanıyorum. Kilo verdiklerinde vücudun performansı, kondisyonu daha iyi olacaktır. Hayata bakış açıları değişecektir. Önemli olan kilo verdikten sonra da yeniden kilo almamalarına özen göstermeleridir. Bu güvenlerinin sarsılmaması gerekiyor."


 
  
 