Silopili, hacı adaylarını bağrına bastı
HACI adaylarına Silopi misafirperverliği...
 Irak'ın vize sorunu çıkarması nedeniyle mahsur kalan çoğu İstanbullu hacı adayı grubu 'Silopi'yi yanlış tanımışız' dedi. Hacı adayı Recai Buldur 'Kaç kişi evimize gelin, yemek verelim' teklifinde bulundu. Ersin Çağlar ise 4 küçük çocuğun kendisini duygulandıran jestini şöyle anlattı: 13 yaşındaki talebe 4 arkadaşımızı çağırdı. Okul harçlığıyla bize çay ısmarladı. Çaycıya bile tembih etmiş. Biz çay parasını ödemek istedik 'abi olmaz' diyerek kabul etmedi' dedi.  Mehmet Çeliker ise , “Silopi'de nasıl karşılanacağımızı bilmiyorduk. Bizi utandırdılar. Buranın halkından Allah razı olsun. Evlerini bizlere açtılar' diye konuştu. İzmitli olduğunu söyleyen Ömer Türkmen de 'Ön yargılı davranmışız. O kadar ilgi gördük ki inanın kendimden utandım. Bu halk bize çorap çamaşır getirdi. Trabzon'dan gelen Kenan İçlin ise 'Bundan sonra bu gelen haberlere asla itibar etmeyeceğiz. Biz bir defa daha anladık ki mümin müminin kardeşidir. Diyalogları kurduk. Bizim burada şimdi evlerimiz var. Buradaki kardeşlerimizin de kendi memleketlerimizde onların evleri vardır. Onları da biz davet ettik' sözleriyle duygularını dile getirdi. Silopili Kürt işadamı Murat Yusufoğlu da Vali Kamul Acun Camii'nde önceki akşam 500 hacı adayına yemek verdi.  
 Selim YALÇIN / ŞIRNAK