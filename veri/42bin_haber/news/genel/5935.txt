YDS başvuruları Çarşamba günü sona erecek
Ölçme, Seçme ve Yerleştirme Merkezi'nin (ÖSYM), bu yıldan itibaren yabancı dil bilgisi seviyesini belirlemeye yönelik olarak yapacağı Yabancı Dil Bilgisi Seviye Belirleme Sınavı'na (YDS) başvurular 27 Şubat Çarşamba günü sona erecek.ÖSYM, Ocak ayında Resmi Gazete'de yayımlanan yönetmelik uyarınca, Kamu Personeli Yabancı Dil Bilgisi Seviye Belirleme Sınavı (KPDS), Üniversitelerarası Kurul Yabancı Dil Sınavı (ÜDS) ve içeriğinde yabancı dil sorusu veya testi bulunan yabancı dil seviye belirleme sınavlarını Yabancı Dil Bilgisi Seviye Belirleme Sınavı (YDS) adı altında tek bir sınavda topladı. Buna göre KPSS, TUS, DUS gibi sınav ve yerleştirme işlemleri ile ÜDS ve KPDS sonuçlarını kullanan diğer kamu ve özel kurum ve kuruluşların sınav ve yerleştirme işlemlerine katılacak adayların, yabancı dil yeterliğinin belirlenmesi için yılda iki kez yapılacak YDS'ye girmeleri gerekiyor. 

Bu yıl ilk kez 7 Nisan'da yapılacak YDS için ÖSYM'nin hazırladığını başvuru kılavuzuna göre, saat 09.30'da başlayacak sınav 2,5 saat (150 dakika) sürecek. Sınav Bişkek'te ise Türkiye saatiyle 09.30'da başlayacak. YDS ilkbahar dönemi sınavı, Almanca, Arapça, Bulgarca, Çince, Danimarkaca (Danish Dili), Ermenice, Farsça, Fransızca, Gürcüce, Hollandaca (Dutch Dili), İngilizce, İspanyolca, İtalyanca, Japonca, Korece, Lehçe, Macarca, Portekizce, Rumence, Rusça, Sırpça, Ukraynaca (Ukraince) ve Yunancadan yapılacak. Sonbahar dönemi sınavı ise Almanca, Arapça, Fransızca, İngilizce ve Rusçadan yapılacak. Adaylar bir dönemde yalnız bir yabancı dilden sınava girilebilecek.

YDS ilkbahar döneminde alınacak puanlar sınav tarihinden itibaren beş yıl süreyle geçerli olacak. Sınavın geçerlilik süresi, kurumların kendi mevzuatındaki geçerlilik süresi olacak. Ayrıca kurumlar kendilerine uygun geçerlilik süresi belirleyebilecek.

Adaylar bankaya 50 lira yatıracak

Elektronik ortamda 18 Şubat'ta alınmaya başlanan başvurular 27 Şubat Çarşamba gününe kadar yapabilecek.

YDS'ye kadro karşılık gösterilmek suretiyle sözleşmeli çalışan personel dahil olmak üzere, aylıklarını devlet memurları kanunu, Türk Silahlı Kuvvetleri Personeli Kanunu, uzman erbaş, uzman jandarma, hakimler ve savcılar kanunu ile Yükseköğretim Personel Kanunu hükümlerine göre almakta olan personel ile yabancı dil bilgisi seviyesini tespit ettirmek isteyenler, üniversitelerce kendilerinden YDS puanı istenen öğrenciler ve diğer adaylar başvurabilecek. Kamu kurum ve kuruluşlarınca yurt dışı teşkilatında sürekli göreve atanacak memurlar ile diğer görevlilerin de bu sınava girmesi gerekiyor.

Sınava katılmak isteyen adaylar, 2013-YDS İlkbahar Dönemi Kılavuzu ile Aday Başvuru Formu'na başvuru süresi içinde ÖSYM'nin http://www.osym.gov.tr internet adresinden ulaşabilecek. Kılavuzun dağıtımı ve satışı yapılmayacak. 2011 veya 2012 yıllarında ÖSYM'nin yapmış olduğu sınav uygulaması gerçekleşen herhangi bir sınava başvuru merkezi aracılığıyla başvurmuş olan adaylar, 2013-YDS İlkbahar Dönemi başvurularını isterlerse bireysel olarak internet aracılığıyla, isterlerse diledikleri bir başvuru merkezine başvurarak yapabilecek. Bu şartı taşımayan adaylar, 2013-YDS İlkbahar Dönemi başvurularını bir başvuru merkezinden yapmak zorunda olacak.

Adaylar, 50 lira olan sınav ücretini başvurudan önce ilgili banka şubelerine yatıracak. Adayların, sınav ücretini yatırmaları için kılavuzun arka sayfasında belirtilen banka şubelerinden birine gidip sınavın adı, TC Kimlik Numarası ile ad ve soyadı bilgilerini vermeleri yeterli olacak. Sınav ücretini bankaya yatırmış olmak başvuru için yeterli olmayacak, adayların kılavuzda belirtildiği şekilde başvurunun tamamlanması gerekiyor.

KPSS adayları dikkat

6-7 Temmuz 2013 tarihlerinde yapılacak Kamu Personel Seçme Sınavı'nda (2013-KPSS A Grubu ve Öğretmenlik) ve daha sonraki yıllarda lisans düzeyinde yapılacak KPSS'lerde Yabancı Dil Testi yer almayacak. Yabancı dil testi sonucunun belirli ağırlıklarla katılarak hesaplandığı KPSS puan türleri, YDS puanı ile ağırlıklandırılarak hesaplanacak.

KPSS Lisans sınavlarında yabancı dil testinin de Almanca, Fransızca ve İngilizce'de ağırlıklandırılarak hesaplandığı puanları edinmek isteyen adayların 2013-YDS İlkbahar Dönemi Sınavı'na girmeleri zorunlu olacak.

Engelli adaylar, bu durumlarını gösteren bir üniversite veya devlet hastanesinden aldıkları sağlık kurulu raporunun onaylı örneğini, engellerine ilişkin özgeçmişlerini anlatan bir dilekçe ile birlikte aday başvuru formuna ekleyerek başvuru yaptıkları başvuru merkezine teslim edecek, internet aracılığıyla bireysel başvuru yapan adaylar ise başvuru süresi içinde ÖSYM'ye ulaştıracak.

Soru kitapçığını hiç okuyamayacak derecede görme engelli adaylara ve/veya ellerini kullanamayan adaylara okuyucu/işaretleyici yardımı verilecek. Engelli olarak sınava girecek adayların Sınava Giriş Belgesinde Engelli Salonu yazacak. Bu adaylara engelleri nedeniyle farklı bir test verilmeyecek, sınav sonuçlarının değerlendirilmesi diğer adaylarınki gibi yapılacak. Engelli adaylar sınavda, kendilerinin kullanacağı özel bir gerece zorunlu olarak ihtiyaç duyuyorlarsa, bu ihtiyaçları ve kullanacakları gerecin ne olduğu sağlık kurulu raporlarında ayrıntılı olarak belirtilmiş olmalıdır. Rapor ÖSYM'nin yetkili kurullarınca kabul edildiği takdirde, adaylar bu gereçlerini sınavda kullanabilecek. Tekerlekli sandalye ile sınava girecek adaylar, aday başvuru formunun ilgili kutucuğunu işaretleyecek.

Sınav merkezi tercihi

Almanca, Arapça, Fransızca, İngilizce veya Rusçadan sınava başvuran adayların, sınav merkezi tercihleri adayların adres illeri veya adres iline yakın sınav merkezleri olarak sınırlandırıldı. Buna göre adaylar sınav merkezi tercihlerini yaparken; eğer adres illerinde sınav yapılıyorsa bu sınav merkezini, adres illerinde sınav yapılmıyorsa ÖSYM tarafından belirlenen yakın sınav merkezlerini tercih edebilecek.
Adayların adres iline göre tercih edebilecekleri sınav merkezleri ÖSYM'nin http://www.osym.gov.tr internet adresinde YDS Başvuru Bilgileri alanı içinde yer alıyor. Sınav merkezi tercihi alanında sadece sistem tarafından izin verilen sınav merkezlerinden biri tercih edilebilir. (Almanca, Arapça, Fransızca, İngilizce ve Rusçadan herhangi birinde, aynı sınav merkezinde sınava alınacak aday sayısının 600'den daha az olduğu durumlarda sınav güvenlik tedbirleri uyarınca ilgili sınav merkezinde o dilde sınav yapıp yapmama ve ilgili sınav merkezinde o dilde sınav yapılmaması durumunda ise bu adayların hangi sınav merkezinde sınava alınacağı hakkında ÖSYM Yönetim Kurulu tarafından başvurular tamamlandıktan sonra karar verilecektir).
Bulgarca, Farsça, İspanyolca, İtalyanca veya Yunancadan sınava başvuran adaylar, sınav merkezi tercihi olarak Ankara'daki Altındağ-Mamak, Ankara-Çankaya, Ankara-Kuzey 'den(Keçiören/Yenimahalle/Etimesgut/Sincan ) birini tercih edecekler.
Çince, Danimarkaca (Danish Dili), Ermenice, Gürcüce, Hollandaca (Dutch Dili), Japonca, Korece, Lehçe, Macarca, Portekizce, Rumence, Sırpça veya Ukraynacadan (Ukraince) sınava başvuran adaylar ise sınav Merkezi tercihi olarak Ankara-Çankaya sınav merkezinin kodunu yazacak.

10 dilde çoktan seçmeli soru olacak

Almanca, Arapça, Bulgarca, Farsça, Fransızca, İngilizce, İspanyolca, İtalyanca, Rusça ve Yunancadan yapılacak sınavlarda çoktan seçmeli sorulardan oluşan testler kullanılacak. Bu diller için sınavda sözcük bilgisi, dil bilgisi, çeviri ve okuduğunu anlama soruları bulunacak. Diğer dillerde sınav yabancı dilden Türkçeye ve Türkçeden yabancı dile çeviri şeklinde yapılacak. Çeviri için 150-200 sözcükten oluşan metinlerden yararlanılacak.
İngilizce sınavlarında kullanılan kaynaklar ABD, İngiltere ve Kanada gibi İngilizce konuşulan ülkelere ait. Bu sınavlarda İngiliz İngilizcesine ait dil alışkanlıkları izlenmekle birlikte Amerikan İngilizcesi kullanımının daha yaygın olduğu durumlarda adaylara bir dezavantaj oluşturmaması için yaygın olan kullanım tercih edildi. Sınavlarda sözlük ve sözlük görevi yapan yardımcı araçlar kullanılmayacak.
Sınavda uygulanacak test, tek kitapçık halinde adaylara verilecek ve adaylar cevaplarını cevap kağıdına işaretleyecekler. Her bir soru kitapçığı matbaada özel olarak poşetlenecek. Almanca, Arapça, Bulgarca, Farsça, Fransızca, İngilizce, İspanyolca, İtalyanca, Rusça ve Yunanca dışındaki bir dilden sınava giren adaylara çoktan seçmeli sorulardan oluşan test uygulanmayacak. Bu adaylar cevaplarını kendilerine verilen cevap kağıdına yazacak.
Çoktan seçmeli sorulardan oluşan testlerin uygulandığı sınavların cevap kağıtları ÖSYM'de optik okuyucu ile okunacak ve bilgisayar ortamında değerlendirilecek. Değerlendirme sırasında yalnız doğru cevaplar dikkate alınacak, yanlış cevaplar dikkate alınmayacak.
Sınavdan sonra yapılan analizlerde test sorularından herhangi biri, biçimsel veya bilimsel bir nedenle ÖSYM tarafından geçersiz sayıldığı takdirde, bu soru, ilgili testte en az bir cevabı bulunan tüm adaylar için doğru yanıtlanmış kabul edilecek. Adayların doğru cevap sayıları toplanarak 100 üzerinden YDS puanları hesaplanacak.
Test hazırlanmayan dillerde çeviriler ÖSYM'de kurulacak olan jüriler tarafından değerlendirilecek. Bu değerlendirme 100 tam puan üzerinden yapılacak.
Yabancı dil seviyesi tüm adaylar için geçerli olmak üzere 100 tam puan üzerinden,
90 - 100 arasındaki puanlar (A) seviyesi,
80 - 89 arasındaki puanlar (B) seviyesi,
70 - 79 arasındaki puanlar (C) seviyesi,
60 - 69 arasındaki puanlar (D) seviyesi,
50 - 59 arasındaki puanlar (E) seviyesi olarak kabul edilecek. Bu seviyelerden hangilerine ne miktarda tazminat ödeneceği ilgili mevzuata göre tespit edilecek.