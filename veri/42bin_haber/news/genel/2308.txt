TIR'lar yolu kapattı, sürücüler saatlerce bekledi!
Sivas'ta etkisini artıran kış şartları özellikle şehirlerarası yollarda ulaşımın aksamasına neden oldu.
 Saat 16.00 sıralarında kapanan Kayseri karayolu ulaşıma açılırken, Erzincan yolunda da büyük sıkıntı yaşandı. Sivas-Erzincan karayolu 17'inci kilometredeki Seyfebeli mevkisinde bölünmüş yolun tek şeridini yoldan çıkıp kapatan TIR'lar nedeniyle ulaşım yaklaşık 3 saat boyunca aksadı.
 TIR'ların arkasında uzun araç kuyrukları oluştu. Karayolları ekiplerinin yaptığı tuzlama çalışmasının ardından, TIR'lar zincir yardımı ile çekilerek yol trafiğe açıldı. TIR sürücüleri ise yoldaki yağışa rağmen karayollarının gerekli çalışmayı yapmadığını ileri sürerek duruma tepki gösterdi. Yağışın aralıksız devam etmesi ve zeminin buzlanması nedeniyle güzergah üzerindeki yüksek tonajlı araçların en yakın dinlenme tesisleri veya Zara ve Hafik İlçesi'nde beklemeleri istendi.
 Öte yandan Zara-Suşehri arası Geminbeli geçidinde de yoğun kar yağışı ulaşımı aksatıyor. Karayolları'nın çabasına rağmen yolun kapanması nedeniyle bu yöne gideceklerin mecbur kalmadıkça yola çıkmamaları istendi. Sivas-Malatya karayolu Yağdonduran Mevkisinde de yağış ve tipi nedeniyle geçişler kontrollü olarak sağlanabiliyor. 
  DHA