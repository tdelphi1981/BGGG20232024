Zirvede üç ülkücü HAYAL DEĞİL
'Okyanus ötesine tutunmadan mutlaka iktidar olacağız' diyen Bahçeli, ülkücü cumhurbaşkanı, ülkücü başbakan ve ülkücü Meclis Başkanı'nın aynı anda ve eşgüdüm halinde çalışmasının hayal olmadığını vurguladı
 Volkan YANARDAĞ - DORUK ÇAKAR / ANKARA
 MHP Genel Başkanlığı'na yeniden seçilen Devlet Bahçeli, partisine yönelik komploları unutmadıklarını, bedelini ödeteceklerini söyledi. MHP 10. Olağan Kongresi'nde 110 dakika konuşan Bahçeli'nin sesi sonlara doğru kısıldı. Diğer adayları eleştirmeyen Bahçeli, rakipsizmiş gibi konuştu. Prompter kullanan Bahçeli özetle şunları söyledi:
 CUMHURİYETİMİZİN 100. yılı 2023'te 'lider ülke Türkiye'ye' ulaşılacaktır. AKP'nin bu projemizi kopya etmesi ve ahlaki telif kaygısına düşmeden intihale yeltenmesi hiçbir şeyi değiştirmeyecektir. Zira 2023 projesini 1997'den beridir aziz milletimizin gündemine taşıyan ve arkasında duran şahsım ve MHP'dir. Defalarca uyarıda bulunmamıza rağmen Başbakan Erdoğan, 2023 vizyonunu kendisine ve partisine mal etme kurnazlığından ve açıkgözlülüğünden hiç vazgeçmemiştir.
 2053'TE SÜPER GÜÇ 
 İKİNCİ olarak; İstanbul'un fethinin 600. yılı olan 2053'te 'Süper Güç Türkiye' ülkü ve gayemiz bulunmaktadır. 2013'ten itibaren 40 yılda bu hedefe varmak mümkün ve ihtimal dahilindedir. Üçüncü olarak; Söğüt-Domaniç yöresinden 400 çadırlık Türkmen varlığı 154 yılda İstanbul'u fetheden ve üç kıtaya yayılan bir kudrete dönüşebildiyse, Cumhuriyet'in kuruluşundan 2077 yılına kadarki 154 yılda da benzer bir başarı bir kez daha gösterilebilecektir. Bu sürenin 89 yılı geride kaldı. Kalan 65 yıllık zaman dilimi Türk milletinin tercihiyle şekillenecek ve geçmişten alınan güçle gelecek tayin edilecektir. MHP buna taliptir.
 BAŞBAKAN Erdoğan'ın 2071 hedefi ise tamamen aldatma ve asıl manasından uzak kalmıştır. Bu gidişle Malazgirt'in 1000. yıldönümünde Anadolu'da, Allah muhafaza, millet kalmayacaktır. Başbakan'ın 2071 hedefinde Türk milleti, Türk kimliği, Türk yoktur, Türk vatanı da yoktur.
 HAYAL DEĞİL 
 KENDİMİZ kalarak, benliğimizden, ülkülerimizden ve düşüncelerimizden ayrılmadan iktidar olunabileceğini inşallah göstereceğiz, inşallah kanıtlayacağız. Okyanus ötesine tutunmadan Türk milletinin iktidarını kuracağımızı mutlaka ispatlayacağız. Bu zor değildir. Bu imkansız değildir. Ülkücü cumhurbaşkanı, ülkücü başbakan ve ülkücü Meclis Başkanı'nın aynı anda ve eşgüdüm halinde bulunması ve çalışması hayal değildir.
 BEDELİNİ ÖDETECEĞİZ
 BİZ, ahlaksız ve çirkin yöntemlerle partimizi baraj altına çekmeye çalışan aşağılık komploları, bunun vicdanı çukurlaşmış faillerini, azmettiricilerini ve ortaklarını unutmuş değiliz. MHP üzerinden sürdürülen operasyonları unutmuş değiliz. Telefon dinlemelerini, sınav rezaletlerini, içeri atılan yazar, gazeteci ve askerleri unutmuş değiliz. Dedikodu yazarlığı yapanları, okyanus ötesi vesayetinde bulunanları, kötü adamları, itibarımızı  sıfırlamaya çalışan şerefsizlikleri de unutmuş değiliz. Cenab-ı Allah şahittir ki, yakalarından tutup bedelini ödeteceğiz.
 MOZAİK DEĞİL
 BİZ beraberce yurdumuza alçakları uğratmadık, hayasız akınlara gövdemizi siper ettik. Aynı tende can, aynı tarihte şan ve aynı ezelde karındaş olduk. Türkiye'de Kürt sorunu yoktur, Türk milleti üzerinde oynanan oyun ve bölücü kalkışma vardır. Sözde Kürt sorunu emperyalistlerin tuzağıdır. Sözde Kürt sorunu bölücü terörün kanlı eylemlerini sakladığı ihanet kılıfıdır. Türk milleti mozaik değildir.
 ENTRİKAYI YERLE BİR ETTİK
 DEVLET Bahçeli, ilk turda aldığı 725 oyla 6. kez Genel Başkan seçildi. Koray Aydın 441 oya ulaşırken üçüncü aday Musavvat Dervişoğlu 48 oyda kaldı. 2003'te Bahçeli'ye karşı seçimi kaybeden Koray Aydın, böylece ikinci yenilgisini almış oldu. Bin 240 üst kurul delegesinden bin 220'si oy kullandı. 6 oy geçersiz sayıldı. 725 oy alan Bahçeli, 3 yıllığına Genel Başkanlık görevini yürütecek. 441 oy alarak, 'olağanüstü kurultay çağrısı' için yeterli sayıya ulaşan Aydın'ın, süreç içinde olağanüstü kurultay kararı aldırması bekleniyor. Ancak, Parti Tüzüğü'ne göre olağanüstü kurultaylarda genel başkanlık seçimi yapılamıyor. Koray Aydın,  2003'teki yapılan kongrede 137 oy almıştı. Devlet Bahçeli teşekkür konuşmasında sert ifadeler kullandı: Partimizi içten oyma girişimleri, kurulan tuzaklar sonuçsuz kalmıştır. İçimize sokulmaya çalışılan dedikodu, entrika sizler tarafından yerle bir edilmiştir. Milliyetçi ülkücü duruş maceraya prim vermemiştir.
 EL ELE poz verdiler
 Kongrede 'Devletin başına Devlet gelecek', 'Lidere sadakat şerefimizdir' sloganlarına 'Bozkurt Koray'la karşılık verildi. 
 Bahçelİ, salona girdikten sonra diğer adayların ellerini sıktı. Tüm adaylar el ele tutuşarak salonu selamladı. 
 Dİvan Başkanı Tuğrul Türkeş besmele çekerek başladığı konuşmasına 'Babamın partisinin büyük gününe hoş geldiniz' dedi. Büyük alkış koptu. 
 MHP'nin tutuklu vekili Engin Alan, kongreye gönderdiği mesajda, 'Aranızda olamadığım için üzgünüm ama yüreğim sizlerle' dedi. Alan'ın eşi Nevin Alan konuklar arasındaydı.
 POSTERİNİ ASTIRMADI
 Ankara Spor Salonu'na sadece Atatürk ve Türkeş'in posterleri asıldı. 'Türk Milleti Sensiz Asla' ana sloganlı kongrede, '75 milyonuz biz', '1000 yıldır kardeşiz biz', 'Biz büyük Türk milletiyiz', 'İlkesi olmayanın ülküsü olmaz' alt sloganları da yer aldı.
 Kaya Kuzulu'nun bestelediği 'Türk Milleti Sensiz Asla' şarkısında bir folklör ekibi, semazenler eşliğinde semah döndü. 
 Şarkıdaki Rock müzik esintileri dikkat çekti. Osmaniye Belediyesi Mehter takımı da gösteri yaptı.
 'Meydanlara ineceğiz'
 Genel Başkan adayı Koray Aydın, konuşmasında yeni anayasa çalışmalarını eleştirirken, 'Yeni anayasa demek Türk milletinin adını anayasadan çıkartarak ona bir alt kimlik muamelesi yapmaktır.Harekete geçmemiz lazım. Buna seyirci, suskun kalamayız. Meydanlara ineceğiz. Ankara'da bir milyon olarak toplanırsak hangi vatan haini bunu yapmaya cesaret edebilir' dedi. Aydın, küskün ülkücülerin ayaklarına tek tek giderek 'üye sayısını 3 milyona çıkarma', 'MHP'yi ayağa kaldırma' vaadinde de bulundu. Aydın'ın konuşması 'Devletin başına devlet gelecek' sloganları ve ıslıklarla sık sık  kesildi.
 MYK'nın yarısı değişti, kadınlar katlandı
 DEVLET Bahçeli, Merkez Yürütme Kurulu'nun (MYK) yarıdan fazlasını da değiştirdi. 75 kişiden oluşan MYK için çarşaf liste verdi.  Eksiksiz kabul edilen listede, önceki Kurul'dan 39 kişi dışarıda kaldı. 10 yıl aradan sonra partiye dönen eski teşkilat başkanı Şefkat Çetin MYK'ya girdi. Eski Ülkü Ocakları Genel Başkanı Harun Öztürk, eski milli futbolcu Saffet Sancaklı da MYK'da. 
 ZÜHAL Topcu, Atilla Kaya, Ahmet Kenan Tanrıkulu, Celal Adan, Murat Başesgioğlu, Oktay Öztürk, Bahattin Şeker, Necati Özensoy MYK'ya giren milletvekilleri... MYK'da kadın sayısı da 3'ten 6'ya çıktı: Zühal Topcu, Ruhsar Demirel, Hediye Akdere, Şenol Bal, Figen Tosuner ve Sema Doğan.