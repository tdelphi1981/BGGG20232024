ABD'li kadın fotoğrafçı için MİT devreye girdi
İstanbul'da kaybolan ABD'li fotoğrafçı Sarai Sierra'dan haber yok. Son olarak İstiklal'de görülen Sierra için MİT de devrede...
 Levent ALBAYRAK - Cem TÜRKEL
 ABD'li iki çocuk annesi 33 yaşındaki fotoğrafçı Sarai Sierra'dan haber yok. 
 POLİS araştırmalarını çok yönlü olarak sürdürüyor. Ailesinin ilk kez yurtdışına çıktığını söylediği Sierra'nın yurda giriş çıkışları da mercek altına alındı ve ilginç bilgilere ulaşıldı. 8 Ocak'ta İstanbul'a gelip Beyoğlu'nda bir bodrum katı kiralayan ve 13 günlük kirasını peşin ödeyen Sierra 15 Ocak'ta önce Amsterdam'a ardından Münih'e uçtu. 19 Ocak'ta tekrar Türkiye'ye giriş yaptı. ABD'ye dönüş bileti 22 Ocak'taydı.
 MOBESE kayıtlarından son olarak 20 Ocak günü İstiklal Caddesi'nde tek başına yürüdüğü belirlendi. Cep telefonu da aynı tarihten itibaren sinyal göndermeyen Sierra'yı bulmak için MİT de devreye girdi.
 KADININ kiraladığı dairede yapılan incelemede iki bavul, pasaport, bilgisayar, sağlık kartı ile bazı eşyaları incelemeye alındı. ABD'den Türkiye getirdiği telefon hattını hiç kullanmayan Sierra'nın burada bir kişiyle görüştüğü ve bu kişinin temin ettiği hattı kullandığı sanılıyor.
 Onu bulmak zorundayım
 KAYIP kadının eşi Steven Sierra ile ağabeyi David dün İstanbul'a geldi. Sierra, 'E- şim bir haftadır kayıp. En son geçtiğimiz pazartesi 21 Ocak'ta kendisiyle konuştum. Bir sonraki gün eve döneceği için çok heyecanlıydı. Onu bulmak zorundayız' dedi. 
  