Bir varmış bir yokmuş
ÖSYM bu kez de Tıpta Yan Dal Uzmanlık Sınavı (YDUS) kılavuzuyla kafaları karıştırdı. Sınav kılavuzunda Malatya İnönü Üniversitesi'nde bir kişilik 'gelişimsel pediatri' kadrosu yer aldı. 25 Kasım'da yapılan sınavın ardından yayımlanan ikinci kılavuzda ise bu kadro yer almadı. Bu bölümü tercih edenler şok yaşarken, çok sayıda aday da ikinci kılavuzda yer almayan bu kadroyu tercih edemedi.
 Tercİh edenler ise şaşkınlık yaşayarak ÖSYM'yi telefon yağmuruna tuttu. ÖSYM ise kadronun açık olduğunu, sistemdeki bir hata nedeniyle ikinci kılavuzda yer almadığı yanıtını verdi. ÖSYM yetkilileri, 50'ye yakın adayın bu bölümü tercih ettiğini kaydetti. Bir açılıp bir kapanan kadroya 71.875 puanla Dr. Meltem Kıvılcım yerleşti. 
 Dr. Kıvılcım'ın yine doktor olan eşi Hakan Kıvılcım, 'Eşimin en çok istediği bölümdü. Yalnızca Ankara ve İnönü üniversitelerinde vardı. İnönü'yü tercih ettik ancak ikinci kılavuzda bölüm yer almayınca şaşırdık. ÖSYM, bir aksaklık sonucu kılavuzda görülmediğini söyledi. Art niyet düşünmüyorum' dedi.
 Konuyu gündeme taşıyan Ankara Tabip Odası Başkanı Özdemir Aktan, 'Bu ÖSYM'nin ilk vukuatı değil. İyi niyetli düşünsek bile mağdur adaylar var. Daha yüksek puan alanlar, sınavı yargıya taşıyabilir' dedi.
 Doruk ÇAKAR / ANKARA
  