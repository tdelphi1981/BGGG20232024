Bu albümle Onno Tunç dönemi başlıyor
Ebru Elver, 2006'da çıkardığı ilk albümünün ardından şimdi de 'İz'le karşımızda. 90'ların özlenen samimi ve akustik alt yapısını albümüne taşıdığını söyleyen şarkıcı, iz bırakacağından emin.
 Serhat Tekin
 serhattekinc@gmail.com
 
 Ebru Elver'in ilk albümü 2006'da çıktı. 'Paranoyak' şarkısı dikkat çekmişti, 'Daha birçok şarkısı dinleyiciyle buluşur' diye düşünürken bir anda ortadan kayboldu. O dönem yapımcısıyla anlaşmazlık yaşayan Ebru Elver, altı yıl aradan sonra kendini hazır ve olgunlaşmış hissederek ikinci albümü 'İz'i çıkardı. 'Şarkılarım para kokmuyor. Gönül dostlarıyla buluşması tek dileğim' diyen şarkıcıyla konuştuk.
 
 × İlk albümden sonra ortadan kayboldunuz, neden? 
 Bu, o zamanki prodüktörüm Ercan Saatçi'nin kararıydı. Hepinizin bildiği 'Paranoyak' şarkıma klip çekildi. Sonrasını bilmiyorum. Ercan Saatçi yapmak istemedi, ben de zorlamadım. Benim için bir merdivendi o albüm, iyi ki de yapmışım. Ama mutlu değildim o zamanki şirketimde. Benim de açıkçası hevesim kalmamıştı bir şeyler yapmaya. 
 
 × O uzun arada 'Ya unutulursam?' endişesi oldu mu?
 Bunun kaygısını zaman zaman yaşadım. Ama her zaman yaptığım işe ve kendime güvendim. Biraz zamana ihtiyacım olduğunu biliyordum.
 
 × Nasıl şarkılar var 'İz' albümünde?
 Biraz Akdeniz şarkıları... Biraz hüzünlü, gönül şarkıları.Yorumculuğum daha ön planda olduğu bir albüm oldu.  
 
 × 'Şarkılarda biraz Onno Tunç etkisi yaratmak istiyorum' demişsiniz.
 Onun etkisini kimse yaratamaz, herkesin bir parmak izi var. Fakat benim burada yapmaya çalıştığım şey, 90'lı yıllardan bu yana müzikalite çok fazla değişti. Ticari kaygı, her şeyin önüne geçti. Kimse kendi gibi değil, kimse inandığı müziği yapamıyor. Ben kendim gibi olmak istedim. Onno Tunç'dan yana kimse bu tarz müzikler yapmadı. Ben de bu tarz samimi işlerin özlendiğinin farkındaydım. 
 
 × Farkı dinleyici anladı mı?
 Albümün ilk çıktığı hafta tepkiler muhteşemdi. 
 
 × Bir şarkınızda 'Ben aşkın ta kendisiyim' diyorsunuz, çok iddialı bir söz...
 Herkes aşkın ta kendisi değil mi? Bunu birilerine giydirmeye çalışıyoruz. Bu şarkımda da bunu anlatmaya çalıştım. Biz aslında aşkın ta kendisiyiz.
 
 × Melodiler ve sözler hep hüzünlü...
 Yerine göre acılı... Biraz hüzünlü bir kadın olduğum için, aşkı da hayatı da öyle görüyorum. 
 
 × Çok mu duygusalsınız?
 Biraz gönül insanıyım. Şarkılarım gönül şarkıları. Beni herkes dinlesin ama isteğim gönül insanlarına ulaşmak. Albümün ismi gibi, 'İz' bırakmak istiyorum. 
 
 × Yapımcınıza 'Samimiyetinizden dolayı teşekkürler' yazmışsınız albüm kartonetinde. Samimi yapımcı bulmak zor mu?
 Çok fazla şirket gezdim. Analiz yapmaya çalıştım. Bu biraz zaman aldı. Kalbimin sesini dinledim. Kekeva Plakçılık'a gittiğim zaman, belki çok büyük şeyler olmayacaktı ama gönül insanlarıydı onlar. Dürüst olmaları, bana olan inançları, samimiyetleri onları seçmemdeki en önemli etkendi.
 
 × Çok ağzınız yanmış belli ki diğer yapımcılardan.
 Samimiyet yok. Benim şarkılarım çok para kokmadı onlara. 90'lı dönemlerin müziğini hissettirdiği ve daha new age sound ile yaptığım için yeni şarkılarıma, bana kaygılı yaklaştılar. Ben de o kaygıdan hoşlanmadım. Ben bu albümü gözüm kapalı yaptım. Ticari kaygı gütmedim. Ayrıca para kazanmak elbette isterim ama sadece para kazanmak için müzik yapamam. 
 
 × Yaptığınız albümü beğenilmese, müziğinizde tavizler başlar mı?
 Taviz vereceğimi zannetmiyorum, ben neysem oyum. Bu albümün ses getireceğine inanıyorum. Yavaş yavaş belki ama 10 sene sonra da albümden bir şarkıyı koyduklarında duygusunu yitirmeyen bir albüm olacak.  
 
 × Tipiniz beyaz perdeye çok uygun, oyunculuk teklifi aldınız mı?
 Oyunculuk yapmayı düşünmüyorum. Aslında yeteneğim var. Ama herkesin kendi işini yapması gerektiğine inananlardanım.
  