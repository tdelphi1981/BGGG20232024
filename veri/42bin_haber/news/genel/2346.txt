30 bin çiftçinin Tarım Kredi borcu ertelendi
Türkiye Tarım Kredi Kooperatifleri ortağı 30 bin 499 çiftçinin toplam 303 milyon 392 bin liralık kredi borcu, hükümetin çıkardığı kararname ile bir yıl ertelendi.
 Türkiye Tarım Kredi Kooperatifleri Genel Müdürü Abdullah Kutlu, borç ertelemenin bir af olmadığını vurguladı ve borcun yüzde 60'ını ödeyen ortaklara yeniden kredi açılacağını söyledi.
  
 Kutlu, hükümetin kuraklık başta olmak üzere tabii afetlerden en az yüzde 30 oranında zarar gören çiftçilerin Türkiye Tarım Kredi Kooperatifleri'ne ve Ziraat Bankası'na olan kredi borçlarının yüzde 5 faizle ve bir yıl süreyle ertelenmesini içerdiğini belirterek, "Yurt genelinde Türkiye Tarım Kredi Kooperatiflerinin 30 bin 499 ortağının 303 milyon 392 bin liralık borcu bir yıl süre ile ve yüzde 5 faizle ertelendi. Borcu ertelenen ortaklarımızın kredi limitleri dolu olduğu için önümüzdeki yıl kredi kullanamayacaklar. Biz ortaklarımızın zarar görmemesi, tefecinin eline düşmemesi için çok önemli bir adım attık. Ortaklarımıza borçlarının yüzde 60'ını ödedikleri takdirde yeniden kredi kullandıracağımızı açıkladık. Çok sayıda ortağımız bu kampanyadan yararlandı." dedi.
  
 Abdullah Kutlu, borç erteleme kararnamesinin 81 ili kapsadığını belirterek, 53 ildeki 30 bin 499 Türkiye Tarım Kredi Kooperatifleri ortağının borç ertelemesinin yapıldığını belirterek, 2 bin 649 ortak ile Afyonkarahisar'ın ilk sırayı aldığını, 2 bin 395 ile Kastamonu, 2 bin 248 ile Konya, bin 807 ortak ile Ankara'nın izlediğini söyledi. Kutlu, borç tutarı olarak da 32 milyon lira ile Ankara'nın ilk sırada bulunduğunu belirtti.
 CİHAN
  