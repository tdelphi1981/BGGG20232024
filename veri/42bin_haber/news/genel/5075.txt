Ocak ayı heba edildi
BDP heyetinin İmralı'ya gitmesinin önemli olduğunu belirten Kışanak, "Sürece katkı yapmak istiyoruz. Bir ay boyunca ne yapıldı, bunu öğrenmek istiyoruz" dedi
   BDP Eşbaşkanı Gültan Kışanak, tüm Türkiye halkının barış ve çözüm konusundaki beklenti ve umudunun çok yüksek olduğunu söyledi. Kışanak partisinin grup toplantısındaki konuşmasına Viranşehir'de yapılan eyleme polisin sert müdahalesini eleştirerek başladı. Viranşehir'de mitingde hiçbir gerekçe yokken insanlara pervasızca saldırı olduğunu sayısız gaz bombası atıldığını anlatan Kışanak, "Bu saldırıdan sonra ikinci bir vahamet yaşandı. İnsanların bir kısmı dağılmıştır. Yarım saat sonra sadece milletvekilleri ve parti yöneticileri basına açıklama için çıkınca bu kez de onların üzerine gaz bombası atılmıştır... Orada ölümle yüz yüzeydik. Kafamıza hedef alınarak gaz fişeği atıldı. Kıl payı kurtulduk... Ölümden korkmuyoruz. Bizi ölüm korkusu ile sindirip susturamazlar. Bu mücadele ölümle sınavını verip bu günlere geldi" dedi. İMRALI'YA GİTMEMİZ ÖNEMLİ BDP'nin İmralı'ya gitmesinin önemli olduğunu, çünkü çözüm önerileri olduğunu anlatan Kışanak, şöyle devam etti: "Bir aydır BDP'den bir heyetin İmralı'ya gidip gitmeyeceği tartışılıyor. Bir ayı böyle bir tartışmayla heba ettiler. Orada katı bir tecrit var. Bizim oraya gitmemiz İmralı'da devam eden katı tecridin değiştiğinin imkanı olmasından dolayı önemlidir. Umarım en kısa zamanda pozitif bir yaklaşım olur ve partimiz İmralı'ya giderek sürece katkı yapma imkanlarını bulur. Ocak ayı heba edildi. Bir ay boyunca ne yapıldı, bunu öğrenmek istiyoruz. Görüşmeler yapıldı mı? Hangi kriterler var. Sorunlar aşıldı mı? Bize bunu versinler katkı sunalım. Hükümetin bu konuda daha ciddi ve samimi olmasını bekliyoruz." ANKARA