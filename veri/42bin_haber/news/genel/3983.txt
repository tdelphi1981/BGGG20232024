Atamayı eşi için istemiş
GAZİANTEP'TE 'Öğretmenler atama bekliyor, atama yoksa oy da yok' diye bağırınca Başbakan Tayyip Erdoğan'dan 'O oy senin olsun' karşılığını alan kişinin sınıf öğretmeni Tahir Homak olduğu ortaya çıktı.
 Olaydan sonra gözaltına alınan ve savcının talimatıyla 2 saat sonra serbest bırakılan Homak'ın atama bekleyen İngilizce öğretmeni eşi Aslı Homak için talepte bulunduğu anlaşıldı. 
 Asya adlı bir çocukları bulunan Tahir ve Aslı Homak çiftinin sosyal paylaşım sitesi Facebook'taki sayfalarına '30 bin atama istiyoruz' yazısını profil fotoğrafı olarak kullandığı görüldü.  Homak'ın Türk Eğitim Sen'e kayıtlı olduğu belirlenirken, sendika Başbakan'ın tutumunu kınandı.
 BAŞBAKAN ÖZÜR DİLESİN
 MHP Genel Sekreteri İsmet Büyükataman, Başbakan Erdoğan'a 'Gaziantep'te milletin önünde azarladığınız öğretmenin şahsında incittiğiniz eğitim camiasından derhal özür dileyiniz. Sürekli olarak azarladığı öğretmenlerin bir kere de derdini dinlerse o zaman belki eğitim alanında ilk defa doğru bir karar vermiş olur' dedi. DHA