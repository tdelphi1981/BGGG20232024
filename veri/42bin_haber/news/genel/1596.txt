Türkiye'yi temsil edecek
İngiltere'de düzenlenecek 'Mr. World Dünya Erkek Güzellik Yarışması'nda Türkiye’yi 22 yaşındaki Barış Aslan temsil edecek.
 Cumartesi akşamı İngiltere’nin Kent bölgesinde düzenlenecek yarışmada, dünyanın 48 ülkesinden yarışmacı Mr. World 2012 ünvanını kazanmak için yarışacak. Yarışmada Türkiye’yi Barış Aslan temsil edecek. Yıldız Teknik Üniversitesi İnşaat Mühendisliği öğrencisi Barış, yarışma için geldiği İngiltere’de harika arkadaşlıklar kurduğunu ve çok keyifli iki hafta geçirdiğini belirtti. 9 Kasım’dan bu yana İngiltere’nin Kent bölgesindeki Tudor Park’da kampta bulunan Barış, burada olmaktan çok mutlu olduğunu anlatırken, "Ülkemi en iyi şekilde temsil etmeye çalışıyorum. Umarım güzel bir şekilde noktalanır. Beni destekleyen herkese teşekkür ederim" dedi.
 Kent Event Centre’de yüzlerce davetlinin katılımıyla gerçekleştirecek Mr World yarışmasında birinci gelen aday 2012’nin en çekici erkeği ünvanını alacak. Geçtiğimiz ağustos ayında Çin’de düzenlenen Miss World güzellik yarışmasında Türkiye’ye temsil eden Açelya Samyeli Danoğlu, dereceye girememişti.  DHA