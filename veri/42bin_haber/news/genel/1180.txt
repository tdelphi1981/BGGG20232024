Vakıfbank'tan 9 ayda 1 milyar TL kar
9 aylık bilançosunu açıklayan VakıfBank, yılın üçüncü çeyreğinde net karını bir önceki döneme göre yüzde 7.3 artırarak 305.2 milyon TL’ye çıkardı. Bankanın 9 aylık net karı ise yüzde 4.6 artışla 1 milyar 9 milyon TL olarak gerçekleşti. Bankanın aktif büyüklüğü, 9 aylık dönemde yüzde 10 oranında artarak 98.2 milyar TL’ye ulaştı.
 İSTANBUL ANKA)- VakıfBank, 30 Eylül 2012 tarihli konsolide olmayan finansal sonuçlarını açıkladı. Yılın üçüncü çeyreğinde karını bir önceki döneme göre yüzde 7.3 artırarak 305.2 milyon TL net kar elde eden VakıfBank’ın 9 aylık net karı ise 1 milyar 9 milyon TL olarak gerçekleşti.
 VakıfBank’ın aktif büyüklüğü bir önceki yılın aynı dönemine göre yüzde 10’luk artışla 98.2 milyar TL'ye, nakdi kredileri yüzde 16.8 artışla 64.1 milyar TL’ye, mevduatı ise yüzde 15.2 artışla 64 milyar TL’ye yükseldi. Bankanın nakdi ve gayri nakdi kredilerle ekonomiye sağladığı desteğin ise  80.6 milyar TL’ye ulaştığı bildirildi.
 -NET FAİZ GELİRLERİNDE ARTIŞ-
 Mali sonuçlarla ilgili Vakıfbank’tan yapılan açıklamaya göre, Bankanın n toplam aktifler içindeki payı yüzde 65.3’e çıkan nakdi kredileri, geçen yıla kıyasla yüzde 17 artış ile 64.1 milyar TL’ye yükseldi. Bankanın 9 aylık bilançosunu değerlendiren VakıfBank Genel Müdürü Süleyman Kalkan, reel sektöre sundukları desteği artırarak sürdürdüklerini ifade ederek, “Sektördeki karlılık artışına paralel olarak net karımızı bir önceki çeyreğe göre yüzde 7 artırmayı başardık. Kar artışının altında, kaynaklarımızı çeşitlendirmek suretiyle maliyetlerin düşürülmesi ve KOBİ ve bireysel odaklı kredi büyümesi ile sağlanan getiri oranlarının artırılması sayesinde net faiz gelirlerimizin geçen yıla göre yüzde 32 oranında artması yatıyor. Bu durum, sağlıklı, istikrarlı ve sürdürülebilir gelir artışını sağlayacak bir portföye sahip olduğumuzu gösterdiği için ayrıca memnuniyet vericidir” diye konuştu.
 -BÜYÜMEDE KOBİ’LERE ODAKLANDI-
 2012’yi KOBİ yılı ilan eden VakıfBank’ın, 2011 yılsonunda 8.6 milyar TL olan KOBİ kredilerini, Eylül 2012 itibariyle yüzde 52 oranında artırarak 13.1 milyar TL’ye çıkardığını ve KOBİ segmentindeki güçlü büyümenin sürdüğünü vurgulayan Genel Müdür Kalkan, “Yılın başında belirlenen bankacılık stratejisine uygun olarak kredilerde büyümeye devam ediyoruz. Toplam kredilerimiz yıllık yüzde 17 büyüme ile 64 milyar TL’yi aştı. Son bir yıldaki kredi büyümemizin dörtte üçünü KOBİ segmentinde sağladık. Ülke ekonomimizin temel unsuru olan KOBİ’leri desteklemeye devam edeceğiz” dedi.
 -TAHVİL İHRACI YAPAN İLK KAMU BANKASI-
  
 Süleyman Kalkan, Nisan ayında, 5 yıl vadeli 500 milyon dolar değerinde Eurobond ihracı ile Türkiye’de bir kamu mevduat bankası tarafından yapılan ilk tahvil ihracını gerçekleştiren VakıfBank, Kasım ayında ihraç ettiği 10 yıl vadeli 500 milyon dolar değerinde sermaye benzeri tahvil ihracı ile bu alanda da ilk kamu bankası olduğunu vurguladı. VakıfBank’ın uluslararası piyasalardaki bilinirliğinin ve güvenirliğinin altını çizen Kalkan, “Kredi derecelendirme kuruluşlarının not artışları, Türk bankalarının uluslararası piyasalardaki etkinliğini artırmasına ve daha fazla kaynak temin edilmesine yardımcı olacaktır. Yurt dışından sağlamış olduğumuz uzun vadeli ve düşük maliyetli fonlar ile Türk reel sektörüne kaynak yaratmaya devam edeceğiz” dedi.
 -“SEKTÖRDE YENİ İSTİHDAM EDİLEN HER 3 KİŞİDEN 1’İ VAKIFBANKLI”-
 Verilen bilgiye göre, 2012 yılının sadece üçüncü çeyreğinde 51 şube açılışı gerçekleştiren VakıfBank toplam şube sayısını 741’e yükseltti. Böylece bankanın şube sayısı geçen yılın aynı dönemine göre yüzde 9.29 oranında artarak, sektör ortalamasının üzerinde gerçekleşti. Açıklamada, VakıfBank’ın ilk 9 ayda açtığı şube sayısı da 61 olduğu belirtilirken, yılın ilk dokuz ayında bin 350 kişiye iş olanağı sağlayan bankanın, aynı dönemde bankacılık sektöründeki net istihdam artışının üçte birinden fazlasını gerçekleştirerek personel sayısını Eylül 2012 itibarıyla 13 bin 223’e çıkardığı kaydedildi.
 Açıklamada, 2012 yılı içerisindeki hızlı personel artışını üçüncü çeyrekte de devam ettiren VakıfBank’ın böylece, 2010 yılı başından bu yana toplam 196 adet şube açarak, şube sayısını neredeyse orta büyüklükte bir bankanın toplam şube adedi kadar artırdığı belirtildi.
 ANKA