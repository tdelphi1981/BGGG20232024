Limonun kilosu 1 lira oldu, üreticinin yüzü güldü
Limon rekoltesinde yüzde 40-50 düşüş yaşanmasına rağmen, fiyatının 1 liranın üzerine çıkması üreticilerin yüzünü güldürdü.
 Silifke Ziraat Odası Meclis Başkanı Durhasan Akarca, kendisinin de 100 dönümün üzerinde limon bahçesinin bulunduğunu ve bu yıl limonun fiyatıyla yüzlerini güldürdüğünü söyledi.
 Türkiye'nin limon üretimin yüzde 65'ini Silifke, Erdemli ve Tarsus ilçelerinin karşıladığını kaydeden Akarca, bu sezon olumsuz hava koşulları nedeniyle rekoltede yüzde 40-50 düşüşün yaşandığını, ancak talebin artmasıyla ürünün ilk kez değerinde satıldığını dile getirdi.
 Ürünlerini keserek soğuk hava depolarında yatağa aldıklarını ve 2013 yılının eylül ayına kadar satmayı planladıklarını belirten Akarca, bunun yanı sıra ilçede hasadına başlanan limonların başta Rusya olmak üzere değişik ülkelere de ihraç edildiğini kaydetti.
 Her yıl sezonu tedirgin bir şekilde beklediklerinin altını çizen Akarca, "Bu yıl fiyattan memnunuz. Her ne kadar rekoltemiz düşük olsa da fiyatı bu durumu kurtarıyor. Limon ilk kez 1 liraya çıktı. Bu mevsimde bu fiyata çıktığını görmedim, duymadım. Her yıl 20 ile 60 kuruş arasında satabiliyorduk. Hatta öyle zamanlar oluyordu ki, çiftçi limonu toplamıyordu bile." dedi.
 Geçtiğimiz yıl tarlada kalan limonun kilosunun  büyükşehirlerde 5 liraya kadar çıktığı belirtildi.
 CİHAN