Şehit polise son görev
İstanbul Gaziosmanpaşa'da DHKP-C'li terörist Nurgül Acar tarafından şehit edilen polis memuru Mücahit Daştan, Erzurum'un Esendurak Köyü'nde son yolculuğuna uğurlandı... Sağlık Bakanı Recep Akdağ, Vali Sebahattin Öztürk, Tortum Kaymakamı Halit Mengi, Belediye Başkanı Hasan Çakmak ile meslektaşları şehit polisin acılı ailesini cenazede yalnız bırakmadı.
 Levent AKPINAR
 Cenaze namazı sonrası Daştan'ın naaşı, köy mezarlığına götürüldü. Şehidin fotoğrafını küçük kardeşi Fatih taşırken, acılı ağabey Müdahir Daştan, 'Kardeşimi kendi ellerimle defnedeceğim' deyip mezara indi. Baba Hayrettin Daştan da inmek istedi ancak Sağlık Bakanı Recep Akdağ izin vermedi, 'Siz oraya inerseniz rahatsızlanırsınız' diyerek ikna etti. Kış koşullarında bozulan köy yolu cenaze nedeniyle çakıl dökülerek kullanılabilir hale getirildi. 
 BAŞKAN: HAKLI ÇIKTIM
 RİZE Belediye Başkanı AKP'li Halil Bakırcı, polis memuru Daştan'ı şehit eden terörist Nurgül Acar'a 2005 yılında Rize ve Trabzon'da gösterilen tepkilerin haklılığının ortaya çıktığını söyledi. O dönemde tepkilere destek verdiği için hedef gösterildiğini anlatan Bakırcı, 'Hemşerilerimizin haklı oldukları şimdi ortaya çıktı. Ama maalesef bir polis şehit olduktan sonra. Umarız bu son olur' diye konuştu.