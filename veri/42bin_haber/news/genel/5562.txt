Komplo kurbanı mı oldu?
Papa 16. Benedictus'un beklenmeyen istifasının ardından komplo teorileri üretiliyor. Sağlık sorunlarını gerekçe gösteren 16. Benedictus'un görevi bırakmasının ardından 'olağan şüpheliler' İtalyan kardinaller, Vatileaks ve pedofili skandalı başı çeken iddialar...
 Papa 16. Benedictus'un istifasını açıklamasından sonra, yaklaşık 1.5 milyarlık Katolik aleminin liderinin kararının arkasındaki asıl gerekçeye ilişkin tartışmalar bitmedi.
 Alman kökenli olan 16. Benedictus'un biyografisini yazan Andreas Englisch, geçen yıl yaptıkları görüşmeler sırasında Papa'nın istifa edeceğini anladığını söylerken, Vatikan Sarayı'nda 'kardinaller savaşı' yaşandığını anlattı. Englisch, Alman Der Spiegel dergisinin internet sitesindeki röportajında, 16. Benedictus'un, son döneminde ağır hasta olan Papa 2. Jean Paul için 'Bu Papalık değil. Eğer gücü yerinde değilse gitmesi gerekir' dediğini açıkladı. Englisch, hasta olduğuna inanmadığı 16. Benedictus'un pedofili skandalları nedeniyle yıprandığını söylerken, kendisinden önceki papanın çok başarılı olmasının da Alman din adamı için şanssızlık olduğunu dile getirdi. Englisch ayrıca, Vatikan'ın 'İtalyanlar' ve 'Küreseller' olarak iki gruba bölündüğünü, yeni papa için kilisede 'savaş çıkacağına inandığı'nı kaydetti.
 BBC 2 için 2010 yılında bir belgesel hazırlayan Katolik gazeteci Mark Dowd da, Papa için 'İçine kapanık teoloji profesörünün kendisini en rahat hissettiği yer üniversite koridorlarıydı' ifadesini kullandı. Belgeseli hazırlarken, Papa'nın ağabeyi Georg Ratzinger ve yakın aile dostları Margarete Ricardi ile görüşen Dowd, Papa'nın kalabalıklar içinde yapayalnız olduğunu anlattı.
 AZİL YERİNE TEŞEKKÜR
 İstifanın ardındaki bir başka neden olarak da Katolik rahiplerle ilgili pedofili skandalları gösteriliyor. Amerikan New York Times gazetesi, 2010'da Ratzinger'ın da içinde olduğu kilise yetkililerinin, Wisconsin rahibinin 200 çocuğu istismar etmesiyle ilgili hiçbir şey yapmadığını, suçlu Ratzinger'e bir mektup yazmasının ardından soruşturmanın durdurulduğunu yazdı.
 Alman Bild gazetesi ise, geçen yıl Vatileaks olarak basına sızan Papa'ya ait gizli belgeler skandalıyla istifa arasında ilişki olabileceğini yazdı. Söz konusu skandalda Papa'nın hizmetkarı İtalyan Paolo Gabriele, özel yazışmaları ve gizli bilgileri sızdırdığı için yargılanmıştı. Komplonun ardında ise İtalyan Kardinal Tarcisio Bertone'nin bulunduğu savunulmuştu. Gazete, Papa'nın geçen yıl Bertone'yi görevden almaya niyetlendiğini, ancak son anda azil mektubu yerine teşekkür mektubu göndererek kendisini makamında bıraktığını da aktardı.
 Avrupa-Latin çekişmesi
 Katolik dünyasında gözler, Papa 16. Benedictus'un halefi için yapılacak seçimde oy kullanacak kardinallere ve adaylara çevrildi. Katolik Kilisesi'nin 265. papası olan 16. Benedictus, görevi süresince Kardinal Koleji'ne 90 yeni üye seçti. Bu 90 üyeden 74'ü, Benediktus'un halefini belirleyecek Kardinal Meclisi'nin çoğunluğunu oluşturuyor. Mecliste yaşı 80'in altında olup, seçime katılabilecek 117 kardinal bulunuyor. Bunlardan 78'inin oyunu alan yeni papa seçilecek. Sistine Şapeli'ne girecek 48 ülkeden 117 kardinalin 60'ı Avrupa kıtasından, 19'u Güney Amerika, 14'ü Kuzey Amerika, 12'si Afrika, 11'i Asya, 1'i de Okyanusya'dan. Kardinaller arasında en çok 28 kardinalle İtalya ilk sırada. 
  ANCAK Kilise üzerinde 'Papa'nın gelişmekte olan dünyadan seçilmesi' yönünde baskı var. Guatemala Başpiskoposu Oscar Julio Vian Morales, 'Siyahilerin zamanı olabilir ya da sarıların ya da kırmızıların ya da Latin Amerikalıların' dedi. 
 Latİn Amerika'da Papalık makamına en yakın isimler ise Brezilyalı Kardinal Joao Braz de Aviz (65) ve Sao Paulo Başpiskoposu Odilo Pedro Scherer (63).
 DİĞER adaylar arasında 'Vatikan'ın 2 numarası' denilen İtalyan Tarcisio Bertone (78), Vatikan'da etkinliğini arttırdığı söylenen Ganalı Peter Turkson (64,) ve sempatisiyle tanınan ABD'li Timothy Dolan (62) ön sırada.
 Ne dediğini anlamamışlar
 Papa16. Benedictus'un istifa kararıyla ilgill ilginç bir ayrıntı ortaya çıktı. İngiliz Daily Telegraph gazetesine göre, Papa istifa kararını Latince okudu. Ancak kardinallerin çoğu Latince bilmediği için Papa'nın tarihi açıklamasını anlamadı. Fransız Le Figaro gazetesine konuşan kardinal Paul Poupard, daha ilk kelimeler Papa'nın ağzından çıktığı an durumu anladığını, diğer kardinallere durumu aktardıklarını ve ağlamaya başlayanlar olduğunu söyledi.
 Sadece o biliyordu
 Papa 16. Benedictus'un görevden çekileceğini açıklaması Hıristiyan aleminde şaşkınlık yarattı. Ancak Ratzinger'in kendisinden dört yaş büyük ağabeyi Georg Ratzinger, birkaç ay önceki buluşmalarında aralarında bu konuyu görüştüklerini söyledi. AFP'ye konuşan Ratzinger şöyle konuştu: 'Roma'da kalacak. Bundan sonra tatil için oraya gittiğimde daha fazla vakit bulabilir. Daha önce ziyaretinde gittiğimde birlikte çok kısıtlı zaman geçirebiliyorduk. Ama ben Regensburg'da ve o Roma'dayken de telefonda zaten düzenli olarak görüşüyorduk.'
 Gerçeği açıklasın
 Vatikan'daki şok karar, Katolik alemini de derinden etkiledi. Kentin sokakları basın mensuplarıyla dolup taşarken, Euronews halka mikrofon uzattı. Vatikan sakinleri ve turistlerin kimi üzüntüsünü belirtirken, kimi de istifanın yerinde olduğunu düşünüyor. Vatikan'da eğitim gören genç bir ABD'li istifa kararını 'tarihi bir an' olarak nitelerken, bir diğer Vatikan sakini istifa kararının altında 'derin bir mesele' olabileceğini düşünüyor. Üzüntü ve şaşkınlığın yanı sıra yeni papa ile ilgili beklentiler de çok fazla. Bu beklentiler arasında en dikkat çekenlerden biri de, papalık makamının yeni sahibinin 'siyahi bir din adamı' olması yönünde..
 Oylar burada yakılacak
 YENİ Papa'yı belirleyecek 117 kardinal, tavanları Michelangelo'nun freskleriyle kaplı ünlü Sistine Şapeli'nde toplanacak. Oyların sayılmasının ardından öne çıkan ismin 3'te 2 çoğunluğu elde edememesi durumunda adayların isimlerinin yazıldığı kağıtlar bir kimyasalla yakılacak. Yakılan kağıtlar, şapelin bacasından siyah duman olarak çıkacağı için, bu durum henüz yeni papanın belirlenemediği anlamına gelecek. Oylama sonucu adaylardan biri seçimi kazanırsa, kazanan adaya Latince seçimi kabul edip etmediği sorulacak. Aday olumlu yanıt verirse, bu kez seçeceği isim sorulacak. Ardından oy kağıtları yakılacak, beyaz duman yeni papayı müjdeleyecek.
 Gidişini kutladılar
 ANİ bir kararla istifasını duyuran Papa 16. Benedictus'u geçtiğimiz günlerde protesto eden Ukraynalı aktivist grup Femen, bu kez Papa'nın gidişini kutladı. Paris'teki Notre Dame Katedrali'nde 'üstsüz' eylem gerçekleştiren örgüt üyeleri, Papa'nın ve Katolik Kilisesi'nin eşcinsellere karşı tutumuna tepki gösterdi. Femen üyesi sekiz kadın, bir süre slogan attıktan sonra eşcinsel evliliklere karşı bakış açısının artık değişmesi gerektiğini söyledi. Kadınlar sık sık 'Artık Papa yok', 'Homofobi bitti', 'Bay bay Benedict' sloganları attı. Grup üyeleri, daha sonra polis ekipleri tarafından katedralden uzaklaştırıldı.