Şimşek'ten fiş uyarısı
Maliye Bakanı Şimşek'ten vatandaşa fiş uyarısı:"Lütfen unutmayalım, fatura vermeyene olduğu gibi, satıcıdan fiş, fatura ya da doktordan makbuz almayanlara da ceza kesilir."
 Maliye Bakanlığı, KDV’nin devreye girmesiyle 80’li yıllarda televizyonun demirbaşlarından olan “Satıcıdan fiş isteme” tanıtım spotlarının yeniden yayınlanması için bir çalışma başlattı.
 Özallı yılların akılda kalanlarından olan uygulamaya ilişkin hazırlığı Maliye Bakanı Mehmet Şimşek duyurdu. Şimşek, Twitter’da takipçileriyle söyleşirken bir vatandaşın satıcıdan satış fişi istediğinde “Zaten iş yapmıyoruz, bir de vergi verirsek batarız” dediğini ve kendisine fiş vermediğinden yakındı.
 Bunun üzerine Maliye Bakanı Şimşek, “Aldığınız tüm mal ve hizmet bedeline KDV dahildir. Fiş almazsanız 75 milyonun hakkı olan vergi satıcının cebinde kalır... Lütfen unutmayalım, fatura vermeyene olduğu gibi, satıcıdan fiş, fatura ya da doktordan makbuz almayanlara da ceza kesilir” dedi.
 “KDV’Sİ İÇİNDE, SATIŞ FİŞİ CEBİMDE...”
 “Rahmetli Turgut Özal bu konuda çok hassas davranıyordu kamu spotları yaptırmış bir alış veriş bir fiş sloganını üretmişti” şeklinde hatırlatmalar üzerine de Bakan Şimşek, “Çok doğru. Biz de kamu spotları hazırlıyoruz. Yakında bu konuda yoğun bir kampanya başlatacağız” haberini verdi.
 Şimşek sahte faturaları ortadan kaldıracak ciddi müeyyideler için yasal düzenleme yapmayı planladıklarını belirtti. (ANKA)
  