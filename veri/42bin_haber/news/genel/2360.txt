Rusya'dan Kuzey Kafkasya için 80 milyar dolar
Terörle mücadele ve işsizlik sorunun çözümü için harekete geçen Rusya hükümeti, Kuzey Kafkasya bölgesinin kalkınması için kesenin ağzını açtı. Hükümetin onayladığı 2025 kalkınma programına göre önümüzdeki 13 yılda bölgeye 2,5 trilyon ruble (80,9 milyar dolar) yatırım yapılacak
 Kremlin Kuzey Kafkasya Temsilcisi Aleksandr Hloponin büyük şirketlerden bölgeye yatırımlarını artırmalarını talep etti. Hükümet programı ile ilgili detaylı bilgi veren Hloponin, "Öngörülen bütçenin yüzde 90'ı bütçe dışı kaynaklardan karşılanacak. Federal bütçeden 235 milyar ruble (7,5 milyar dolar) aktarılacak." bilgisini verdi.
 Rusya'nın büyük şirketlerinin bölgeye yatırım projeleri olduğuna değinen Hloponin, "Stravropol bölgesine LUKoil endüstriyel park kuruyor. 140 milyon dolarlık kimyasal rafineri ile birlikte istihdama katkı sağlayacak. Rosneft Çeçenistan'ın başkenti Grozni'ye rafineri kuruyor." dedi.
 Uzmanlara göre bölgenin zor ekonomik şartları ve işsizlik vatandaşların militan gruplara dahil olmaya zorluyor. Bölgede işsizlik oranları ülke ortalamasının çok üzerinde. Sadece Çeçenistan'da son dönemde sağlanan desteklerle işsizlik yüzde 40 seviyesine inmiş durumda. İnguşetya, Kabardina Balkar ya da Karaçay Çerkes'te yüzde 50'lerin de üzerine çıkıyor. Rusya genelinde işsizlik rakamları ise yüzde 5'lere kadar çekildi.
 Rusya Bölgesel Kalkınma Bakanlığı'nın konu ile ilgili yaptığı açıklamada, Çeçenistan'da 1 Ocak 2013 itibari ile 170 bin işsiz insan olacağı, 2008'de bu rakamın 298 bin 500 kişi olduğu belirtildi. 2012'de işsiz destek programı çerçevesinde Çeçenistan'a 456 milyon dolar harcama yapıldı.
 CİHAN
 　
  