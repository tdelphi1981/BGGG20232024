Su içinde 100 bin sterlin
Talihsiz talihli... Piyangodan 5 milyon sterlin kazanan İngiliz, 100 bin sterlin değerindeki otomobilinin sular altında kalmasını dakika dakika izledi. Çünkü girdiği yoldaki suyun derinliğini hesaplayamamıştı
 4 yıl önce İngiltere'de piyangodan 5 milyon sterlin (14.3 milyon TL) kazanan adamın başına gelenler... Robert Johnson, 2009 model Bentley marka otomobiliyle, Tewkesbury yakınlarında seyir halindeyken yoldaki su birikintisini gördü ama suyun derinliğini hesaplayamadı. Otomobili suyun içine sokan 65 yaşındaki Johnson, büyük bir hata yaptığını daha sonra anladı. 100 bin sterlinlik (286 bin TL) araç suların içine daldı ve stop etti. Olay yerine bir çekici çağrıldı ancak Bentley'in bir özelliği, bunu imkansız kıldı. Çünkü yalnızca önden takılan bir kancayla çekilebiliyor, arabanın içineyse arkadan girilebiliyordu. Johnson, suya batık kısımdan araca girilemediğinden, suların otomobilin içinde hızla yükselmesini izlemekten başka bir şey yapamadı.
  