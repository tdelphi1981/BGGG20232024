Modada ‘metal fırtına’
70’li yılların sonunda başlayıp 80’lerin sonuna kadar süren ‘metal fırtına’ moda âlemine hızlı dönüyor… 80’leri yaşayanlar hatırlayacaktır; birçok dönemi kapsayan trendler karması içinde metal aksesuarların yeri ayrıydı. O yıllarda Madonna metal aksesuarları ve büstiyerleriyle fırtına gibi esmiş, genç kızlar ‘metalik moda’ya teslim olmuştu… Erkeklerde de ise Alphaville grubunun solisti Marian Gold metal takıları ve metal işlemeli ceketleriyle dikkat çekiyordu.
  
 MEHMET USTAO⁄LU
 mehmetustaoglu82@gmail.com
  
  
 Bir döneme damgasını vuran metal görünümlü ve bizzat metal aksesuarlarla kaplanmış kıyafetler maskülen modellerle hayatımıza ve vitrinlere dönüyor. 
 Bu sezon metal aksesuarlı giysiler oldukça trend. Önce ayakkabılarda gördük metal rengi ve zımbaları ardından gömleklerde, ceketlerde ve çantalarda. Şimdi kadınların makyajına da yansıdı… İlk görüşte “Nasıl giyilir?” sorusunu sıkça duyduğumuz ‘metal modası’ sokağa çok hızlı ve rahat yayıldı. Kış sezonunda birçok marka metal ağırlıklı aksesuarlara yer verdi. 
 Metal detaylar moda tasarımcıları Zeynep Tosun ve Tuvana Büyükçınar’ın yeni koleksiyonlarında da geniş yer buldu. 
 Zeynep Tosun, ağırlıklı olarak yakalarda metal çivi detayları kullanarak hâkim yaka gömlekler, piliseli dar elbiseler ve düşük bel dar paça pantolonlar hazırladı yeni koleksiyonu için. Ana parçalardan biri, rugan üzerine tel kırma işlemesiyle yapılan bluzlar… Tel kırma, metalin geleneksel yorumu olarak kadınsı bir görünüm sağlıyor. Tosun’un koleksiyonunda, beyaz, krem, gümüş, Nil yeşili, siyah, tozpembe gibi renkler kullanılırken rugan, şifon, krep organze ve çeşitli brokar kumaşlarda metal detaylar kullanılmış. 
 Tuvana Büyükçınar ise koleksiyonunda mimari konstrüksiyonların couture işçiliği ile çalışıldığı geometrik ve yapısal bileşenlerle krep, jorjet, ipek şifon, deri ve payet gibi gösterişli kumaşlar kullanmış;  bunları metal aksesuarlarla da birleştirmiş. 
 Kış vitrinlerini süsleyen metaller daha çok zımba formundayken, önümüzde bahar ve yaz döneminde kıyafet ve aksesuarlara renk ve detay olarak tümüyle yansıyacak. 