Meclis önündeki kutlamalar için 3 bin 500 polis
Bazı sivil toplum örgütleri ve siyasi partiler, tarafından yarın Birinci Meclis önünde düzenlenecek Cumhuriyet Bayramı etkinliği için çoğunluğu çevik kuvvet olmak üzere 3 bin 500 polis görev yapacak.
 AA muhabirinin edindiği bilgilere göre, polis ekipleri, yürüyüşe diğer illerden katılacaklar için Ankara'nın ana giriş noktalarında güvenlik önlemleri alacak. Katılımcıların otobüsleri şehir girişlerinde durdurularak, kimlik kontrolü ve güvenlik aramaları yapılacak.
 Polis helikopteri de gün boyunca kent merkezinde ve çevresinde havadan denetimler yapacak.
 -Anıtkabir'e yürüyüş yasak-
 CHP, DSP ve İşçi Partisi ile 40 sivil toplum örgütünün desteklediği açıklanan etkinlik, yarın saat 11.00'de Birinci Meclis önünde başlayacak.
 Sivil toplum örgütlerinin, Birinci Meclis'ten Anıtkabir'e doğru yapmayı planladığı yürüyüş, Ankara Valiliği'nin kararı nedeniyle yapılmayacak.
 Gruplar, yalnızca Birinci Meclis önünde biraraya gelerek Cumhuriyet Bayramı'nı kutlayacak.
 Kutlamalarda 10 bin karanfil dağıtılacak ve Atatürk büstlerine çiçek bırakılacak.
 CHP Genel Başkanı Kemal Kılıçdaroğlu ve DSP Genel Başkanı Masum Türker de etkinliğe katılacak.
 
 '89 yıldır nasıl kutlanıyorsa öyle kutlanacak'
 CHP Genel Başkanı Kemal Kılıçdaroğlu, Anadolu'yu işgal edenlerin bile mitingleri, yürüyüşleri engelleyemediği gibi bugün de Cumhuriyete, Cumhuriyetin kazanımlarına ve değerlerine el uzatanların cumhuriyet coşkusuna en olamayacaklarını ifade etti.
 Kılıçdaroğlu, yayımladığı Cumhuriyet Bayramı mesajında, cumhuriyetin bağımsızlık, özgürlük ve demokrasi olduğunu vurguladı.
 Laik Cumhuriyetin dil, din, ırk, mezhep, inanç, cinsiyet farkı gözetilmeden insanın özgürleştirilmesi olduğunu belirten Kılıçdaroğlu, cumhuriyetin gericiliğe, bağnazlığa, tutuculuğa karşı aydınlık, çağdaşlık, ümmetten millete geçiş anlamına geldiğini ifade etti.
 Kılıçdaroğlu, mesajında şu görüşlere yer verdi:
 ''Ne yazık ki günümüzün iktidarı da Cumhuriyeti içine sindiremeyenler de gecelerini gündüzlerine katarak Cumhuriyetin kazanımlarını ortadan kaldırmaya, yasaklarla Cumhuriyet kutlamalarını engellemeye çalışıyorlar. Bu konuda sinsi sinsi girişimlerini sürdürüyorlar. Çok iyi biliyoruz ki dün emperyalizmin uzantısı, işbirlikçisi ve maşalarının topraklarımızı işgal ettiği şartlarda bile mitingleri, yürüyüşleri engelleyemeyenler gibi bugün de Cumhuriyete, Cumhuriyetin kazanımlarına ve değerlerine el uzatanlar, cumhuriyet coşkusuna engel olamayacaklardır. Çünkü 'Benim iki büyük eserim var biri Cumhuriyet, diğeri Cumhuriyet Halk Partisi' diyen Gazi Mustafa Kemal Atatürk'e sözümüz var. CHP olarak halkla birlikte Cumhuriyeti, bütün kazanımları ve değerleriyle koruyacağız, savunacağız, yaşatacağız. 89 yıldan beri Cumhuriyet nasıl il, ilçe, belde ve köylerimizde coşkuyla kutlandıysa, yarın da o coşku ve heyecanla kutlanacaktır. Bu duygu ve düşüncelerle başta Atatürk ve arkadaşları olmak üzere Cumhuriyeti ilan edenlerle bugünlere taşıyanları ve geleceğe taşıyacak olanları içtenlikle anıyor, saygılar, sevgiler sunuyorum.''
 
 İzmir'de tüm etkinliklere izin verildi
 İzmir'de, Cumhuriyet'in kuruluşunun 89. yıl dönümü etkinlikleri kapsamında Atatürk Anıtı'na çelenk konuldu.
 29 Ekim Cumhuriyet Bayramı kutlamaları kapsamında İzmir Valisi Cahit Kıraç, Ege Ordusu ve Garnizon Komutanı Orgeneral Abdullah Atay ve İzmir Büyükşehir Belediye Başkanı Aziz Kocaoğlu, Cumhuriyet Meydanı'ndaki Atatürk Anıtı'na çelenk koydu. Vali Kıraç, saygı duruşu ve İstiklal Marşı'nın ardından anıt şeref defterini imzaladı.
 Deftere yazdıklarını yüksek sesle okuyan Vali Kıraç, Türkiye'nin, Cumhuriyet'in sağladığı demokratik yönetim ve bilimsel düşünce ortamı sayesinde saygınlığına ve büyüklüğüne yaraşır biçimde dünya ile her alanda rekabet edebildiğini belirtti.
 Türkiye'nin mutlu insanların yaşadığı, güçlü ve müreffeh bir ülke olma yolunda hızla ilerlediğini kaydeden Kıraç, şöyle dedi:
 ''Cumhuriyetimizin 89. yıl dönümünü büyük bir coşkuyla kutladığımız bu anlamlı günde, Cumhuriyet'i kurmakla belirlediğin ideallere ve hedeflere her zamankinden daha çok ihtiyacımız olduğunun bilinciyle seni bir kez daha sonsuz minnet, şükran ve rahmetle anmak üzere huzurundayız.
 Bu ilerlemede temel dayanağımız olan ilke ve inkılaplarının yol göstericiliğinde Cumhuriyetimizi daha da geliştirerek sonsuza kadar yaşatacağız. Cumhuriyet'in yılmaz bekçileri olarak bu anlamlı günün yıl dönümünde sana minnettarlığımızı sunuyor, aziz hatıran önünde saygıyla eğiliyoruz. Ruhun şad olsun.''
 -''Tüm etkinliklere izin verildi''-
 Törenlere katılanların da bayramını kutlayan Vali Kıraç, Cumhuriyet Bayramı'nı coşkuyla kutlamak için gerekli hazırlıkların yapıldığını dile getirdi.
 Kutlamalar kapsamında kendilerinden talep edilen bütün etkinliklere izin verdiklerini ifade eden Kıraç, ''Şu andan itibaren sivil toplum kuruluşları ve şahıslar, Atatürk Anıtı'na çelenk koyabilir, program yapabilir, etkinliklerini sergileyebilirler. Bilgilerinize sunuyorum'' dedi.
 AA