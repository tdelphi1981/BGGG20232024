Bunların heykelleri kaide bile bulamaz
Başbakan, 'Öcalan'ın heykelini dikeceğiz' sözlerine 'Her yerde diktatörlerin heykelleri yıkılırken bunların aklı sadece heykel dikmeye yetiyor' karşılığını verdi
 Hakkı KURBAN / ANKARA
 Başbakan Recep Tayyip Erdoğan, 'Öcalan'ın heykelini dikeceğiz' diyen BDP Genel Başkanı Selahattin Demirtaş'a ve kendisi için 'patolojik vaka' ifadesini kullanan CHP lideri Kemal Kılıçdaroğlu'na ağır sözlerle yüklendi. AK Parti Genel Merkezi'nde 'Genişletilmiş İl Başkanları Toplantısı'nda Erdoğan, özetle şunları söyledi: 
 SADECE BETON DÖKERLER
 'BUNLAR sadece böyle beton dökerler. Kalp taştan olunca, ruh da işte böyle beton hayalini görür. Dünyanın her yerinde diktatörlerin heykelleri yıkılırken, bunların aklı sadece heykel dikmeye yetiyor. Saddam'ın, Stalin'in, Tito'nun, Esed'in heykelleri tek tek yıkılıyor. Hiç merak etmeyin; bunların heykelleri bu topraklarda kendilerine kaide bile bulamaz. Doğu ve Güneydoğu şehirlerindeki o manevi atmosfer, bunların hayallerindeki heykelleri paramparça edecek kudrete sahiptir.
 BDP, Doğu'nun, Güneydoğu'nun CHP'si olma yolunda emin adımlarla ilerliyor. Baskı yapmada, susturmada, öldürmede, sindirmede CHP'den hiç farkları yok; tarihi teşbihle bunu söylüyorum. Bunlar bölücübaşının heykelini dikmekten bahsediyor. Şimdi tam CHP oldunuz. Kusura bakmayın, bu millet yeni bir CHP zulmüne, yeni bir faşizm dalgasına asla ve asla geçit vermez.'
 Hiç acımadan yıkacağız
 TÜRKİYE'nin şehircilik anlayışından adım adım uzaklaştırıldığını, şehir medeniyetinin iktidarlar tarafından katledildiğini belirten Erdoğan, 'CHP'nin tek parti döneminde yüzlerce cami yıkıldı. Maalesef 1950'den itibaren biz sağcı muhafazakar partiler tarafından da bu yıkımları yaşadık' dedi . Erdoğan şöyle devam etti: 'Tilki kurnazlığıyla şehirler sömürülmeye devam ediyor. Bunu Çevre ve Şehircilik Bakanıma da söylüyorum. Adeta ajan gezdirir gibi Türkiye'yi ekibinle dolaşacaksın. Bakacaksın nerelerde ne var. Yıkılması gereken neresi varsa hiç acımadan yıkacağız. Acırsak acınacak hale geliriz...
 ASIL PATOLOJİK VAKA CHP'DE
 BAŞBAKAN, CHP lideri Kılıçdaroğlu'nun, kendisi için kullandığı 'patolojik vaka' sözlerine de aynı sertlikte yanıt verdi. Rize'deki konuşmasında, Türkiye'nin geçmişte yaşadığı çileleri dile getirdiğini vurgulayan Erdoğan şöyle konuştu: 'Belli ki o çilenin, o yoksulluğunun, yoksunluğunun sebebinin CHP olduğunu biliyor ve bundan alınganlık gösteriyor. Patolojik vaka, çocukluğundan bahsetmek, anne babayı yad etmek değildir. Patolojik vaka, kendi geçmişinden bahsedememektir. CHP Genel Başkanı, ne kendi kişisel tarihini ne de CHP'nin tarihini konuşamaz. Zira her ikisinde de Dersim var. Zalim CHP ile mazlum Dersim arasında bir tercih yapmak zorunda ama bunu yapamıyor. İşte asıl patolojik vaka budur. Dersim'le CHP arasında bir reddi miras tercihi yapmak zorunda kalmış ve Dersim'i reddetmiş, onu unutmuştur. CHP Genel Başkanı, bir Seyit Rıza olmak yerine, en azından izinden gitmek yerine, o işbirlikçilerle hareket etmeyi tercih etmiştir. Biz asla ve asla böyle bir köksüzlük içinde değiliz.'
 ERDOĞAN MHP'nin Büyükşehir Yasası'yla ilgili eleştirilerine de şu karşılığı verdi: 'MHP'liler hiç endişe etmesinler; Türkiye'yi bölmeye yönelik bir girişim olursa, biz onun karşısında sizden çok çok daha önce dururuz ve sapasağlam dururuz.'
  