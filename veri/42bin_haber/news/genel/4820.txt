Beşiktaş'ta düşüş sürüyor
Spor Toto Süper Lig'de Kardemir Karabükspor'la sahasında 2-2 berabere kalan Beşiktaş'ta düşüş sürüyor. Rakibiyle berabere kalan siyah-beyazlı ekip, 2013 yılında şu ana dek kazanma başarısı gösteremedi.Ligin ikinci yarısının ilk maçında İstanbul Büyükşehir Belediyespor ile 2-2 berabere kalan ve geçen haftada da Galatasaray'a mağlup olan siyah-beyazlı ekip, bu haftayı da Kardemir Karabükspor ile 2-2 berabere kalarak tamamlayıp, yine puan kaybetti. İkinci yarının 3 haftasında 2 beraberlik ve 1 yenilgi alan Beşiktaş'ın bu dönemdeki puan kaybı 7 oldu.

Siyah-beyazlı ekip, son 6 haftada ise sadece 1 kez kazanabildi. Bu 6 karşılaşmalardan 4'ünü berabere tamamlayan ve 1'inden mağlup ayrılan Kara kartallar, bu süreçte 7 puan alabildi.

2013 yılında galibiyeti yok

Rakibiyle berabere kalan siyah-beyazlı ekip, 2013 yılında şu ana dek kazanma başarısı gösteremedi. Bu yılın ilk 3 maçında 2 beraberlik ve 1 mağlubiyet alan Beşiktaş, taraftarlarına henüz galibiyet sevinci yaşatamadı. Kara kartallar, ayrıca ikinci yarıda da şu ana dek galibiyete ulaşamadı.

Gol atan savunma, golü engelleyemiyor

Beşiktaş, Kardemir Karabükspor karşısında da kalesini gole kapatamadı. Süper Lig'de 31 gol yiyerek tarihin en çok gol yediği sezonlarından birini yaşayan siyah-beyazlı ekip, üst üste 10. karşılaşmada kalesinde gol gördü. Ligde son olarak Mersin İdmanyurdu'na karşı kalesini kapatan siyah-beyazlı ekipte savunma oyuncuları, hücumda takıma katkı vermelerine rağmen rakiplere karşı kaleyi korumakta zorlandılar. İkinci yarıda attığı 5 golün 3'ünü savunma oyuncuları Sivok ve İbrahim Toraman ile bulan Kara kartallar, bu karşılaşmalarda ise 6 gol yiyerek dikkati çekti.

Eksik rakibe karşı yine başarılı olamadılar

Siyah-beyazlı ekip, son iki haftada rakiplerinin eksik oynamasını değerlendiremedi. Galatasaray ile oynanan derbi maçında Melo'nun gördüğü kırmızı kartla avantaj yakalayan, ancak yenik götürdüğü karşılaşmada eşitliği sağlayamayan Beşiktaş, Kardemir Karabükspor karşısında da rakibin eksik oynamasını değerlendiremedi. Maçı 2-0 önde götüren ev sahibi takım, 60. dakikada Erdem Özgenç'in kırmızı kartıyla 1 kişi fazla oynamanın avantajına sahip oldu. Ancak Beşiktaş, 10 kişi kalan rakibinin üst üste 2 golüne engel olamayarak mücadeleden 2-2 beraberlikle ayrıldı.