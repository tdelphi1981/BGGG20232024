Rusya 2012’de 60 milyar dolar yabancı yatırım çekti
Rusya Ekonomi Bakanı Andrey Belousov, devlet konsey toplantısında verdiği bilgide 2012 yılında doğrudan yabancı yatırım açısından rekor kırdıklarını, 60 milyar doların aşıldığını söyledi. Rusya’ya 2011’de 56 milyar dolar doğrudan yabancı yatırım gelmişti.
 Rusya’nın yatırım atmosferinin verimsizliği konusunda her zaman eleştiride bulunduklarını ifade eden Belousov, “Genel yatırım kalitesi ve programlarımıza baktığımızda dünya geneline göre iyi yerdeyiz. G-20 ülkeleri arasında 9. sırada yer alıyoruz.” bilgisini verdi.
 Euro Bölgesi’nde yaşanan krizin de etkisi olduğunu hatırlatan bakan, Rusya’nın son beş yıl içinde toplam 263 milyar dolar doğrudan dış yatırım aldığına dikkat çekti. Bu rakamla ilk 20 ülke arasında altıncı sırada yer aldıklarını kaydeden Belousov, BRICS ülkeleri içerisinde de Çin’den sonra Rusya’nın ikinci olduğunu söyledi.
  