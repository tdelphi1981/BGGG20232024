Astronomi meraklıları için büyük fırsat
Astronomlar geçen hafta Dünya'nın 100 milyon 609 bin kilometre yakınına kadar gelen Pan-STARRS kuyruklu yıldızının kuzey yarım kürede hilal halindeki Ay'ın yanında belireceğini bildirdi.Californialı astronom Tony Phillips, Pan-STARRS kuyruklu yıldızının, bugün kuzey yarım kürede güneş batarken, hilal halindeki Ay'ın batısında belirerek fotoğrafçılık meraklıları için son derece estetik bir görüntü oluşturacağının altını çizdi.

Güneşin batışı nedeniyle oluşacak parlaklığın kuyruklu yıldızın çıplak gözle görülmesini güçleştirebileceğini kaydeden Phillips, yine de Ay'ın iyi bir referans noktası oluşturacağından fotoğrafçılık meraklılarına şanslarını denemelerini öğütledi.

Phillips, ABD'nin Nevada Sierra Nevada dağlarındaki, evinin de bulunduğu gözlemevinden gönderdiği e-postada, Ay'ın hilal halindeki görüntüsü bile başlı başına çok güzel. Eğer kuyruklu yıldızı da onun hemen yanında görebilirseniz bu da cabası. Dürbünlerinizi unutmayın ama sakın dürbününüzü güneşin batışına 
ayarlamayın dedi.

Dünya'nın batısında daha yüksek bir noktaya gelecek hafta ulaşacak olan kuyruklu yıldızın, güneş battıktan sonra daha uzun süre görünür kalmayı sürdüreceği için gelecek hafta içinde gözlenmesi daha da kolay olacak.

Güney yarımkürede haftalardır gözlenebiliyordu

Pan-STARRS, son birkaç gün içinde Dünya'nın kuzey yarımküresine geçmeden önce haftalarca güney yarımkürede görünür haldeydi.

Buzdan bir top olarak tanımlanabilecek Pan-STARRS, milyarlarca yaşında olmasına karşın ilk kez Güneş Şistemi'nden içeri girdi. Dün, Güneş'in 45 milyon kilometre kadar yakınına gelen kuyruklu yıldız, böylece Güneş'e ve Merkür gezegeninin yörüngesine en yakın konuma ulaştı.

Phillips, Güneş'in en yakınına geldiği konumdayken, Dünya'nın aldığından 10 kat daha fazla güneş ışığına maruz kalmasına karşın, kuyruklu yıldızın ışığında herhangi bir şekilde azalma gözlenmediğini söyledi.

Pan-STARR'ın adı, bu kuyruklu yıldızı ilk kez 2 yıl önce keşfeden Panoramic Survey Telescope and Rapid Response System adlı teleskop ve acil müdahale sisteminin adının baş harflerinden oluşuyor.

Astronomlar, Neptün ve Plüton gezegenlerinin ötesinde yer alan kuyruklu yıldızın, Oort Bulutu adlı, Güneş'in etrafında dönen kuyruklu yıldızlar kümesinden bir şekilde koptuktan sonra Güneş Sistemi'nin içine girdiğinin sanıldığını belirtiyor. Oort Bulutu tamamıyla buzlu kütlelerden oluşuyor.

Pan-STARRS'ın Dünya için bir tehdit oluşturmadığını belirten astronomlar, bu kuyruklu yıldızın kuzey yarımkürede haftalarca gözlenebileceğini kaydediyor.
Astronomlar tıpkı Pan-STARRS gibi Dünya için tehlike oluşturmayan ve Ay'a rakip olabilecek bir parlaklığa sahip diğer bir kuyruklu yıldız olan ISON'un da kasım ayında Dünya'dan gözlenebileceğini bildiriyor.