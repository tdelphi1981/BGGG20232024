Ağaoğlu'nun Laz Rover'ı geldi
Trabzonlu iki mobilya ustası tarafından yapılan Laz Rover, yeni sahibi, işadamı Ali Ağaoğlu'na verilmek üzere İstanbul'a getirildi. Ahşap otomobili Ağaoğlu yurt dışında olduğu için Ağaoğlu Şirketler Grubu yetkilileri teslim aldı. Ali Ağaoğlu'yla satış fiyatını konuşmadıklarını söyleyen Beşköy Beldesi Belediye Başkanı Yahya Narmanlı "Ağa'nın eli tutulmaz" dedi.
Köprübaşı İlçesi Beşköy Beldesi'nde, kaportası ile içinin bazı bölümleri ahşaptan yapılan ve 35 bin liraya mal olan Laz Rover, otomobil koleksiyonuyla da tanınan işadamı Ali Ağaoğlu, tarafından satın alındı. 1.5 ton ağırlığında, 105 beygir gücünde, saatte 140 kilometre hıza ulaşan ahşap otomobil, Ağaoğlu'na teslim edilmek üzere çekici üzerinde Trabzon'dan İstanbul'a getirildi. Land Rover'den esinlendiği için Laz Rover adı verilen otomobil, mobilya ustası Mustafa Kaya ve Beşköy Belediye Başkanı Yahya Narmanlı tarafından, işadamı yurt dışında olduğu için Ağaoğlu Şirketler Grubu yetkililerine teslim edildi. 
İŞTE O LAZ LOVER / FOTO GALERİ 
Ahşap otomobili bir arkadaşıyla birlikte gürgen ağacından yapılmış malzeme kullanarak 2 ayda yaptıklarını belirten mobilya ustası Mustafa Kaya, "Bu arabayı Beşköy belediye Başkanı Yahya Narmanlı'nın siparişi üzerine yaptık. Trabzon Federasyonu'nun düzenlemiş olduğu İstanbul Feshane'deki etkinliklere katıldık. Etkinliklerde çok yoğun ilgi gördük, hatta Avrupa'dan görmek için gelen insanlar oldu. Değerli iş adamı büyüğümüz sayın Ağaoğlu, arabamızı buraya getirmemizi söyledi. Bu arabanın burada olması bizim için çok büyük bir gurur kaynağı"dedi.Geçtiğimiz yıl da ahşap klasik otomobil yapan Mustafa Kaya, bir sonraki projesinin ahşaptan helikopter yapmak olduğunu kaydetti. 
AĞA'NIN ELİ TUTULMAZ 
Köprübaşı İlçesi'ne bağlı Beşköy Belde Belediye Başkanı Yahya Narmanlı ise Ağaoğlu'nun otomobil için yüksek meblağlar ödediği konusundaki haberleri kendilerinin de gazete ve televizyonlardan öğrendiğini söyledi. 
Narmanlı, Ağaoğlu'yla otomobil satışı konusunda pazarlık yapıp yapmadıkları şeklindeki soruya "Pazarlık söz konusu değil. Ağaoğlu hemşehrim. Ağaoğlu gibi biri, bizi buraya davet ettiyse, bizlere bu şerefi verdiyse herhangi bir para söz konusu olamaz. Ağa'nın eli tutulmaz. Otomobili, kendisinden herhangi bir para talep etme amacıyla buraya getirmiş değiliz. Biz bu arabayı buraya getirdik, bunun onurunu yaşıyoruz" diye cevap verdi.

 İŞTE AĞAOĞLU'NUN LAZ ROVER'I