'Diyarbakır aslında İkİncİ Habur'dur'
PKK'lı 3 kadının cenazesinde devletin terör örgütünün seviyesine indirildiğini belirten Bahçeli, 'Yiğit ve cesur savcılardan ses ve çıkış bekliyorum' dedi
 MHP Genel Başkanı Devlet Bahçeli, grup toplantısında özetle şunları kaydetti: 
 SAATLİ BOMBAYA DÖNDÜ: Çözüm sözleri, barış ezberleri varlığımızı, birliğimizi ve bin yıllık hukuku harap etmeye ayarlı saatli bir bombaya dönmüştür. Sevr'e barış antlaşması diyerek imza atanların varisleri, bugün yeniden barış sözleriyle Türk milletinin defin törenini hazırlamakta. Başbakan Erdoğan, Damat Ferit'ten aldığı bayrağı parçalanmış millet bünyesine, bölünmüş vatan coğrafyasına dikmek için çalışmaktadır.
 BOZKURT GİBİ DİRENİRİZ: Bırakın AKP, CHP, BDP, PKK, Barzani, İmralı canisi ve Kandil artıkları aynı safta toplansınlar, aynı kalıba girsinler. Biz hepsine bozkurt gibi direniriz. Biz hepsiyle başa çıkarız, alayıyla dişe diş mücadele ederiz.
 UCUBE SÖZ: Diyarbakır'da devlet PKK'nın seviyesine indirilmiş, polis ve askerler geri tutulmuştur. Bu aslında ikinci bir Habur'dur ve rezillikler örtbas edilerek hasıraltı yapılmıştır. 'Barışın kazananı, savaşın kaybedeni olmaz' şeklindeki ucube sözü, adeta Türkiye Cumhuriyeti'ni PKK'yla eşitlemek ve bir göstermek için servis edilmiştir. 
 CESUR SAVCILAR, YÜREKLİ HAKİMLER: Eğer adalet hala varsa, mahkemeler çalışır vaziyetteyse Diyarbakır'da PKK paçavralarının bayrak gibi sallanması ve tabutların üzerine serilmesine cezai takibat başlatılması zorunluluktur. Yiğit ve cesur savcılardan ses ve çıkış bekliyorum. Yürekli hakimlerin ortaya çıkmasını diliyorum. ANKARA
 'ANANI DA AL GİT' GİBİ
 Başbakan Erdoğan'ın hodbin, kaba, nezaketsiz ve eleştiriye tahammülsüz yaklaşımı yeni bir skandala sahne olmuştur. Halini arz eden bir kardeşimize karşı, Başbakan Erdoğan'ın 'O oy senin olsun, al onu kendine sakla' demesi bir defa demokrasiye saygısızlık ve söz söyleme özgürlüğüne darbedir. Bu aynı zamanda çiftçimize sarf edilen 'Ananı da al git' sözünün bir versiyonu, değişik bir yansıması ve aslında kopyasıdır.
  