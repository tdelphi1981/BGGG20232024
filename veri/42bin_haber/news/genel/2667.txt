Sandalda kaplanla yolculuk!
Oscarlı yönetmen Ang Lee'nin yeni filmi 'Pi'nin Yaşamı' görsel açıdan kuvvetli bir içsel yolculuk, tüm dinlerin birleştiği nokta olan 'hayat' üzerine felsefi bir görsel şölen...
 KAAN KAVUŞAN
 kaan.kavusan@aksam.com.tr
 Ang Lee, kendini geniş kitlelere tanıtan En İyi Yabancı Film Oscar'lı 'Kaplan ve Ejderha'nın ardından 'Brokeback Dağı'yla da En İyi Yönetmen Oscar'ına uzanmıştı. Her filminde görsel olarak özenle oluşturulmuş, masalsı sekanslar sundu bize.
 Bu kez de 'Pi'nin Yaşamı'nda, yine aynı görsel güzelliğin yanı sıra, sağlam, egzotik bir felsefe sunuyor Tayvanlı Lee. Yann Martel'in 7 milyondan fazla satan, aynı isimli kitabından uyarlanan filmde, ön planda genç bir çocuğun denizin ortasındaki hayatta kalma mücadelesi işlenirken, arka planda bir içsel yolculuk ve doğaya, canlıya saygı temaları var. Hinduizm, Hıristiyanlık ve İslam'dan birçok gönderme içeren filmin kahramanı Pi Patel, içinde olduğu geminin batmasıyla bir sandalda; bir Bengal kaplanı, bir şempanze ve bacağı kırık bir zebrayla açık denizde bir arada olmak zorunda kalıyor. Yol uzadıkça, sandalın nüfusu azalıyor ve Pi ile Kaplan Richard Parker baş başa kalıyor.
 Biz, 'Kim kime yem olacak?', 'Neler yaşanacak?' diye merak ederken bir yandan da, ruhani bir kendini buluş felsefesiyle karşı karşıya geliyoruz. Bu felsefe bize daha çok görüntülerle ifade ediliyor. Uzun uzun gösterilen deniz altı hayatı, ayın denize vuran ışığıyla parlayan 'can'lar, hikayeyle görsel ve içsel bir bütünlük sağlıyor.
 DÜNYA DİNİ
 Çocukluk yıllarında Hindu olan annesinin inancıyla büyüdüğünü anlatıyor yetişkin Pi. Daha sonraysa şans eseri kiliseye ve en sonunda da namaza rastlıyor... Ve Pi, Ravi Shankar'ın 'dünya müziği'ni aradığı gibi evrensel ve bireysel 'dünya dini'ni arıyor. 
 Yolculuğun bir aşamasında Pi'nin durduğu mirketlerle dolu adacık, vahşi hayata duymamız gereken saygıyı hatırlarken, batan geminin adı Tsimtsum ise Yahudilik'e ve hatta daha çok Kabala inancına bir gönderme. Yönetmen Ang Lee film hakkında konuşurken, bu hikayenin çok görsel yazılmış olduğunu vurguluyor. Kendine adeta ruhani bir misyon çizmiş, 'Kader beni bu filmi çekmeye götürdü' diyor açıkça.
 Filmin başrolünde İrfan Khan, en büyük sıçrayışını yapıyor. Kendisini 'Örümcek Adam', 'Küs Kardeşler Limited Şirketi' ve 'Milyoner'den hatırlayabilirsiniz.
 Pi'nin gençliğini oynayan Suraj Şarma ise 3 bin kişinin arasından seçilmiş. Yönetmen Lee, hiç rol yapmamış bir lise öğrencisi olan Şarma'yı Zen felsefesine uygun olarak, dikte etmeden oynattığını söylüyor.
 Gerard Depardieu'yu da filmin oyuncuları arasında görebilirsiniz. Film de 3 boyutlu. Son olarak, filmin görsel bir şölen olduğunu fakat az diyalog içerdiğini eklemek gerek...
  