'Borsa 2012'de de yabancıya çalıştı'
CHP’li Oran, 2012’de İMKB’nin büyümesini değerlendirdi. Oran, “2012 yılında en hızlı büyüyen borsalar arasında gösterilen İstanbul Menkul Kıymetler Borsası, esas olarak iştahı kabaran yabancı yatırımcıların “vur kaç” için getirdiği sıcak para girişleri ile yükseldi” dedi.
 CHP’li Oran yaptığı yazılı açıklamada 2012’de İMKB’nin büyümesini değerlendirdi. Borsanın 2012’de yabancıya çalıştığını kaydeden Oran, “parayla para kazanmaya gelen yabancı yatırımcı İMKB’yi, İMKB de sağladığı “tatlı kar” ile onların kazancını katladı; portföyünü büyüttü” dedi. Oran, açıklamasında şu değerlendirmelerde bulundu:
 “Geçen yıl İMKB’de yerli yatırımcı sayısı net 9 bin 792 kişi azaldı,  Borsa’nın büyük bölümünü kontrol eden az sayıdaki yabancı yatırımcılar ise artmaya devam etti.
 İMKB’de işlem gören hisse senetlerinin toplam değeri bir yılda yüzde 52.6 büyüyerek 213.2 milyar TL’ye ulaştı. Bunun 140.5 milyarı 2012 sonu itibariyle sayıları sadece 8 bin 304 olan yabancı yatırımcıya ait. 1 milyon 80 bin 262 yerli yatırımcıya ait toplam portföy ise 72.7 milyar lira.  Yabancı yatırımcıların toplam portföyü geçen yılın tümünde yüzde 61.8 büyürken, yerli yatırımcılara ait portföydeki büyüme yüzde 37.5’te kaldı.  Borsa’da 2011 sonunda yüzde 62.2 olan yabancı payı yüzde 65.9’a çıktı. Yabancı yatırımcı başına ortalama 16.9 milyon TL’lik portföye karşılık, yerli yatırımcının ortalama portföy büyüklüğü sadece 67 bin TL.  2012 sonu itibariyle İMKB’de işlem gören hisse senetlerinin 46 milyar lira ile yüzde 21.6’sı 1.302 ABD’li yatırımcıya ait. ABD’liler tek başına İMKB’nin beşte birini kontrol ediyor.  518 İngiliz 25.9 milyar TL ile Borsa’nın yüzde 12.2’sine, Lüksemburglu 335 yatırımcı da 10.3 milyar lira ile yüzde 4.8’ine sahip durumda. Buna göre Borsa’nın neredeyse yarısı, sayıları 2 bin dolayındaki bu üç ülke yatırımcısına ait."
 -“AKP DÖNEMİNDE SICAK PARA”-
 CHP Genel Başkan Yardımcısı Oran, “AKP döneminde sıcak paranın Türkiye’nin adeta kanını emdiğini” söyledi. Oran, şöyle dedi:
 “Sıcak paracılar bu dönemde getirdikleri toplam kaynağın üçte biri kadar bir tutarı kar transferi olarak ülkelerine aktarmalarına rağmen, halen toplam getirilen tutarın çok üzerinde bir portföye sahip durumdalar. Yabancıların portföyünü en hızlı büyüttükleri alan ise Borsa… Türkiye ekonomisi sıcak paraya teslim edilmiş durumda ve sıcak para reel ekonomiyi yani işi, aşı yakıp kavurmaktadır. İş aş olmadan sosyal barış da mümkün olmaz. Sıcak para, yabancı faiz lobilerini ihya ederken Türk KOBİ’lerini ise yok etmekte, Türkiye’nin kanını emmektedir. Türkiye’nin acil olarak temeli sanayi, tarım ve hayvancılığa dayanan, yeniden üreterek kalkınan, istihdam yaratarak büyüyen bir Türkiye’yi yaşama geçirecek yeni bir ekonomi politikasına ihtiyacı var.”
 ANKA