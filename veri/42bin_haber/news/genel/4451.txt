Bu kitapları bulun
Galatasaray Üniversitesinde geçtiğimiz salı akşamı çıkan yangında hasar gören kütüphanenin kurucusu Ortaylı, kendi bağışlarıyla kurduğu 6 bin kitaplık kütüphanenin yeniden kurulması için tüm yurttaşları kitap bağışına çağırıyor.
Prof. Dr. İlber Ortaylı 6 bin kitaplık kütüphanenin neredeyse tamamının kül olduğunu söylüyor: Kütüphaneyi yanan binanın ikinci katında yer alan hukuk fakültesinde kurmuştum. Oradaki 6 bin kitabı da ben bağışlamıştım. Bazı kitaplar bulunabilecek belki ama bazılarının bulunması çok zor. Yangın nedeniyle kütüphanedeki 6 bin kitabın hepsi değilse de 5 bini yanmış. Ama bence hepsi gitti. Çünkü yanıp kül olmayanlar da ıslak ve hasarlı. İçinde Tarih-i Cevdet, Naima Tarihi, Osmanlı paleografisiyle ilgili kaynaklar, hukuk tarihi kitapları, Fransızca, Osmanlıca ve Almanca ansiklopediler, lugatler ve çapraz lugatler, Osmanlı döneminden kalan nadir nüshalar vardı. Çok üzgünüz. Artık yardım etmek isteyenlere Bu kitapları bulun diyerek, kitap bağışına çağırıyoruz. 
 