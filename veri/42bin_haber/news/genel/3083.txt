10 maddede Mehmet Ali Birand gibi olmak
KAAN KAVUŞANkaan.kavusan@aksam.com.tr
 1- 'Eeee' 
 İlk maddemiz şüphesiz, iki ila beş arasında değişen 'e' harfinin yan yana gelmesinden oluşuyor. Mehmet Ali Birand gibi olmanın mihenk taşlarından biri. İki, hadi olmadı; en azından üç kelimede bir söylenebilir! 'Iııı'  ve 'aaa' tercihen geçerli.
 
 2- El ve kafa hareketleri
 Mehmet Ali Birand gibi olmak isteyenler için çok önemli bir nokta... Şimdi kendinizi kameranın karşısında hayal edin. (Evde bu iş için televizyonunuzu karşınıza alabilirsiniz) Buyurun size idman: Konuşurken, 4 saniyede rastgele bir köşe seçerek, boyun ve gözler sabit bir biçimde kafanızı hareket ettirin. Aynı anda el hareketleri de yapın tabii!
 
 3- 32. Gün gibi program yapın
 32. Gün bir televizyon klasiği olarak yıllarca halkı, televizyon denen icadın karşısına topladı. Darbe günlerinden yolsuzluklara birçok konu işlendi, pek çok siyasi yayına katıldı. 32. Gün gibi bir programa imza atabilmek önemli. Sektörde 50 yıl bu işi yapmak daha önemli.
 
 4- Devrin adamı suçlamalarına maruz kalın
 Kimseye yaranamayın mümkünse... Solcular 'Liboş' desin, sağcılar 'PKK dostu'. Sosyalistler 'Patronun uşağı', liberaller 'Muhalefetin borazanı' desin. Emekli generaller 'ABD'nin hoparlörü' parti liderleri 'Batı işbirlikçisi' sıfatı eklesin. Herkes bir şey desin kısacası, ama siz hep orada olun. Çünkü her türlü lafı kaldırabilmek, bunu ego haline getirmemek önemli. Her türlü eleştiriye hazırlıklı, tahammüllü olun.
 
 5- Canlı yayında rejiyi paylayın
 Sayın Mehmet Ali Birand, bir haber sunmaktadır amma velakin, kulaklığından bazı sesler gelmektedir. Reji, Birand'ın konsantrasyonunu bozmaktadır. Birand, 'Susss, susss be aaaa' deyiverir. Ama altın kalplidir, dayanamaz gülümseyiverir rejisine akabinde. Ali Kırca, Can Dündar ve Deniz Arman gibi, yetiştirdiği onlarca isimden biri olan Cüneyt Özdemir, bu yüzden kızmaz 'Piç kurusu' demesine, 'Ağabeyimizdir' der.
 
 6- Yayında eşinize mesaj verin
 Eş, işten önce gelmeli! Bunu Sayın Mehmet Ali Birand da biliyor tabii ki. Bilmese kar yağdığında televizyondan 'Eee, Cemre beni yemeğe bekleme, gece yarısında görüşürüz herhalde' der miydi? Başka bir yayında, (bu tamamen bizim spekülasyonumuz) 'Gelirken ekmek alayım mı?' diye de sorabilirsiniz. (Tamam, biraz abarttık!)
 
 7- 'Unutmak iyileştirir!'
 Camus gibi, Mehmet Ali Birand'ın da mottosu bu mudur, bilemeyiz fakat insanlık hali, cümleye nasıl başladığınızı unutabilirsiniz. Ama bu konuda dürüst olmalısınız. 'Bugün 23... eee...' diye lafa girmişseniz ve tarihi hatırlamıyorsanız, 'Tarihi unuttum birden bire yahu' diyerek dürüst davranın ve gülümseyin. Sorunun o kadar da büyük olmadığı anlaşılacaktır.
 
 8- Aniden sorun, korkmayın!
 Politikacılar ağdalı konuşmaya meyillidir tabii ki. Birden o tempoyu ani bir soruyla tavana vurdurun. 'Başbakan Erdoğan konuşunca siz geri adım atıyorsunuz; korkuyor musunuz?' deyiverin mesela Bülent Arınç'a. Birand 'Soru sormaktan korkmayın; aptal soru yoktur, aptal cevap vardır' diyor.
 
 9- Saatler ve kravatlar
 Elbiseyle kontrast oluşturacak renkte irice bir kravat, ayrıca her gün değiştirebileceğiniz kocaman, çeşit çeşit renkli saatler... Sarı olur, pembe olur, turuncu olur, canlı bir renk seçin işte. Birand'ın bir saat koleksiyonu var; 'Saatler benim, dokundurtmam. Durmadan 'Sponsor mu buluyorsun, para mı alıyorsun saatçilerden?' diyorlar ama sponsorum yok! Kendim alıyorum. Aslında öyle pahalı saatler de değil. Ucuza, ilginç dizaynlı saati bulabilmek de benim keyfim' diyor Birand. Kravatlarıysa eşiniz seçsin.
 
 10- Bir-iki harfin lafı olmaz
 Pek sevgili seyirciler... Eee... pardon, okurlar; düşünün, bir anchorman'siniz. Duayen sayılıyorsunuz. Bu size bazı haklar verecek elbette. Kelimeleri söylerken bir iki harfin hesabını yapmayın. 'Gafları sunucular yapar, ben gaf yapmam' diyor çünkü Mehmet Ali Birand. Ha Madrid, ha Mardin... Ha Ukrayna, ha Ukranya...
 BİRAND SÖZLÜĞÜ...
 Ukranya Ukrayna
 Madrid Mardin
 Kadanlar Kadınlar
 Fenerbahçe Camayası Fenerbahçe Camiası
 Cenayet Cinayet
 Yasa tasa-taslaaa Yasa taslağı
 Banken Manken
 Kısa bir araba Kısa bir ara