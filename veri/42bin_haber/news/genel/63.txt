Okumak haram vurmak helal
Taliban bunu da yaptı. Pakistan'da kız çocuklarının okuması için 3 yıl önce açtığı blog'da yazıları yayınlanınca BM'nin desteğini alan ve geçen yıl Uluslararası Çocuk Barış Ödülü'ne aday gösterilen 14 yaşındaki Malala Yusufzai, okul çıkışında vuruldu.
 Polis yetkilileri, dün Mingora kentindeki okuldan servis otobünün ayrılacağı sırada aracın yanına gelen sakallı bir kişinin Yusufzai'yi sorduğunu, daha sonra otobüsten indirdiği genç kıza ateş ettiğini açıkladı. Başından ve boynundan vurularak yaralanan Yusufzai helikopterle Peşaver'deki bir hastanede tedavi altına alınırken, hayati tehlikesi olmadığı açıklandı. Olay sırasında vurulan bir başka kız çocuğunun durumunun ciddi olduğu öğrenilirken, Taliban sözcüsü Ahsanullah Ahsan saldırıyı üstlendiklerini bildirdi. Yusufzai'nin çabalarını 'müstehcen' olarak nitelendiren sözcü, bu durumu bitirmek için saldırıyı düzenlediklerini söyledi. Henüz 11 yaşındayken BBC Urduca servisinde takma bir isimle blog yazmaya başlayan ve kız çocuklarının okutulması için yardım isteyen Yusufzai'nin çağrısıyla, geçen yıl Swat vadisinde UNICEF'in desteğiyle bir çocuk meclisi düzenlendi. Bu meclise başkanlık eden Yusufzai, BM'nin resmi internet sitesinde yayınlanan makalesinde, 'kız çocuklarının eğitimini teşvik ederek, çok önemli bir konuya değinildiği'ni vurguladı.
 
  