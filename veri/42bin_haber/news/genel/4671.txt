Londra'ya pirince giden Alfa Virgin'deki bulgurdan olacak
Turkcell'i ele geçirme umutlarını Londra'daki davaya bağlayan Rus Alfa'ya asıl şok yolda... Kötü niyeti mahkeme tarafından da belirlenen Rus ortak, böylece Turkcell'in hissedarlık sözleşmesini de çiğnemiş oldu. Çukurova isterse Alfa'nın mevcut hisseleri de Çukurova'nın kontrolüne geçebilir
   2007 yılından bu yana devam eden davada kazanan Türkiye oldu. Fakat Türkiye'nin bu zaferi yakında mahkemenin başka bir kararıyla daha taçlanabilir. Nasıl mı? Mahkeme yakın zaman içinde hissedarlık sözleşmesine aykırı hareket eden Alfa'nın şirketteki hisselerinin Çukurova'ya geçmesine karar verebilir. Büyük Britanya Yüksek Mahkemesi Privy Council önceki gün, Turkcell'in sorunlu ortaklarından Altimo ile (Rus Alfa Grubu'nun telekom kolu) Çukurova Holding arasında görülen davada Çukurova'yı haklı bulduğunu açıklamıştı. Karara göre, davada sözü geçen yüzde 13.8'lik Turkcell hissesi Çukurova Grubu'nun kontrolünde kalacak. Bunun karşılığında Çukurova, Alfa Grubu'na 2005 yılındaki anlaşmadan doğan borcunu ödeyecek. Fakat Çukurova'nın ödeyeceği miktar henüz belli değil. Bunun için mahkeme elinde yeterli bilgilerin olmadığına hükmetti ve taraflardan ilave bilgiler istedi. 'İYİ NİYET SABİT' Bu bilgilergin kendisine ulaşmasının ardından mahkeme, 'Çukurova bu hisseleri kontrol altında tutmaya devam etmek için şu kadarlık bir parayı Alfa'ya ödemek zorunda' diyecek. Aslında bu kararı da açmak gerekiyor. Bu kararın altındaki neden Çukurova'yı cezalandırmak değil. Aksine mahkeme kararının birçok maddesinde Çukurova'nın iyi niyetine vurgu yapıyor. Çukurova 2005 yılında yapılan anlaşma gereği ödemesi gereken miktarı hâlâ Alfa'ya ödeyemedi. Bunun nedeni de Turkcell'i ele geçirmek isteyen Alfa'nın bu parayı bir türlü almak istememesi. 
 Büyümeye devam edecek
 ALFA hisseleri Çukurova'ya geçerse kazanan kesinlikle Türkiye olacak. Bugün Turkcell Yönetim Kurulu, Alfa ve TeliaSonera'nın bütün kararları engellemesinden dolayı karar alamıyor. Şirketin kuruluş anlaşması uyarınca, bugün Turkcell'de 7 yönetim kurulu üyesi var. Yönetim Kurulu'nda üç şirketi de 2'şer üye temsil ediyor. Yönetim Kurulu Başkanı olan Colin Williams ise bağımsız. Şu an yönetimdeki 4 üye (2 TeliaSonera ve 2 Alfa) Turkcell'in büyümesine katkı sağlayacak kararları veto etmeleri yetmiyormuş gibi aynı zamanda Turkcell'i küçültmek için de bazı kararlar aldırmaya çalışıyor. Bunlardan en önemlisi ise Turkcell'in Orta Asya ülkelerinde faaliyet gösteren iştiraki Fintur'un satılması... TeliaSonera bu şirketi kendi bünyesine katmak için çaba harcarken, Alfa da buna yardımcı oluyor. Yatırımcı da kazanacak HİSSELER Çukurova'ya geçtiğinde Turkcell, gerek Türkiye'de gerekse yurtdışında hızlı büyümesine geri dönecek. Asıl kazanan ise küçük yatırımcı olacak. 2010 yılından bu yana yabancı ortakların engellemesi yüzünden kâr payı alamayan küçük yatırımcı, sadece temettüsüne kavuşmayacak aynı zamanda bir anlamda ortak olduğu, New York Borsası'na kote olan tek Türk şirketin büyümesinden de fayda sağlayacak. Hissedarlık sözleşmesini çiğnedi YAKLAŞIK 4 yıldır Çukurova, Alfa ve TeliaSonera'nın şirketi ele geçirmesine karşı mücadele ediyor. Şimdi Çukurova bu kozu kullanıp, Altimo'nın hisselerine talip olabilir. Bunun temeli de ortaklar arasındaki hissedarlık sözleşmesi. Buna göre, Alfa türlü yollarla Turkcell'in kontrolünü ele geçirmeye çalıştığı için aslında hissedarlık sözleşmesine de aykırı hareket etmiş bulunuyor. Çukurova da Alfa'nın sözleşmeyi ihlal ettiğini gerekçe göstererek Alfa'nın hisselerinin kendisine verilmesini talep edebilir. Alfa'nın kötü niyeti ortada! ÇUKUROVA'nın böyle bir girişimde bulunması durumunda herhangi bir kanıt bulması bile gerekmeyecek. Nitekim mahkeme açıkladığı gerekçeli kararında zaten Çukurova'nın tamamen iyi niyetli olduğunun altını çizerken, Alfa'nın ipliğini şu ifadelerle pazara çıkarıyor: Alfa bu hisseleri para ya da kredi geri ödemesi olarak görmedi. Bunları Turkcell'i kontrol etmek için istiyordu. Ruslar, Çukurova'nın borcunu ödemeye çok yakın olduğunu görünce endişelendi. Bunun önüne geçmek için Turkcell'in kontrolünü ele geçirmeye çalıştı. 
 3 ANA ORTAK VAR ŞİMDİ Çukurova Holding'den karşı bir atak da gelebilir. Bu da taraflar arasındaki hissedarlık sözleşmesine dayanıyor. Turkcell'in yüzde 51'i Turkcell Holding'in. Yüzde 34.70 halka açık, yüzde 13.07'lik hisse de Sonera Holding'in. Turkcell Holding'in yüzde 47.10'u TeliaSonera'nın, yüzde 52.90'ı Çukurova Telecom Holding (CTH) kontrolünde. CTH'nin ise yüzde 51'i Çukurova Holding'e ait. Kalan Altimo'da. FT: Hükümet çok sevinmiştir BÜYÜK Britanya Yüksek Mahkemesi Privy Council'ın Turkcell davasında verdiği kritik karar dünya basınının da gündeminde. İngiltere merkezli Financial Times gazetesi 'Çukurova hisseleri elinde tutmaya hak kazandı' başlığıyla verdiği haberde kararı masaya yatırdı. Gazete, davaya konu olan yüzde 13.8'lik hissenin Çukurova Grubu elinde kalacağını yazarken, bunun karşılığında Çukurova'nın Rus Alfa'ya ne kadar ödeyeceğinin ise daha sonra yapılacak bir duruşmada karara bağlanacağını ifade etti. Haberde şu ifadeler kullanıldı: Mahkemenin verdiği karar Türk Hükümeti tarafından da büyük memnuniyetle karşılanmış olmalı. Nitetim hükümet kanadı, Çukurova Grubu ile Alfa arasındaki kavga sonucunda, Türkiye'nin en büyük mobil operatörü olan Turkcell'in yabancı şirketlerin eline düşmesi konusundaki endişesini dile getirmişti. Çoğu analist ve yatırımcı şirkette söz konusu kavganın bitmesini dört gözle bekliyordu. Nitekim sorunlar yüzünden Turkcell Yönetim Kurulu iş göremez halde. Son üç yıldır da temettü dağıtımı yapılamıyor. Birçok kişi piyasa değeri 15 milyar doları bulan Turkcell'le ilgili verilecek somut bir kararın, şirketin önünü açacağı görüşünde. Bu durumda Turkcell, Türkiye'nin yükselen ekonomisinden avantaj sağlayabileceği gibi, çevre ülkelerdeki fırsatlardan da yararlanabilir. 
 Yabancı basın ne yazdı? l Total Telecom: İngiliz mahkemesi Çukurova Grubu lehinde karar verdi. Karar Türk mobil operatörünü kontrolüne alma çabasındaki Rus şirkete darbe indirdi. 
 
 l Fox Business: Turkcell'in borcunu ödemesini önleyerek şirketi ele geçirmeye çalışan Rus Alfa Grubu'nun telekomünikasyon kolu Altimo'ya bir darbe. l Rus ajansı Prime-Tass: İngiliz mahkemesi Turkcell anlaşmazlığında Rus şirket Altimo'dan yana tavır aldı. 