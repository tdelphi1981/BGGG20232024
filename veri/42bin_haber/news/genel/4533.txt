RTÜK'ten 'Muhteşem' bomba
Başbakan Recep Tayyip Erdoğan'ın 'Muhteşem Yüzyıl' dizisine yönelik eleştirileriyle başlayan, ardından da AK Parti Milletvekili Oktay Saral'ın önerisiyle gündeme gelen 'Tarihi dizilere sansür' RTÜK'ün gündeminde.
  
 Saral'ın teklifi doğrultusunda hazırlanan ve Bekir Bozdağ'a bağlı Başbakan Yardımcılığı tarafından 15 Ocak 2013 tarih ve 59 sayılı yazıyla RTÜK'e iletilen değişiklik, RTÜK Yasası'nın 'Yayınların, milli ve manevi değerlere aykırı olamayacağını' içeren 8. maddesinin 1. fıkrasının 'f' bendine eklenecek düzenlemeyi öngörüyor. Buna göre, yayınlar milli ve manevi değerlerin yanı sıra 'Toplumun milli değerleri içerisinde kabul edilen tarihi olayları ve şahsiyetleri küçük düşürücü, aşağılayıcı, çarpıtıcı veya olduğundan tamamen farklı gösterir' nitelikte olamayacak. Bu tür yayınlara verilecek ceza 'Uyarı almaksızın' doğrudan para cezası ya da idari yaptırım olacak. Önerinin, RTÜK'ün, bugünkü toplantısında ele alınması bekleniyor. Düzenlemenin, yapılacak oylama sonucuna göre, yasalaşması için Meclis'e gönderilmesine kesin gözüyle bakılıyor. 
 Ali Ekber ERTÜRK / ANKARA