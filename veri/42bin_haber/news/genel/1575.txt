Doğuş yeme-içmede sınırları aştı, şimdi de Azumi'ye ortak oldu
Doğuş, yeme-içme sektöründeki yatırımlarını sürdürüyor. D.Ream, 6 ülkede faaliyet gösteren Azumi Group'a %50 ortak oldu. Şirketin markaları arasında Zuma ve Roka bulunuyor
 Doğuş Grubu iştiraki olarak eğlence, yeme-içme sektöründe faaliyet göstermek üzere 2012 yılında kurulan D.ream; Zuma ve Roka gibi markalarıyla tanınan, halen 6 ülkede faaliyetlerine devam eden uluslararası Azumi Group ile yüzde 50 ortak oldu. İngiltere'de kurulmuş olan ve 10 yıldır faaliyette bulunan Azumi Group bünyesinde halihazırda 6 farklı ülke ve şehirde 6 Zuma ve 3 Roka restoranı bulunuyor. Zuma; Londra ve Hong Kong'daki restoranlarından sonra İstanbul şubesini açmış, ardından markasını Dubai, Miami, Bangkok'a da taşımıştı. Ortaklık sonrası şirketten yapılan açıklamada şu ifadeler kullanıldı: Günümüzde önemli turizm kentleri, içlerinde barındırdıkları tanınmış markalar ile ön plana çıkmaktadır. Bu anlamda D.ream uluslararası markaları Türkiye'ye getirip Türk turizmine hizmet ederken, Türk mutfağının uluslararası düzlemde hak ettiği yere gelmesine de çaba gösterecektir.'
 Yatırım atağına kalktı
 KURULDUĞU günden bu yana sektörde yatırımlarını sürdüren D.ream, Nusr-Et, Kiva, Armani Ristorante ve Go Mongo'nun da ortağı. Şirket geçtiğimiz günlerde de Door's Grubu'na ortak olarak dikkatleri üzerine çekmişti. Şirket Kahve Dünyası ile de görüşmeleri sürdürüyor.
  