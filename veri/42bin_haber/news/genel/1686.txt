Sessiz kalmak bir alternatif olamaz
ABD Dışişleri Sözcüsü Nuland'a Gazze konusunda yönelttiği sorulara cevap alamayınca 'Siz sessiz kalırken her iki taraftan da insanlar ölüyor' diyen gazeteci Matthew Lee AKŞAM'a konuştu: ABD hükümeti, İsrail veya Türkiye'yle gerilimden kaçınmak için bana yanıt vermek istemedi. Fakat bu ve benzer durumlarda sessiz kalmak bu hükümet için bir alternatif olamaz
 Şenay YILDIZ
 Uluslararası alanda haftanın en çok konuşulan gazetecisi kuşkusuz AP'den Matthew Lee oldu. Bu popülerliğin nedeni, Lee'nin ABD Dışişleri Bakanlığı Sözcüsü Victoria Nuland'a Başbakan Erdoğan'ın Gazze saldırılarının ardından İsrail'i terör devleti olmakla itham eden açıklamalarını sorması. Nuland, Lee'ye yanıt vermeden geçiştirmeye çalışınca 'Siz sessiz kalırken her iki taraftan da insanlar ölüyor' demesi tüm dikkatleri bu toplantıya çekti. Lee'nin soruları Nuland tarafından ancak ertesi gün yanıtlandı. İyi gazetecilik örneğiyle tüm dikkatleri üzerinde topladığını düşündüğüm AP'nin kıdemli muhabiri Lee'ye kendisini medya gündemine oturtan olayın ayrıntılarını sordum:   
 
  GERİLİM İSTEMEDİ
 - Türkiye Cumhuriyeti Başbakanı  Erdoğan, İsrail'in terörist eylemler içine girdiğini söyledi ve sizin Erdoğan'ın sözleriyle ilgili sorduğunuz sorular burada çok dikkat çekti. Nuland'a arka arkaya sorular sorarken biraz kızgın bir haliniz var. Bunun sebebi nedir? Bir gazeteci olarak sizi bu kadar rahatsız eden neydi? 
 
 Bİr gazeteci ve ABD Dışişleri Bakanlığı'nı izleyen bir muhabir olarak ABD Hükümeti'nin izlediği politikaları ve aynı zamanda diğer ülkelerin siyasetleri hakkındaki pozisyonlarını Amerikan halkı ve dünyaya açıklatmaya çalışıyorum. Pazartesi günü Nuland'a kızgın değildim. Hayal kırıklığına uğramıştım çünkü kendisi hükümet sözcüsü olarak benim çok basit gördüğüm bir soruya yanıt vermeyi reddediyordu. 'İsrail sizin müttefikiniz ve onların kendilerini savunma hakkını desteklediğinizi söylediniz. Türkiye de  müttefikiniz ve Erdoğan 'İsrail terörist faaliyetler içinde' dedi, 'kendini savunma hakkı değil' dedi. Müttefikiniz Erdoğan'ın söylediği gibi bunun bir terör faaliyeti olduğunu mu düşünüyorsunuz, yoksa müttefikiniz İsrail'in dediği gibi bunun kendini savunma hakkı olduğunu mu düşünüyorsunuz?' diye sormuştum. Anladım ki, yönetim zor koşullar altındaydı ve iki müttefikinden biriyle bir gerilimi tetiklemek istemedi. Fakat bu ve benzer durumlarda sessiz kalmak bu hükümet için bir alternatif olamaz.
 
 KARMAŞA VE BELİRSİZLİK
 - Neden?
 Çünkü bu karışıklk yaratır ve hem ABD halkı hem de dünyanın geri kalanının ABD'nin politikasıyla ilgili belirsiz kalmalarına neden oluyor. Karmaşa ve belirsizlik, gerilim ve çatışmayı azdırır. ABD Hükümeti istediği siyasete sahip olabilir. Erdoğan'la veya İsrail'le aynı fikirde olabilir. Ben bu konuda kişisel tavır almıyorum. Ama hükümet izlediği politikayı gizli tutmak veya açıklamayı reddetmek hakkına sahip değil. Bu hükümet vatandaş adına hareket ediyor. Hem vergi verenler hem oy kullananların kendileri adına ne yapıldığını bilme hakkı var.
 
 İNSANLAR ÖLÜRKEN 
 - Sözcü Nuland'a söylediğiniz 'Siz sessiz kalırken her iki taraftan da insanlar ölüyor' sözleriniz dünyanın bu tarafında da duyuldu. ABD Dışişleri Bakanlığı'nın ne yapmasını bekliyordunuz bu sözleri sarf ederken?
 Bu cümle Nuland'dan bir cevap alabilmek amacını taşıyordu. İsrailliler, Filistinliler, Mısırlılar veya Türklere (veya başkalarına) ne söylediğinin detaylarını bilinçli bir şekilde söylemiyordu ABD. Onların sessiz diplomasi fikri, yani halkın önünde mümkün olduğunca az konuşmanın halkın önünde yüksek sesle konuşmaktan daha etkili olduğuydu. Bu benim başka olaylarda da daha önce duyduğum ve sempati duyabileceğim bir argüman. Fakat bu durumda ABD yürüttüğü diplomasiyle ilgili sessiz kalırken insanlar ölüyordu. Bu da yukarıda bahsettiğim karmaşa ve belirsizliğe yok açtı ve durumu iyileştirmiyor, kötüleştiriyordu.
 Türk gazeteciye cevabı verdi
 - Sizin Başbakan Erdoğan'ın İsrail'i suçlayan açıklamalarıyla ilgili kişisel görüşünüz nedir? 
 Erdoğan'ın söyledikleri veya İsrail-Filistin geriliminin nedenleriyle ilgili kişisel bir fikrim yok. Benim tek fikrim şu: Hükümet liderleri eyleme geçtikleri zaman, bunu halkına ve dünyaya açıklama mecburiyetindeler.
 
 - Salı günü Nuland'ın, Erdoğan'ın açıklamalarıyla ilgili yaptığı yorumlar sizi tatmin etti mi?
 Salı günü Nuland'a o soruyu ben sormadım. Arkada oturan bir Türk gazeteci sordu. Ben de Nuland'a 'Keşke bana bu yanıtı pazartesi verseydiniz' dedim. Eğer sorularıma pazartesi günü net yanıt vermiş olsalar daha iyi olurdu. Ama bir yanıt aldığım için memnunum.
 6-7 kez Türkiye'ye geldim
 - Sizi biraz tanıyabilir miyiz? Hangi kurumlarda çalıştınız?
 1989'da Georgetown Üniversitesi Uluslararası İlişkiler'den mezun oldum ve Washington Post'ta gazeteciliğe başladım. 1994'de Kamboçya'ya taşınarak, AFP, BBC, Time Dergisi'nin de aralarında bulunduğu pek çok kuruma free lance olarak çalıştım. 95'te AFP'nin Kamboçya büro şefi oldum ve 99'da Washington'a dönene kadar bu görevi yaptım. 99'dan itibaren AFP için ABD Dışişleri Bakanlığı'nı ve Amerikan dış politikasını takip etmeye başladım. Dışişleri Bakanları Madeleine Albright ve Colin Powell'i takip ettim. Daha sonra Kenya'ya yerleştim. 2005'te AFP'nin Doğu Afrika büro şef yardımcısı oldum ve 2007'ye kadar bu görevde kaldım. Tekrar Washington'a dönüp bu kez AP için Amerikan dış politikasını takip etmeye başladım. Uzmanlık alanım uluslararası ilişkiler, diplomasi ve ABD dış politikası.  
 
 - Türkiye, İsrail ve Gazze'yi ziyaret ettiniz mi daha önce?
 Evet, 6-7 kez Türkiye'ye geldim. Yakın zamanda Libya'nın Dostları ve Suriye'nin Dostları toplantıları için geldim. En çok Ankara ve İstanbul'a geldim. 1999 depremi sonrası Albright ile deprem bölgesine de gittim. 2000'de Gazze'ye ve 99'dan beri de defalarca İsrail'e gittim.
 Kimseden baskı görmedim
 - Twitter'da 'Allah'ım sana şükürler olsun. ABD'de adam gibi bir gazeteci kalmış!' gibi pek çok sizi olumlayan yorum okudum. İnsanlar soru sorma biçiminizden çok etkilenmişe benziyor. ABD'de devlet/hükümet temsilcilerine bu şekilde sorular sormak az rastlanılan bir durum mu?
 Diğer insanların benim sorularımı veya stilimi nasıl bulduklarıyla ilgili bir şey söyleyemem ama bazı insanların sevdiğini bazılarınınsa sevmediğini biliyorum. Ben pek çok olayda aynı stilde sorular sordum. Bu soruların hepsi Ortadoğu hakkında değildi. Bazen Çin, Kuzey Kore, Küba veya diğer yerlerle ilgiliydi.
 
 - Meslektaşlarınız pazartesi günkü toplantıdan sonra size nasıl tepki gösterdi?
 Meslektaşlarımdan pek tepki almadım. Sanırım pek çoğu buna alıştı. Şaşıranlar Dışişleri Bakanlığı'nın toplantılarına her zaman dikkat etmeyen halk.
 
 AP TWİTTER'DA PAYLAŞTI
 - Bu sorumu gazeteciliğin durumunu anlamak için soruyorum. ABD Dışişleri Bakanlığı Sözcüsü Victoria Nuland'a zorlu anlar yaşattığınız için sizi kimse uyardı mı?
 Twitter'da gördüğüm bazı mesajlar hariç hiç kimse beni doğrudan eleştirmedi. Kendi editörlerim veya patronlarımdan hiçbir şey duymadım. Özellikle belirtmek isterim ki, AP brifingin bu bölümünü Twitter'da paylaştı. Daha sonra bir dizgi hatasından dolayı geri çekildi ama sonra bu düzeltilip, tekrar paylaşıldı.  Kısacası hiçbir taraftan (en azından şimdilik) baskı görmedim.