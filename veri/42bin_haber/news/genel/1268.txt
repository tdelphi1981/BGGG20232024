Yeni teknolojiyi laboratuarda daha 'çekirdek'ten öğretecek
KVK, Kartal Atalar Teknik ve Endüstri Meslek Lisesi'nde 75 bin TL'lik yatırımla Mobil Sistemler Atölyesi açtı. Bu atölyede öğrencilere yeni teknolojileri etkin kullanma becerisi kazandırılırken, başarılı olan öğrenciler, KVK gibi büyük bir şirkette kazanma şansını da yakalamış olacak
 Aylin LÖLE
 Teknik konularda bilgili personel sıkıntısı çekince 'çekirdek'ten eleman yetiştirmeye karar veren KVK, Kartal Atalar Teknik ve Endüstri Meslek Lisesi'nde 'Mobil Sistemler Atölyesi'ni hayata geçirdi. Öğrencilere yeni teknolojileri etkin kullanmayı öğretmeyi hedefleyen projede, başarılı olanlara ve çalışmak isteyenlere KVK kapıları da sonuna kadar açılacak. KVK Genel Müdürü Özcan Ermiş, 'Kartal Atalar Teknik ve Endüstri Meslek Lisesi'ndeki uygulamamızdan sonra başka okullarda da benzer atölyeleri kurmayı planlıyoruz. Hatta liseden sonra teknik eğitim veren üniversitelerde de laboratuarlar kurmak istiyoruz' diyor. Ermiş, projenin detaylarını Akşam Ekonomi'ye anlattı...
 - KVK Mesleki Eğitim İşbirliği Projesi ne zaman ve nasıl doğdu? 
 KVK Teknik Servis'e teknik konularla ilgili bilgi sahibi olan personel bulmakta sıkıntı yaşıyoruz. Bu nedenle öğrencilerin lise çağlarından itibaren alacakları eğitimin sektörde çalışırken onlara büyük bir deneyim kazandıracağını düşündük. Yaz döneminde KVK Teknik Servis'in genel merkezine çok da yakın olan Kartal Atalar Teknik ve Endüstri Meslek Lisesi'ni ziyaret ettik. Okul müdürünün sıcak karşılaması da bizim projeyi şekillendirmemize yardımcı oldu. Yaptığımız işi en iyi biz biliyoruz, o halde ihtiyacımız olan teknik personelleri de biz yetiştirebiliriz diye düşündük. Bu yüzden 'İşimiz Teknoloji, Kaynağımız İnsan' sloganı ile projemizi başlattık.
 İş bulma imkanı da veriyor
 - Söz konusu projenin amacı nedir? 
 MOBİL Sistemler Atölyesi'nde öğrencilere yeni teknolojilerin verimli ve etkin kullanılması becerisinin kazandırılması için uygulamalı eğitim vereceğiz. Uluslararası standartlara uygun niteliklere sahip olacaklar. Ayrıca burada okumaya devam ederken bizim teknik servis bölge müdürlüklerimizde de staj yapma imkanı bulacaklar. Başarılı olan ve bizimle çalışmak isteyen bütün öğrencilere KVK'nin kapılarını açacağız.
 Her hafta eğitim var
 - Bu projede nasıl ilerlediniz?
 OKUTULACAK konuları bölüm öğretmenleri ile birlikte belirledik. Telefon tamiriyle ilgili bilgileri uygulama kitabı haline getirip bastırdık. Uzmanlarımız her hafta öğrencilere teorik ve pratik eğitimler verecekler.
 Herkes memnun biz de bu yüzden devam edeceğiz
 Kartal Atalar Teknik ve Endüstri Meslek Lisesi ile sürekli kendini yenileyen bir yıllık protokol imzaladık. Okulu artık kendi okulumuz kadar seviyoruz. İl ve İlçe Milli Eğitim Müdürleri, Okul Müdürü, bölüm öğretmenleri ve öğrenciler projeden oldukça memnun. Onlar istediği sürece projemize devam etmek istiyoruz.
 Üniversitelere de laboratuar kuracak
 ODAĞIMIZDA teknoloji ve eğitim yer alıyor. İnsanların hayatlarını kolaylaştıran her şeyi hem projelerimize hem de ürün çeşitlerimize dahil ediyoruz. 
 Bu bizim sosyal sorumluluk çalışmalarımız dahilinde başlattığımız bir proje. Bu uygulamamızdan sonra başka okullarda da benzer atölyeleri kurmayı planlıyoruz. Hatta liseden sonra teknik eğitim veren üniversitelerde de laboratuarlar kurmak istiyoruz.
 Önemli olan insan kaynağı
 Dünyada olduğu gibi ülkemizde de tüm şirketlerin yetişmiş insan kaynaklarına sahip olması gerekiyor. Ekipman, yer gibi ayrıntılar işin maddi tarafı ile kolayca çözülebilecek maddeler. Ancak burada en önemli kaynak insan kaynağı. Bunun için de eğitim çok önemli.