Barolar başkanlarla yola devam ediyor
11 bin üyeli Ankara Barosu ile 28 bin 884 üyeli İstanbul Barosu'nda seçim heyecanı sona erdi. Her iki kentte de mevcut başkanlar; Kocasakal ve Feyzioğlu açık arayla ipi göğüsledi
 İstanbul Barosu'na kayıtlı avukatlar, saat 09.00'dan itibaren Sütlüce'de Haliç Kongre Merkezi'ne gelerek oy kullandı. 28 bin 884 avukatın, 73 sandıkta oy kullandığı seçimde, Baro Başkanlığı, yönetim, disiplin ve denetleme kurulu üyeliklerinin yanı sıra Türkiye Barolar Birliği Genel Kurulu delegeliği de belirlendi. Oy kullanma işlemi saat 17.00'de tamamlandı. Seçimde, Önce İlke Çağdaş Avukatlar Grubu'ndan Baro Başkanı Ümit Kocasakal ile eski baro başkanlarından Muammer Aydın, Özgürlükçü, Katılımcı, Çağdaş Avukatlar Grubu adına Filiz Kerestecioğlu ile Hukukun Üstünlüğü Platformu'ndan Rıza Saka yarıştı. Adaylar seçim yarışında baroya kayıtlı 30 bin avukatın cep telefonuna, yüzlerce mesaj gönderdi.
 Baro Başkanı Ümit Kocasakal, kullanılan 22 bin 19 oydan 12 bin 836'sını alarak ikinci kez başkan seçildi. Adaylardan Rıza Saka, kullanılan oyların 4 bin 650'sini, Filiz Kerestecioğlu, 3 bin 495'ini ve Muammer Aydın da bin 38'ini aldı. 
 'BARODA ÜMİT VAR' 
 Seçim sonuçlarının belli olmasının ardından, Kocasakal'ı destekleyen avukatlar, salonda alkışlı kutlama yaptı. 'Baroda ümit var'' ve 'Bağımsız Türkiye'' sloganları atan grubun içinde bulunan Hukukun Üstünlüğü Platformu adayı avukat Rıza Saka'da, Kocasakal'ı tebrik etti.
 KÜRTÇE SAVUNMA OLMAZ
 Baro Başkanı Kocasakal sandıklar açılmadan önce yaptığı konuşmada, 134 yıllık baronun bir anda, ilk defa, Kanlıca ve Ortaköy sırtlarında olmak üzere Boğaz'ın iki yakasında sosyal tesis kurduğu eleştirileri için 'Baro bir banker değil ki. Dolayısıyla yıllar geçtikçe anlaşılacak onun değeri. Diyorlar ki, 'imara kapalı yere bu kadar para verdiler.' İmar sorunu kısıtlaması olmazsa, orası 50 milyon dolardır. E biz aldık 3 milyon 250 bin dolara'' dedi. 'Darbeci Baro' ismini kendilerine 'Genç Siviller'in taktığını belirten Kocasakal 'İstanbul Barosu darbeci falan değildir, harbici barodur. Anadilde savunma, asla kabul etmiyorum. Bu, hakkın suiistimalidir. CMK 203 açık. Türkçe bilmiyorsa o Kürt vatandaşı ilk ben savunurum. Ama Türkçe bildiği halde, 'illa da anadilde savunma yapacağım' demek, bir hakkın suiistimalidir'' diye konuştu.
 ANKARA'DA YARIŞI FEYZİOĞLU KAZANDI
 Ankara Barosu'nun 62. Olağan Genel Kurulu, Ankara Üniversitesi Hukuk Fakültesi'nde gerçekleştirildi. Yaklaşık 11 bin üyesi bulunan baro başkanlığına, üyelerin 4 bin 866'sının oyunu alan Demokratik Sol Avukatlar Grubu adayı Metin Feyzioğlu yeniden seçildi. Grubun diğer adayı Recai R. Görgülü bin 178 , Baro'da Birlik Grubu adayı İlhan Şevki Masarifoğlu bin 388, Milliyetçi Avukatlar Grubu adayı Alpaslan Sucu 683, Baro'da Değişim Grubu adayı Eyüphan Korkmaz 304, Devrimci Demokrat Avukat Grubu adayı Medeni Ayhan 195,  bağımsız aday Bülent Turhan Gündüz 100 ve Necip Özgür Oluklu 1 oy aldı.
  