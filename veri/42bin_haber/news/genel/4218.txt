Başkent'in 'kılçık'ları temizlendi
Başkentgaz'ın 'yılan hikayesine' dönen satış macerasında sona gelindi. Büyük ihale bugün... Yasal düzenlemelerle 'kılçıksız' hale getirilen şirketin ihalesine 7 konsorsiyum katılacak
 Esin GEDİK
 Bugüne kadar defalarca kez ihaleye çıkan ancak bir türlü satılamayan Başkentgaz'ın ihalesinde bugün son noktaya gelindi. 
 ŞİRKETİN satılamamasının çeşitli nedenleri vardı. En büyük sorun Ankara Büyükşehir Belediyesi'ne ait olan yüzde 20 hisse ve belediyenin BOTAŞ'a olan borcuydu. AKŞAM'a konuşan bir kamu yetkilisi 'Önceki ihalelerde en büyük sorun belediyenin borcuydu. İhalede belediyeye ait yüzde 20'lik hissenin ne olacağı yatırımcıları rahatsız ediyordu. Son kanun değişikliğiyle şirketin yüzde 100'ü satılıyor' yorumunu yaptı. 
 İHALEYE olan ilginin azlığının bir diğer nedeni de tarifelerdi. Burada da bir kanun değişikliği yapıldı. Örneğin devir bu yıl yapılırsa 2021'ye kadar yatırımcılar ne kadar para kazanacağını bilecek. Ek olarak 800 bin metreküplük serbest tüketici limiti de uzatılmış olacak.
 Kimler katılıyor
 l EKSİM Yatırım Holding-Genpa Telekomünikasyon-MKS Marmara Entegre Kimya OGG
 l FERNAS İnşaat
 l TORUNLAR Gıda
 l TÜRKERLER İnşaat - Gama Holding OGG
 l ZORLU Holding
 l AKFEN Holding-STFA Yatırım Holding OGG
 Sayaçlar da düzenlendi
 Başkentgaz'In fiyatını yükseltmek ve şirketlerin ilgisini artırmak için ön ödemeli sayaçlarla ilgili düzenleme de yapıldı. EPDK kararına göre ön ödemeli aboneler, sadece iki aylık doğalgaz alabilecek. Önceki uygulamada limit yoktu.
 Şirket, 2010'da kara geçmişti
 BAŞKENTGAZ Türkiye'nin ikinci büyük dağıtıcısı. 1 milyon 415 bin abonesi var, 3.6 milyar metreküp doğalgaz satıyor. Şirket, 2009'da 39 milyon lira zarar etmişti. 2010'da ise 31 milyon lira kar etti. 2 yıldır ise yatırımlarını artırdı. Abone sayısının 5 yıl içinde 1.7 milyonu aşması bekleniyor.