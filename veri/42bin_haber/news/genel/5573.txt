Eşinden şiddet gören erkek de savcıya koştu
'Aile İçi Şiddet' bürosundan yüzlerce kadının yanı sıra 100 erkek yardım istedi. Başvurulara yetişemeyen savcıların sayısı artırıldı
 SEDA KILIÇ / İSTANBUL
 Aile içi şiddet çığ gibi büyüyor, rakamlar ürkütücü. İstanbul Adliyesi'nde 10 ay önce çalışmaya başlayan 'Ailenin Korunması ve Kadına Karşı Şiddetin Önlenmesi Bürosu'na rekor sayıda başvuru geldi. 
 SAVCI YETMEDİ
 İLK olarak, Hrant Dink cinayeti iddianamesini hazırlayan eski özel yetkili Savcı Selim Berna Altay bu büroda görevlendirildi. Artan iş yoğunluğu nedeniyle büroda görevli savcı sayısı önce 3'e daha sonra da 5'e çıkarıldı. Şu an Altay'ın yanı sıra Savcılar Hasan Özdemir, Osman Çakır, Hasan Özberk ve Hüseyin Kayıkçı bu büroda görev yapıyor. Her gün onlarca başvurunun yapıldığı büroya aylık ortalama 750 dosya geliyor. Şikayetlerin 700'ünü kadınlara yönelik şiddetle ilgili. Diğer suç duyuruları ise genellikle küçük yaşta evlendirilen çocuklarla veya cinsel suçlarla ilgili oluyor. 
 'KARIM DÖVÜYOR KURTARIN'
 'YARDIM' taleplerindeki en ilginç rakam ise eşinden şiddet gören erkeklerde göze çarpıyor. Bugüne kadar büroya gelen yaklaşık 7 bin 500 dosyanın 100'ü erkeklerin şikayetlerinden oluşuyor. 
 Hemen koruma uygulanIyor
 SAVCILIK, şikayetlerle ilgili çok titiz davranıyor. Ayda ortalama 700 kadın için 'eşinin evden uzaklaştırılması' gibi koruma tedbirleri uygulanıyor. Şu ana kadar elektronik kelepçe önlemine hiç başvurulmadı. Savcılık gelen suç duyurusunu aldıktan sonra hemen dosya Aile Mahkemesi'ne gönderiliyor. Koruma tedbirleri bu mahkemeler tarafından belirleniyor. Kadınlara özel koruma verilmesi süreciyle ise savcılık ilgilenmiyor. Talep, kaymakamlıklar yoluyla yapılabiliyor. 
 ÖNLEMLER meyvelerini de vermeye başlamış. Verilere göre, bu büroya başvurduktan sonra öldürülen hiç kadın yok.
  