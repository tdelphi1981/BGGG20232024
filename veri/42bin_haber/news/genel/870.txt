'Ermenistan'ı birkaç dakika içinde vurabiliriz'
Azerbaycan - Ermenistan sınırında yaşanan gerginlik ve iki ülkenin asker kayıpları sürerken, Azarbaycan cephesinden bir açıklama geldi.
 Azerbaycan'da, bazı milletvekilleri ve üst düzey komutanlar, Ermenistan ile ateşkesin ihlal edildiği cephe hattını ziyaret etti.
 Burada konuşan Savunma Bakanlığı basın sözcüsü Albay Eldar Sabiroğlu, Ermenistan tarafından gelebilecek tehditlere karşı, Azerbaycan ordusunda bulunan radar sistemlerinin ülkeye atılan her bir roketi anında tespit ederek imha etme gücünde olduğunu söyledi.
 Sabiroğlu ayrıca, ordunun roket sisteminin Ermenistan'ın stratejik hedeflerini birkaç dakikada imha edebileceğini de ileri sürdü.
 Ateşkese rağmen cephe hattında çatışmaların yaşandığını söyleyen Albay Sabiroğlu, son 10 ayda Azerbaycan ordusunun 10 şehit verdiğini, Ermenistan ordusunun ise 32 asker kaybettiğini ifade etti.
 "BARIŞ YOLUYLA ÇÖZÜLMESİNDEN YANAYIZ"
 Ateşkesin en fazla Fuzuli, Terter ve Ağdam bölgelerinde ihlal edildiğini belirten Sabiroğlu, "AGİT Minsk Grubu'nun cephe hattında yaptığı denetimler olaysız sonuçlandı. Fakat gözlemciler bölgeden ayrılır ayrılmaz Ermeniler ateşkesi ihlal ediyor. Asker olarak ilk görevimiz savaş yolu ile de olsa topraklarımızı işgalden kurtarmaktır. Fakat biz sorunun barış yolu ile çözülmesinden yanayız. Savaş çıkarsa bölgenin güvenliği ve geleceği tehlike altına girebilir. Fakat, emin olunuz ki olası bir savaşın galibi Azerbaycan ordusu olacaktır" dedi.
 Ermenistan ordusunun işgal altındaki Azerbaycan topraklarında tatbikatlar yaptığını hatırlatan Eldar Sabiroğlu, askeri tatbikatın kolay olmadığını, birkaç tank ve topla yapılan olayın tatbikat değil bir gösteri olduğunu belirtti.
 "BÖLGENİN EN GÜÇLÜ ORDUSU"
 Azerbaycan ordusunun bölgenin en güçlü ordusu haline geldiğini söyleyen Sabiroğlu, "21 ülkede askeri ataşemiz var. 53 ülke ile askeri işbirliği içerisindeyiz. Ordumuz NATO standartları ile komuta ediliyor. Harp okulumuzda Kazakistan, Kırgızistan ve Tacikistan'dan öğrenciler eğitim alıyor. Birçok subayımız NATO bünyesinde görev yapıyor" diye konuştu.
 Basın toplantısında AGiT Minsk Grubu'nun Yukarı Karabağ sorununun çözümü için yaptığı girişimlere de değinen Sabiroğlu, Minsk Grubu'nun bir ilerleme kaydetmediğini ve net bir sonuç elde edilmediğini söyledi.
 AA