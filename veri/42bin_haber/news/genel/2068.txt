Umarım yağmur yağmaz
'Bizim en büyük sorunumuz yağmur. İnşallah yağmur yağmaz ve güzel bir oyun olur. Gücünü ekonomik kullanan takım galip ayrılacaktır. Şans faktörünü de unutmamak lazım. Dostane-kardeşçe güzel bir maç olur'
 Pazar günkü F.Bahçe derbisi öncesi G.Saray Başkanı Ünal Aysal'ın en büyük korkusu yağmur. Aysal, G.Saray Lisesi'nde gerçekleştirilen 'Cumhuriyetin 100. Yılında G.Saray Kültürü' konulu konferansta derbiyle ilgili soruları yanıtladı:
 BAŞARI DİLİYORUM
 'DERBİDE en büyük sorunumuz yağmur. İnşallah yağmur yağmaz da güzel bir oyun olur. 
 TÜRKİYE'nin iki güçlü ve güzide takımının karşılıklı bu yarışmasında her ikisine de başarı diliyorum. Sonunda konsantrasyonu iyi olan, gücünü ekonomik kullanan takım buradan galip ayrılacaktır. Şans faktörünü de unutmamak lazım. Taraflardan birine şans biraz daha fazla gülebilir. İnşallah şans bize daha fazla güler.
 G.SARAY-F.Bahçe maçlarında önce her zaman gerginlik havası eser. Ama iki takım arasında benim izlediğim şu sıralarda hiçbir gerginlik yok. Buna bir sebep de yok. Dostane, kardeşçe güzel bir maç olacak. 
 GÖNLÜMDEKİ GİZLİ...
 Aykut Hoca'nın açıklaması çok güzel ve yerinde bir açıklama. Bizim hocamız da aynı şekilde karşılık vermiştir. Sporun temelinde dostluk-arkadaşlık yatar. İyi niyetle tüm kapılar açılır. Umarım bu olumlu hava pazar günkü derbiye de yansır ve karşılaşma dostça başlayıp öyle biter. Gönlümden geçen skor gizli kalsın.'
 Buyrun çay partisine
 ALBAYRAK,  Bakü'de GS Store açılışına katıldı ve twittera 'Bakü'deki GS Store açılışı muhteşemdi' diye yazdı.  G.Saraylı yönetici, Azerisport'a 'Derbide güzel oyun ve centilmenlik bekliyorum. Ferguson, çay partisinde taraftarımıza teşekkür etmişti' dedi.
 Gelirse saygı görür
 G.SARAY Kulübü Başkanı, F.Bahçe Başkanı Aziz Yıldırım'ın yarınki maça gelip gelmeyeceği yönünde sorulan soruya ise şu yanıtı verdi: 'Ben F.Bahçe Başkanı'nın bu konuda ne düşündüğünü bilmiyorum. Teşrif ederlerse seviniriz. Orası aynı zamanda onların da stadı. Her maçta diğer kulüp başkanlarına gösterdiğimiz saygıyı F.Bahçe Başkanı'na da göstereceğiz. Seyirci konusunda alınan eski bir karar var. Son anda değişiklik olmaz. Rakip seyirci derbiye gelmeyecek.'
 Aysal'a 'çakar' cezası
 TRAFİK önlemleri spor dünyasını da vurdu! TFF Başkanı Yıldırım Demirören'den sonra G.Saray Başkanı Ünal Aysal da trafik polislerine yakalandı. Aysal'ın aracı dün TEM'de çevrildi. Çakarları açık vaziyette yakalanan araca ceza yazıldı ve arabanın çakarları söktürüldü. 
 İstanbul Emniyet Müdürü Hüseyin Çapkın'ın talimatıyla Trafik Şube Müdürlüğü bir süredir emniyet şeridi ihlaline ve hakkı olmadığı halde çakar kullanan araçlara karşı sıkı önlemler alıyor. En çok ihlal yakalayan trafik polislerine istediği yere tayin ve ikramiye ödülü verileceğini AKŞAM önceki günlerde sayfalarına taşımıştı. 
 Son üç haftada sıklaştırılan bu denetimlerde çok sayıda ünlü isme ceza kesildi. Çapkın 'Denetimlere devam' diyor. Yeni yılda emniyet şeridi ihlali cezası 600 liraya çıkıyor.
  