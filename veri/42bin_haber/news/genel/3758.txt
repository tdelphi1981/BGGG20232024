Kasımpaşa 2-1 Galatasaray
Galatasaray, Spor Toto Süper Lig'in 18. haftasında deplasmanda Kasımpaşa'ya 2-1'lik skorla mağlup olarak liderlik koltuğunu tehlikeye soktu. Beşiktaş, yarın İBB'yi yendiği takdirde lider olacak... Bu yenilgi sarı-kırmızılı takımın 5 hafta sonra aldığı ilk mağlubiyet oldu. Kasımpaşa da 111 gün sonra galip geldi.
Recep Tayyip Erdoğan Stadı'nda oynanan karşılaşmada ev sahibi takıma galibiyeti getiren golleri 28. dakikada Senijad Ibricic ile 50. dakikada Tabare Viudez kaydetti. Sarı-kırmızılı takımın tek golünü ise 18. dakikada Johan Elmander attı.  
MAÇTAN FOTOĞRAFLAR - Adem Kabayel ve Süleyman Arat'ın objektifinden 
Kasımpaşa bu galibiyetle puanını 26 çıkararak 5. sıraya yükseldi. Lider Galatasaray ise 33 puanda kaldı.  
Lacivert beyazlı takım ligin 19. haftasında Karabükspor deplasmanına konuk olurken Galatasaray da Türk Telekom Arena Stadı'nda ezeli rakibi Beşiktaş'ı ağırlayacak.      
MAÇIN CANLI ANLATIMI 
Stat: Kasımpaşa Recep Tayyip Erdoğan
Hakemler: Bülent Yıldırım, Selçuk Kaya, Asım Yusuf Öz
Kasımpaşa: Isaksson, Abdurrahman Dereli, Barış Başdaş, Yalçın Ayhan, Elyasa, Viudez, Ernst, Sarmov, Özer Hurmacı (Dk. 90 2 Halil Çolak), Ibricic (Dk. 68 Adem Büyük), Uche
Galatasaray: Muslera, Sabri Sarıoğlu, Semih Kaya, Dany, Riera, Hamit Altıntop (Dk. 46 Aydın Yılmaz), Melo (Dk. 73 Yekta Kurtuluş), Selçuk İnan, Emre Çolak, Elmander (Dk. 65 Umut Bulut), Burak Yılmaz
Goller: Dk. 18 Elmander (Galatasaray), Dk. 28 Ibricic, Dk. 50 Viudez (Kasımpaşa)
Sarı kartlar: Dk. 14 Riera (Galatasaray), Dk. 57 Ibricic, Dk. 66 Elyasa, Dk. 80 Barış Başdaş, Dk. 80 Ernst (Kasımpaşa) 
     
Elmander bu sezonki 4. golünü attı 
 
Galatasaraylı futbolcu Johan Elmander, bu sezonki 4. golünü Kasımpaşa'ya karşı buldu. Maçın 18. dakikasında attığı golle vatandaşı Isaksson'u avlayan İsveçli oyuncu, takımını 1-0 öne geçiren isim oldu. 
 
Hamit Altıntop 45 dakika sahada kaldı 
 
Teknik direktör Fatih Terim, karşılaşmaya ilk 11'de başlattığı Hamit Altıntop'u ikinci yarıda sahaya sürmedi. Sarı-kırmızılı teknik adam, ikinci yarıya başlarken Hamit'in yerine sağ kanatta Aydın Yılmaz'ı oyuna aldı. 
 
Gökhan Zan'dan top toplayıcıya tepki 
 
Galatasaraylı futbolcu Gökhan Zan, maçın son bölümünde topu oyuna geç gönderen top toplayıcıya sinirlendi. Sarı-kırmızılı oyuncuların bulunduğu yedek kulübesinin hemen yanında meydana gelen olayda Gökhan Zan, topu atmakta yavaş davranan top toplayıcının üzerine yürüdü. Araya giren görevliler, futbolcuyu sakinleştirdi. 
 
Ibricic, Galatasaray'ı yine boş geçmedi 
 
Kasımpaşa'nın Galatasaray karşısında 1-1 beraberliği yakalamasını sağlayan golü atan Ibricic, bu sezon sarı-kırmızılı ekibin filelerini ikinci kez havalandırdı. Sezonun ilk yarısında Türk Telekom Arena'da yapılan ve 1-1 beraberlikle sonuçlanan Galatasaray-Gaziantepspor maçında gol atmayı başaran Bosna Hersekli futbolcu, bu kez Kasımpaşa formasıyla kaleci Muslera'yı tekrar avladı. Gaziantepspor takımında Trabzonspor ve Galatasaray maçlarında gol atan Ibricic, ligdeki gol sayısını da 3'e çıkarmış oldu. 
 
Viudez'in golü alkış aldı 
 
Maçın 50. dakikasında attığı çok şık golle takımını 2-1 öne geçiren Kasımpaşalı oyuncu Viudez, tribünlerden alkış aldı. Ceza sahası sol çaprazında çizgi üzerinden yaptığı sert vuruşta, uzak köşede topu ağlarla buluşturan Viudez, Kasımpaşa tribünlerini ayağa kaldırdı.