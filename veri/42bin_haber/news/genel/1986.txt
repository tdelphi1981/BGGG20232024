Özelde diş tedavisi 'sevk'le başladı Babacan 'sevksiz'e vize vermiyor!
'Diş tedavisi kamu hastanelerinde yapılamazsa, hasta özel hastaneye sevk edilebilir' uygulaması başladı. 2012 Eylem Planı'na göre 2013'te sevk koşulunun da kaldırılması öngörülüyordu. Sosyal Güvenlik açığına dikkat çeken Ali Babacan sevk olmadan diş tedavisinin özelde yapılmasına karşı çıktı: Dünyada hiçbir örneği olmayan böylesi bir uygulama ekonomiye ağır bir yük getirir
 Ebru TOKTAR ÇEKİÇ 
 Vatandaşın özel hastanelerde ve diş hekimlerinde tedavi görebilmesinin yolu 9 Kasım'da yayınlanan tebliğ sayesinde mümkün hale geldi. 1 aydır yapılan uygulamaya göre, tedavisi kamu hastanelerinde yapılamazsa özel diş hekimleri ve özel hastanelere sevkle tedavi yapılabiliyor. Tebliğde özelde yapılan diş tedavilerinin ödenebilmesi için; Sağlık Bakanlığı'na bağlı hastaneler tarafından tedavinin sağlanamaması nedeniyle sevk edilmiş olmaları zorunludur' deniliyor.
 OCAK 2013'te ise 2012 eylem planında hastaların 'sevk olmadan' da özel hastane ya da diş doktoruna gidebilmesi öngörülmüştü. Fakat Hükümet'in planı 'bütçe' engeline takıldı. Sağlık Bakanlığı ve Çalışma ve Sosyal Güvenlik Bakanlığı Sosyal Güvenlik Kurumu, 2012 Eylem Planlarında, diş tedavilerinin özel hastane ve muayenehanelerle imzalanacak sözleşmelerden sonra SGK tarafından karşılanmasını planlamıştı. 
 BAŞBAKAN Yardımcısı Ali Babacan, Sağlık Bakanlığı ve Sosyal Güvenlik Kurumu'nun, 15 bin özel diş hekiminden sosyal güvenlik kapsamında doğrudan yararlanmasını öngören projesine sıcak bakmadığını açıkça ortaya koydu. 
 'ÇOK MASRAFLIDIR'
 BABACAN, 'Dişle ilgili konular sigorta kapsamına kolay kolay alınmaz, çünkü masraflıdır ve primlerle masrafı karşılamak çoğu sistemde mümkün değildir. Dünyada hemen hemen hiç uygulanmayan bir sigortanın Türkiye'deki mali sonuçlarını çok iyi hesap etmek lazım' dedi.
 Uygulanırsa bedeli ağır olur
 BAŞBAKAN Yardımcısı Ali Babacan, bunun ağır bir yük getireceğini doğrulayarak, 'Henüz önümüze bir maliyet rakamı gelmiş değil ama benim, açıkçası, fazla bir bu konuda beklentiyi yükseltmeye arzum yok. Çünkü dünyada hemen hemen hiç uygulanmayan, ileri derecede bu kadar her şeyi kapsayan bir sigortanın Türkiye'de uygulanmasının mali sonuçlarını mutlaka iyi hesap etmemiz lazım' dedi. Babacan, dişle ilgili konuların hiçbir ülkede kolay kolay sigorta kapsamına alınmadığını, çok masraflı olduğunu vurgulayarak, 'Alacağınız o primlerle bunun masrafını karşılamak çoğu sigorta sisteminde mümkün olmamaktadır ama bu, ilgili kuruluşlarımız tarafından çalışılıyor, bakılıyor' dedi.
 Mevcut durumda sistem nasıl işliyor
 MEVCUT durumda SGK, diş hizmetleri için yıllık 1.1 milyar lira kaynak ayırıyor. Bunun 900 milyon lirası Sağlık Bakanlığı'na bağlı merkezlere, geri kalanı da üniversitelere ve özele sevkli giden hastalara ayrılıyor. Bir dolgu için SGK ortalama 25 lira, çürük önleme için diş başı 7 lira ve flor için 28 lira civarında ücret ödüyor. 
 l TÜRKİYE'deki diş hekimi sayısı 20 bin civarında. Bunlardan 5 bin 500'ü devlet hastanelerinde iken 14.500'ü özel hastane ve muayenehanelerde. 
 l SGK, 9 Kasım'da yayınladığı yeni tebliğe göre Sigortalıların, özeldeki diş tedavilerin ödenebilmesi için; Sağlık Bakanlığı'na hastanelerden 'tedavinin sağlanamaması nedeniyle' sevk edilmiş olmaları gerekiyor.  
 l BAŞTA zihinsel özürlüler olmak üzere, algılama güçlüğü yaşayan özürlülerin diş tedavileri 'lokal anestezi'yle gerçekleştirilemiyor. Genel anestezi altında müdahale gerekmesi durumunda ise 'anestezi bedelinin ödenebilmesi için'; genel anestezi ile müdahale birimi olan bir sağlık kuruluşunda yapıldığının belgelendirilmesi gerekiyor.
 SEVK KOŞULU YOK
 l ORTODONTİK tedavi gereken hastalar için ise sevk koşulu aranmıyor. Bu hastalar; Sağlık Bakanlığına bağlı ağız ve diş sağlığı merkezleri (ADSM), hastaneler, eğitim ve araştırma hastaneleri veya diş hekimliği fakültelerince en az bir ortodonti uzmanının yer aldığı üç diş hekimi tarafından sağlık kurul raporu düzenlenmesi halinde özel hastanelere başvurabiliyor.
 'Neden yapılamaz' sorusu
 ALİ Babacan, 15 bin diş hekimi muayenehanesinden doğrudan hizmet alımına karşı olduğunu önceki gün yapılan TBMM Genel Kurulu'nda vekillerin sorusu üzerine yanıtladı. CHP İstanbul Milletvekili Kadir Gökmen Ögüt, 'Sağlık ve Çalışma Bakanımızın oluruyla, bir çalışma vardı. 15 bin muayenehane beklenti içine girmiştir. Bu konuda görüşünüzü de almak istiyoruz. Bu hizmet satın almasının Türkiye'nin şu anda içinde bulunduğu ekonomik nedenlerle alınamadığı söylenmektedir, doğru mu?' diye sordu.
 Diş hekimleri hala bekliyor
 TÜRK Diş Hekimleri Birliği Genel Başkanı Prof. Dr. Taner Yücel: 'Toplum, ağız-diş sağlığı hizmetlerinden yeterince yararlanamazken, en azından 30-40 bin TL harcama yapılarak açılan özel ağız-diş sağlığı kuruluşlarının atıl kalması sonucu ekonomi zarar görüyor. Kamunun, ağız-diş sağlığı hizmetlerini özel sağlık kuruluşlarından da alması ile yaklaşık 17 bin dişhekimi yardımcısı muayenehanelerde istihdam edilecek ve böylece işsizlik bir ölçüde azalacaktır. '
  