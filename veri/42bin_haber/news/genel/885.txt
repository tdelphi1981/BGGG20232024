Türkiye'nin kıymetini iyi bilin
AB Bakanı ve Başmüzakereci Egemen Bağış, AB'ye bu kez Almanya'dan seslendi, 'Türkiye'nin kıymetini bilin' dedi. Konrad Adenauer Vakfı'nca Berlin'de düzenlenen 'Türkiye'nin AB üyeliği: Geleceği birlikte inşa etmek' temalı konferansta konuşan Bağış, şunları söyledi:
 - Türkiye'nin AB üyeliği iki taraf için de kazan-kazan durumu yaratacaktır. Hızla değişen küresel dinamikler ve ortak çıkarlar, Türkiye-AB bütünleşmesini giderek daha vazgeçilmez hale getiriyor. 
 - Türkiye, AB'nin daha güçlü, daha güvenli ve daha istikrarlı bir geleceğe ulaşmasında kilit bir rol üstlenecektir. Doğu-batı ve kuzey-güney arasında doğal köprü olan Türkiye, enerji kaynaklarına ve özellikle Balkanlar, Avrasya, Ortadoğu ve Kuzey Afrika piyasaları da dahil olmak üzere küresel piyasalara erişimin kolaylıkla sağlandığı bir konumdadır. Bu konum, AB'ye enerji çeşitliliği açısından önemli fırsatlar sağlamaktadır.
 SON GÜLEN İYİ GÜLER
 - Türkiye'nin AB üyeliğine karşı çıkan önyargılarla hala mücadele ediyoruz. Hayata gözlerini kapamadan önce Konrad Adenauer'in son sözlerinden biri 'Ağlayacak bir şey yok' olmuştu. Elbette Türkiye'nin AB üyeliğini engelleyenlere karşı da bizim ağlayacak halimiz yok. Ama Türkiye'yi kaybetmenin, Avrupa'da birçoğunu ağlatacak ve telafisi olmayan bedeli olacağını unutmamak gerekir. Son gülen iyi güler, Türkiye'nin kıymetini iyi bilin.