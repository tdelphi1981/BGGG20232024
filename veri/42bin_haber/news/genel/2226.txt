Egoistan'dan MASALLAR
Caz şarkıcısı Ece Göksu, ilk albümü 'Masal'da 'Egoistan'lılara sesleniyor. Şarkısında metropol insanlarının egolarından şikayetini dile getiren Göksu, Türk müziğini 'basit' bulduğu için dinlemediğini söylüyor.
 Serhat Tekin
 serhattekinc@gmail.com
 Fotoğraf: UYGAR TAYLAN
 Ece Göksu 'caz vokal' alanında master yapmış bir şarkıcı. 5 yaşında piyano çalmaya başladığında müziğe adım atmış. 
 New York'ta önemli caz mekanlarında konserler veren Göksu, geçtiğimiz yıl çıkan Yavuz Akyazıcı Project albümünde Türk Pop Müziği'nin hitlerini caz yorumuyla söyleyerek beğeni topladı. Şimdi ilk albümü 'Masal'ı dinleyiciyle buluşturuyor. Soğuk bir İstanbul gününde Cukurcuma'da bulunan Göktepe Ticaret'ten aldığımız kilise orgunu İstiklal Caddesi'nin ortasına kurduk 'Masal'ı konuştuk.
 - Nasıl başladı sizin müzik masalınız?
 11 yaşında Hacettepe Üniversitesi Devlet Konservatuarı Piyano Bölümü'ne girdim. Üniversite yıllarında ilk caz grubumuzu kurduk. Şarkı söylemeye başladım. Şan bölümünde de okudum. Ailemle birlikte İstanbul'a taşındık. Mimar Sinan Üniversitesi Devlet konservatuarı Piyano Bölümü'nden mezun oldum. İstanbul'a gelince caz sevdam daha çok arttı. Burada daha çok kulüp ve müzisyen vardı. Yüksek lisans için ABD'ye gittim. William Paterson Üniversitesi'nde caz vokal master'ı yaptım.  
 - Müziğe erken başlamanızda aileniz de etkili oldu mu?  
 Evet, babam opera sanatçısı, yönetmen, oyuncu Murat Göksu, annem arpist. İstanbul Devlet Senfoni Orkestrası'nda arp çalıyor. Müzik benim için kaçınılmazdı. 
 - ABD'de aldığınız eğitimden sonra orada kariyer yapmak daha kolay değil miydi? 
 Orada da bir şeyler yapmak istiyorum. New York büyük bir sahne, bir o kadar da zor. Ama başarırsan seni bırakmaz New York. Mecbur kalmadıkça oradan kopmak istemiyorum.
 - Burada daha zor değil mi? 
 Türkiye'de zorluk, az insanın caz dinliyor olması. Her sanatçı ve müzisyen geniş kitlelere ulaşmak ister. Türkiye'de cazın, klasik müzikten daha az ulaşılabilir olması dikiş tutturmayı zorlaştırıyor... 
 - Biz aslında sizin sesinizi reklam müziklerinden duyuyor muşuz...
 İstanbul'a taşındığımdan beri reklam jingle'ları seslendirdim. 5-6 aydır biraz azaldı. 
 - Geçen sene Yavuz Akyazıcı Project albümünde duyduğumuz kadın vokal de sizin sesinizdi. O albümde Türk pop şarkılarını seslendirmek nasıl bir tecrübe oldu sizin için?
 Çok kolay değildi açıkçası. Bildiğim şarkılar değildi. Bu biraz da avantajım oldu. Daha rahat söyledim. Ama bazı şarkılardan ne olursa olsun kaçamıyor kulağınız. İster istemez duyduğum, aşina olduğum şarkıları da seslendirdim. Onları seslendirmek daha zordu. Genel olarak zevkli bir tecrübeydi. 
 - Hiç dinlemez misiniz Türk Pop Müziği?
 Çok hoşuma giden bir şarkı çıkarsa oturur dinlerim de hiç olmadı öyle bir şey. Zenginlik olması lazım... Sözünde, armonisinde, ritminde, şarkıcısında, çalanlarında... Bir yerden çekmesi gerekiyor herhalde. Benim geldiğim yerlerden gelenler hep daha komplike şeyler duymaya alışkın
 - Gelelim ilk albümünüz 'Masal'ın hikayesine.
 2011 yılının yaz aylarında var olan şarkı sözlerime oturup melodiler yazdım. Derken 3-4 ayda 6-7 parça oldu. Can Çankaya ile birlikte aranjmanlarını yaptık. 
 - Şarkılardan biri babanızın bir şiiri...
 Babamın eskiden beri incecik ama içi dopdolu bir şiir kitabı vardır. 'Dostum Güneş ve Altındakiler'. O kitabı kurcalarken, 'Buradan bir şey bulsam da yazsam' dedim. 'Orada' çok sevdiğim bir şiirdir. Babamla bunun güzel olabileceğini düşündük.
 - Albümde yer alan 'Egoistan' şarkısı ilgimi çekti. Şarkı söylemiyor, masal anlatıyorsunuz.
 Bir masal anlatıyorum ve geri planda doğaçlama solo bir piyano var. Anlatmayı severim. Masalları da bu yüzden severim. Hep bir şeyler anlatır. Metropollerde egosu tavan yapmış insan sayısı çok fazla. Onlara ithafen yaptığım bir şarkı.
 - Caz icra edenler de biraz snob mu acaba?
 Öyle algılanıyor ama değil. ABD'de halktan, yer altından doğmuş bir müzik. O yanlış anlaşılmalardan ve yaptığı müziğin öncesini bilmeyenlerin aldığı bir tavırdan öyle algılanabilir. 
 - 'Mavilim' türküsüne albümde yer vermenizin özel bir nedeni var mı?
 Türk tarihinin çok önemli 5 bestecisi 'Türk 5'leri' olarak anılır. Bir gün haberlerde gördüm ki 'Türk leşleri' denmiş onlara. Çok şaşırdım. Bir şey yapmak istedim. Ahmet Adnan Saygun'un eserlerini incelerken, 'Mavilim'e rastladım. Çalarken çok hoşuma gitti. Ona biraz daha farklılık katarak albümde yer vermek istedim.
 - Bu albümden beklentiniz nedir? 
 Yarışta olmak değil maksadım. Amacım beni takip eden insanlara şarkılarımı ulaştırmak. Anlatmak istediğim çok şey var.