Mahkeme son seçenek olsun
İnsan Haklarını İnceleme Komisyonu'ndan tartışmalı rapor... Komisyondan 'kadına şiddeti önleme değil, aile birliğinin korunması' tavsiyesi çıktı
 Ebru TOKTAR ÇEKİÇ / ANKARA
 TBMM İnsan Haklarını İnceleme Komisyonu'nun 'Kadın ve Aile Bireylerine Yönelik Şiddeti İnceleme Raporu'ndan 'kadınının değil, aile birliğinin korunması' tavsiyesi çıktı. 
 Aile ve Sosyal Politikalar Bakanlığı'nın kadına şiddeti önlemeyi amaçlayan çalışmalarını gözardı eden raporda, 'Milletimizin örf ve adetlerinin nesillere intikalini sağlamak için çocuk yetiştirmekle yükümlü aile fertlerini birbirlerine yabancılaştıracak, dolayısıyla aile yapısını bozucu ve sonucunda aile fertlerini yalnızlığa sürükleyecek uygulamalardan sakınılmasında fayda görülmektedir' denildi. Raporda ayrıca şiddete uğrayan kadının karakoldan önce başvurabileceği yeni bir mekanizma kurulması önerildi. 'Kadın korunurken eşi eğitilsin. Mahkeme en son seçenek olsun' denildi. 
 Bir ilginç tavsiye de AB ülkelerinin şiddetle mücadele yöntemleri yerine geri kalmış ülkelerin ulusal eylem planlarının takip edilmesi oldu.  
 Komisyonun CHP'li ve BDP'li üyeleri ise  'Kadın aile yüzünden şidette terk ediliyor' şerhi düştü.
 4 BİN 900 KADIN KORUMA ALTINDA
 AA'ya konuşan Aile ve Sosyal Politikalar Bakanı Fatma Şahin, kurumsal altyapının güçlenmesinden dolayı kadına yönelik şiddetle ilgili müracaatların artığını belirterek, ''4 bin 500 kadını korumaya aldık. Mahkeme 29 bin erkeğe önleme kararı vermiş'' dedi. Eşinden şiddet gören erkeğe de panik butonu verilmesi konusunda ise Şahin, 'Eğer isterlerse ve mahkeme karar verirse olabilir. Ben eşimden şiddet görüyorum diye şu anda toplam 30 erkek başvurmuş. Bunların arasında bir de astsubay var' dedi.
 
  