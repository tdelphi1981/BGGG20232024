Türk zeytinyağı Amerika'nın dev organik mağaza zincirlerine girdi
Amerika'nın en ünlü organik zincirinde artık bir Türk zeytinyağı markası var. Zeytin İskelesi, onlarca testi geçip bu raflara girmiş
 Şenay BÜYÜKKÖŞDERE
 TÜRK organik zeytinyağı markası Zeytin İskelesi, Amerika'nın en ünlü organik mağaza zincirlerinden Whole Foods ve The Fresh Market'te satılmaya başlandı. 10'larca içerik ve damak testine tabi tutulduktan sonra bu zincirlere girmeyi başardıklarını anlatan Zeytin İstekesi Yönetici Ortağı Fatih Cenikli, 'Amerika'nın önemli markalarından biri olan Whole Foods, market raflarında satışa sunacağı ürünleri seçerken, çok özel bir eleme sisteminden geçiriyor, testler yapıyor. Ürünün yüzde 100 organik olduğuna emin olup, lezzet açısından da tatmin olurlarsa mağazada satışa başlıyorlar. Bizim test sürecimiz 1 yıl sürdü. Ama sonunda raflara girmeyi başaran ilk Türk markası olduk. Şimdi İspanya ve İtalya'nın en iyi zeytinyağı markalarıyla aynı raftayız' dedi. 
 3 AYDA 35 BİN ŞİŞE
 AMERİKA pazarında 3 aydır Zeytin İskelesi'nin İngilizcesi 'Olive Pier' markasıyla satışta olduklarını vurgulayan Cenikli, '3 ayda 35 bin şişe sattık. Amerika'da hedefimizi, '30 zincir ve 1400 mağazada yer almak' olarak belirledik. Çünkü Türk zeytinyağını yurtdışında marka yapmayı misyon edindik' diye devam etti. Amerika'nın dünyanın en büyük zeytinyağı tüketicisi olduğunu söyleyen Cenikli, 'ABD'de 2 milyar dolarlık zeytinyağı pazarının yüzde 38'i organik' diye ekledi.