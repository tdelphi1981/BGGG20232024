Sitekent İstanbul
İstanbul'da site haritası çıktı... Merkezdeki kapalı site sayısı son iki yılda 77'den 114'e, kent çeperindeki kapalı site sayısı ise 307'den 422'ye ulaştı
 Seray Şahinler
 İstanbul'da son yıllarda yaygınlaşan sitelerle ilgili çarpıcı tablo ortaya çıktı. Yıldız Teknik Üniversitesi Mimarlık Bölümü Öğretim Üyesi Yrd. Doç. Dr. Tolga Akbulut ve Yüksek Mimar İlke Aytar'ın yaptığı tez çalışmasında İstanbul'da hızla yaygınlaşan kapalı siteler ele alındı. Kent merkezi ve kent çeperi olmak üzere siteleri inceleyen çalışmada 1991-2012 yılları arasında yapılan siteler ve insanların neden bu yerleşim merkezlerini tercih ettiği araştırıldı. İstanbul merkezdeki kapalı site sayısı son iki yılda 77'den 114'e, kent çeperindeki kapalı site sayısı ise 307'den 422'ye ulaştı. İstanbul genelinde toplam 532 kapalı site tespit edildi.
 AMAÇ VİZYON SAHİBİ OLMAK 
 ÇALIŞMADA sitelerin tercihlerinin nedenleri ortaya konulurken sosyolojik etkenler de ele alındı. Bunlar arasında tercih nedenini 'vizyon sahibi olmak' olduğu belirlendi. Kapalı sitelerin yaygınlaşmasının olumsuz sosyolojik sonuçları olduğu vurgulanarak, toplumsal ve mekansal ayrışmaya yol açtığı, kentsel yaşantı ve kamusal alan kullanımına zarar görmesine neden 
 olduğu belirtildi.
 İŞTE ÇARPICI SONUÇLAR
 - Güvenlik kaygısı insanları site hayatına yöneltti. 
 - Özellikle çocuklu aileler siteleri tercih ediyor.
 - 1999 Marmara Depremi'den sonra İstanbullular yapı güvenliğine bağlı olarak site hayatını tercih etmeye başladı.
 - 2000 öncesi Levent, Maslak, Sarıyer'de kapalı siteler yaygınken, yeni yerleşim bölgeleri yatırım cazibe merkezi haline geldi. Beylikdüzü, Sancaktepe, Tuzla, Pendik ve Çekmeköy'de site sayıları sürekli artıyor.
 - Kentsel dönüşümün başlamasıyla birlikte siteler yeniden merkeze doğru kaymaya başladı. 
 - Siteyi tercih etmenin bir diğer nedeni ise vizyon sahibi olmak olarak belirlendi.