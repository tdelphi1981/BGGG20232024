'Türkiye'de ekonomiye güven azaldı'
Hızlı büyüyen birçok ekonomide, iş güven düzeylerinde yaşanan keskin düşüş, küresel ticaretin önümüzdeki aylarda değişkenliklerle karşı karşıya kalabileceğini gösteriyor.
 Ekim 2012’de yayınlanan Regus İş Güven Endeksi sonuçlarına göre, Türkiye’deki iş güven seviyesi 6 ay öncesine göre 22 puanlık bir düşüş yaşadı ve 138’den 116’ya geriledi.
 Dünyadaki bazı lider büyüme ekonomilerinde ticari güven düzeyi son altı ay içinde önemli oranda düştü. Bu düşüşe rağmen, gelişmekte olan ekonomilerde hissedilen ticari güven seviyeleri, olgun ekonomilerdeki oranın üzerinde seyrediyor. Regus Araştırması’na göre Türkiye’de ekonomiye güven kısmen azalsa da, Hükümetin ekonomi politikasına güven ise küresel ortalamadan yüksek.
 Regus İş Güven Endeksi’nin 92 ülkeden 24 bin üst düzey iş insanının görüşlerini temel alan son araştırmasının sonuçlarına göre; Dünyadaki bazı lider büyüme ekonomilerinde ticari güven düzeyi son altı ay içinde önemli oranda düştü.  Bu gerileme tüm dünyadaki şirketlere küresel bir iyileşme görülene kadar tetikte kalmaları ve değişkenliklere karşı hazırlıklı olmaları gerektiğini gösteren bir uyarı işareti anlamı taşıyor. Hem olgun hem de gelişmekte olan ekonomilerde bulunan küçük ölçekli işletmelerde iş güven seviyeleri düşüşe geçti. Küçük ve orta ölçekli işletmelerin ekonomik büyümenin motoru ve istihdam sağlayıcı rolü düşünüldüğünde, bu sonuç daha büyük önem arz ediyor. Uygun maliyetli kredilere erişim ve nakit akışı yönetimi, küçük ve orta ölçekli işletmelerin en büyük endişeleri arasında yer alırken, bu durum şirketlerin çevik olmasını sağlayan esnek, anında öde niteliğindeki iş hizmetlerine olan ihtiyacı vurguluyor.
 -“KAR ARTIŞI BİLDİREN ŞİRKETLERİN ORANI YÜZDE 64’E DÜŞTÜ”-
 Araştırmaya göre Türkiye’deki Sonuç ve İstatistikler Türkiye’de gelir artışı bildiren şirketlerin oranı Nisan 2012’de yüzde 69 iken, Ekim 2012’de yüzde 64’e düştü, kar artışı bildirenlerin oranı ise yüzde 50’den yüzde 59’a yükseldi.
 Araştırmaya Türkiye’den katılan iş insanlarının yüzde 53’ü hükümetin iş dünyasına verdiği destek stratejisinden memnun olduğunu bildirdi. Bu yanıtı verenlerin oranı, yüzde 50 olan küresel ortalamanın üzerine çıktı.
 Araştırmaya göre şirket gelirlerinin önümüzdeki 12 ay içinde artış göstermesini bekleyen Türkiye’deki işletmelerin oranı ise yüzde 84 oldu. Bu konudaki küresel ortalama yüzde 73 ve Türkiye ortalaması bunun 11 puan üzerinde.
 -TEMEL ZORLUKLAR-
 Türkiye’deki katılımcılar, küçük şirketler ve yeni açılan şirketler için temel zorlukları da şöyle sıraladı:
 -Nakit akışı: Yüzde 52
 -Pazarlama ve tanıtım maliyetleri: Yüzde 42
 -Satışlar: Yüzde 39
 -Ağ oluşturma: Yüzde 33
 Türkiye’deki iş insanlarına göre, hükümetin küçük ölçekli işletmelere ve yeni kurulan şirketlere yardım etmek amacıyla alabileceği önemli tedbirler de şunlar:
 -Vergi muafiyeti: Yüzde 80
 -Düşük faizli krediler: Yüzde 47
 -Bilgi hizmetleri: Yüzde 32
 KÜRESEL SONUÇ VE İSTATİSTİKLER
 Küresel iş güven seviyeleri altı ay öncesine oranla bir miktar değişiklik göstererek, Nisan 2012’den bu yana 2 puan azaldı ve 111’e geriledi. Çin’deki iş güven seviyesinin 20 puan gerilemesi endeksin en çarpıcı sonuçları arasında yer alırken, onu 15 puan kaybeden Brezilya izledi. Birleşik Krallık’ta iş güven seviyeleri 3 puan, ABD’de ise 2 puan artış gösterdi. Hollanda altı ay önceki endeksin sonuçlarına göre 1 puan gerileyerek, sabit seyrine devam ediyor: 
 -Gelir artışı bildiren şirketlerin oranı yüzde 1 artarak yüzde 52 oldu. Kar artışı bildiren şirketlerin oranı ise Nisan 2012’ye göre yüzde 3 arttı ve yüzde 43’e yükseldi.
 -Şirketler, yeni işletmeler için temel zorlukları, yüzde 49’la nakit akışı, yüzde 44’le satışlar, yüzde 31’le pazarlama ve yüzde 27’yle yönetim olarak tanımlıyor. 
 -Şirketler, iyileşme sürecine yardım etmek ve girişimsel faaliyetleri teşvik etmek için hükümetlerden özellikle vergi muafiyeti (yüzde 71), düşük faizli krediler (yüzde 60) ve daha iyi bilgi hizmetleri (yüzde 31) talep ediyor.
 -Endeksin sonuçlarına göre, daha etkin bir nakit akışı yönetimi için şirketlerin, onların çevik ve piyasalarına karşı duyarlı olmalarını sağlayan ve fırsatlar karşısında yatırım yapmak ve büyümek için yeterli nakit bırakan uygun maliyetli ve esnek iş hizmetlerine ihtiyacı olduğunu ortaya koyuyor.. 
 -Bu sonuçlar, uygun maliyetli sermayeye erişim eksikliği (yüzde 47) ve gereksiz ofis alanı ödemelerinin (yüzde 45) kurumsal strese yol açan unsurların başında geldiğini gösteren bir önceki Regus araştırmasını da doğruluyor. Geçen Nisan ayında yayınlanan İş Güven Endeksi raporundan bu yana, hızla gelişmekte olan ekonomilerde hissedilen ticari güvende önemli oranda düşüş yaşanmasının yanı sıra belirli bir durgunluk da mevcut. Bu durum, Avrupa ve Batı ekonomileri ile yürütülen ticaretteki yavaşlamanın birçok ulusal faktörle de birleşerek durumu kötüleştirdiğini gösteriyor. Ancak küresel istatistiklere göre gelir artışı bildiren şirketlerin oranı sabitken, kar oranlarının belirli miktarda artış gösterdiği de bir gerçek.
 -DENEL: “ESNEK HİZMETLER ŞİRKETLERİN DAHA ÇEVİK OLMALARINI SAĞLIYOR”-
 Girişimciler ve küçük şirketler arasındaki gelişim eksikliğinden özellikle yara alındığını belirten Regus Türkiye Ülke Müdürü Erim Denel; “Katılımcılar, şirketlerinin ekonomik durumlarını iyileştirmek için, uygun maliyetli ve esnek iş hizmetlerinin, özellikle çalışma alanı, idari destek ve satış veya pazarlama gibi sabit giderleri kontrol altına alma yolunda önemli bir çözüm olduğunu bildiriyor. Katılımcıların yüzde 45’i ekonomik gerileme dönemi süresince yaşanan önemli zorluklardan birinin esnek olmayan taşınmaz kiraları olduğunu belirtiyor. Esnek hizmetler şirketlerin daha çevik olmalarını sağlarken, teminat vermenin zor olduğu durumlarda yatırım yapmak için krediye bel bağlamadan nakit sağlayabilmelerine yardımcı oluyor” açıklamasında bulundu.
 ANKA
  