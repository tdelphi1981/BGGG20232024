'Kimsenin kafasından başörtüyü çekmiyorum'
"Okulda başörtünün işi ne" diye açıklama yapan ve sözlerinin arkasında olduğunu savunan Pınar Altuğ, yine dikkat çekecek açıklamalarda bulundu.
 'Böyle Bir Şey Var Mı?' programına konuk olan Pınar Altuğ, türban konusu hakkında düşündüklerini dile getirdi.
 Geçtiğimiz günlerde yaptığı türban çıkışıyla oldukça konuşulan ve özellikle sosyal medyada eleştirilen Pınar Altuğ, tv8 ekranlarında Böyle Bir Şey Var Mı programına konuk oldu. Tepki toplayan sözlerinin arkasında duran Altuğ, yine dikkat çekici açıklamalarda bulundu.
 "ÖZÜR DİLEYECEĞİM BİR DURUM YOK"
 Türban konusunda düşüncelerini ifade ettiğini belirten Altuğ, "Benim ne kimseye saldırmak ne de başka bir amacım vardı" dedi. Ortada özür dileyeceği bir durumun olmadığını da savunan Altuğ, "Anlamak isteyenlerin anladığını düşünüyorum. Anlamak istemeyen de kendi bilir. Ben kimseye dil uzatmıyorum. Bu benim fikrim. Ben böyle olması gerektiği taraftarıyım. Yanlış bir şey söylediğimi düşünmüyorum. Sonuna kadar bunun arkasındayım" şeklinde konuştu.
 Altuğ, sözlerine şöyle devam etti:
 "KİMSENİN KAFASINDAN ÖRTÜ ÇEKMİYORUM"
 "Ben bir ilkokul çocuğunun o başörtüsünü neden takması gerektiğinin yeteri kadar bilincinde olmadığını düşünüyorum. Biz 4+4+4 'le kavga ederken, bu çocukları oyun çağında okuma yazma öğrenmek için sıraya mı oturtacağız diye bağırırken, aynı bilincin bu tarafta da olduğunu düşünüyorum. Benim çevremde de türbanlı insanlar var. Ben kimsenin kafasından gidip örtü çekmiyorum. Ne münasebet. Benim söylediğim böyle bir şey değil ama bazı dayatmalar beni rahatsız ediyor. Bu benim fikrim."
  