CBÜ CERN'in LHCb deney ekibinde yer alacak
Celal Bayar Üniversitesi (CBÜ), Uluslararası Yüksek Enerji ve Parçacık Fiziği Araştırma Merkezi'nin (CERN) dört ana deneyinden biri olan LHCb deney ekibinde yer alacak.CBÜ'den yapılan yazılı açıklamada, üniversitenin İsviçre'nin Cenevre kentinde bulunan CERN'in ana konusu evrenin neden sadece maddeden oluştuğunu araştırmak olan LHCb deneyine, asosiye üye olarak katıldığı, bu statünün, deney ekibi kurulduktan sonra tam üyeliğe dönüşeceği ve deneyin 2023 yılına kadar sürmesinin planlandığı belirtildi.

Daha önce CERN'de görev yapan, CBÜ Fen-Edebiyat Fakültesi Fizik Bölümü Öğretim Üyesi ve deneyin CBÜ'deki sorumlusu Doç. Dr. Erhan Pesen yaptığı açıklamada, 20 Avrupa ülkesinin CERN'e tam üye olduğunu, Türkiye'nin ise gözlemci statüsünde katıldığını anımsattı.

Doç. Dr. Pesen, CBÜ'nün katıldığı LHCb deneyinin ana fizik konusunun, evrenin neden sadece maddeden oluştuğunu araştırmak olduğunu belirterek, sahip olunan fizik bilgilerinin, evrendeki madde miktarını var olandan çok daha az olarak öngördüğünü ve bu deneyin yeni fizik bulgularını getirebileceğini kaydetti.

LHCb deneyi'nin CERN'in dört ana deneyinden biri olduğuna ve CERN'de, tünelleri yerin yaklaşık 100 metre altında dünyanın en büyük ve en yüksek enerjili hızlandırıcısı bulunduğuna işaret eden Pesen, şunları kaydetti: "Üniversitemiz bu deneye ilk olarak asosiye üye olarak kabul edilmiştir. Bu statü, deney ekibimiz kurulduktan sonra tam üyeliğe dönüşecektir. Bu projenin 2023 yılına kadar sürmesi planlanmaktadır. Üniversitemiz deneye lüminosite grubunda sorumluluk alarak katkıda bulunacaktır. Lüminosite sistemi, deneyde parçacıkların çarpışma olasılığını ölçen bir sistemdir.

Elde edilen değerler, hem deney hem de hızlandırıcı için önemlidir. Bunun yanı sıra, deneyin kapasitesini artırmak için planlanan köklü değişiklerde aktif görev alacağız. Bu görev için gereken yüksek teknoloji içeren elektronik veri aktarım kartları, üniversitemiz bünyesinde tasarımlanacak, Türkiye sanayisinde üretilerek deneye yerleştirilecek. Bu çalışmaların gerçekleştirilebilmesi için, Rektörümüz Prof. Dr. Mehmet Pakdemirli'nin önderliğinde, üniversitemizin bu konudaki teknik ve bilgi alt yapısının geliştirilmesine hız verilecek."

CBÜ Rektörü Prof. Dr. Mehmet Pakdemirli de, üniversitenin büyük bilimsel atak yaptığını belirterek, CERN'in LHCb deney ekibinde Türkiye'yi temsilen yer alacaklarını bildirdi. Prof. Dr. Pakdemirli, Doç. Dr. Erhan Pesen başkanlığında CERN'in böylesine önemli bir deneyinde CBÜ olarak ülkemizi temsil etmekten gurur duyduklarını, Doç. Dr. Pesen'e araştırmalarında üniversite olarak her türlü kolaylığı sağlayacaklarını belirtti.