'Tam Gün'de belirsizlik var
Sağlık Bakanı Akdağ, 'Tam Gün'de gelinen noktayı AKŞAM'A açıkladı: Anayasa Mahkemesi'nin kararının ardından bazı belirsizlikler var. Birçok noktada çalışma yapıyoruz. Üniversitelerde kimi branşlarda sorun olabilir ama genelde kan kaybı yok
 Ebru TOKTAR ÇEKİÇ/ANKARA
 Sağlık Bakanı Recep Akdağ, Anayasa Mahkemesi'nin Tam Gün'e ilişkin kısmi iptal kararından sonra bazı çelişkili durumların ortaya çıktığını, bu konuda yeni bir çalışma yapıldığını söyledi. Akdağ, özel muayenehaneye para ödeyerek vatandaşın devlet hastanesinden yararlanmasına dayanan anlayışa asla geri dönülmeyeceğini söyledi. Üniversitelerde öğretim üyelerinin ayrılmasına dönük bir kan kaybı olmadığını da belirten Akdağ, 'Belki bazı branşlarda olabilir, ama genel olarak sorun yok' dedi.
 
 TBMM'de AKŞAM'ın sorularını yanıtlayan Akdağ'ın açıklamaları şöyle: 
 - Anayasa Mahkemesi'nin kararının ardından nasıl bir düzenleme yapılıyor?
 Anayasa Mahkemesi'nin kararıyla çelişkili bir durum çıktı, bazı belirsizlikler var. Bu konuda birçok noktada çalışma yapıyoruz.
 
 -  Tam Gün nedeniyle özellikle üniversite hastanelerindeki öğretim üyelerinin ayrıldığı, öğrencilerin hocasız kaldığı eleştirileri var... 
 Kan kaybı olduğu yorumuna katılmam. Belki bazı branşlarda sorunlar olabilir, ama genel olarak kan kaybı yok. Hastanın, bir devlet hastanesinde çalışan doktorun özel muayehanesine giderek hastaneden hizmet alabilmesine dayanan anlayışı kabul etmemiz mümkün değil. Bunu hazmedemeyiz. Doktor muayenehanesine devam edebilir, ama o zaman devletteki görevinden ayrılacak. Ana prensibimiz belli, bundan dönüş olmaz, zaten vatandaşın çilesini sonlandırmak için bu düzenlemeyi yapmıştık.
 
 - Üniversite hastanelerinin biraz ihmal edildiği eleştirisi de yapılıyor?
 Bunun büyük haksızlık olduğunu söylerim. Üniversite hastanelerine neler yaptığımız ortada.
 Ana sorun hocaların dağılım dengesizliği
 - Bir de doktor dağılımı dengesizliği var.
 Toplamda 508 hekim muayenehanesini kapatmıştır, muayenehanesini kapayan hekimlerin sayısı çok fazla olmamıştır. Bakın ana sorun hocaların Türkiye'deki dağılım dengesizliğinde. Ankara'da, İstanbul'da hoca varken, Anadolu'da az. YÖK geçmişte çözmek istedi. Tüm fakülteler için rotasyon formülü önerdi ama olmadı. Tıp Fakülteleri'nde öğretim üyesi açısından öğrenci sayısı açısından açık yok. Sadece bazı branşlarda olabilir.
  