30 yaşın üstündekilere yeniden bedelli şansı
MECLİS, Türk Silahlı Kuvvetleri'nin yeni Disiplin Yasası'yla kamuoyunda "DİSKO (disiplin koğuşu)" olarak bilinen oda hapsi uygulamasını kaldırdı. Bu ceza, barış zamanında sadece karasuları dışında bulunan gemilerde işlenen disiplinsizlik hallerinde verilebilecek.Genel Kurul'da kabul edilen yasadaki geçici bir maddeyle 31 Aralık 1982'den önce doğanlar için bedelli askerliğe başvuru olanağı uzatılmış oldu. Fiilen askerlik hizmetine başlamayıp yasaya göre bedelli şartlarını taşıyanlar, bedelli miktarı olan 30 bin liranın tamamını bir ay içinde ödemeleri halinde askerliğini yapmış sayılacak. İlk taksiti ödeyip ikincisini zamanında yatıramayanlar da ikinci taksiti peşin ödemeleri şartıyla bu haktan yararlanabilecekler. Bu haktan yararlanmak isteyenler için yasanın Cumhurbaşkanı'nca onaylanmasından itibaren bir aylık süre öngörüldü.

CEZA ŞARTLARI

Yasaya göre, TSK'dan ayırma cezaları ile barış zamanında verilmiş aylıktan kesme, hizmet yerini terk etmeme ve oda hapsi cezalarına karşı Askeri Yüksek İdare Mahkemesi'nde iptal davası açılabilecek. Disiplin amirleri veya disiplin kurullarınca savunma alınmadan disiplin cezası verilemeyecek. Uyarma, kınama, hizmete kısmi süreli devam ve aylıktan kesme cezaları disiplin amirleri, hizmet yerini terk etmeme ve oda hapsi cezaları disiplin kurulları ve disiplin amirleri, Silahlı Kuvvetler'den ayırma cezası yüksek disiplin kurulları tarafından verilecek. 

BORÇLANMA VE AHLAK KRİTERİ

Bazı zorunluluk halleri ve ekonomide öngörülmeyen durumlar dışında aşırı derecede borçlanmaya düşkün olmak ve bu borçlarını ödememeyi alışkanlık haline getirmek, ahlaki zayıflık, hizmete engel davranışlarda bulunmak, gizli bilgileri açıklamak, ideolojik veya siyasi amaçlı faaliyetlere karışmak, uzun süreli firar etmek, disiplinsizliği alışkanlık haline getirmek, iffetsiz bir kimseyle evlenmek veya böyle bir kimseyle yaşamak, gayri tabii mukarenette (eşcinsel ilişkide) bulunmak TSK'dan ayırma sebebi olarak sayıldı. Silahlı Kuvvetler'den bu nedenlerle atılanlar, seferberlik ve savaş hallerinde ise TSK'da yine görev alabilecek.

BAŞKAN'A ÖZEL YETKİ

Genelkurmay Başkanı'nın eldeki bilgi ve belgelere ya da gerekli görmesi üzerine yaptırdığı disiplin soruşturması sonucuna göre hakkında bu cezanın verilmesine kanaat getirdiği personelin dosyaları, karar verilmek üzere doğrudan yetkili yüksek disiplin kuruluna sevk edilecek. Yüksek disiplin kurullarında kararlar oy çokluğuyla alınacak. TSK'dan ayırma cezası alan yedek subaylar, kalan askerlik hizmetlerini er rütbesiyle tamamlayacak. Ceza puanı uygulamasıyla disiplinsizliği alışkanlık haline getirenler de ordudan atılacak. Son cezadan geriye doğru bir yıl içinde 18 ceza puanını dolduranlar, iki farklı disiplin amirinden toplam 12 kez ceza alanlar, son 5 yılda ceza puanı 35'e ulaşanlar bu kapsama girecek.
 