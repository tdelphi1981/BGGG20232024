DHKP-C neden ABD'yi seçti?
İstanbul'da haziran ayından bu yana polislere yönelik saldırı düzenleyen DHKP-C terör örgütünün hedefi bu kez ABD Büyükelçiliği oldu. Bir kişi hayatını kaybederken 3 kişi yaralandı.
  
 Peki örgüt neden ABD'yi hedef aldı? ABD, 1990'lı yıllardan beri örgütün hedeflerinden biriydi. Bakırköy'de bir kişi ABD ajanı diye öldürülürken, Adana'da da bir ABD'li çavuş katledildi. 1999 yılında Beyoğlu'nda bulunan ABD İstanbul Başkonsolosluğu'na lavlı saldırı hazırlığındaki iki terörist öldürüldü. Son yapılan operasyonlarda Mc Donalds'lara bomba koyan DHKP-C militanları yakalandı.
 ESAD'DAN YANA
 DHKP-C terör örgütü 1994 yılında Dursun Karataş tarafından Şam'da kuruldu. Bu yüzden örgüt üyelerinin Suriye'ye karşı bir sempatisi var. Örgüt, Suriye'deki iç karışıklıkların başlamasıyla birlikte Esad'dan yana bir tavır koydu. Yayın organlarında Esad yanlısı yayınlar yapılırken, ABD ve İsrail sürekli eleştirildi.
 İSTANBUL terör polisinin yaptığı ve 9'u avukat 38 kişinin tutuklandığı operasyonda aranan avukat Oya Aslan'ın da Suriye'de olduğu öne sürülüyor. Yine tutuklanan bazı avukatların telefon tapelerinde 'Esad'a nasıl destek oluruz' yönünde yaptıkları konuşmalar da kayıtlara geçti.
 KAMP YERİ ARIYOR
 TÜRKİYE'de son dönemde yapılan operasyonlarla hücreli bir bir çöken DHKP-C, militanlarını Yunanistan'daki bir kampta eğitiyordu. İstihbarat birimlerinin tespitlerine göre Yunanistan'da da iyice köşeye sıkışan örgüt, Suriye'de kendisine bir kamp yeri arıyor. İç karışıklıktan da faydalanmak isteyen DHKP-C, Suriye'deki bağlantılarından gelecek bilgiler doğrultusunda ana kampını buraya taşıyarak militanlarına eğitimlerini bu kamplarda verecek. 
 NEREDEN GİRDİ?
 İSTİHBARAT birimlerine göre ABD Büyükelçiliği'ne saldırı bu yüzden düzenlendi. DHKP-C bir nevi Suriye'ye destek olmak için bu saldırıyı düzenledi. Ecevit Şanlı'nın Türkiye'den Suriye'ye oradan da Almanya'ya gittiği belirlendi. Şimdi asıl soru: Türkiye'ye nereden girdi? Bombaları yanında mı getirdi? Eğer yanında getirmediyse burada kim verdi? Polis bu soruların cevaplarını arıyor...
 ÖZKAN TAMİRAK