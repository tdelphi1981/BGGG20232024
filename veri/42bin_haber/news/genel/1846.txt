200 TL'ye Foça bombası!
İzmir Foça'da 3 köylüyü öldüren, servis aracına bombalı saldırıda 2 askeri şehit eden teröristin ifadesi çarpıcı... Kaçakçılara 'Muhalifim' deyip 200 TL ödemiş. Suriye'den, mısır tarlasını aşıp Türkiye'ye sızmış...
  DEVRİM TOSUNOĞLU
 İzmir Foça'da 9 Ağustos günü askeri servis aracına yönelik bombalı saldırıyı düzenleyen teröristin ifadelerinde dikkat çeken ayrıntılar... O patlamada 2 asker şehit olmuş, teröristlerin olay öncesi de kendilerini gören 3 köylüyü öldürdüğü ortaya çıkmıştı. Teröristlerden biri Şanlıurfa Viranşehir'de ölü, diğeri ise yaralı olarak yakalanmıştı.
 O GÜNÜ ANLATTI
 YARALI olarak ele geçen PKK'lı Yunus Çiçek, ifadesinde şunları anlattı: 'Suriye'nin sınırda bulunan bir köyünde iki gün kaldık. A.K isimli Suriyelinin aracına binip 1 saat  sonra Ceylanpınar'a yakın bir yere geldik. Suriye topraklarıydı, ancak Ceylanpınar çok yakın gözüküyordu.
 'MUHALİFİZ'
 SURİYELİ kaçakçı şahıs telefonla birilerini aradı. Daha sonra Suriye tarafından bir grup kaçakçı geldi. Ben ölen kişi, bir grup kaçakçıyla Ceylanpınar tarafına devam ettik. Ceylanpınar mevkiinde bir mısır tarlasının yanına geldik. 4-5 saat bekledik. Sabah saat 05.30 sıralarında bir şahıs araç ile mısır tarlası yanına geldi, bizi Suriyeli muhaliflerden biliyordu. 
 BU şahısa 200 TL para verdik. Şoför bizi Ceylanpınar çarşısına  bırakarak ayrıldı. Hasan, Ahmet ve ben merkezde kaldık. A.K ile birlikte taşıdığımız siyah renkli sırt çantası vardı. Çantada 2 adet markasını bilmediğim tabanca, 2 el bombası, 1 adet devre vardı. 
 1 verici 2 adet alıcısı olan küçük bir devre, sarı yeşil tarzı bir kutuda idi, çoraplar ve iç çamaşırlar vardı.' 
 SINIRDAN GİRİŞ
 İSTİHBARAT raporlarına göre terör örgütü PKK, Türkiye'ye gelmek için Suriye sınırlarını kullanıyor. Teröristlerin Suriyeli mültecilerin arasına sızarak sınırı geçtiği de iddialar arasında. 
  