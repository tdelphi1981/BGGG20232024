Suriyeli Yüzbaşı'ya ne oldu?
Hatay'da Suriyeli avukat Musa Erman'ın kaçırılma girişiminin ardından, ortadan kaybolan ve Özgür Suriye Ordusu'na katılan yüzbaşı Riyad Ahmad'ın da kayıp olarak arandığı bildirildi.
 Hatay'daki bir evde kalan Suriyeli avukat 38 yaşındaki Musa Erman, Suriye'den Türkiye'ye kaçak yollardan giriş yapan 4 Suriyeli tarafından kaçırılmak istenmişti.
 
 Suriye Devlet Başkanı Beşar Esad yanlısı olduğu öne sürülen Suriyeli 4 kişinin, ellerini bağlayarak kaçırmaya çalıştığı Musa Erman, Yayladağı İlçesi'nde düzenlenen operasyonla kurtarılmıştı.
 KAÇIRILDI MI?
 
 Bu olayın şüphelisi 4 Suriyeli, terör suçlarına bakan Adana'daki nöbetçi mahkemece tutuklanırken; bu kez Hatay'da bir yüzbaşının kaçırıldığı iddia edildi. Emniyet Müdürlüğü'ne başvuran yakınları, Yüzbaşı Riyad Ahmad'ın, Esad yanlıları tarafından kaçırılmış olabileceğini iddia etti.
 
 Suriye Ordusu'ndan ayrılarak muhaliflere katılan Riyad Ahmad'ın kaçırıldığı iddialarıyla ilgili Hatay Cumhuriyet Savcılığı da soruşturma başlattı.
 
 KAYIP OLARAK DEĞERLENDİRİLİYOR
 
 İddialarla ilgili Hatay Valiliği'nden yapılan açıklamada, Riyad Ahmad'ın 28 Ocak günü akşam saatlerinde yakınlarıyla birlikte oturduğu Hatay'daki evden ayrıldığı ve kendisinden bir daha haber alınamadığı bildirildi. Açıklamada, kayıp olarak değerlendirilen Ahmad'ın bulunması için güvenlik güçlerinin geniş çaplı araştırma yaptığı kaydedildi.