Kısa vadeli dış borç stoku 99.4 milyar dolar
Kısa vadeli dış borç stoku, 2011 yıl sonuna göre yüzde 19,4 oranında artışla 99,4 milyar ABD Doları olarak gerçekleşti.
 Merkez Bankası'ndan Eylül ayına ait kısa vadeli dış borç gelişmeleri ile yapılan açıkalmada Eylül sonu itibarıyla, kısa vadeli dış borç stokunun, 2011 yıl sonuna göre yüzde 19,4 oranında artışla 99,4 milyar ABD Doları olarak gerçekleştiği bildirildi. Bu dönemde, bankalar kaynaklı kısa vadeli dış borç stokunun yüzde 22,9 oranında artarak 64,6 milyar ABD Doları olduğu hatırlatılan açıklamada, diğer sektörlerin kısa vadeli dış borç stokunun ise 14,4 oranında artarak 33,7 milyar ABD Doları düzeyinde gerçekleştiği kaydedildi.
  
 Bankaların yurtdışından kullandıkları kısa vadeli kredilerin, 2011 yıl sonuna göre yüzde 12,7 oranında artışla 27,3 milyar ABD Doları'na, yurtdışı yerleşiklerin döviz tevdiat hesabının yüzde 16,2 oranında artışla 8,4 milyar ABD Doları'na yükseldiği belirtilen açıklamada, şu bilgilere yer verildi: "Banka mevduatı, 2011 yıl sonuna göre yüzde 36,3 oranında artışla 17,3 milyar ABD Doları olmuştur. Diğer yandan, yurtdışı yerleşiklerin TL cinsinden mevduatları 2011 yıl sonuna göre yüzde 37,9 oranında artarak 11,6 milyar ABD Doları'na yükselmiştir."
 KAMU SEKTÖRÜNÜN KISA VADELİ BORCU 9,8 MİLYAR ABD DOLARI
 İthalat borçlarının, 2011 yıl sonuna göre yüzde 11,7 oranında artışla 22,5 milyar ABD Doları seviyesinde gerçekleştiği aktarılan açıklamada, "Borçlu bazında incelendiğinde, tamamı kamu bankalarından oluşan kamu sektörünün kısa vadeli borcu 2011 yıl sonuna göre yüzde 39,2 oranında artarak 9,8 milyar ABD Doları olurken, özel sektörün kısa vadeli dış borcu yüzde 18,1 oranında artarak 88,5 milyar ABD Doları'na ulaşmıştır. Alacaklı bazında incelendiğinde, parasal kuruluşlara olan kısa vadeli borçlar yıl sonuna göre yüzde 27,5 düzeyinde artarak 62,6 milyar ABD Doları olurken, parasal olmayan kuruluşlara olan borçlar yüzde 7,6 artışla 36,7 milyar ABD Doları düzeyinde gerçekleşti." dedildi. 
 Eylül sonu itibarıyla, kısa vadeli dış borç stokunun döviz kompozisyonu yüzde 49,4'ünün ABD Doları, yüzde 31,6'sının Euro, yüzde 17,2'si TL ve yüzde 1,8'inin ise diğer döviz cinslerinden oluştuğu ifade edilen açıklamada, şunlar da aktarıldı:
 "Eylül sonu itibarıyla, orijinal vadesine bakılmaksızın vadesine bir yıl veya daha az kalmış dış borç verisi kullanılarak hesaplanan kalan vadeye göre kısa vadeli dış borç stoku, 141,8 milyar ABD Doları düzeyinde gerçekleşmiştir. Söz konusu stokun 25,9 milyar ABD Dolarlık kısmı, Türkiye'de yerleşik bankaların ve özel sektörün, yurtdışı şubeleri ile iştiraklere olan borçlarından oluşmaktadır. Borçlu bazında değerlendirildiğinde, toplam stok içinde kamu sektörünün yüzde 10,6, Merkez Bankası'nın yüzde 2,9, özel sektörün ise yüzde 86,5 oranında paya sahip olduğu gözlenmektedir."
 CİHAN
  