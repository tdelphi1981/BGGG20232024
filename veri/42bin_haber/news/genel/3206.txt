Dağa, suça karşı 'ergenlik' desteği
'Dağda ölen teröriste ağlamayan insan değildir' çıkışıyla bir dönem çok konuşulan Diyarbakır Emniyet Müdürü Recep Güven, 'dağa çıkışı' engelleyecek bir proje başlattı. Güven, 'En değerli hazinemiz çocuklarımız' isimli proje için hazırlanan broşürün ebeveynlerle paylaşılmasını istedi.
 ÖZEL BİR FORMAT
 GÜVEN, Diyarbakır İl Milli Eğitim'e gönderdiği yazıda, 'İnsan psikolojisini çok iyi bilen suç örgütleri, gençleri kazanırken onların ergenlik dönemine has zafiyetlerinden faydalanmaktadır. Gençlerimizin aldatıldığı bu süreci, sadece adli uygulamalarla engellemek mümkün olmamakla birlikte, polislik hizmetini ebeveynlerin de desteğini alarak özel bir formatta sunabilmek büyük önem arz ediyor' dedi. Çocukta kimlik kazanımının, bunalımların yaşandığı ergenlik döneminde gerçekleştiğini vurgulayan Güven, 'Bu dönem anne babaya, okula kısaca otoriteye karşı olunan bir dönemdir. Çocuğun gözündeki sarsılmaz anne-baba bilinci ergenlikle beraber değişmeye başlar' görüşünü dile getirdi.
 LİSELİYE DESTEK
 En sıkıntılı dönemde gençlere yardım için Aile Destek Broşürü hazırladıklarını anlatan Güven, rehber öğretmenler aracılığıyla ailelere dağıtılmasını istedi. Anne babalara şöyle sesleniliyor: 'Çocuklarımızı suç ve suçluluktan korumak için yapılabilecek en önemli yardım sevildiğini, anlaşıldığını, kabul edildiğini, değerli olduğunu hissettirmektir. Çocuklarınız sizden onları anlamanızı ve değer vermenizi ister. Ailede anlaşılmadığını, değer verilmediğini hisseden gençler, bu duyguları tatmin adına farklı çevrelere ihtiyaç duyar. Ergenlik döneminde gençlerin yaşadığı bu karmaşık duygular onları suç örgütlerinin tuzağına düşürebilir'
 Volkan YANARDAĞ