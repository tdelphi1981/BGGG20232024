Tweet-Face harekatı
Seçim propagandasında yeni dönem. Anons araçları, pankart ve afişin yerini yavaş yavaş sosyal medya alıyor. AK Parti eylem planını hazırladı bile
 Hakkı KURBAN / ANKARA
 Ortadoğu'da iktidarları deviren sosyal medya fırtınasına siyaset de uzak kalamadı... Hayatımıza 2000'li yılların sonunda giren sosyal paylaşım siteleri her alanda ağırlığını artırıyor. Seçim çalışmalarına şimdiden başlayan Ak Parti de sosyal medyaya özel birim oluşturdu. 
 MİTİNG KADAR ETKİLİ
 BU birimden sorumlu Başkan Yardımcılığı görevini ise Gaziantep Milletvekili Ali Şahin yürütüyor. Tanıtım ve Medya Başkanı Hüseyin Çelik'e bağlı olarak görev yapan 
 Şahin çalışmalarını AKŞAM'a anlattı: 
 BEĞENEN DE TAKİPÇİ, BEĞENMEYEN DE: Sosyal medya, hem TV'yi hem yazılı medyayı tehdit ederken, hızla güçleniyor. Onlara göre farklı argümanları da var. Gazeteler, TV'ler belli ideolojik bakışlara göre değerlendirilebilir. Ancak sosyal medyada, sizi beğenmeyenler de takipçiniz. Bu yönüyle de çok güçlü bir propaganda aracı. O kadar ki, kıtalar ötesinden bile insanlar sizi takip edebiliyor.
 TWİTTERCI PKK: Sosyal medyanın gücünden artık herkes yararlanıyor. PKK bile dağ kadrosuna eleman devşirme noktasında bile buraları kullanmaya başladı. 15-25 yaş arasındaki insanların yüzde 80-90'ı Twitter, Facebook ve diğer sosyal paylaşım sitelerini kullanıyor. Örgüt de bundan yararlanarak, insanları kandırma noktasında etkin propaganda yürütebiliyor.
 BEN DE TWEET'ÇİYİM: Ben de sosyal medyayı etkin olarak kullanıyorum. Sayın Başbakanımızın açıklamalarını, seçim bölgemde veya dünyanın herhangi bir bölgesindeki gelişmeleri hemen takipçilerimle paylaşıyorum. Ayrıca dünyanın dört bir yanındaki gelişmeleri Twitter üzerinden almak, nabız tutabilmek ve öngörüde bulunabilmek açısından katkı sağlıyor.
 TWİTTER'IN 'PRIME TIME'I: İlk araştırmalarımıza göre insanlar Twitter ve Facebook gibi siteleri en çok 21.00- 23.00 saatleri arasında kullanıyor. En çok mesajın verildiği gün cuma. 'Hayırlı Cumalar' mesajı en yoğun paylaşılanlardan. En çok ilgiyi ise genellikle sabah saatlerinde atılan tweet'ler çekiyor. Propaganda ve şuur altı yönetimi açısından en etkili zaman dilimi bu.
 MİLYONLARA ULAŞIYOR
 EN AZ MİTİNG KADAR ETKİLİ: Sayın Başbakanımız adına açılmış hesaplar var. Birinde üye sayısı 2 milyonu geçmiş. Bu, o tirajda gazete çıkarıyorsunuz demektir. O insanlar da kendilerini takip eden insanlara 'retweet' ederek bunu 3- 3.5 milyon kişiye ulaştırıyor. Bu kadar insanı miting alanına toplayamazsınız. 
 Maliyeti de zaten büyük olurdu. Oysa Twitter üzerinden ulaşılabiliyor. Üstelik bu mesajlar gazetecilerden işadamlarına kadar çok farklı yelpazelere gidiyor. Bu da etkili bir propaganda imkanı sağlıyor.
 Yönetmelik hazırlıyoruz
 SOSYAL medyayı etkin kullanmak için çalışıyoruz. Bunun için yönetmelik hazırlıyoruz. Zaten bütün teşkilatlara Twitter hesabı açmaları konusunda talimat verilmişti. Bu yönetmelikle de, hesapları kullanacakların vasıflarını, mesajların içeriğini ve şeklini tek tek belirteceğiz ki olumsuz durumlar yaşanmasın.