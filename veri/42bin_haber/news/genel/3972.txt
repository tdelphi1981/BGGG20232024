Sinpaş, bu yıl hızlı büyüyüp milyar liralık şirket olacak
2012'de toplam 1510 adetlik satış ile 702 milyon TL satış geliri elde eden Sinpaş GYO, bu yıl cirosunu %45 artırarak 1 milyar TL satış geliri bekliyor. Sinpaş GYO Pazarlama ve Kurumsal İletişimden Sorumlu Genel Müdür Yardımcısı Barış Ekinci, '2013'te 4 yeni projeyi hayata geçireceğiz' dedi
 Şenay Köşdere
 Sinpaş GO, 2013'te hayata geçireceği projelerle cirosunu yüzde 45 artırarak, 1 milyar TL ciroya ulaşmayı hedefliyor. Sipaş GYO Pazarlama ve Kurumsal İletişimden Sorumlu Genel Müdür Yardımcısı Barış Ekinci, 2012 yılında Lagün, Bursa Modern, Bosphorus City, Aqua City 2010, İstanbul Sarayları, Itower ve İncek Life ile birlikte şirket iştiraklerinden Eviya Gayrimenkul'ün yürüttüğü Ege Boyu projesi ile toplam 1510 satış gerçekleştirdiklerini belirterek, bu dönemde şirketin toplam satış gelirinin ise 702 milyon TL'ye ulaştığını söyledi. 
 EKİNCİ, şirketin bugüne dek gerçekleştirdiği Bosphorus City, İstanbul Sarayları ve Lagün gibi prestijli projelerle öne çıktığını belirterek, '2012 yılındaki satış hedeflerimizi yakalamamızda yeni projelerimiz çok etkili oldu. Yalnızca Ankara'daki ilk proje İncek Life ile Ege havasını İstanbul'a taşıyan Ege Boyu'nda toplam 741 konutun ön satışı gerçekleştirdi' dedi.
 676 ADETLİK KONUT STOĞU
 SATIŞI devam eden projelerde 676 konut stoğu bulunduğunu ifade eden Ekinci, 'Bu konutların inşaatı bitmiş durumda ve satışlarını da tamamladığımızda 345 milyon satış geliri elde edeceğiz. 3000 konutun ise inşaatı devam ediyor. Bu rakamın 1982'sini satmış bulunuyoruz. Bu veriler ışığında bu yıl 1871 konut teslimiyle 570 milyon TL ciro elde etmiş bulunuyoruz' dedi.
 2013'te 4 yeni proje
 EKİNCİ, şöyle konuştu: 'Sinpaş GYO olarak 2013'te de hareketli bir yıl geçireceğiz ve büyümemizi sürdüreceğiz. Her yıl bir önceki yıla göre % 15-20 büyüme hedefindeyiz. Bu yıl 312.358 metrekare alan satışa sunacağız. Geliştirdiğimiz arsalara 6051 konut inşa ederek, konut portföyümüzü 9050'ye çıkaracağız.'
 Rakamlar ne diyor?
 2012 satış adedi...........1.510
 2012 sat. gel. ...........702 milyon TL
 2012 teslim...........1.871
 2012 tes. ciro...........570 milyon TL
 2012 satış büyüme...........Yüzde 22
 2013 satış gel. hed. ...........1 milyar TL
 2013 büyüme hedefi...........Yüzde 45
 2013 satış adedi hed. ...........1.578