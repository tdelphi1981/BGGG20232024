İhracat arttı, dış ticaret açığı azaldı
İhracat Eylül ayında, geçen yılın aynı ayına göre yüzde 21 arttı.
 Türkiye İstatistik Kurumu (TÜİK) ile Gümrük ve Ticaret Bakanlığı işbirliğiyle oluşturulan 2012 Eylül ayına ilişkin geçici dış ticaret verileri açıklandı.
 Türkiye'nin ihracatı bu yılın Eylül ayında, geçen yılın aynı ayına göre yüzde 21 artarak 13 milyar 13 milyon dolara ulaştı. İthalat ise aynı dönemde yüzde 6,4 azalarak 19 milyar 838 milyon dolar olarak gerçekleşti.
 Türkiye'nin dış ticaret açığı Eylül ayında, geçen yılın aynı ayına göre yüzde 34,7 oranında azalarak 10 milyar 453 milyon dolardan 6 milyar 825 milyon dolara geriledi.
 İhracatta maya tuttu
 Ekonomi Bakanı Zafer Çağlayan, dış ticaret verilerini değerlendirirken, ''İhracatta pazar ve ürün çeşitlendirilmesi mayası tuttu. İhracatın ithalatı karşılama oranındaki yükselişin ve dış ticaret açığımızdaki gerilemenin ana sebebi ihracat artışıdır'' dedi.
 Çağlayan, şunları kaydetti:
 ''İlk dokuz ayda 64 fasılda, yani ürün gruplarının üçte ikisinde ihracat artışımız var. Yani bir taraftan pazarlarımızı çeşitlendirirken, bir taraftan da yeni ürünlerdeki satışlarımız artıyor. Bundan sonra ise katma değeri yüksek ürünlerin üretimine ve ihracatına yönelmemiz gerekiyor.''