Özge'nin tecavüz odası kabusu devam ediyor
İki ailenin ayrılmak istediği nişanlısıyla 'evlenmek zorunda kalırlar' diyerek aynı odaya kapattığı genç kızdan haber alınamıyor. Dayısı uyardı: Yeğenim 'onunla evlendirirlerse canıma kıyarım' diyor
 Melis APAYDIN/İZMİR
 'Tecavüz odası' olayında skandal gelişme... Muğla'nın Fethiye İlçesi'nde ayrılmak istediği nişanlısı Taşkın Gedik (28) ile bir odaya kapatılarak ilişkiye zorlanan 18 yaşındaki Özge'nin başına gelenler tüm Türkiye'yi şaşırttı. Geçen ağustosta Özge A., yüzüğü atmak isteyince aileler tarafından nişanlısı Gedik'le odaya kapatılmıştı. 'İlişkiye girerse evlenir' diye düşünen erkek tarafı kapıda bekledi. Özge, 3 saat direndi, bir fırsatını bulduğu anda pencereden kaçıp jandarmaya sığındı.
 Savcılık sorgusunun ardından nöbetçi mahkemeye sevk edilen Taşkın Gedik 'cinsel istismar ve saldırı' ve 'alıkoyma', babası N.G. (58), ağabeyi Y.G. (33) ablası S.G. (35), ablasının eşi H.G. (40), halası H.C. (58), halasının oğlu Ç.C. (34) ile genç kızın annesi S.A. (43) ile babası S.A. (44) 'tecavüze yardım ve yataklık' suçundan çıkarıldıkları mahkemece tutuklandı. Tutuklular Fethiye ve Muğla cezaevlerine gönderilirken, Özge ağabeyi Öner A.'nın yanına yerleşti. 
 
 KABUS GERİ DÖNDÜ 
 Aradan 2 buçuk ay geçti. Damat adayı Taşkın Gedik dışında herkes serbest bırakılınca Özge'nin kabusu yeniden başladı. 
 Özge'nin dayısı Özay Tümek, yeğenin Fethile Bozyer Köyü'nde annesi ve babası tarafından evde zorla tutulduğunu belirterek şöyle dedi: Özge'ye kimse ulaşamıyor. Kızı yine eve kapattılar. Telefonlarını kırdılar. Kimseyle görüştürmüyorlar. Özge bana ulaşıp, 'Dayı beni o çocukla evlenmeye zorluyorlar, yıldırım nikahı kıy, içeriden çıkar diyorlar. O adamla evleneceğime kendimi asarım' dedi. Yeğenime zorla bir şey yaptırmalarından korkuyorum' diye konuştu.
 
 EVLEN VE HAPİSTEN KURTAR 
 Tümek sözlerine şöyle devam etti 'Özge'ye ya o çocukla evlenirsin ya da ömür boyu kimseyle evlenemezsin diyorlarmış. Bu insanlığa sığar mı?'  Teyze Serap Avcı ise, 'Yeğenimin canına kıymasından korkuyorum. Bizle de görüştürmüyorlar' dedi. Muhtar İsmail Avcı ise iki ailenin birbiriyle görüşmeye devam ettiğini ifade etti.
 ÖĞRETMEN OLMAK İSTİYORDU
 AKŞAM, 10 Ağustos 2012'de Özge'nin hikayesini 'Yakmayın kızlarınızı' başlığıyla manşete taşımıştı. Tüm anne babalara 'Kızlarınızı sevmediği kişiyle evlendirmeyin' diye seslenen Özge, 'Benim hayallerim vardı. İngilizce öğretmeni olmak isterdim. Ama okuyamadım. Bundan sonra ne birine güvenirim ne de evlenmeyi düşünürüm. İnsanın kendi anne, babasından bile şüphe etmesi çok acı bir şey. Buradan tüm anne babalara sesleniyorum; yaşı geçer, elalem laf eder diye kızlarınızı sevmediği, istemediği kişiye vermeyin. Zorlamayın. Hayatlarını mahvetmeyin...' demişti.
  