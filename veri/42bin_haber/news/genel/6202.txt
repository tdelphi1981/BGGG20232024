Tabelalara ahşap ayarı
Çevre ve Şehircilik Bakanlığı, görüntü kirliliği yaratan çanak antenlerden sonra reklam tabelalarına da ahşap ayarı getirmeye hazırlanıyor.
İstiklal Caddesindeki ahşap tabelaları örnek alan bakanlık, çalışma kapsamında belediyelere maddi destek verecek. Böylece Türkiye çapında farklı renk, model ve boyutta olduğu için kirlilik yaratan tabelaların düzgün, anlaşılır ve ahenkli olması sağlanacak. Erdoğan Bayraktar, sokak ve caddelere girildiğinde tabela kargaşasından ve kirliliğinden insanların aradığı şeyi bulamadığını söyledi. Şehirlerdeki görüntü kirliliğinin önlenmesiyle ilgili çalışmalarının devam ettiğini ifade eden Bayraktar Cadde ve sokaklarda izinlerini belediyenin verdiği bu tabelalar konusunda çok ciddi bir görüntü kirliliği oluştu dedi. Bu kirliliğine savaş açtıklarını belirten Bayraktar, şöyle konuştu: 
TABELA YARDIMI YAPILACAK 
Daha önce çanak antenler konusundaki çalışmamızı biraz daha genişleterek tabelaları da düzenleyici mahiyette çalışma yürütüyoruz. O çalışmalarımızı belediyelerimizle paylaşacağız. Belediyelerimiz görüntü kirliliğini giderici ve çevre açısından hoş görüntü oluşturan yerlerde bizden destek isteyebilir. Maddi destek vereceğiz, yani biz şartlı nakdi yardım yapacağız onlara. Belki onlar da oradaki işletme sahiplerine düzenlemeyi yapmaları için destek olabilirler. Görüntü kirliliği ve gürültü kirliliğinden dolayı bakanlığımız ceza yazma yetkisine sahip. Biz bunu işletmeyi çok arzu etmiyoruz, ama mecbur kaldığımız noktada da işleteceğiz. Biz istiyoruz ki halkımız bunu zorlamayla yapmasın. Mesela öyle yerler var ki, kimi ışıklı tabela, kimi ışıksız, kimi büyük, kimi küçük, kimi tahtadan, kimi plastikten, kimi işte demirden veya alüminyumdan, bunların daha derli toplu, daha düzenli, daha anlaşılır ve çevre açısından görüntü kirliliğine sebebiyet vermeyecek şekilde düzenlenmesini sağlayacağız.  Yıl içerisinde çalışmalar ana hatlarıyla bitirilecek. 2013 ve 2014 yılı itibarıyla 
bunun altyapısını oluşturup uygulamanın gerçekleşmesi için denetimlere başlarız.