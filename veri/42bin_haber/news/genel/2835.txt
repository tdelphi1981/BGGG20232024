Bu fabrikada sanat üretilecek
Bahçeşehir'den sanata dev hizmet... Bahçeşehir'deki okul kampüsünün bir bölümünü tamamen sanata ayıran Bahçeşehir Koleji, Sanat Fabrikası adını verdiği bölümünün açılışını, Türkiye'nin en ünlü ressamlarının katıldığı görkemli bir törenle gerçekleştirdi
 ONUR UYSAL/ İSTANBUL
 Türkiye'nin ilk ve tek 'Mavi Kurdele Mükemmellik Ödülü' sahibi Bahçeşehir Koleji, uyguladığı 'Kişiye Özgü Öğrenim Modeli' ile öğrencilerin içindeki cevheri keşfetmeye devam ediyor... Her yeni yılda uyguladığı 'Geleneksel Yılbaşı Karnavalı' etkinliklerini bu yıl Sanat Fabrikası'nın açılışıyla görkemli bir törene dönüştürdü. Açılış töreninde Türkiye'nin en ünlü ressamları ile tanışma şansını elde eden öğrenciler kurdeleyi Bahçeşehir Koleji Okul Müdürü Demet Uysal ile ünlü ressamlar; Bedri Baykam, Doğan Paksoy, Prof. Dr. Ergin İnan, Prof. Dr. Zahit Büyükişleyen ve Mustafa Ata ile birlikte kestiler.
 RESSAMLARA TEŞEKKÜR
 GÜN boyu sürpriz etkinliklerle hem yetişkinler hem de çocuklar keyifli dakikalar geçirdi. Ağaç dağlama, ebru, kaligrafi, patchwork gibi çeşitli hobi standlarının yanı sıra yüz boyama, sosis balon, palyaço gibi animasyon stantlarının da bulunduğu Sanat Fabrikası'nda Ateş Böceği Ercan, Sihirbaz Mendokan, Kukla Gösteri, Gitar Animasyon gibi etkinliklerle çocuklar gönüllerince eğlendiler.
 ÜNLÜ konuk ressamların teşekkür plaketi aldığı şenlikte okulun çeşitli alanlarında Vincent'in desteği ile kurulan yedi adet 'Sanatsal Etkinlik Standı'nda çocuklar, gruplar halinde 25 dakikalık uygulama süresince etkinliklere sırası ile katıldılar.
 OKUL Aile Birliğinin desteğiyle karnavalda (KAÇUV) 'Kanserli Çocuklara Umut Vakfı' yararına bir kermes düzenlendi. 2013'e sanatla dolu 'Merhaba' diyen ve eve dönüş yolunda ünlü ressamlarla tanışmanın mutluluğu ile yaratıcılığın gizemli ve eğlenceli dünyasında yolculuk yapan öğrenciler, kanserli çocuklara yardım etmenin gururunu yaşadılar. 
 ÇOCUKLAR Sanat Fabrikası'nda düzenlenecek etkinliklerle sanatın çok yönlü yapısıyla tanışacaklar; sevgi, hoşgörü, yaratıcılık ilkeleri ışığında bireysel öğrenme ve ekiple çalışma becerileri kazanacaklar. Sanatı görsel bir iletişim aracı olarak kullanacak olan çocuklar, özgün düşünme, üretme ve deneme alışkanlıklarını geliştirerek, eğlenerek öğrenecekler. Sanat Fabrikası'nda düzenlenecek atölye çalışmalarına kontenjan dahilinde dışarıdan da öğrenciler katılabilecek.