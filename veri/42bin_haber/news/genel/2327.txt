Merkez Bankası faiz indirdi
Merkez Bankası Para Politikası Kurulu, bugün gerçekleştirdiği Aralık ayı toplantısında politika faizi olan bir hafta vadeli repo ihale faiz oranını yüzde 5.75’ten yüzde 5.50’ye düşürdü. Gecelik borçlanma faiz oranını ise yüzde 5’te sabit tuttu.
 Para Politikası Kurulu, finansal istikrarı desteklemek amacıyla, politika faizini sınırlı oranda düşürürken zorunlu karşılıklara ilişkin ölçülü adımların atılmasını uygun buldu. Kurul, Aralık ayı toplantısında politika faizi olan bir hafta vadeli repo ihale faiz oranını yüzde 5.75’ten yüzde 5.50’ye düşürdü. Gecelik borçlanma faiz oranını ise yüzde 5’te sabit tuttu.
 Kurul, işlenmemiş gıda fiyatlarındaki olumlu seyrin katkısıyla enflasyonun yılsonunda Ekim Enflasyon Raporu tahminine kıyasla oldukça düşük bir düzeyde  gerçekleşeceğini öngördü. Kurul, bununla birlikte, yönetilen veya yönlendirilen fiyatlar ve enerji fiyatlarındaki artışların dolaylı etkilerinin orta vadeli enflasyon görünümü açısından yakından izlendiğini kaydetti.
 PPK, bugün gerçekleştirdiği Aralık ayı toplantısına Merkez Bankası Başkanı Erdem Başçı, Ahmet Faruk Aysan, Murat Çetinkaya, Necati Şahin, Abdullah Yavaş ve Mehmet Yörükoğlu katıldı. Turalay Kenç, görevli olduğu için PPK toplantısına katılamadı. Erdem Başçı başkanlığında toplanan PPK, politika faizi olan bir hafta vadeli repo ihale faiz oranı ile banka bünyesindeki Bankalararası Para Piyasası ve İstanbul Menkul Kıymetler Borsası Repo-Ters Repo Pazarı’nda uygulanmakta olan faiz oranlarına ilişkin aldığı kararları açıkladı. Buna göre Kurul, politika faizi olan 1 hafta vadeli repo ihale faiz oranını 25 baz puan indirimle yüzde 5.75’ten yüzde 5.50’ye düşürdü. Böylece Ağustos 2011’den bu yana Kurul, ilk kez politika faizinde değişikliğe gitmiş oldu.
 Hatırlanacağı üzere PPK, 2010 Aralık ayında politika faizini 50 baz puan gerileterek, yüzde 7’den yüzde 6.50 seviyesine çekmişti. PPK, 2011 yılının Ocak ayında yaptığı çeyrek puanlık indirimle, politika faizlerinde iki ayda 75 baz puanlık indirim gerçekleştirmişti. 2011 yılının Ocak, Şubat, Mart, Nisan, Mayıs ve Haziran aylarının ardından, Temmuz ayında da politika faizlerinde değişikliğe gitmeyen PPK, 4 Ağustos 2011’de gerçekleştirdiği ara toplantıda aldığı 50 baz puanlık indirim kararı almıştı. Kurul, 2012 yılı Ocak, Şubat, Mart, Nisan, Mayıs, Haziran, Temmuz, Ağustos, Eylül, Ekim ve Kasım ayında gerçekleştirdiği toplantılarda politika faizinde değişikliğe gitmemişti.
 -GECELİK BORÇLANMA FAİZİ YÜZDE 5’TE SABİT TUTULDU- 
 Kurul, Aralık ayı toplantısında Merkez Bankası gecelik borçlanma faiz oranını ise yüzde 5’de sabit tuttu. Kurul, en son 4 Ağustos 2011’de gerçekleştirdiği ara toplantıda 8 ay süresince yüzde 1.50 düzeyinde seyreden gecelik borçlanma faizlerini 350 baz puanlık artışla yüzde 5’e yükseltmişti.
 Bu arada Aralık ayı toplantısında gecelik borç verme faiz oranı yüzde 9’da, açık piyasa işlemleri çerçevesinde piyasa yapıcısı bankalara repo işlemleri yoluyla tanınan borçlanma imkanı faiz oranı yüzde 8.5’te sabit tutuldu.
 Kurul, Geç Likidite Penceresi Faiz Oranlarında da değişikliğe gitmedi. Geç Likidite Penceresi uygulaması çerçevesinde, Bankalararası Para Piyasası’nda saat 16.00–17.00 arası gecelik vadede uygulanan Merkez Bankası borçlanma faiz oranı yüzde sıfır düzeyinde, borç verme faiz oranı ise yüzde 12 düzeyinde belirlendi.
 - İÇ TALEP BÜYÜMEYE DAHA FAZLA KATKI YAPACAK-
 Kurul, Merkez Bankası’nın yıl ortasından itibaren uyguladığı destekleyici likidite politikasının ve risk iştahındaki göreli iyileşmenin etkisiyle son dönemde güven endekslerinde ve kredi büyümesinde kayda değer bir artış gözlendiğini vurgulayarak, dolayısıyla önümüzdeki dönemde iç talebin büyümeye daha fazla katkı yapacağını öngördü.
 -ENFLASYON OLDUKÇA DÜŞÜK BİR DÜZEYDE GERÇEKLEŞECEK-
 Kurul, işlenmemiş gıda fiyatlarındaki olumlu seyrin katkısıyla enflasyonun yılsonunda Ekim Enflasyon Raporu tahminine kıyasla oldukça düşük bir düzeyde gerçekleşeceğini öngördü. Kurul, bununla birlikte, yönetilen veya yönlendirilen fiyatlar ve enerji fiyatlarındaki artışların dolaylı etkilerinin orta vadeli enflasyon görünümü açısından yakından izlendiğini kaydetti.
 -FAİZ KORİDORUNDA ÖLÇÜLÜ BİR AYARLAMA GÜNDEME GELEBİLİR-
 Kurul, sermaye girişlerinin hızlandığı mevcut konjonktürde finansal istikrara dair riskleri dengelemek amacıyla bir yandan faiz oranlarının düşük tutulmasının diğer yandan makro ihtiyati tedbirlere devam edilmesinin yerinde olacağını belirtti. Bu doğrultuda Kurul, finansal istikrarı desteklemek amacıyla, politika faizini sınırlı oranda düşürürken zorunlu karşılıklara ilişkin ölçülü adımların atılmasını uygun buldu. Kurul, önümüzdeki dönemde finansal istikrar açısından gerekli görülmesi halinde faiz koridorunda ölçülü bir ayarlamanın gündeme alınabileceği ifade etti.
 -TÜRK LİRASI FONLAMA MİKTARI AŞAĞI VEYA YUKARI YÖNLÜ AYARLANABİLECEK-
 Kurul, öte yandan, küresel ekonomiye dair belirsizliklerin sürmesi nedeniyle para politikasında her iki yönde de esnekliğin korunmasının uygun olacağı belirtti. Bu doğrultuda, alınan tedbirlerin krediler, yurt içi talep ve enflasyon beklentileri üzerindeki etkileri dikkatle takip edilecek, Türk lirası fonlama miktarı gerekli görüldüğünde aşağı veya yukarı yönlü ayarlanacağı kaydedildi.
  
 ANKA
  
  
  