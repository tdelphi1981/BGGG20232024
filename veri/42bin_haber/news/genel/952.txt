Komplo teorisi
Aracında uyuşturucu ve tarihi eser bulunan işadamı dedektif gibi iz sürdü. İki polis ve şirket ortağının kendisine komplo kurduğu iddiasıyla şikayetçi oldu. Soruşturma başladı...
 Mustafa KOZAK / ANTALYA
 Antalya'da organize işler... İşte kentte üst düzey bir polise de uzanan komplo iddiasının öyküsü... Mayıs ayında turizm ve mobilya üzerine şirketleri olan Cengiz Aliç'in kullandığı kiralık araçta ihbar üzerine 12 saat arayla iki kez arama yapıldı. İlk aramada otomobil temiz çıktı. İkinci aramada bir miktar esrar ve tarihi eser niteliği olan sikkeler bulundu.  Gözaltına alınan Aliç tutuksuz yargılanmak üzere serbest kaldı. Hakkında 'tarihi eser kanununa muhalefet' ve 'uyuşturucu'dan iki dava açıldı. 
 İHBAR DA POLİSTEN
 'Sigara bile içmiyorum' diyen Aliç, şirketi ele geçirmek için komplo kurulduğunu düşünüp iz sürdü. Önce kendisini ihbar eden telefonun peşine düştü. Araçla ilgili ihbarın 0505 239 .. ..  numaralı telefondan, 0505 486 .. .. numaralı telefona yapıldığını belirledi. İki numaranın da Asayiş Şube'de çalışan Ç.K.S.'ye ait olduğunu iddia ediyor.
 KUCAKLAŞMIŞLAR
 Aliç, işyerinin kamera kayıtlarını inceledi. Görüntüye göre Antalya Emniyet Müdür Yardımcılarından E.G., Aliç gözaltına alındıktan hemen sonra mağazaya gelip işyeri müdürü K.A. ile kucaklaşıyor. Aliç'in eski ortağı A.K. de geliyor. Üçlü sarmaş dolaş dışarı çıkıyor. Aliç, görüntüyü savcılığa sundu. Emniyet yetkilileri, eski ortağı ve mağaza müdürü hakkında 'uyuşturuculu komplo' iddiasıyla suç duyurusunda bulundu. Grubun şirketi ele geçirmek için böyle bir plan yaptığını öne sürüyor. Savcılık soruşturma başlattı.
 Müdür yardımcısı sarmaş dolaş
 Aliç'in dilekçesinde yer alan iddialar şöyle: Geçen yıl mobilya mağazası açtım. 
 A. K. ile %10 hisseyle ortak olduk. Ancak hisseyi arkadaşı M.T.B.'nin üzerine yaptırdı. ödemesi gereken 40 bin liranın 30 binini ödemedi. M.T.B. ise yeğeni K.A.'yı şirkete müdür olarak aldı. 10 bin liraya karşılık 15 bin lira ödeyip hisseyi 19 Mayıs'ta almak için protokol yaptık. Bundan rahatsız olan müdür K.A. ile M.T.B. şirketi ele geçirmeye çalıştı. 21 Mayıs'ta evime dört polis geldi, şirket işlerinde kullanılan otomobille ilgili arama kararı olduğu söylendi. Araç arandı. Bir şey bulunamadı. Ertesi sabah mağazaya gittim, aracı yolun karşısına park ettim. Benden sonra şirkette montaj işinde çalışan R.F.'nin aracın yanına gittiğini tespit ettim. Muhtemelen uyuşturucu ve tarihi paraları o koyuyor. O ayrıldıktan kısa bir süre sonra polisler geliyor. Kamera görüntülerinde mevcut.  
 İKİ polis mağazaya gelip tekrar arama kararı olduğunu söyledi. Aramayı Organize Şube'de yapacaklarını söylediler. Aracı götürünce bagajdan bir miktar esrar maddesi çıktı. Hayatımda hiç görmediğim esrarı orada gördüm. Araçta tarihi eser niteliği taşıyan sikkeler bulunduğunu söylediler. Muhtemelen koyup sonra da ihbar ettiler.
 PASTALI KUTLAMA
 21:30 sıralarında serbest kaldım. İhbarın yapıldığı numara ile ihbarı yapan numaranın emniyetteki bir amire ait olduğunu, ben karakolda mücadele ederken emniyet müdür yardımcısının mağazama geldiğini, müdürümle sarılıp öpüştüğünü tespit ettim. Çalışanlar o gün pasta kesip kutlama yaptıklarını söylüyor.