'Cesur Yürek' İstanbul'da
İsrail askerlerine kafa tutması internette tıklanma rekoru kıran Filistinli küçük kız, İstanbul'a geldi. Havaalanında zafer işareti yaptı
 Süleyman ŞEN / İSTANBUL
 Babası cezaevinde olan, gözaltına alınan ağabeyini serbest bırakmaları için İsrail askerlerinin karşısına çıkıp cesaretiyle tüm dünyanın dikkatlerini üzerine toplayan Filistinli 13 yaşındaki Ahed Tamimi İstanbul'a geldi.
 KORKUSUZCA İsrail askerlerine meydan okuyan hatta yumruklama girişimlerinde bulunan cesur kızın görüntüleri internette tıklanma rekorları kırdı. Tüm dünyanın tanıdığı Ahed Tamimi, Başakşehir Belediyesi'nin davetlisi olarak annesi Neriman Tamimi ve bir arkadaşıyla birlikte Türkiye'ye geldi. 
 ÜRDÜN Kraliyet Havayolları'na ait uçakla saat 14:00'te Amman üzerinden İstanbul'a gelen Tamimi'yi Atatürk Havalimanı'nda Bilgievi öğrencileri çiçekler, Türk ile Filistin bayraklarıyla karşıladı. Zafer işareti yaparak poz veren Ahed'i üzerindeki tişörtte İsrailli askere tepki göstermesinin fotoğrafları bulunan tişörtler giymiş öğrenciler karşıladı. 
 KORKUSUZLUĞU GÖSTERDİM
 İsrailli askerlerden korkmadığını belirten Ahed, 'Türkiye'de ve Erdoğan'ın vatanında olduğum için çok mutluyum. İsrail askerlerinden hiç korkmadım. Onlara Filistinlilerin korkusuzluğunu gösterdim' dedi. 
 Ahed Tamimi, Başakşehir Belediyesi'nin 'Hanzala Cesaret Ödülü'nü alacak ve 'Daralan Vakitler Ülkesi Filistin' paneline katılacak.