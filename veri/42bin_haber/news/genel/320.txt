Akçakale 1 haftadır sessiz
Suriye'den düşen top mermileri nedeniyle gergin günler geçiren Akçakale'de durum sakin. Türkiye'ye sığınan Suriyeli sayısında ise korkulan oldu, 100 bin sınırı aşıldı...
 SURİYE tarafından atılan top mermisinin 5 can aldığı Akçakale'de 1 haftadır top sesleri sustu. Aralarında AKŞAM muhabiri Aslı Işık'ın da bulunduğu gazeteciler Akçakale ve Suriyelilerin kaldığı Süleymanşah Mülteci kampını ziyaret etti. İşte izlenimler;
 - Akçakale Sınır Kapısı'nda önceki gün sessizlik hakimdi. Sınırın Suriye tarafında muhaliflerin hakimiyeti altındaki bölgede de, nadiren duyulan top sesi dışında, herhangi bir hareketlilik gözlenmedi. Akçakale Gümrük muhafaza memurları ve ilçedeki görevliler, yaklaşık 10 gündür, sukunetin hakim olduğunu söylüyor.
 12 BİN GELDİ 12 BİN GİTTİ
 - Bir ay gibi kısa bir sürede tamamlanan kampta, halen 12 bin sığınmacının barınıyor. Kampın kapasitesi bir ay içinde 24 bine çıkacak. Birleşmiş Milletler (BM) standartlarının üzerindeki kampta 50 yatak kapasiteli ve ameliyat yapılabilen bir hastane de bulunuyor. Sayıları 100 bini aşan sığınmacıların yaklaşık 32 bini Şanlıurfa'daki kamplarda.
 - 2 aylık kamptan 12 bin kişi çeşitli nedenlerle ayrılmış. Yetkililer en büyük sıkıntının bu sirkülasyon olduğunu belirtiyorlar. Kampa iki ay içinde 12 bin Suriyeli gelirken, bir o kadarı da 'düğünümüz var, babam öldü' gibi gerekçelerle ülkesine geri dönmüş.
 VE 100 BiN EŞiĞi AŞILDI
 SURİYE'DEN kaçarak Türkiye'ye sığınan ve kamplarda yaşamaya başlayanların sayısı 100 bin sınırını aştı. Başbakanlık Afet ve Acil Durum Yönetimi Başkanlığı (AFAD), dün itibarıyla 100 bin 363 Suriye vatandaşı bulunduğunu açıkladı. Ancak açıklama sonrası da kaçışlar sürdü. Daha önce, Türkiye'nin bir tampon bölge oluşturması için 100 bin rakamı kritik eşik olarak belirtilmişti. AFAD'ın verdiği bilgilere göre Suriyeliler; Hatay'da 5, Şanlıurfa'da 2, Gaziantep'te 3, Kahramanmaraş, Osmaniye ve Adıyaman'da 1'er olmak üzere 13 çadır kentle, Kilis'te 12 bin kişilik 1 konteyner kentte barındırılıyor.  Bugüne kadar Türkiye'ye gelen 140 binden fazla Suriye vatandaşının, bir yılı aşkın süredir her türlü insani yardım ihtiyacının karşılanıyor. 143 bin 140 Suriyeli'den 42 bin 777'si ülkesine döndü. Son rakamlar şöyle:
 - Hatay: 12 bin 68,  
 - Gaziantep: 17 bin 237 
 - Kilis:12 bin 789, 
 - Şanlıurfa: 30 bin 934 
 - Kahramanmaraş: 14 bin 620 
 - Osmaniye: 8 bin 60 
 - Adıyaman: 3 bin 980 kişi
 Not: 102'si refakatçi, 573'ü hasta ve yaralı olmak üzere toplam 675 kişi hastanede kalıyor. Ayrıca bu rakamlara dahil olmayan ve kendi imkanlarıyla şehirlerde yaşayanlar var.