Hepimiz bir tuhafız!
Günde üç kez yıkanmadan rahat edemeyenler, kendisine aldığı şeyi hediye paketi yaptıranlar, tek sayılara alerji duyanlar, alışverişte aldığı giysileri eve getirdikten sonra değiştirmeden duramayanlar... Birbirinden ilginç ve eğlenceli takıntıların, garipliklerin listesi uzayıp gidiyor. Kimilerini çok tanıdık 126 kişi, garipliklerini bu hafta çıkacak 'Tuhaf Alışkanlıklar Kitabı' için yazdı.
  Eyüp Tatlıpınar
  eyup.tatlipinar@aksam.com.tr
 Gazeteci Tolga Akyıldız, aynı zamanda kendi deyimiyle bir 'psikolog yazar'. Dünya kadar takıntıya, tuhaf alışkanlığa sahip biz 'faniler' genellikle bir psikologdan böyle şeyler beklemeyiz fakat Akyıldız'ın da tuhaf bir alışkanlığı var. Onun meselesi 'gidememek'. Yeni filmlere gitmekte, yeni çıkan kitapları okumakta, yeni şarkıları dinlemekte zorlanıyor. Bazı kitapları beş kere, on kere okurken yeni kitaplar masasında dağ gibi birikiyor... 
 Benden duymuş olmayın, bizim yayın yönetmenimiz Nilay Örnek de tuhaf bir alışkanlığa sahip. Hediye almayı seven biri Örnek. Kendisi için bir şey aldığında bile hediye paketi yaptırıp evinde büyük bir mutlulukla açıyor. Bir de başka şehirlerden kendine kart gönderiyor. 
 Bu son cümledeki bilgiyi saymazsak, aslında dedikodu yapmıyorum; bahsettiğim iki gazeteci hakkındaki bilgiler bizzat kendi 'itirafları'. Onlar gibi, bazılarını medya ve sanat dünyasından tanıdığımız 126 kişi, takıntılarını, garipliklerini 'Tuhaf Alışkanlıklar Kitabı' için kaleme almış. Her kişiye ortalama iki sayfa yer ayrılmış. Bu hafta Yitik Ülke Yayınları'ndan çıkacak kitabın hazırlayıcısı da yine bir gazeteci olan Kadir Aydemir. Elbette onun da tuhaf bir alışkanlığı var; çocukluğundan beri kendisinin özel biri olduğunu düşünüyor. 35 yaşına girdiğinde bu takıntısının farkına varmış ve etrafındakilerin garipliklerini merak etmiş. 'Tuhaf Alışkanlıklar Kitabı'nın fikri de bu merakın sonucunda doğmuş. 
 Burada, bazı isimlerin kaleme aldığı tuhaf alışkanlıklarından alıntılar göstermek istedik. Daha fazlasını kitapta görebilirsiniz. Benim dikkatimi çeken, sayılarla ilgili alışkanlıkların fazlalığı ve çoğu kişinin 'tuhaf alışkanlığının' ne zaman başladığını hatırlamamasıydı. Eminim siz de kitabın sayfalarında eğlenceli, dikkat çekici durumlara rastlayacak, kendi tuhaflıklarınızı düşüneceksiniz.
 Cem Özer/ Oyuncu 
 Alışığım, hem de fena halde alışığım. Aşka. åşık olmaya. Aşk hallerine, hallenmelerine. Benim için en keyif verici maddedir aşk ve bilirim ki tüm keyif verici maddeler gibi aslında zararlıdır. Ömrünü yer insanın. Bir yandan da beynim kımıldanır; bir keyif uğrununa tüketilmemiş ömür boşa geçmiş sayılmaz mı? Üstelik benim aşkı tüketiş şeklim ihtiyaç halindedir. Yani ihtiyaç duyduğumda arar bulur ve aşık olurum. Karşımdakinin de bana aşık olması önkoşulum yoktur. Kafamda yarattığım o güzelliği dibine kadar yaşarım. Uygun bir anda karşımdaki 'Ben de varım' deyip topa girerse ne ala.
 Neden aşık olurum? Yalnızlığımı alır çünkü tek başına gecelerde. O bilmese de gölgesi bana gelmiştir. Gölgesiz kılarım aşık olduğum kişiyi.
 Ece Dorsay/ Müzisyen 
 Çocukken, eski oturduğumuz dairede, babam (sinema eleştirmeni Atilla Dorsay), evimizdeki oda eksikliğinden dolayı bana çalışma odasını vermişti. Artık benim odam olmasına rağmen, iki duvarı boydan boya sinema kitaplarıyla kaplı kütüphanesi de odamın bir parçasıydı tabii. Geceleri gözüme uyku girmediğinde veya evde bunaldığımda, sürekli o kitapların kapaklarında yazanları ve kitap isimlerini okurdum uzaktan. Tüm yazılanlardan bıktığımda, tersten okumaya çalıştım. 
 Bunları o kadar rahat ve hızlı yapabiliyordum ki, tersten sohbet bile edebildiğimi gördüm. Daha sonra öğrendiğim diller olan Fransızca ve İngilizceyi de rahatlıkla tersten okuyabildiğimi fark ettim.
 FBI ajanı, kod çözücü filan olmayı düşledim ama bu yeteneğimden faydalanamadım pek. Boğaziçi Üniversitesi'nde psikoloji profesörü Reşit Canbeyli de beni az sayıda bildiği bu yeteneğe sahip kişilerle tanıştıracağına söz verdi. Seneler geçti, henüz öyle insanlarla tanışma fırsatım olamadı.
 Nilay Örnek/ Gazeteci 
 Tünel'de bir arkadaşımla buluştum. Bir dükkana girdik; iki üç küçük şey aldım, hediye paketlerimi yaptırdım, çıktık ve arkadaşım Tan şöyle dedi:
 - Kime aldın bunları?
 - Kendime.
 - E, paketlettin ama...
 - Evet...
 - Niye böyle bir şey yapıyorsun ki?
 - Sen yapmaz mısın? Ben hep öyle yaparım, sen denk gelmedin mi hiç? Bir kere kendi kendine hediye almış oluyorsun.
 - Ama biliyorsun sen paketin içindekini.
 - Olsun, ne önemi var? Paket açmak sence de çok keyifli bir şey değil mi? Hem bazen aceleyle bir şey alıyorum, acil ihtiyacım olmuyor, koymuş oluyorum bir kenara 2-3 gün sonra açıyorum; o renkli bol kurdeleli paketi; hafif unutmuşluk ve heyecanla... Ayrıntılara o an daha da vakıf oluyorum; çok keyifli.
 - Ha ha! Değiştirme kartı da alıyor musun bari!
 - Almaz mıyım? Hem bir sorun olursa inan değiştirmek fişle değiştirmekten çok daha kolay oluyor!
 Birsen G. Tarhan/ Radyo programcısı 
 Anneannemden anneme, annemden bana geçmiş bir alışkanlık. Ben de kısmetse kendi kızıma bırakmayı planlıyorum! Kendisinin adı 'değiştirme alışkanlığı'. Mesela çok hevesle aldığım bir gömleğin etiketini asla atmam çünkü bilirim ki en geç bir hafta içinde o gömleği değiştirmek üzere yola koyulurum.
 Bağdat Caddesi'nde dört katlı bir mağaza annemin favorisidir, abartısız üç-dört saatini geçirir içerde, babam da peşinde. El kol dolu eve gelirler, 'Neler aldın bakalım?' deriz, 'Açmayın paketleri, değişecek onlar' der! Nasıl yani, şimdi aldın onları. Yok efendim yolda gelirken bakmış yeniden, hiç içine sinmemiş, aklı başkasında kalmış, bahane mi yok. Benim bu alışkanlığımın bir de uzantısı var. Şayet değiştirme işlemini gerçekleştirememişsem, olur ya süresini kaçırmışımdır ya da üşenmişimdir, kendisini dolabımda görmeye tahammül edemem. Sanki onu almışlar da zorla dolabıma koymuşlar gibi görünür. Kurtulmanın yollarını ararım.
 Fatih Danacı/ Yazar 
 Ayak başparmağımın uzun olduğu söylenemez. Kısa olmasından başka dolma diye tabir edilebilecek bir kalınlığa da sahip. Ancak cüssesinden beklenmeyecek derecedeki esnekliği tüm bunları gölgede bırakır. Bu esnekliği ilk olarak pinpon topunu iki ayak parmağımın arasında tutmamla keşfettim. Neden böyle bir şey yaptığımı hatırlamıyorum. Ama bu hareketi gündelik yaşamıma hemen dahil ettim. Artık yerde duran objeleri ayağımla alabiliyor, yere eğilmek zorunda kalmadan bazı işleri yapabilmenin mutluluğunu yaşıyordum. Bir süre sonra ise daha fazlasını yapabilir miyim diye merak ettim. Yeni hedefim tenis topuydu. Koca bir tenis topunu ayak parmaklarımla tuttuğumda Türkiye'nin aradığı yetenek olduğumu düşünmedim değil. 
 Ayak parmaklarımı kullanmanın faydalı ancak çok da havalı bir şey olmadığı acı gerçeğini bir gün koltukta film izlerken anladım. Eşimin yanağından makas almak istediğimde ifadesiz bakışlarını bir an da olsa yakaladım. İşte o anda keşke dedim... Keşke şansımı fazla zorlamasaydım...
 Ayşegül Erdoğan/ Turizmci 
 Dünyadaki milyonlarca insan her gün banyo yaparak temizlenir, normal olanı budur, ben de yaparım da böylesi bir alışkanlık başkasında var mıdır; sanmıyorum. Üç kez, tamı tamına üç kez yıkanmazsam kirli olacağım düşüncesi beni çıldırtıyor. Bazen sayıyı unuttuğum da oluyor; çıkmışım, yok, olmaz, gir yeniden, sil baştan... Acelem de varsa yandım. Bu yüzden geç kalmışlıklarım da vardır, hatırlamıyorum. Bir de evden çıkmadan banyo yapmalıyım. Bekleyen varsa 'Suyu bitirdin, yatsaydın bari...' diyor. İki olmaz dört de, illa ki üç. Nedensizce üç. Düşündüm ve buldum sanırım. Bizim çocukluğumuzda banyo ritüelleri vardı, öyle her gün yıkanamazdınız, pazarları banyo günüydü, ertesi gün okulda gidilecekse banyo hazırlanır, anneniz sizi ezercesine üç kez keseler, kabuk bağlamış yaralarınız kanayana dek ezilirdiniz.
 Ece Gürsel/ Model 
 Hasta mıyım?
 Belki de... Ama bu, benim... Benim en belirgin özelliğim. Küçüklüğümden beri yaptığım bir şeydi bu. Eşyalarımı sevmek, onlara sahip çıkmak. Belki çok küçük yaşta iş hayatına atılmamdan kaynaklanıyordu. Çok genç yaşta kendi paramı kazanmaya başladım ve kendi paramla aldığım her şeye titizlendim. Hepsini sanki altın madeni gibi sevdim. 
 E bunun sonucunda tabii bir düzen ve derleme, toplama hastalığı geldi bana. Şifonyerimin üzerindeki her şeyin yeri, hizası, duruşu belli oldu. Hepsi bir düzen ve sıra içindeydi. Hafızama kazınırdı hepsi. Biri ellesin, bir şeyimi kullansın, annem ya da ablam tabii, hemen anlardım. Biri giyilsin, denensin, anında anlar ve kızardım. Giyildiği için değil, aynı şekilde yerine konmadığı içindi sinirim.
 Arhan Ertan/ Ekonomist 
 Tuhaf alışkanlığımı fark ettiğimde markette alışveriş yapıyordum. Meyve reyonunda muzların önündeydim ve arkamda bekleyen iki ayrı müşterinin beni beklerken sıkılmaya başladığını huzursuz kıpırdanmalarını fark ettiğimde anladım. Dönüp baktığımda ikisi de bana bir şey söylemek üzere hazırdılar ama ben onlara fırsat vermeden, 'Siz buyurun, ben başka bir şey alıp geleceğim' diyerek muz reyonunu onlara terk edip rastgele bir yöne doğru uzaklaştım.
 O gün muz reyonunda o kadar oyalanmamın sebebi şuydu: Muz salkımları arasından içinde tek sayıda muz içerenini bulmaya çalışıyordum ama şansıma elimi attıklarımın hepsi 4, 6 ya da 8 adet muz içeriyordu! 
 Benim ya da benim bilgim dahilinde bir başkasının sayıyı teke indirmesi, bana göre hile yapmak demektir. Tabii ki bu saplantı sadece muzlara, hatta sadece marketteki elma, armut, portakal, domates, salatalık gibi meyve ve sebzelere özgü değil.