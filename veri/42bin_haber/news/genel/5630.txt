Fenerbahçe'yi bekleyen büyük tehlike
UEFA Avrupa Ligi 2. tur ilk maçında yarın BATE Borisov ile karşılaşacak Fenerbahçe'yi, Beyaz Rusya'da zorlu bir hava koşulu bekliyor.Bate Borisov maçının hazırlıklarını bu sabah Fenerbahçe Can Bartu Tesisleri'nde yapacağı antrenmanla tamamlayacak olan Sarı-lacivertli takım, antrenmanın ardından saat 15:00'te Sabiha Gökçen'den kalkacak özel bir uçakla maçın oynanacağı Beyaz Rusya'nın Grodno kentine hareket edecek. Grodno kentinde dün en düşük hava sıcaklığı eksi 7 derece olarak ölçülürken, maçın oynanacağı saatlerde ise havanın biraz daha ısınması ve eksi 1 derece olması bekleniyor. Karla kaplı olan Grodno'da, karşılaşmanın yapılacağı saatlerde ise kar yağışının beklenmediği öğrenildi. 

Grodno Neman Stadyumu'nda yarın TSİ 20.00'de başlayacak karşılaşmayı İrlandalı hakem Alan Kelly yönetecek. Kelly'nin yardımcılıklarını Damien Mc Grath ve Allen Lynch yapacak.