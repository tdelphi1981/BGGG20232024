'İhracatı 500 milyar dolara çıkarmalıyız'
Bilim, Sanayi ve Teknoloji Bakanı Nihat Ergün, Türkiye'nin son yıllardaki başarılarıyla yetinecek bir ülke olmadığını söyledi. Ergün, "Önümüzdeki 10 yılda ihracatı 500 milyar dolara çıkarmamız lazım." dedi.
 Bakan Nihat Ergün, İkitelli Organize Sanayi Bölgesi (İOSB) Başkanlığı binasının resmi açılışını yaptı. Açılışta konuşan Ergün, Türkiye'nin son yıllardaki başarılarıyla yetinecek bir ülke olmadığına dikkat çekti. Bu başarıları çok daha ileri taşımanın gerekliliğine işaret eden Ergün, "Bunların çok daha fazlasını yapmak mecburiyetindeyiz. Çünkü kaybettiğimiz çok zaman var. Sadece 10 yıl içerisinde ihracatımızı 36 milyar dolar seviyesinden 150 milyar dolar seviyesine çıkarmış olabiliriz. Ama bu bizim için yetmez. Önümüzdeki 10 yılda bunu 500 milyar dolar seviyesine çıkarmamız gerekir. Bunun için de daha çok üretim yapmamız lazım." ifadelerini kullandı.
 Bakan Ergün, sanayicilerin de bu profil içerisinde olması gerektiğini kaydederek, "Sadece daha çok üretim değil, daha nitelikli ve ileri teknolojiye dayanan üretim yapmamız lazım." diye konuştu.
 Açılışa Bakan Ergün'ün yanı sıra CHP İstanbul Milletvekili Faik Tunay, İstanbul Valisi Hüseyin Avni Mutlu ile birlikte çok sayıda sanayici ve işadamı da katıldı.
 CİHAN
  