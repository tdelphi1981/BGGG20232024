İspanya'da bir ilk: 5 milyon kayıtlı işsiz var
İspanya Çalışma ve Sosyal Güvenlik Bakanlığı'nın açıkladığı rakamlara göre, geçen Şubat ayı itibariyle kayıtlı işsiz sayısının 5 milyon 40 bin 222 olduğu açıklandı.
Ekonomik krizle mücadele eden ve AB içinde işsizlik oranının en yüksek olduğu ülke olan İspanya'da ilk kez kayıtlı işsiz sayısı 5 milyonun üzerine çıktı. Çalışma ve Sosyal Güvenlik Bakanlığı'nın açıkladığı verilere göre, Şubat ayında bir ay öncesine oranla 59 bin 444 yeni işsizin olduğu görüldü.  
İşsiz sayısının 2012 Şubat ayına göre bu yılın aynı döneminde 328 bin 124 (yüzde 6,94) arttığı belirtildi. Geçen şubat ayında işsizliğin en yüksek olduğu sektörlerin başında hizmet (39 bin 788 kişi) geldi. 
Bölgesel olarak İspanya'da işsizliğin arttığı yerlerde ise Endülüs, Madrid ve Balear Adaları ilk sırada yer aldı. 
Otomobil satışı yüzde 9,8 düştü

Öte yandan İspanya'daki otomobil üreticileri derneği (Anfac), satıcıları derneği (Ganvam) ve galericiler derneğinin (Faconauto) açıkladığı rakamlara göre, 2013'ün Şubat ayında 2012'nin Şubat ayına göre yüzde 9,8 daha az otomobil satıldığı bildirildi. Geçen Şubat ayındaki otomobil satışı 58 bin 373 olarak verildi. Anfac, Ganvam ve Faconuato, otomobil satışlarındaki düşüşe rağmen sektörü ayakta tutmak için hükümetin açıkladığı planların olumlu etkisi olacağını savundu.