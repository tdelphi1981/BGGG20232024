ODTÜ'ye 'intikam' bildirisi
Üniversiteyi kınayan bildiriden 'Zümrüt Apartmanı katliamı' çıktı... Sabahattin Zaim Üniversitesi Rektörü Adem Esen, ODTÜ bildirisine imza atarak intikam aldı. Esen, Selçuklu Belediye Başkanı'yken 92 kişiye mezar olan Zümrüt Apartmanı'yla ilgili ODTÜ rapor hazırlamış, belediyeyi suçlamıştı
 Esin GEDİK / İSTANBUL
 Orta Doğu Teknik Üniversitesi'nde öğrencilerin Başbakan Erdoğan'ın protestosuyla başlayan tartışmaya bazı üniversitelerin rektörleri de ODTÜ yönetimi ve öğrencilerini kınayan bir bildiriyle dahil oldu. Bildiride adını çok az kişinin bildiği Sabahattin Zaim Üniversitesi de vardı. Sosyal medyada Sabahattin Zaim Üniversitesi konuşuluyor, herkes 'Bu üniversite nereden çıktı' sorusunu soruyor. Zaytung bile 'İstanbul'da tüm 5 katlı binaların araştırılmasına karşın Sabahattin Zaim Üniversitesi bulunamadı' haberi bile yaptı.  
 SABAHATTİN Zaim Üniversitesi hakkında küçük bir araştırma yaptık. Ve karşımıza ilginç ayrıntılar çıktı. Sabahattin Zaim, Cumhurbaşkanı Abdullah Gül ve Başbakan Recep Tayyip Erdoğan'ın çok önem verdiği bir isim. 'Hocaların hocası' olarak anılıyor. Zaim, İlim Yayma Vakfı'nın kurucusu... 
 Sabahattin Zaim Üniversitesi'nin kurucusu da İlim Yayma Vakfı. Üniversite İstanbul Halkalı'da 4 ayrı fakültede eğitim veriyor; rektörü, Prof. Dr. Adem Esen, yardımcılığını da Prof. Dr. Ömer İnan yapıyor. 
 ADEM Esen, 1999-2009 yılları arasında Konya'nın Selçuklu İlçesi'nin belediye başkanı olarak görev yapmış. Rektör Yardımcısı Prof. Dr. Ömer İnan ise 22 ve 23. dönemde AKP Mersin Milletvekiliydi. 
 92 KİŞİ HAYATINI KAYBETTİ
 REKTÖR Adem Esen'i Türkiye, Konya'daki Zümrüt Apartmanı faciasıyla tanıdı. 2 Şubat 2004 akşamı, Konya'nın Selçuklu İlçesi'ndeki 'Zümrüt Sitesi' yıkıldı. 92 kişi hayatını kaybetti, 30 kişi yaralandı. Olay Türkiye tarihine 'katliam' olarak geçti  çünkü binayı yapandan denetleyene kadar herkes görevini savsaklamıştı. Başbakan Erdoğan 'Sorumlular hesap verecek' açıklaması yaptı. İşte o dönemde Adem Esen basının karşısına çıkıp 'belediyenin suçlu olmadığını' söylüyordu. İşte bu dönemde ODTÜ de konuyla ilgili bir rapor hazırladı. Binanın çöküş nedenlerinin ayrıntılarıyla anlatıldığı raporda 'İmalat ve projeyle ilgili belediyenin denetim mekanizmaları bir formaliteden ibaret kalmıştır' deniyordu.
 Ceza aldılar, ertelendi
 ANCAK İçişleri Bakanlığı, Belediye Başkanı Adem Esen hakkında soruşturma açılmasına izin vermeyince mahkemeye belediye çalışanları ve müteahhit çıktı. Suçlu bulundular, ceza aldılar ama cezaları ertelendi. Selçuklu Belediyesi'nin mağdur ailelere tazminat ödemesine karar verildi. Belediye daha sonra tazminatları ödemeyince banka hesaplarına ve mal varlığına haciz konuldu. 
 O dönemde ODTÜ'nün hazırladığı rapor çok tartışılmıştı. Birçok kuruluş bu rapordan yola çıkarak belediyenin denetim yetkisini kullanmadığını dile getirmişti. Ancak mahkeme ODTÜ'nün raporunu 'resmi olmadığı' için kabul etmedi. İşte Adem Esen, 9 yıl sonra ODTÜ'den intikamını 'kınayarak' aldı..
  