Dön dönebilirsen
TATİLCİNİN dönüş çilesi 'erken' başladı. Kurban ile 29 Ekim Cumhuriyet Bayramı'nı fırsat bilen vatandaşlar, 6 günlük tatilin ardından dönüş yoluna çıktı, uzun kuyruklar oluştu.
 TEM Otoyolu Bolu Dağı geçişinde araç yoğunluğu nedeniyle aksamalar yaşandı. Sapanca-İzmit arası trafik güçlükle ilerledi. Afyonkarahisar-Dinar yolunda da çalışmalar nedeniyle 6 kilometre kuyruk oluştu. Topçular, Çanakkale ve Lapseki iskelelerinde çileli bekleyiş vardı. Topçular ile Eskihisar arasında deniz ulaşımını sağlayan iskelenin istifinde sabah saatlerinden itibaren yoğunluk artmaya başladı, İDO yetkilileri sefer sayısını arttırdı. Kurban Bayramı'nın ikinci ve üçüncü gününde toplam 15 bin aracın Eskihisar'a geçtiği öğrenildi. Bayramın son gününde ise 10 bine yakın aracın geçiş yapması bekleniyor.
 YOLA ERKEN ÇIKTIK AMA
 TATİLCİNİN bir gün önce yola çıkması nedeniyle Afyonkarahisar-İzmir karayolunda da sinirler gerildi. Yaklaşık 2,5 kilometrelik araç kuyruğu oluştu. Bazı sürücüler trafik yoğunluğundan kurtulmak için tatilin bitimine bir gün kala yola çıktıklarını, böylesine bir yoğunluğu beklemediklerini söyledi.