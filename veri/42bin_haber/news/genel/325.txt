Avro TL karşısında son 4 haftanın en yükseğinde
Avro Avrupa'dan gelen haberlerle küresel piyasalara paralel olarak TL karşısında yükselişe geçerek şu dakikalarda son 4 haftanın en yükseği olan 2,3599'dan işlem görüyor.
 Dün bankalararası piyasada bir ara 2,3350 seviyesine kadar gerileyen avro/TL bugün güne 2,3451 seviyesinden başlamıştı. İspanya'nın yardım talebinde bulunmaya hazır olduğu haberleri ile küresel piyasalarda diğer para birimleri karşısında güçlenen avronun, Almanya milletvekillerinin yaptığı ''İspanya'nın ESM'e ihtiyati başvuruda bulunmasının mümkün olduğu'' açıklaması ile yükselişi hızlandı.
          
 Avro/TL en son 18 Eylül 2012 tarihinde 2,3653 seviyesine kadar yükselmiş ve o günden itibaren 2,3000 - 2,3550 aralığında dalgalı seyretmişti.
          
 Analistler avro/TL'de 2,3650 seviyesinin güçlü direnç konumunda olduğunu Avrupa krizinin çözümüne yönelik somut adımların atılması durumunda bu direncin kırılarak 2,4150 seviyelerinin gündeme gelebileceğini belirtiyor.
          
 AA