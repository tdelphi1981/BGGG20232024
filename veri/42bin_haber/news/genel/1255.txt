Moda aleminde son deprem
Önümüzdeki birkaç yılda ne giyeceğimize, hangi rengi seveceğimize karar veren moda markaları, aynı zamanda dev bir ekonominin lokomotifi. Bu lokomotife yön veren patronlar kadar kreatif direktörler de önemli. Bu nedenle geçtiğimiz hafta Nicolas Ghesquiere'in Balenciaga'dan ayrılması 'şok' etkisi yarattı. Ayrılığın perde arkasına bakıp, olasılıkları derledik...
 NEVRA GÖMDENİZ / nevragomdeniz.me.com
 Moda dünyasında son bir yıl içinde yaşanan sürpriz ayrılıklara geçtiğimiz hafta bir yenisi eklendi. Dünyaca ünlü Fransız modaevi Balenciaga, 15 yıldır birlikte çalıştığı kreatif direktörü Nicolas Ghesquire ile yollarını ayırdı. Bünyesinde Balenciaga gibi pek çok değerli marka barındıran PPR grubundan yapılan açıklamada, kararın karşılıklı alındığı söylendi.
 Moda severleri şoka uğratan haber, dedikoduları da beraberinde getirdi: 'Balenciaga'yı baştan yaratan adam' olarak bilinen Ghesquire'in, bu tahtı terk etmesindeki sebep neydi? Amerikan New York Times Gazetesi'nin moda eleştirmeni Cathy Horyn'e göre, ünlü tasarımcının ekonomik kaygıları vardı. Horyn ayrıca, Ghesquire'in markanın fazla ticarileşmesinden de rahatsızlık duyduğunu söylüyor. 
 Bir başka kaynağa göreyse, Ghesquire, Balenciaga dışında birçok ünlü markanın sahibi olan PPR şirketinin, Fransız modaevi Saint Laurent'ın kreatif direktörü Hedi Slimane'a kreatif alanda kendinden çok daha fazla özgürlük vermesinden rahatsızdı. Ghesquire'in ekibinden birkaç tasarımcının da Slimane ile çalışmak istemesi Fransız tasarımcıyı çileden çıkarıyordu.
 International Herald Tribune Gazetesi'nin moda yazarı Suzy Menkes'e göre ise Ghesquire, Balenciaga'nın CEO'su Isabelle Guichot ile anlaşmazlıklar yaşıyordu. Guichot ise; 'Balenciaga yeterince güçlü bir marka. Markamızdan ve tasarımlarımızdan eminiz. Bu anlamda güçlenerek büyümeye devam edeceğiz' diye konuştu.
 CHANEL'DEN LAGERFELD Mİ?
 Aslında tüm bu sebeplerden daha çok merak edilen, Ghesquire'in şimdi ne yapacağı. Moda kulisleri, Fransız modacının, Chanel'in baş tasarımcısı olarak Karl Lagerfeld'in yerine geçeceği söylentileriyle çalkalanıyor. Ama bu değişimin, Lagerfeld'in 'Chanel'deki jübilesi'nden sonra gerçekleşmesi bekleniyor.
 İngiliz Vogue Dergisi'ne göreyse, Ghesquire'in yeni adresi Fransız modaevi Schiaparelli. Ancak bundan birkaç hafta öncesine kadar Schiaparelli'nin başına, dünyaca ünlü Türk moda tasarımcısı Erdem Moralıoğlu'nun getirileceği konuşuluyordu. Kafalar bu noktada biraz karışsa da, Schiaparelli'yi devralan ve aynı zamanda İtalyan ayakkabı devi Tod's'un da sahibi olan işadamı Diego Della Valle'nin tercihini Ghesquire'den yana kullanacağı konuşuluyor.
 Peki, Balenciaga'nın başına kim gelecek? Markanın pazarlama direktörü Lionel Vermeil'e göre bu henüz belli değil. Yine de aralarında Alexander Wang, Christopher Kane, Proenza Schouler, Mary Katrantzou, Joseph Altuzarra ve Thomas Tait gibi moda dehalarının olduğu birkaç isim mevcut. Listedeki bir başka isim ise Ghesquire'in birinci asistanı Natacha Ramsay. Bu aslında moda dünyasında nadir görülen bir durum değil. En son İngiliz tasarımcı Alexander McQueen'in moda dünyasını yasa boğan intiharından sonra, markanın başına, asistanı Sarah Burton geçmişti.
 ADAY THEYSKENS
 Moda bloggerlarına göre ise en güçlü aday Amerikan modaevi Theory'nin tasarımcısı, Belçikalı tasarımcı Olivier Theyskens. Daha önce Nina Ricci ve Rochas gibi dev modaevlerine tasarım yapan Theyskens, sıra dışı tarzıyla Balenciaga'ya çok yakıştırılıyor.
 2012'nin moda dünyası için çok hareketli bir yıl olduğunu söylemiştik. Ghesquire krizinden önce, modaseverler, dünyaca ünlü Fransız modaevi, bir zamanların Yves Saint Laurent'ı, bugünün Saint Laurent'ın baş tasarımcısı Stefano Pilati'nin ani vedasıyla şoka uğramıştı. Pilati'nin yerineyse Christian Dior'un erkek markası Dior Homme'un baş tasarımcısı Hedi Slimane getirilmişti.
 SÖZLERİ UNUTULMADI
 Moda dünyasının belki de en büyük sansasyonu 2011 yılında Fransa'nın başkenti Paris'te yaşandı. Dünyaca ünlü tasarımcı John Galliano, şehrin Marais bölgesinde bir kafede, yan masada oturan Asyalı bir çifte Yahudiler hakkında ileri geri konuşmaya başlayınca çift, video kamerasını çalıştırdı ve tasarımcının şu sözleriyle moda dünyasında yer yerinden oynadı: 'Hitler'i seviyorum. Sizin gibi insanların tamamı ölmeli!' Bu görüntülerin ardından, 51 yaşındaki Galliano,  1996 yılından bu yana baş tasarımcısı olduğu Fransız modaevi Christian Dior'dan kovuldu. Dior, bu olaydan tam bir yıl sonra, Jil Sander'ın baş tasarımcısı, Belçikalı moda tasarımcısı Raf Simons'la anlaştı.
 GHESQUIéRE'İN ARDINDAN...
 1960'ların efsane markası Balenciaga, kurucusu Cristobal Balenciaga'nın 1972 yılındaki ölümünden sonra eski başarısını bir türlü yakalayamamıştı. Ancak 1997 yılında, o zamanlar henüz 25 yaşında olan Ghesquire'in markanın başına getirilmesiyle Balenciaga aradığı kanı buldu. Fransız tasarımcı, markanın 1960'lı yıllarda klasikleşen parçalarına modern yorumlar getirmesiyle tanındı. Değişim çok geçmeden, başta Madonna olmak üzere pek çok ünlünün dikkatini çekti. Ghesquire, kullandığı değişik madde ve kumaşları fütüristik kesimlerle birleştirerek farklı bir tarz yaratmasıyla tanınıyor.
 FRANSA BAŞ TASARIMCI YETİŞTİRMİYOR
 Moda deyince aklınıza Paris mi geliyor? Peki, size Paris'in uzun zamandır tasarımcı yetiştiremediğini söylesek? Moda dünyasına hükmeden Fransız markalara baktığımızda da, başlarında genelde yabancı isimler olduğunu görüyoruz. Fransız modaevi Christian Dior'un kreatif direktörü Raf Simons ve Dior'un erkek markası Dior Homme'un baş tasarımcısı Kris Van Assche Belçikalı. Louis Vuitton ABD'li Marc Jacobs'a, Chanel Alman Karl Lagerfeld'e, Givenchy İtalyan Riccardo Tisci'ye, Celine İngiliz Phoebe Philo'ya, Lanvin İsrailli Alber Elbaz'a ve Lacoste Portekizli Felipe Oliveira Baptista'ya emanet.
 KRISTEN STEWART DA BİRÇOK ÜNLÜ GİBİ ONA HAYRAN...
 Nicolas Ghesquire'in yakın dostu ABD'li oyuncu Kristen Stewart, Balenciaga'nın son parfümü Florabotanica'nın yüzü olmuştu. Stewart katıldığı davetlerde genelde Ghesquire'in tasarımlarını tercih ediyor.