'Jüri başkanı değişince Portakal'ın posası çıkıyor'
Tolga Karel, Altın Portakal Film Festivali'nde jüri başkanı olan Hülya Avşar'ı festivalde istemediği Derin Düşünce filmi hakkında ağır eleştirdi; 'Berlin in Berlin' de yasaklansın o zaman.'
 49'uncu Altın Portakal Film Festivali'nde jüriye başkanlık eden Hülya Avşar'a Tolga Karel'den ilginç bir yorum geldi. 49'uncu Altın Portakal Film Festivali'nde ensest ilişkiyi konu olan 'Derin Düşünce' adlı filmle ilgili olarak 'Çok kötü. İnanamıyorum. Bu filmi kovuyorum' dediği için oldukça eleştirilen Avşar Kızı'na filmin yapımcı, yönetmen ve oyuncuları tepki göstererek ödül törenine katılmamıştı. Tolga Karel ise sinemanın bir dayatma değil bir tercih olduğunu savunarak sinemada sansür olmamasının gerektiğini vurguladı. Karel, Derin Düşünce filmini festivalde istemeyen Avşar kızı için, 'Ensest ilişki konu edildi diye o filmi yasaklayamazsın. Onun da Berlin in Berlin' filminde mastürbasyon sahnesi vardı, o da yurtdışından ödül kazandı. Onu da mı yasaklasalardı?' şeklinde konuştu.  Geçtiğimiz yıl Zenne filminin bütün ödülleri topladığını hatırlatan Karel, 'Festival, her sene jüri başkanıyla değişen bir yapı aslında. Portakal'ı zedeliyor, Portakal'ı posa yapıyor. Bir duruşunun olması lazım' diye konuştu. 
 'SLİP' GİYSEM NE OLACAKTI? 
 Fit görüntüsüyle özellikle genç hayranlarının kalbinde taht kuran Karel, geçtiğimiz haftalarda olay yaratan atletli fotoğrafı hakkında açıklamada bulundu. Karel durumun çok abartıldığını ifade ederek, 'Bir manken arkadaşım aradı; 'Yıllardır biz dekolte giyeriz, manşet olmak için, sen erkek başına manşet oldun' dedi. Bir tane atlet alt tarafı. Bir tane atlet Türkiye'de bu kadar konuşuluyorsa, ne yapalım. Bir de demek ki sliple dolaşmış olsak neler olacak. Atlet giyeceğim tabii ki takım elbise mi giyeceğim Allah aşkına. Havalar sıcaktı giydik, şimdi de üstüne gömlek giyiyoruz' diye konuştu. 
 Olcay Ünal SERT