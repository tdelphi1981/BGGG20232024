15 bin işadamını İzmir’de buluşturacak
Ege ve Batı Akdeniz Sanayici ve İşadamları Federasyonu (ESİDEF), İş Geliştirme Platformu'nun dördüncüsünü 10-11 Kasım 2012'de Uluslararası İzmir Fuar Alanı 1A ve 2 nolu sergi salonlarında düzenliyor. 245 firmanın 300 stantta ürünlerini tanıtarak katılacağı ve iki gün sürecek etkinliğe, Türkiye'den 15 bin işadamı ve firma yöneticisi bekleniyor.
 Ege ve Batı Akdeniz'in 12 ili ve 27 ilçesindeki işadamı derneklerine üye 9 bin 500 sanayici ve işadamının sinerjisini arkasına alan ESİDEF'in 4. İş Geliştirme Platformu, 10 Kasım Cumartesi  saat 08.30 da açılıyor. 15 bin işadamının biraraya gelmesi hedeflenen platformda İzmir'den Burdur'a, Balıkesir'den Antalya'ya Ege ve Batı Akdeniz bölgelerinden gelen işadamlarının yanısıra Türkiye İşadamları ve Sanayiciler Konfederasyonu (TUSKON) üyesi diğer federasyonlardan işadamları heyetleri ve Çin'den dokuz kişilik heyet de gelecek. Platform ayakkabıdan ambalaja, makineden mermere, mobilyadan otomotive kadar birçok sektöre evsahipliği yapacak. Sektöründe marka haline gelmiş firmaların yanısıra bazı firmalar da ilk defa bu organizasyonda boy gösterecek.
 İş Geliştirme Platformu'na  önceki yıllarda gösterilen büyük ilginin üzerine hedeflerini katladıklarını belirten ESİDEF Yönetim Kurulu Başkanı Mustafa Özkara, "Krizin etkilerini daha yakından hissettiğimiz dönemde gösterdiği başarı, gelecek yıllar için bizi oldukça umutlandırmıştı. Platformumuza her yıl artarak gösterilen ilgi, çıtamızı yükseltmemizi sağladı.  Geçen yıllarda ikili iş görüşmeleri sonucu önemli bağlantılar kurulmuş ve katılımcılarımızın yüzü gülmüştü. En büyük temennimiz, iş bağlantılarının bu yılki platformda da artarak devam etmesi." diye konuştu.
 CİHAN
  