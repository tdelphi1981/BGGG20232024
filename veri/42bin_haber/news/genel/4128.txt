'Türk melek' Gülsüm Rusya'da el öptürdü
Antalya'da bir aracın çarpması sonucu yaralanan Rus gence 4 yıldır bakan Gülsüm Kabadayı, Rusya'nın en popüler TV programına katıldı. Program sunucusu ile Rus milletvekili 'Türk melek' benzetmesi yaptıkları Kabadayı'nın elini öptü
 Koca yürekli 'Türk melek' Rusya'nın ratinglerini salladı... Antalya'da 4 yıl önce bir kazada yaralanan ve hiçbir yakınına ulaşılamayan Rus gence sahip çıkan Gülsüm Karadayı, Rusya'nın popüler TV programlarından Pust Govoryat'ta konuk oldu.
 RUS muhabir Nina Serebrenniko'nun çektiği görüntülerin yayınlandığı programda 'Umut'a dikkatli bakın. Belki de 4 yıldır oğlunuzu, kardeşinizi veya sizin için değerli olan birisini arıyorsunuzdur' denildi. Yaklaşık bir saat süren programda, Kabadayı ve ailesinin Umut ile bir günlük yaşantısı da ekranlara getirildi. Programın sunucusu Andrey Malakhov, 'Rusya ile Türkiye arasındaki ilişkilere yaptığınız katkıyı ne politikacılar ne de siyasetçiler yapabilir. Kendinizde dört yıldır her gün Rus çocuğun besleme ve bakımı için gücü nasıl buluyorsunuz' diye sordu. Kabadayı da 'Allahımdan, devletimden, doktorlarımdan ve tüm Türk annelerinden buldum. Allahıma güvenerek çıktım, devletime güvenerek çıktım. Devletim beni hiç bırakmadı. Türk doktorları beni yalnız bırakmadı, her şeyi onlardan öğrendim' dedi.
 STÜDYODA sık sık alkışlanan Kabadayı için Rus ünlüler 'Türk melek' benzetmesi yaptı. Milletvekili Roman Khudyakov ve program sunucusu Andrey Malakhov, Kabadayı'nın elini öptü.
 Kimliksiz genç ile hastanede tanıştı
 AKDENİZ Üniversitesi (AÜ) Hastanesi yoğun bakımındayken hiçbir yakını gelmeyen ve akrabası bulunmayan kimliksiz gence, aynı hastanede yakını bulunan Gülsüm Kabadayı sahip çıkmıştı. Kimliksiz gence hastanede 'Umut' ismi verilirken, dönemin Devlet Bakanı Nimet Çubukçu'nun yardımıyla kendisine 'Mustafa Öz' ismiyle kimlik çıkartılmıştı. Umut'un ailesini arama çabalarını yıllarca sürdüren Kabadayı, bir Rus genç kızla konuşurken ağlamaya başladığı gerekçesiyle, Umut'un Rus olduğunu düşünerek aramalarını Kuzey'de sürdürdü.