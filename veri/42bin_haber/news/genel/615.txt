Bilge köyü karıştı
Mardin'in Mazıdağı İlçesi Bilge Köyü'nde 44 kişinin öldürüldüğü katliamdan sonra köyü terk eden sanık yakınlarının köydeki arazi tespiti sırasında olay yaşandı.
  Bilge Köyü'ndeki katliamı gerçekleştiren kişilerin aileleri, 'Olaydan sonra köyü terk etmek zorunda kaldıkları için arazilerini kullanamadıklarını bu nedenle ev, bahçe ve arazilerinin devlet tarafından kamulaştırılması' talebiyle daha önce Mazıdağı Sulh Hukuk Mahkemesi'ne başvurdu. Mahkeme kararıyla keşif yapılırken, keşifteki eksikleri göstermek için başvurucular ve avukatları dün sabah köye gitti. Ancak köyü terk eden ailelerden 3 kadının katılımıyla yapılan açık arazideki keşif sırasında köyden çıkan kalabalık bir grup taş ve sopalarla bu kişilere saldırdı. Olayda Pakize Çelebi, Nesrihan Çelebi ve Köçeri Çelebi atılan taşlarla yaralanırken avukat Özlem Demirbaş da tartaklandı. Jandarma keşfe katılan kişileri korumak için havaya ateş etti. Zırhlı araca alınan 3 kadın ve avukatları Şeyhan Karakolu'na götürüldü.
 
  