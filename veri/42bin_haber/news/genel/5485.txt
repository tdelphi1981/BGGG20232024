9.8 milyarlık satış çarşamba başlıyor
9.8 milyar liralık gelir getirmesi beklenen 2B arazilerinin satış ve iadesine 13 Şubat Çarşamba günü başlanıyor. 500 bin başvurunun geldiği araziler için son tarih 28 Şubat olacak.
MALİYE Bakanı Mehmet Şimşek, kamuoyunda 2B olarak bilinen orman vasfını kaybetmiş arazilerin satışı ve iadesi işlemlerine 13 Şubat Çarşamba günü itibariyle başlanacağını açıkladı. Bakan Şimşek, 2B alanlarının değerlendirilmesine yönelik olarak Nisan 2012 tarihinde yürürlüğe giren 6292 sayılı Kanun kapsamında Milli Emlak Genel Müdürlüğü tarafından yapılan çalışmaların büyük bir bölümünün tamamlandığını ve taşınmazların hak sahiplerine satışı veya iadesi işlemlerine başlanılması için illere talimat verildiğini bildirdi. 
500 BİN BAŞVURU 
Şimşek, şöyle konuştu: Halen söz konusu Kanun kapsamında yaklaşık 500 bin vatandaşımız başvurularını yapmıştır. Henüz başvuru yapmamış vatandaşlarımızın başvurularını yapmaları önem arz etmektedir. Vatandaşlarımızın başvuru yapmalarını kolaylaştırmak amacıyla, başvuru bedeli alınması uygulamasına son verilmiştir. Ayrıca, bedel yatırmadan başvuru yapan dar gelirli vatandaşları-mızın başvuruları da geçerli kabul edilmiştir. Daha önce, bedel yatırarak başvuru yapanların ödedikleri başvuru bedeli satış bedelinden mahsup edilecek, eğer satın almak istemezlerse kendilerine başvuru bedeli iade edilecektir.
2B taşınmazlarının rayiç bedellerinin, defterdarlıklar veya malmüdürlükleri tarafından 
tespit edildiğini kaydeden Şimşek, bu bedellerin, il tarım müdürlükleri, ticaret ve ziraat odaları, emlakçılar, belediyeler, köy ve mahalle muhtarlıkları, bilirkişilerin 
görüşleri ve emsal nitelikteki taşınmazların satış bedelleri 
dikkate alınarak parsel bazında belirlendiğini söyledi.  
Yeni ormanlar oluşturulacak 
BAKAN Mehmet Şimşek, 2B taşınmazlarından, bedelsiz iade edilen, proje alanında kalan, kamu hizmetine ayrılanlar ve özel kanunlar kapsamında kalanların satılamayacağını vurguladı. Arazilerin satışından bu yıl için 4.8 milyar lira, toplam 9.8 milyar lira gelir elde edileceğini kaydeden Şimşek, Gelirlerin yüzde 3ü tarihi eserlerimizin onarımı, yüzde 15.2si afet riski altındaki alanların dönüştürülmesi, kalanı yeni orman alanlarının oluşturulması için kullanılacak dedi.