Buzun gazını çıkardılar!
Nükleer santrallerinin geçici olarak kapanmasının ardından enerjisinin neredeyse tamamını ithal eden Japonya, ABDnin kaya gazı atağına karşı önemli bir hamle yaparak, deniz altında bulunan metan hidrattan (yanıcı buz) gaz elde etmeyi başardı. Piyasaları yeni enerji türü heyecanı sardı.
JAPONYA, ülkenin etrafında yoğun olarak bulunan metan hidrattan gaz elde etmeyi başardı. Dünyada metan hidrattan doğalgaz elde etmeye yönelik ilk testi gerçekleştirdiklerini açıklayan Japon Milli Petrol, Gaz ve Metal Anonim şirketi (Jogmec), başarıya ulaştıklarını bildirdi. Donmuş su ve metan karışımından oluşan metan hidrata yanıcı buz da deniliyor.  
6 YILDA ÜRETİLECEK 
Japonya, iki yıl önce yaşanan Fukuşima felaketinin ardından nükleer santrallerin geçici olarak kapanmasıyla, alternatif enerji kaynakları bulmaya yönelik çalışmalarını hızlandırdı. Enerjide neredeyse tamamen dışa bağımlı hale gelen ülkede, yeni bir enerji türü keşfedilmesi ise heyecan yarattı. Deniz tabanının altında bulunan metan hidrat tortularından gaz elde etmeyi başaran Japonya, bu sayede enerjide bağımsız hale gelmeyi ümit ediyor. Jogmec, altı yıla kadar ticari üretime başlamayı hedefliyor.  
100 YILLIK GAZ 
Japonya, 2001 yılından bu yana metan hidrat rezervlerinden enerji elde edebilmek için yüzlerce milyon dolarlık teknoloji yatırımı yaptı. Jogmec, Japonya açıklarındaki Nankai denizaltı yalağında, en az 1.1 trilyon metreküp metan hidrat bulunduğunu hesaplarken, bunun ülkenin 11 yıllık gaz tüketimini karşılamaya yeteceği belirtiliyor. Başka bir araştırma ise Japon sularında toplam 7 trilyon metreküpten daha fazla metan hidrat bulunduğunu, bunun da ülkenin 100 yıllık doğalgaz ihtiyacına karşılık geldiğini hesaplıyor.  
DOĞALGAZDAN BOL  
Japonya Ticaret Bakanlığı, üretim testlerinin iki hafta devam edeceğini, ardından üretilen gaz miktarına yönelik analiz raporu hazırlanacağını açıkladı. Metan hidrat konusunda araştırma yapan tek ülke Japonya değil. ABD ve Kanada gibi ülkeler de bu alanda çalışmalar yürütüyor. Financial Timesın konuyla ilgili makalesinde, uzmanlar, metan hidratın bilinen doğalgaz rezervlerinden iki kat daha bol olduğunu, ancak büyük ölçekli ticari kullanım olasılığının henüz kesinleşmediğini vurguluyor.  
Deprem riski bulunuyor mu 
ÇEVRE uzmanları ise deprem gibi potansiyel tehlikeler konusunda uyarıda bulunurken, metanın, yandığı zaman petrol ve kömürden daha temiz bir kaynak olmasında karşın, ısıyı hapsetme konusunda karbondioksitten 20 kat daha güçlü olduğunu dile getiriyor.  
Kaya gazı örneği 
METAN hidrattan çıkan gazın, yeni sondaj teknikleri ile ulaşılan kaya gazı yatakları sayesinde ucuzlayan LNG ile rekabette zorlanabileceği de ifade ediliyor. Japonya Ticaret Bakanı Toshimitsu Motegi, şunu söyledi: Umuyorum ki istikrarlı bir gaz üretimi sağlayabiliriz. Kaya gazının da teknolojik olarak çıkarılması zor olduğu söylenmişti ancak şu an geniş çaplı üretim yapılıyor.  
LNGde rekor ithalat 
İKİ yıl önce yaşanan Fukuşima nükleer felaketinin ardından nükleer santrallerinin çoğuna kilit vuran Japonyanın LNG ithalatı, geçtiğimiz yıl 87.3 milyon ton ile rekor kırdı. Dünyanın en büyük LNG ithalatçısı konumunda bulunan ve nükleere bağımlılık konusunda tartışmalar hararetli şekilde devam eden Japonya için yeni bir kaynak hayati önem taşıyor.