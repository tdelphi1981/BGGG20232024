Spora AB ayarı
Avrupa Birliği sporda devrim niteliğinde kararlar almaya hazırlanıyor. Artık uçuk bonservis bedelleri, şişirilmiş kadrolar olmayacak. Oyuncuların kiralama statüsü değişiyor. Kulüplere yeni maddi denetim geliyor.
AVRUPADA sadece futbolda değil birçok farklı spor dalında kulüpler astronomik rakamlarla oyuncular transfer ediyor. Takımlar arasındaki maddi güç farkı önce kendi liglerinde ardından da Avrupada hızla büyüyor. Bazı kulüpler yatırım firmaları ve zengin iş adamlarını arkasına alarak çok büyük paralara transferler yapıyor. İşte Avrupa Birliği (AB) buna dur demeye hazırlanıyor. Kulüplerin daha adil şartlarda yarışması için transfer ve takım bütçelerine kriterler geliyor.  
Önemli değişiklikler olacak 
Bu plan için kurulacak komisyonda politikacılar, FIFA ve UEFA yetkilileri, Avrupa Profesyonel Ligler Birliği, Avrupa Kulüpler Birliği, ve Uluslararası Futbolcular Sendikasından temsilciler yer alıyor. Yapılacakların 8 ana madde altında toplanması planlanırken alınacak kararların Avrupada spor alanında devrim yapacak nitelikte olacağı belirtildi.  
İŞTE O 8 MADDE 
1-Bonservise Fair-play ücreti uygulaması. Transferde daha önce belirlenen bonservisten fazlası ödenirse bu paradan küçük kulüplere de pay aktarılacak.
2-Oyuncu transferinde daha fazla şeffaflık getirilmesi. 
3-Takım kadrolarının sınırlandırılması.
4-Oyuncu kiralama kurallarının yenilenmesi.
5-Transferde üçüncü şahısların kurallarla korunmasının sağlanması ve sporcuların haklarının özgürlüğünü korumak. 
6-Maddi Fair-play kriterlerinin sağlanması için gerekli yasa ve kuralların belirlenip tekrardan denetlenmesi.
7-Kamuoyunda Koruma süresi-Opsiyonlu sözleşme olarak bilinen anlaşmalarda opsiyon süresinin bir yılla sınırlandırılması. Halen 28 yaşına kadar olan sporcular için en fazla 3, daha yaşlı olanlar için ise 2 yıl olarak uygulanıyor. Böylece bonservis ücretlerindeki aşırı yükselmenin de önüne geçilmesi planlanıyor.
8-Oyuncuların bonservis bedellerinin astronomik rakamlarla belirlenmesinin engellenmesi.