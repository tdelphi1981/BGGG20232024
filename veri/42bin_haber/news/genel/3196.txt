Gazetecilerle milletvekillerine yıpranma hakkı
Sosyal Güvenlik Reformu düzenlemesi ile 2008 yılında yıpranma hakkı ellerinden alınan basın emekçileri, bu haklarına 10 Ocak Çalışan Gazeteciler Günü'nde yeniden kavuştu. Meclis Genel Kurulu'nda görüşülen yasa tasarısına eklenen bir madde ile gazeteciler, 5 yıl erken emeklilik hakkı elde etti. Aynı düzenleme ile milletvekillerine de yeniden yıpranma hakkı verildi.
 DÜZENLEME, ortak önergeyle getirilmek istendi. MHP Genel Başkanı Devlet Bahçeli, 'Sadece gazetecilere yıpranma olursa destekleriz' deyince, süreç tıkandı. 
 BUNUN üzerine Senegal'de bulunan Başbakan Tayyip Erdoğan arandı. Başbakan, 'Gereğini yapın' deyince, Çalışma Bakanı Faruk Çelik, tek başına önerge verdi ve değişiklik gerçekleşti. Milletvekillerinin de 2008 yılındaki Sosyal Güvenlik Reformu ile geri alınan yıpranma hakları düzenlemeye dahil edildi. Bu önergenin tüm partilerin desteği ile gündeme getirilmesi için kulis yapıldı. MHP önce desteğini verirken, daha sonra Bahçeli, 'Sadece gazetecilere yıpranma olursa destekleriz' mesajını iletti. CHP ise ortak önerge sürecine dahil olmamayı tercih etti. 
 ERDOĞAN TALİMAT VERDİ
 BAŞBAKAN Erdoğan, geçen yıl 10 Ocak'ta Başbakanlık muhabirleri ile sohbet etmiş ve gazetecilerin talebi üzerine bu konuda bir çalışma yapılabileceğini söylemişti. Geçen aralık ayında bütçe görüşmeleri sırasında gazeteciler talebi tekrar Başbakan'a iletti. Başbakan'ın talimatı üzerine Çalışma ve Sosyal Güvenlik Bakanı Faruk Çelik yapılan düzenlemeyi 10 Ocak'a yetiştirdi.
 Yeni yasayla gerek gazeteciler gerekse milletvekilleri 2008 yılından günümüze kadar dönem için de 'yıpranma hakkı'na kavuşmuş oldu. ANKARA
  