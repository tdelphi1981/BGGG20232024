‘Uludere’de başka bir irade mi var?’
34 kişinin hayatını kaybettiği Şırnak Uludere’deki olayla ilgili rapor halen tamamlanmadı. Raporun belirlenen tarihte açıklanmadığını söyleyen CHP’li Levent Gök acil toplantı istedi.
 TBMM İnsan Haklarını İnceleme Komisyonu’nun 34 kişinin yaşamını yitirdiği Şırnak’ın Uludere ilçesindeki olayla ilgili raporunu açıklamaması tartışmaya neden olurken, komisyonun CHP’li üyesi Levent Gök, acil toplantı talebinde bulundu. Gök, “AKP’li komisyon üyelerinin iradesini aşan başka iradelerin olduğunu düşünüyorum” dedi.
 TBMM İnsan Hakları Komisyonu bünyesinde kurulan Uludere Alt Komisyonu, savaş uçaklarının bombalaması sonucu ölen 34 kişi ile ilgili raporunu, belirlenen tarihte tamamlayamadı. Alt Komisyon Başkanı Ak Parti Ordu Milletvekili İhsan Şener, raporun 15 Aralık’ta açıklanabileceğini belirtmesine rağmen rapor açıklanmadı.
 ‘Sözlü bildirildi’
 Gök, “Uludere Alt Komisyonu’nun rapor için 6 Aralık 2012 ve gerekse 13 Aralık 2012 tarihinde toplanacağı alt komisyon başkanı tarafından sözlü olarak tarafımıza bildirildiği halde bu toplantılar gerçekleşmemiştir. Bu durum, Uludere Komisyonu’nun raporunun açıklanmamasına yönelik bir siyasi irade olduğunu ortaya koymaktadır. Raporun beklenen tarihte açıklanmamasını, “AKP’li komisyon üyelerinin iradesini aşan başka iradelerin olduğunu düşünüyorum” dedi.
 Annelere teşekkür
 Rapor tamamlandıktan sonra olayla ilgili soruşturmayı sürdüren savcılığa gönderileceği ifade edildi. Raporda bir de, “Roboskili anneler”e teşekkür bölümü yer alacak. Bir trafik kazası sonrası hayatını kaybeden askerler için seferber olan, kaza sonrası araca müdahale ederek yaralı askerleri hastanelere ulaştıran çocukları ölen Uludereli annelere ayrıca teşekkür yazısı bulunacak.
 Milliyet
  