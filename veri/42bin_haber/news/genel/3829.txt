Döner'de şehrin en lezzetlisi
Lezzet Kaşifleri, bu hafta farklı bir deneyimle karşınızda. İşte İstanbul'un 'En İyi Dönercileri' listesi. Üstelik bu kez listeyi hazırlayan sadece kaşifler değil, işi 'yemek' olan ciddi bir jüri de var.
 Bu toprakların zengin lezzetlerini ve esnaf lokantalarının özgün hikayelerini araştıran, yazan ve paylaşan Lezzet Kaşifleri, bu hafta farklı bir konseptle deneyimlerini paylaşıyor: #ŞehrinEnLezzetlisi 
 Bu konseptin ilk konuğu da hızlı, lezzetli ve ekonomik olma özelliğiyle bolca rağbet gören 'sokak' lezzeti, Döner Kebap. 
 Döner'in Kırım Türkleri'nin etleri kılıçlarına takarak pişirmelerinden esinlenildiği söylenir. 
 Erzurum yöresinin meşhur Cağ Kebabı ile kardeş olan Döner Kebap, Osmanlı arşivleri kayıtlarına ilk olarak 18. yüzyılda giriyor. Günümüzdeki modern haline ise, 19. yüzyılda Bursa'da İskender Efendi sayesinde kavuşuyor. Döner Kebap öyle çok seviliyor ki Anadolu ve Balkanlar dahil geniş bir coğrafya üzerinde mutfaklara giriyor ve günümüze kadar varlığını koruyor. Örneğin, Arap mutfağında Swarma (Çevirme) ismi ile anılan döner, Yunan mutfağında Gyro (Döner) ismiyle tanınıyor.
 İstanbul'un 'sadece' döner yapan mekanlarını boğazına düşkün jürimizle gezdik.
 #SehrinEnLezzetlisi / ANADOLU YAKASI
 Bayramoğlu Döner-Kavacık
 Özellikle öğle arası ve akşam saatleri çok yoğun olur. Yüzde 90 dana etinden yapılan döneri çok iyi pişiriyor; incecik kesilip sunulmasına rağmen kuruyup sertleşmiyor. Damakta yağ tadı bırakmaması da ayrı bir başarı. Mekanda pişirilen özel taş fırın lavaşları, sıcacık. Zeytinyağlı çoban salatası, döner gelene kadar sabretmenizde önemli bir etken! Yoğun saatlerde bile oldukça hızlı servis yapan Bayramoğlu, döner denildiğinde mutlaka akla gelen yerlerden...                      
 (9 TL/porsiyon)
 Sıla Taş, Lezzet Kaşifleri
 Dönerci Celal Usta-Ümraniye
 Sıra sıra dizilmiş, köşe köşe dönerler yaprak yaprak kesiliyor ve lavaş içinde sunuluyor. Mekan kocaman ama yine de tıka basa dolu. İkram olarak salata ve patates dışında acı biber turşuları ağız sulandırıyor. Porsiyonları da bol kepçe, ete doymanız garanti. (14 TL/porsiyon)
 Ömürden Sezgin, Lezzet Kaşifleri
 Metet Döner-Kuzguncuk
 Döner, gazlı ateşte çabucak pişsin telaşı yok burada. Kömür ateşinde yavaş yavaş ama lezzetini tam alarak pişiyor. Mekan sahibi, meşhur İskenderoğlu'nun yanında edindiği ustalıkla bol sulu, yumuşacık Dönerler hazırlıyor. Mekan, turşu ve lavaşıyla da fark yaratıyor. Yanında özel manda yoğurdu harika gidiyor. (13 TL/porsiyon)
 Bilal Özerol, Lezzet Kaşifleri
 Dönerci Ali Usta-Maltepe
 Yarım asrı aşkın açık bir dükkan. Kaliteli hizmete ve hijyene çok dikkat ediyorlar. 6 ayrı döner ocağında, köşeli kesilen dönerden hazırlanan porsiyonlar göze hitap ediyor ve iştah açıyor. (13 TL/porsiyon)
 Varlık Sezgin, Lezzet Kaşifleri
 #SehrinEnLezzetlisi / AVRUPA YAKASI
 Dürüm Büfe-Beyazıt 
 Yıllardır Beyazıt'ın ara sokaklarından birinde sadece döner yapan mekanın bu duruşuna saygı duymamak elde değil. Gittiğinizde 'Yanlış yola mı saptık?' diyebilirsiniz, fakat o muhteşem Döner'i tadınca niye bu listede olduklarını anlayacaksınız. Biraz tuzlu ama lezzetinin sırrı buymuş. Gerçek et döneri dürüm halinde veya mekana özel bulgur pilavıyla yiyebilirsiniz. Tabii közlenmiş domates ve biber istemeyi de unutmayın. (10 TL/porsiyon)
 Ece Er, Lezzet Kaşifleri
 Karadeniz Pide ve Döner Salonu         Asım Usta-Beşiktaş
 Asım Usta'da kesilen döneri tezgahta biriktirmek yok. Kesilen etin üzerindeki cızırtılar daha devam ederken, hemen lavaşın içine giriyor ve 15 saniye içinde dürümünüz elinizde. Et zaten kararında pişmiş; lezzetli ve sulu. (12 TL/porsiyon)
 Semih Diken, www.loplopculer.com
 Sedef Döner-Sultanahmet
 Sultanahmet turistik gezinize bu lezzet için mutlaka ara verin ve Sedef Döner'in tadına bakın. Dürüm içinde patates ve turşuyla servis edilebiliyor ancak tercihimiz etin tam tadını almak için garnitürsüz, sade döner. Kömür ateşinde pişen döner, akıllarda yer ediyor. Ayrıca, lavaş ve kendi özel yapımı ayranı da bizden tam not alıyor. (12 TL/porsiyon)
 Özge Candanoğlu www.damaktandimaga.blogspot.com
 Şahin Usta-Nuruosmaniye 
 Nuruosmaniye'de rengarenk dükkanların arasında küçücük bir büfe, içinde de kocaman bir döner! Şerit şerit kesilip o güzel yağıyla birlikte, tırnak pideler arasında servis ediliyor; yanında da mis gibi bir açık ayran geliyor. En fazla üç kişinin sığabildiği bu sevimli mekan, kıymadan yapılan dönere karşı olan tabularımızı yıktığı için listede. (10 TL/porsiyon) 
 Kadir Bardakçı, www.BuGusTo.com
  