Karakola saldırdılar okulu vurdular!
Eruh'un Dağdöşü köyündeki jandarma karakoluna saldıran teröristlerin attığı bir havan mermisi ilköğretim okulunun çatısına isabet etti
 Eruh ilçesi Dağdöşü Jandarma Karakolu'na saldıran teröristlerin attığı bir havan mermisi ilköğretim okulunun çatısına isabet etti. Bahçede bulunan ve panik yaşayan öğrenciler öğretmen lojmanına sığındı.
 Edinilen bilgiye göre, Dağdöşü köyü yakınlarındaki karakola terör örgütü mensuplarınca havan ve uzun namlulu silahlarla saldırı düzenlendi. Çeşitli noktalardan ateş açan teröristlere güvenlik güçleri anında karşılık verdi.
 Bu sırada, teröristlerin attığı bir havan mermisi tabura 80 metre mesafede bulunan ve 307 öğrencinin eğitim gördüğü Dağdöşü Köyü Şehit Piyade Er Lokman Tınazoğlu İlköğretim Okulu'nun çatısına düştü.
 Saldırı sırasında okulun bahçesinde bulunan ve büyük panik yaşayan öğrenciler, öğretmen lojmanına sığındı.
 Çatışmanın ardından kaçan teröristlere yönelik hava destekli operasyonlar sürüyor.
 AA
  