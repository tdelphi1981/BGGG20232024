Sarıgül'den sert açıklama: Karar hukuken yanlış
Şişli Belediye Başkanı Mustafa Sarıgül, Şişli ilçesinin kimliği ve bu kimlikten doğan ihtiyaçların, Sarıyer ilçesinin kimliği ve ihtiyaçları ile örtüşmediğini belirtti.
 Sarıgül, Ayazağa, Maslak ve Huzur mahallelerinin Şişli'den ayrılarak Sarıyer ilçesine dahil edilmesini öngören Büyükşehir Belediyesi Kanunu ile Bazı Kanun ve KHK'lerde Değişiklik Yapan Kanun Tasarısı'na ilişkin yazılı açıklamasında, kararın, birçok açıdan hukuki yanlışlıklar içerdiğini savundu.
 Yasa yapma tekniği açısından ele alındığında, komisyonun toplanma sebebi ile ''araya sıkıştırılan'' önergenin uyuşmadığının görüleceğini kaydeden Sarıgül, ''Komisyonun toplanma nedeni, 13 ilin büyükşehir yapılması ve kurulacak yeni ilçelerdir. Oysa ne Şişli ne de Sarıyer yeni kurulacak bir belediye değildir, her iki ilçe arasında sınır belirlemesi 1944'te yapılmıştır. Komisyon buna rağmen toplantı amacına uygun olmayan bir önergeyi görüşmüş ve karar almıştır'' ifadelerini kullandı.
 Sarıgül, Şişli ilçesinin sınırlarının 1944'te belirlendiğini, bu tarihte yapılan hudutnamede bugünkü Ayazağa, Huzur ve Maslak mahallelerinin, Şişli'nin köyü niteliğinde olduğunu, mülki idare sınırları bakımından Şişli ile Sarıyer ilçeleri arasında mahalle veya köylerin hangi ilçeye ait olduğu yönünde uyuşmazlık yaşanmadığını belirtti.
 Mustafa Sarıgül, 3030 sayılı Büyükşehir Belediyeleri Kanunu'nun 1984'te yürürlüğe girmesiyle, Şişli'nin de ilçe belediyesi haline geldiğini ifade etti.
 Sarıgül, Şişli ilçesi mülki sınırları ile Sarıyer ilçesi mülki sınırları bakımından hiçbir değişiklik yaşanmadığını, 1944 yılındaki hudutnamenin, Şişli ilçesi ile Sarıyer ilçesi bakımından bugüne kadar hiçbir biçimde değişmediğini kaydetti.
 Mustafa Sarıgül, 2000, 2004 ve 2008 yıllarında, Sarıyer Belediye Meclisleri tarafından alınan kararlarla, Maslak Mahallesi'ndeki bir ada içerisindeki bazı parsellerle, sadece bazı parsellerle ilgili olarak yaratılan sınır uyuşmazlıklarının da sırasıyla İstanbul Valililiği ve İstanbul Büyükşehir Belediye Meclislerinin oybirliği ile aldıkları kararlarla Şişli İlçesi ve Belediyesi sınırlarının korunması lehine çözümlendiğini belirtti.
 Mülki idare sınırlarının belirlenmesinin, sadece haritada sınır çizgisinin belirlenmesinden ibaret olmadığını kaydeden Sarıgül, şöyle devam etti:
 ''5442 sayılı İller İdaresi Kanunu'na hakim olan felsefe, mülki idarelerin sınırlarının belirlenmesinde üç önemli faktörün dikkate alınmasını öngörmektedir. Bunlar, coğrafi konum, ekonomik durum ve kamu hizmetlerinin gerekleridir. Bu gereklilikler çerçevesinde, ilçelerin nüfusu ve gelişmişlik durumu, etki alanları, ekonomisi, eğitim şartları ve ulaşım durumu incelenmeden, özel kurum ve kuruluşlara, resmi makamların görüşlerine, halkın beklentilerine ve bu amacı gerçekleştirme gayretlerine bakılmaksızın karar alınması gerekli olan felsefeye uygun düşmemiştir. Ayrıca ilçe imar planları ilçe bütünü hesaplanarak oluşturulur. İlçenin yüzölçümü bakımından üçte ikisinin ilçeden ayrılması kararı planlamada sakıncalı bir durumu ortaya çıkaracaktır.''
 Sarıgül, demografik, sosyal, kültürel ve ekonomik yapısı itibarıyla ''kendisine özel'', ''diğerlerinden farklı'' bir kimliğe sahip olan Şişli'nin, ''modanın kalbi'', ''kültürel aktivitelerin ve finans kuruluşlarının merkezi'', ''İstanbul'un ana arteri'', ''yakın tarihin mimari üslubunun temsilcisi'', ''farklı etnik ve inanç gruplarına mensup insanların bir arada yaşadığı'' ilçe olduğunu anlatarak, imar planlarının, bu kimliğin gerektirdiği ihtiyaçları, ilçenin arazi parçaları üzerine verdiği fonksiyonlarla karşılayan belgeler olduğunu vurguladı.
 Mustafa Sarıgül, şu görüşleri paylaştı:
 ''Maslak bölgesindeki arazi parçalarına verilmiş olan fonksiyonlar, Şişli ilçesinin bütününün taşıdığı kimlikten bağımsız olarak değerlendirilemez. Planlarla bu bölgede öngörülen fonksiyonlar, Şişli ilçesinin kentsel ihtiyaçlarının karşılanmasını öngörmektedir. Yine bu fonksiyonlar, ilçe bütünündeki nüfus ve bina yoğunluğu, kişi başına düşen sosyal donatı alanı miktarı gibi matematiksel hesaplamaların sonucu olarak ortaya çıkmaktadır. Açıktır ki, Şişli ilçesinin kimliği ve bu kimlikten doğan ihtiyaçlar, Sarıyer ilçesinin kimliği ve ihtiyaçları ile örtüşmemektedir. O halde, Şişli ilçesine ait üç mahallenin bir başka ilçeye katılması planlama matematiğini bozucu bir niteliğe sahiptir.''
 -''Karar, 5393 sayılı Belediyeler Yasası'nın 8'inci maddesine aykırı''-
 Şişli Belediyesi'nin 1984 yılında tüzel kişilik kazandığını, Şişli'de yaşayan yurttaşların ödedikleri vergilerin de belediye eliyle yürütülen hizmet ve yatırımlar için temel kaynak olduğunu hatırlatan Sarıgül, şunları kaydetti:
 ''1984 ve devam eden yıllarda, çok yakın bir zamana kadar köy kimliğini taşıyan bu mahallelere yapılmış yatırımlar tüm Şişlililer'in ödedikleri vergilerle gerçekleştirilmiştir. Bugün Maslak plazalar kenti, İstanbul'un Manhattan'ı olarak anılıyorsa, bu anılma Şişlili vatandaşların ödedikleri vergilerin bir sonucudur. Bu itibarla, Şişlililer'e sorulmadan ve onayı alınmadan yapılan sınır değişikliği vergi hukuku açısından da uygun düşmemiştir.''
 Sarıgül, kararın, 5393 sayılı Belediyeler Yasası'nın 8'inci maddesine aykırı olduğunu savunarak, bu maddeye göre, bir başka beldeye katılmanın, o belde seçmeninin isteğine bağlı olduğunu anlattı.
 Mustafa Sarıgül, büyükşehir statüsünde olan yerlerde ayrıca büyükşehir belediye meclis kararına ihtiyaç duyulduğunu, yasanın 6'ncı maddesinin, ''kesinleşen sınırlar zorunlu nedenler olmadıkça 5 yıl süre ile değiştirilemez'' hükmünü getirdiğini aktardı.
 Sarıgül, İstanbul Büyükşehir Belediyesi'nin 2008'de ilçeler arası sınırları yeniden belirlediğini ve güncellediğini, bu durumda 5 yıl geçmediği gibi zorunlu nedenin de sözkonusu olmadığını belirtti.
 Türkiye'nin imzaladığı Avrupa Yerel Yönetimler Özerklik Şartı'nın, ''Yerel yönetimlerin sınırlarında, mevzuatın elverdiği durumlarda ve mümkünse bir referandum yoluyla ilgili yerel topluluklara önceden danışılmadan değişiklik yapılamaz'' ifadesini içerdiğine değinen Sarıgül, Anayasa'nın 90. maddesinin, ''Usulüne göre yürürlüğe konulmuş milletlerarası antlaşmalar kanun hükmündedir. Bunlar hakkında Anayasa'ya aykırılık iddiası ile Anayasa Mahkemesi'ne başvurulamaz'' hükmünü taşıdığını kaydetti.
 Sarıgül, alınan kararın açıklanan gereklilikler gözönüne alınarak, genel kurulda görüşülmesi sırasında düzeltileceğine inandığını ifade etti.
 AA