Öldüğüme inanın çekildiğime asla
İstanbul Üniversitesi'nde rektörlük yarışı kıran kırana sürüyor... Sayılı günler kala mevcut rektör Söylet'ten ilginç hamle geldi...
 ÖZKAN TAMİRAK
 Türkiye'nin en köklü eğitim kurumlarından İstanbul Üniversitesi'nin rektörlük seçimleri 20 Aralık'ta. Seçime sayılı günler kala adaylar arasındaki rekabet de kızıştı. Yaklaşık 2 bin 750 kişinin oy kullanacağı seçimlerde tıpçı 5 aday yarışacak. Rektörlük koltuğunda oturan ve tekrar aday olan Prof. Dr. Yunus Söylet'in yanı sıra Prof. Dr. İbrahim Keleş, Prof. Dr. Raşit Tükel, Prof. Dr. Faruk Erzengin ve Prof.Dr.Harun Cansız da adaylıklarını açıkladı. Üniversiteyi yönetmek için adaylar arasındaki rekabet de zaman daraldıkça tırmanıyor. 
 HOCALARA UYARI
 İSTANBUL Üniversitesi Rektörü Prof.Dr. Yunus Söylet, bir dönem daha adaylık için son çalışmalarını yaparken, pazar günü Lütfi Kırdar Kongre Merkezi'nde yaklaşık bin öğretim üyesiyle kritik bir toplantı düzenledi. Toplantının gündem konusu seçimler öncesi kendisine yönelik yapılmasını beklediği komplo ihtimalleriydi. Prof.Söylet, kahvaltılı buluşmada önemli mesajlar verdi, seçim döneminde hakkında ortaya atılabilecek olan iddialara inanmamaları konusunda uyardı. 
 KARALARLAR
 İŞTE Söylet'in mesajları: 'Sizlere benimle ilgili mailler gelecek. Karalama kampanyası başlayacak. Benim ağzımdan çıkmayan hiçbir şeye inanmayın. Ama ben daima dik duracağım. 'Yunus çekildi' diyebilirler. Öldüğüme inanın çekildiğime sakın inanmayın. Dimdik ayaktayım. Dik duracağım.
 İZİN VERMEM
 HEP sizin haklarınızı korumaya çalıştım. Hocaların özgürlüğünün elinden alınmasına, hırsız damgası yemesine izin vermeyeceğim. Bilgisayar, iletişim çağına uygun daha özgür öğrenciler yetiştireceğiz. Ezbere dayalı değil, teknolojiye duyarlı öğrenciler çıkacak İstanbul Üniversitesi'nden.'
  