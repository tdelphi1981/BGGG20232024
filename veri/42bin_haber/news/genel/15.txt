Elma ihracatına destek talebi
Türkiye Ziraat Odaları Birliği (TZOB) Genel Başkanı Şemsi Bayraktar, Türkiye'nin dünya elma üretimde Çin ve ABD'nin ardından üçüncü sırada olduğunu belirterek, ''Tüketim fazlası ürün için ihracattan başka bir alternatif bulunmuyor'' değerlendirmesinde bulundu.
 Bayraktar, yaptığı yazılı açıklamada, dış pazara uygun kalitede üretim yapılmasına rağmen elma ihracatının istenen seviyede olmadığını, bunun da üreticiyi zor durumda bıraktığını ifade etti.
          
 Geçen yıl 36,6 milyon dolarlık elma ihracatı yapıldığını belirten Bayraktar, ''Yurdumuzun hemen her bölgesinde yetiştirilmesi mümkün olduğu için 2002 yılında 2,2 milyon ton olan elma üretimi, 2011 yılında yaklaşık yüzde 27'lik artışla 2,8 milyon tona ulaştı. 69,6 milyon ton olan dünya elma üretimi içinde yaklaşık yüzde 4'lük payla elma üreticisi ülkeler arasında üçüncü sırada yer alıyoruz'' bilgisini verdi.
          
 -''İç tüketim sınırlı kaldı''-
          
 Son yıllarda üretimde önemli artış olduğuna ancak iç tüketiminin sınırlı kaldığına dolayısıyla elma için ihracatın öneminin daha da arttığına dikkati çeken Bayraktar, şunları kaydetti:
          
 ''Dünya elma üretimde Çin ve ABD'nin ardından üçüncüyüz. Tüketim fazlası ürün için ihracattan başka bir alternatif bulunmuyor. Üreticimizin ürünün hak ettiği değeri bulması, zarar etmemesi ancak artan ihracatla sağlanabilir. Bu ise ihracat artışını sağlayacak desteğin verilmesi, üreticiyi ihracata teşvik edecek önlemlerin alınmasıyla mümkün olabilir.''
         
 Üreticilerin mağduriyetinin giderilmesi açısından uluslararası pazarda rekabet ortamı oluşturulmasının zorunluluk taşıdığını vurgulayan Bayraktar, ''Uluslararası pazarda Türkiye'nin ithalat-ihracat açığının kapatılmasında büyük önem taşıyan tarım ürünlerinde ihracata yönelik devlet desteklerinin, en kısa zamanda uygulamaya konulması gerekir'' ifadesini kullandı.
 AA