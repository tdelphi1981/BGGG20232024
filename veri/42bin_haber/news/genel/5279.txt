Baro'da olağanüstü hal
İSTANBUL Barosu yönetimi, Başkan Ümit Kocasakal ve 9 yönetim kurulu üyesi hakkında açılan davanın ardından olağanüstü genel kurula gitme kararı aldı.
 KOCASAKAL ve 9 yönetim kurulu üyesi, 6 Nisan 2012'deki Balyoz davası duruşmasına katılmıştı. Sanık avukatlarının bulunduğu bölümde oturan ve mahkeme heyetine hitaben konuşan Ümit Kocasakal, mahkemenin adil yargılama hakkının ihlali, silahların eşitliğine aykırı davranışları ve avukatlık mesleğinin onurunu zedeleyen uygulamalardan vazgeçmesini istediklerini ifade etmişti. Silivri Cumhuriyet Başsavcılığı Kocasakal ve 9 baro yöneticisine 'yargı görevi yapanı etkilemeye teşebbüs' iddiasıyla dava açmış ve 2 yıldan 4 yıla kadar hapislerini istemişti.
 KOCASAKAL, kararı açıkladığı dünkü toplantıda şöyle dedi: 'Yargının ele geçirilmesinden sonra sıra avukatlara ve barolara gelmiştir. Şu anda hukuksuzluklara direnen ve halen ayakta kalan avukatlar ve barolar, siyasi iktidarın hedefindedir.'