TEB, finansal okuryazarlık dersi verecek
TEB Aile Akademisi, Aile Bakanlığı işbirliğiyle 100 bin kişiye ulaşmayı hedefliyor
 TEB Aile Akademisi kapsamında şubelerini okula, çalışanlarını da Aile Danışmanı'na çevirerek, finansal okuryazarlığı artırmaya yönelik eğitimler vermeye başlayan TEB, şimdi de Aile ve Sosyal Politikalar Bakanlığı tarafından geliştirilen 'Aile Eğitim Programı'nın (AEP) ilk iş ortağı oldu.  Aile ve Sosyal Politikalar Bakanı Fatma Şahin ve TEB Genel Müdürü Varol Civil'in katılımıyla gerçekleşen toplantıda Bakanlıkla protokol imzalayan TEB, yıl boyunca düzenlenecek etkinliklerde Türkiye'de finansal okuryazarlık hakkında eğitimler verecek.
 TÖRENDE konuşan Aile ve Sosyal Politikalar Bakanı  Fatma Şahin, 'Aile Eğitim Programı ülkemizdeki tüm aile bireylerinin sosyal, ekonomik ve kültürel açıdan danışmanlık almaları ve gelişimlerine katkı sağlamak için Bakanlığımızca geliştirildi. TEB Aile Akademisi ile iktisadi bilgiler ve bütçe yönetimi konusunda tüm Türkiye'de bir bilinçlenme seferberliği başlatacağız' diye konuştu.
 HEDEF 100 BİN KİŞİ
 PROJEYLE tüm Türkiye'de finansal okuryazarlık ve tasarruf seferberliği başlattıklarını belirten TEB Genel Müdürü Civil, 'Ev ekonomisini odağına alan TEB Aile Akademisi seminerleri kapsamında; kitlelere ulaşacağımıza inanıyoruz. 2013 sonuna kadar 100 bin kişiyi hedefliyoruz' dedi.
  