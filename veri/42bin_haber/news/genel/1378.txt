'Başbakanlık makamı için 330 bin liralık harcama yapıldı'
TBMM'de bulunan Başbakanlık makamına tefrişat... Başbakanların genellikle grup toplantılarının olduğu ya da Meclis'te bulundukları zamanlarda kullandıkları makam odası tadilattan geçirilip tefriş edildi.
 AKP'Lİ SAĞLAM AÇIKLADI
 TBMM Başkanvekili Mehmet Sağlam, CHP Grup Başkanvekili Muharrem İnce'nin konuyla ilgili soru önergesini yanıtladı. Sağlam yanıtında, Başbakanlık makam odası ve özel kalem ile sekreteryanın ahşap lambri duvar kaplamasının, sıva, alçı, parke, lavabo, kapı, dolap imalatlarının yapıldığını, elektrik sistemlerinin yenilendiğini açıkladı. Bununla ilgili yapılan işlerin ihaleye çıkılarak gerçekleştiğini bildiren Sağlam, tadilat işini 'Bil-Gül İnşaat'ın, tefrişat işinin de 'Form Laminat Dekorasyon Mobilya İnşaat Sanayi Şirketi'nin yaptığını belirtti.
 BÜTÇEDEN KARŞILANDI 
 SAĞLAM, işlerin faturasının 330 bin 500 lira olduğunu açıklayarak, 'Söz konusu harcamalar 2012 Yılı Merkezi Bütçe Kanunu ile TBMM İşletme ve Yapım Başkanlığı'na tahsis edilen bütçeden karşılanmıştır' dedi. TBMM Başkanlık makamı ise 180 bin liraya onarılmıştı.
                 Ali Ekber ERTÜRK / ANKARA