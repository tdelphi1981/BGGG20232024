Dünyanın en büyük kampüsü geliyor
Mizah yazarı Aziz Kedi ile Beyoğlu Tomtom Sokak’ta açtığı kitapçısıyla alakalı konuştuk… Ve öğrendik ki kitabevinden sonra sırada sokak mektebi var…
  ELİF AKTUĞ
  elif.aktug@aksam.com.tr
 
 Mizah yazarı Aziz Kedi ile Beyoğlu Tomtom Sokak’ta açtığı kitapçısıyla alakalı konuştuk… Ve öğrendik ki kitabevinden sonra sırada sokak mektebi var…
 
 -Komik olunur mu komik doğulur mu? Sen ne zaman eğlenceli bir adam olduğunu fark ettin?
 Elif senin gibi dostlar böyle sorular sorana kadar insan komik mi oldum, komik mi doğdum diye hiç düşünmüyor. Benim çevremdeki herkes çok tuhaf ve komik. Bu çevre ve kültür içinde yaşayageldiğim için aynı tuhaflığı paylaşıyor olabilirim.
 -Şaka yapan ve eğlenceli yazılar yazan insanların gerçekte de öyle olması beklenir ya, sana da öyle talepler geldi mi?
 Bana “azıcık komik olsana” diye bir taleple gelecek herhangi bir insanın kafasına alçıpan blokla vururdum herhalde. “Şaka yapmak” dediğin şey de komedyenlerin işi. Bizler ise hayatta alaycı (sarkastik, ironik, ne dersen de) olmaktan başka yol bulamamış insanlarız.
 -Zor değil mi güldürmek özellikle de yazarak?
 Çok zor. O yüzden de kendime yazarak insanları güldürmek gibi bir yol seçmedim. Yaptığım tek şey, öfkelendiğim her ne varsa gayrıciddi bir dille ortaya koymak. Öfkelendiğim şeylerin başında ise bizzat kendim geliyorum. Ondan sonra da kainatta geri kalan her şey...
 -Bir dönem oynadın da skeçlerde, devam etmeyi düşünmedin mi?
 Hayır, elbette düşünmedim. O şeylerde komik olan yegane şey oyunculukla hiç ilgisi olmayan bir grup insanın düştüğü zavallı durumlardı. Bunu bir kariyer ve yaşam hedefi haline dönüştüremezsiniz.
 -Peki, canım arkadaşım nasıl oldu da saçlarına kıydın, bir aşk acısı sonucu mu oldu yoksa?
 Ben Sioux savaşçısı değilim ki aşk acısından saçımı kestireyim? Çok sıkıldım, kestirdim. Şimdi kısa saçtan çok sıkıldım, hafifçe yine uzatıyorum. Ama hafifçe. Tırım tırım...
 -Komik-mizah yazmak isteyenlere “Git de 30 bin sayfa kitap oku önce” diyormuşsun, çok acımasız değil mi bu yaklaşımın?
 
 Kapıma gelen genç bir insana böyle bir şey söylemem korkunç derecede zalimce ve ahmakça olurdu. Bu, hayatında ilk kez kalemi eline alan ve “Abi yarın sabaha skeç yazmam lazım, bana kolay bir yol göster” diyen bir arkadaşla yaptığımız beş saatlik bir sohbetten damıtılmış bir özet. Sağolsunlar, o konuşmanın bir cümlesini, o da yanlış olmak kaydıyla Ekşi Sözlük’e yansıtmışlar. 
 
 Söylediğim şey kısaca şu: “Olmayı istiyorsunuz ama yapmakla hiç ilişki kurmuyorsunuz. Yapmaktan mutlu olduğunuz şeyi hayat boyu kayıtsız şartsız yaparsanız bunun geri dönüşü mutlaka olur. Aksi halde boşa kürek çekip durursunuz. Bunun dışında bir kısa yol, sihirli formül filan yok.” Yoksa “Git 30 bin sayfa oku sonra gel HAHAHAHAH” diye bir şey yok.
 -Kimdir takip ettiğin, ilham aldığın, örnek aldığın,feyz aldığın kişi-kişiler?
 Bunu hakikaten üç beş isimle sınırlandıramam. Yüzlerce insandan feyz almışımdır. Sadece mesleğin büyükleri değil, halihazırda omuz omuza yaşadığım çok arkadaşım da bu listeye dahildir. Aslına bakarsan etkileştiği herkesten feyz almayan insanı künt ve donuk addetmek gerektiğine inanıyorum.
 -Komik adamlar kızların da ilgisini çekiyor derler, öyle mi gerçekten yoksa hem komik hem de zengin mi olmak gerekiyor?
 Herhalde yanıt soruda gizli. İlginç insanlar ilgi çekerler. Komik ve iğrenç birisi olabilirsiniz. Zengin ve tiksinç birisi de... İlginç olmayı hedefleyip bu yönde gayret sarfedenler ise kendilerini ekseriyetle makak, gibon ya da babun gibi bir türe dönüşmüş olarak bulurlar. Dikkate şayan bir ruh olmanın siyah konturlarla çizili sınırları yoktur denebilir.
 -Kime gülersin, kime gülmezsin?
 Kime değil de, neye dersen; içinde merhamet barındıran her türlü saçmalığa, çelişkiye, küstahlığa, itirafa, bocalamaya, suçlamaya, sakarlığa, korkaklığa, şaşkınlığa ve şuursuzluğa gülerim. Acımasızca yapılan hiçbir şeye gülmem.
 -Eski bayramlardan ne kaldı aklında, harçlık alır mıydın?
 Eski bayramlardan aklımda kalan tek şey herkesin eski bayramlarda da sürekli eski bayramlardan bahsedip durmasıdır. Geçenlerde Ahmet Rasim okurken onun da eski bayramları özlemle yadettiğini görünce eski bayramlar denen şeyin insanlık tarihi boyunca hiç yaşanmadığına kanaat getirdim.
 -Neden bir lokanta ya da kafe açmadın, nereden çıktı kitapçı fikri?
 Kitabevi açmak, kurmak, kitapların arasında eriyip gitmek bibliyoman adamın düşüdür. Bende de aynen böyle tezahür etti. Üstelik bir kitabevi açmak diğer birçok amacımla da harika bir şekilde denk geldi. Ayrıca lokanta ya da ya kafe açsaydım dünyanın en epik iflasına şahit olurdunuz.
 -Neler yapacaksın mekanda, okumalar, sohbet toplantıları düşünüyor musun?
 Okumalar, geceler, toplantılar tabii ki olacak ama asıl olay, ücretsiz bir üniversite yaratmak. Şimdilik kod adı “sokak mektebi”. Dünyanın en çok ünlüden oluşmuş öğretim kadrosu ve dünyanın en büyük kampüsünü hayata geçireceğiz inşallah. Tamamen ücretsiz ve hiçbir biçimde kar amacı gütmeyen bir hareket olacak. Detayları bu kış aradan çıkmadan duyurmuş olacağımı umuyorum.
 -Kitap yazmayacak mısın, yazarsan en öndeki rafa mı koyacaksın?
 Kitap yazacağım ve elbette en ön rafa koyacağım. Dahası ben de şahsen vitrinde durup gelene geçene kaş göz edeceğim. Kitap piyasası bu, kurtlar sofrası...