Yunanistan'da kayıtdışına reçete: Fiş vermeyene para ödemeyin
YUNANİSTAN, kayıtdışı ekonomiyle baş etmek için ilginç bir yola başvuruyor.
 Şu an hala masada olan teklifin yasalaşmasına kesin gözüyle bakılırken, teklifin yasalaşması durumunda, herhangi bir hizmetinin karşılığında fiş ya da fatura alamayan tüketici, aldığı malın parasını da ödemeyecek. Bu uygulamanın en çok ilgilendirdiği kesim olan restoranlar, yeni dönemde tüketiciye bu hakkı veren uygulamayı açık biçimde menülerine koymakla da yükümlü olacak. Uygulama sadece restoranlar için geçerli olmayacak. Ayynı zamanda doktorlar, avukatlar, taksiciler hatta tesisatçılar bile yeni uygulamadan etkilenecek ve böylece iş dünyasının bütün kesimleri devlete vergi ödeyecek. Ülkenin kasasına her yıl vergi olarak girmesi gereken 28 milyar euro, kayıtdışı ekonomi yüzünden başkalarının cebine giriyor...
 Para artık suyunu çekmek üzere
 ÖTE yandan Yunanistan yeniden yardım için gün saymaya başladı. Yunanistan Maliye Bakan Yardımcısı Christos Staikouras, 130 milyar Euro'luk yardım paketinin yeni dilimi beklenirken ülkenin elindeki nakdin hızla tükendiğini söyledi. Staikouras katıldığı bir konferansta, 'Ülkenin nakit rezervinde durum sınırda' dedi. Uluslararası kredi derecelendirme kuruluşu Fitch de bu hafta parlamentoda onaylanan yeni tasarruf paketi sayesinde Yunanistan'ın Euro Bölgesi'nden çıkma riskinin kısa vadede azaldığını, artık sorumluluğun resmi kreditörlerin üzerinde olduğunu açıkladı.