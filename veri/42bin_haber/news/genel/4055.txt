'Bölgesel Başkanlık' önerisi
BDP, bölgesel özerklik talebini MİT-İmralı görüşmelerinin başlattığı bir süreçte revize etti. Bölgesel özerklikten geri adım atmayan BDP, ilk teklifte önerdiği 'Türkiye 20 özerk bölgesel kamu idaresinden oluşur' ifadesine ise, TBMM Uzlaşma Komisyonu'na sunduğu yeni teklifte yer vermedi.
  BDP, sınırların sadece coğrafi değil,'tarihi, kültürel, sosyolojik, coğrafi ve ekonomik özellikler dikkate alınarak' yasayla düzenlenmesini önerdi. BDP, bu özerk bölge yönetiminde Bölge Meclisi kurulmasını, üyelerinin TBMM vekilleri ile aynı maaşı almasını ve aynı yasama dokunulmazlığına sahip olmasını da resmen teklif etti. 
 BDP, AKP'nin ısrarlı olduğu Başkanlık sistemini de ulusal değil, bölgesel özerk yönetim için önerdi.  AK Parti'nin Başkanlık sisteminden esinlenen BDP'nin, revize ettiği son teklifine göre Bölge Başkanı halk tarafından seçilecek, ancak yardımcılarını Başkan, Bölge Meclisi dışından da atayabilecek ve canı isteyince görevden alacak!
 KÜRT sorununun çözümü için istediği bölgesel özerkliği anayasal çerçeveye bağlayan BDP, Türkiye'nin 'merkezi ve yerel kamu idarelerinden' oluşmasını öngören bir öneri sundu. Bu öneride, merkezi idarenin 'adalet, ulusal savunma, ulusal güvenlik, dış ilişkiler, maliye, hazine, dış ticaret, gümrük hizmetleri ve piyasalara ilişkin düzenleme ve görevleri' üstlenmesi, bunun dışındaki yetkileri ve görevleri yerel kamu idarelerine bırakması istendi. BDP, bölgesel kamu idarelerinin mali açıdan özerk olmasını da talep etti. Ebru T OKTAR ÇEKİÇ