'Esir asker' polemiği
CHP'li Baydar Suriye'nin elindeki Türk askerlerinin isimlerini verdi. Dışişleri'nden jet yalanlama geldi
 Mahmut GÜRER / ANKARA
 İlk olarak Suriye'de yayımlanan bir gazetede yer alan daha sonra Rusya Resmi Haber Ajansı RIA tarafından gündeme getirilen Türk pilotlar ve MİT görevlilerinin Suriye'de esir alındığı iddiası, TBMM'ye taşındı. CHP Aydın milletvekili Metin Lütfü Baydar, verdiği soru önergesinde esirlerin isimlerini açıkladı.
 
 CHP İSİMLERİNİ VERDİ
 Baydar, Başbakan Recep Tayyip Erdoğan'ın yanıtlaması istemiyle Meclis Başkanlığı'na sunduğu önergede şu soruları yöneltti:
 
 - Suriye'nin elinde esir Türk kamu görevlisi bulunmakta mıdır?
 - Yüzbaşı Y. K., teğmenler S.T., F. Y., M. H., Asteğmen H. G., T. T., İ. M., Y. C., M.Y., H.M.'nin ÖSO'ya yardım halindeyken yakalandıkları doğru mudur?
 - Yine Suriye içerisinde ölen kamu görevlimiz bulunmakta mıdır?
 - Bu iddialar konusunda Başbakanlığa, Dışişleri tarafından bildirilen herhangi bir bilgi bulunmakta mıdır? 
 AMAÇ MANİPÜLASYON 
 CHP'nİn iddiasına Dışişleri Bakanı Ahmet Davutoğlu'ndan jet yanıt geldi. Davutoğlu, 'Suriye'de hiç bir Türk subayı, Türk askeri bulunmamaktadır' dedi. Dışişleri Bakanı Özel Müşaviri Gürcan da twitter üzerinden sert mesajlar verdi: 
 - Yaklaşık bir yıl önce, 49 Türk istihbaratçının Suriye'de yakalandığını iddia ettiler. Yalanladık.
 - Geçtiğimiz hafta, 4 havacı subayımızın Halep'te yakalandığı yalanını piyasaya sürdüler.
 - Bunun üzerine Genelkurmay yalanı afişe eden bir açıklama yaptı. 
 - Aynı çevre bu defa 'Açıklama niye oradan geldi' diyerek manipülasyona devam etti.
 - Son olarak bu sabaha karşı aynı çevrelerin güdümündeki ajanslar aracılığıyla subaylarımızın yakalandığı yalanına bir de isimler ve rütbeler eklenerek kisve bulmaya çalıştılar. 
 - Net söylüyorum; bu da düpedüz bir yalandır. Maksat manipülasyondur. 
 - CHP'nİn soru önergesine değil, onun usulu bellidir. Verdiğim cevabın muhatabı, bu yalanı ortaya atan çevredir.
 TSK DA YALANLAMIŞTI
 SURİYE'de yayınlanan El Vatan Gazetesi, Türk subaylarının Halep yakınında 'Koerc Askeri Havalimanı'na sızmaya çalıştıkları sırada yakalandıklarını iddia etmişti. Genelkurmay Başkanlığı ise bu iddiaları yalanlayarak, 'Söz konusu iddialar tamamen gerçek dışıdır' açıklamasını yapmıştı.
 Gazze'den sonra İsrail'le temas yok
 TÜRKİYE ile İsrail diyaloğunun karşılıklı sürdürüldüğü yönündeki iddialara karşın, Gazze konusunda MİT Müsteşarı Hakan Fidan'ın bizzat üstlendiği sürecin ardından yeni bir temas olmadığı öğrenildi.
 AKŞAM'ın diplomatik kaynaklardan edindiği bilgilere göre Ankara, İsrail ile Gazze konusundaki irtibatın ardından yeniden temas kurmayı henüz değerlendirmedi. Bu doğrultuda, en son MOSSAD ve MİT arasında gerçekleştirilen diyaloğun ardından taraflar arasında siyasi ya da istihbari hiçbir görüşme yapılmadı. Üst düzey bir Dışişleri Bakanlığı yetkilisi bunun en önemli nedeninin, İsrail'in seçim sürecinde olması olduğunu kaydetti. Aynı yetkili, seçimin ardından yeni bir teması ise 'olasıdır' diye değerlendirdi. 
  