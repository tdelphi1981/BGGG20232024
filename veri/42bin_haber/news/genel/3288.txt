Ölenlerin çoğu kurtarılabilirdi
TBMM Uludere Alt Komisyonu Üyesi, AK Parti Van Milletvekili Gülşen Orhan'dan Uludere tepkisi...
 Orhan, 'Araştırmamızda umursamazlık var. Heron görüntülerinde insanların elinde ne olduğu anlaşılmıyor ancak insan ve hayvan ayrımı yapılabiliyor. Birkaç grup bir tepeye ulaşıyor, biraz duruyor. Bu sırada birinci bombalama yapılıyor. Arkalarından gelen diğer gruplar kaçmıyor bombalamaya karşı mücadele vermiyor. Bana göre bu sırada o grupların kaçakçı mı militan mı olduğu anlaşılabilirdi. Bu şekilde ilk bombalamadan kurtulanlar yaşayabilirdi' dedi.
 İSTİHBARAT GELMİŞ
 BİR internet sitesine açıklamalarda bulunan Orhan, bu ay içinde Uludere raporunu da açıklayacaklarını söyledi. Bombalama olayından bir ay önce istihbarat raporlarına göre bir grup PKK'lının sınırdan geçmek için hazırlık yaptığı bilgisinin yer aldığını anlatan Orhan, 'Bu istihbarat raporlarında PKK'lı grup arasında yönetici kadrosunda olanlar var. Bombalamanın olduğu gece de bir grup sınırdan geçmek için hazırlık yapıyor. Bölgede askerler, komutanların kırsaldan müdahale etmek için hazırlık yaptığını ancak üst komutanlıklardan gelen emir üzerine durduklarını ve savaş uçaklarının bombalama yaptığını belirtiyor. Yani inisiyatif bölgedeki komutanlarda değil. Kaymakam ve diğer yöneticiler bu olaydan hiçbir şekilde haberdar edilmediklerini belirtiyor. Bu da bölgedeki askerlerin kendilerini bağımsız gibi gördüklerini gösteriyor. Halbuki onlar ildeki yöneticilerin emri altındadır. Tabi bu da başlı başına bir sorundur.' diye konuştu.
 BU KADAR HATA OLMAZ
 KAÇAKCILARIN Kuzey Irak'a gidip gelmesinin 3 saat sürdüğünü anlatan Orhan, 'Bu sırada istihbarat birimleri köyden durumu öğrenebilirdi. Bunlar PKK'lı mı yoksa kaçakçı mı diye. Birinci grup bombalandığı zaman diğer gruplar yerinden ayrılmıyor ve kaçmıyor. İnsan buradan bile anlar ki bunların kaçakçı olduğunu. Bu kadar hata bir arada yapılmamalıydı' diye konuştu. CİHAN