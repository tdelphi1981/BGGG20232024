Kısa numaralara fazladan ücret kalkıyor
Ulaştırma, Denizcilik ve Haberleşme Bakanı Binali Yıldırım, sabit ve mobil telefonlardan 182 (Hastane Randevu), 185 (Su Arıza), 186 (Elektrik Arıza), 150 (Başbakanlık İletişim Merkezi) gibi kısa numaralara yönelik aramaların abonelerin tarife paketlerindeki her yöne görüşme süreleri kapsamına alınacağını bildirdi.Bakan Yıldırım, yaptığı açıklamada, daha önce 444'lü numaraların, abonelerin tarife paketlerindeki her yöne görüşme süreleri kapsamına alınmasına ilişkin başlatılan uygulamanın genişletileceğini ifade etti. Yıldırım, Vatandaşlarımız abone oldukları her yöne paketler kapsamında sahip oldukları dakikaları, kısa numaraları ararken de kullanabilecek ve fazladan ücret ödemek zorunda kalmayacaklar dedi.

Bakan Yıldırım, Bilgi Teknolojileri ve İletişim Kurumu (BTK) tarafından, tüketicilerin hak ve menfaatlerinin korunması amacıyla yapılan düzenlemenin 1 Şubat 2013 tarihinden itibaren uygulanmaya başlanacağını kaydetti.

Ücretlere üst sınır geldi

Öte yandan kısa numara aramaları için tüketicilere uygulanacak ücretlerde işletmeciler bazında da bazı üst sınırlar getirildi. İşletmecilerin, söz konusu karara uygun olarak revize edecekleri son kullanıcı tarifelerini BTK'ya sunması ve yeni tarifelerle ilgili tüketicileri bilgilendirmeleri gerekiyor.

Diğer taraftan, söz konusu düzenleme ile birlikte kısa numaraların aranması karşılığında Türk Telekom tarafından diğer işletmecilere uygulanan arabağlantı ücretlerinde de değişiklik yapıldı. Yeniden düzenlenen arabağlantı ücretleri, 1 Şubat 2013'ten tarihinden itibaren uygulanacak.