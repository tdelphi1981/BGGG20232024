'Siyaset gevezesi'
'CHP parti bile değil' diyen Arınç'a yanıt, Genel Genel Başkan Yardımcısı Koç'tan geldi: Sahneye veda etmeye hazırlanan siyaset gevezesi
 CHP Genel Başkan Yardımcısı Haluk Koç, CHP'yi hedef alan açıklamaları nedeniyle Başbakan Yardımcısı Bülent Arınç için 'Sahneye veda etmeye hazırlanan siyaset  gevezesi' ifadesini kullandı.
 Koç yaptığı yazılı açıklamada Arınç'ın 'siyasi gevezeliğe' devam ettiğini ifade ederek, 'Dün (önceki gün) bir toplantıda CHP'ye dönük kerameti bir tek kendisini bağlayan saçmalamalarını sürdürmüş, 'CHP parti bile değil' buyurmuşlar. Önünde oturan 3-5 kişi bulunca, arkasına aldığı görev alanı gücünü kullanarak konuşma şehvetini gidereceğini zannediyor. CHP tarihsel süreçte, ulusal mücadeleyi de aydınlanma devrimlerini de kendisi gibi düşünen birçok iç ve dış güce karşı gerçekleştirdi. Bugün, eğer kendisi bir siyasi figür olarak ortalarda gezebiliyorsa bunu bu mücadeleye borçlu olduğunu bilecek kadar akıllı olduğunu sanıyoruz' dedi.
  'AKP Irak Savaşı öncesi, dış güç odaklarının siparişi üzerine kurulmuş bir siyasi yapıdır' diyen Koç, şöyle devam etti: 'Arınç, AKP'nin milli görüş çizgisinden ayrılarak, hangi teslimiyet pazarlıkları ile kurulduğunu bilen kadro içerisindedir. Kuşkusuz yakın gelecek tarih, Arınç'ı da, AKP'yi de bu kirli işbirliğinin araçları olarak değerlendirecektir. Sahneye veda etmeye hazırlanan bu siyaset gevezesi kişinin, son demlerini siyaset çukurunda geçirmesi gerçekten hazindir. Kamuoyu kendisini; İrtifa yoksunu, boş konuşma uzmanı, kırmızı noktalı bir siyaset figürü olarak hatırlayacaktır.' ANKA
 'İnsani bir ziyaretti'
 CHP Tunceli Milletvekili Hüseyin Aygün, Paris'te öldürülen Sakine Cansız'ın ailesine taziye ziyaretinde bulunmasını 'insani bir 
 ziyaret' diye açıkladı. Kılıçdaroğlu'nun, Pekin'den yaptığı 'disiplin' iması tartışılırken,  AKŞAM'a konuşan Aygün, şunları söyledi: 'Benim yaptığım ziyaret insani bir ziyarettir. Şu an gelişmeleri izliyorum. Ben Paris'ten bugün yeni geldim. Gelişmeleri şu an anlamıyorum. Şu an sessizliğimi koruyacağım. Özellikle Genel Başkan'a karşı hiçbir açıklama yapamam ve tepki gösteremem. Bir yazılı açıklama yapmayı düşünüyorum.'  ANKARA
  