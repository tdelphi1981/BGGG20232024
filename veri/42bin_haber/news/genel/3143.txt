Pegasus Hava Yolları, ‘Almira’yı teslim aldı
Pegasus Hava Yolları, 3.2 milyar dolarlık 40 adet yeni nesil Boeing 737-800 yatırımının 35. uçağı olan 'Almira'yı teslim aldı. Yeni uçakların teslim alınmasıyla Pegasus'un filo sayısı 44'e yükseldi.
 Pegasus Hava Yolları, 2012 yılında yurtiçi ve yurtdışı hatlarına yenilerini ekleyerek, uçuş ağını yurt içinde 24, yurt dışında ise 39 nokta olmak üzere toplam 63 noktaya yükseltti.
 Haftada ortalama bin 700 tarifeli uçuş gerçekleştiren Pegasus Hava Yolları, 2012 yılında 2011 yılına göre yaklaşık % 20'lik  artışla 13,5 milyon misafirine seyahat imkanı sundu.  2012 yılını % 92.32 zamanında kalkış ortalaması ile tamamladı.
 2012 yılının ilk 10 ayında iç hatlardaki pazar payını %25'e, dış hatlardaki pazar payını da %8'e yükselten Pegasus Hava Yolları, son olarak Boeing 737-800  yatırımının 35. uçağı olan 'Almira'yı filosuna kattı.
 Türkiye'de, 3.2 milyar dolar gibi büyük çapta Boeing siparişi veren ilk özel hava yolu şirketi olan Pegasus, siparişini verdiği yeni nesil uçakları teslim almaya devam etti. 40 adet Boeing 737/800 uçaklarının tamamı ise 2015 yılı sonu itibariyle Pegasus filosuna katılmış olacak.
 CİHAN
  