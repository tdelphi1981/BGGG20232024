Demokrasiden asla taviz vermeyiz
Başbakan Recep Tayyip Erdoğan'ın, 'CHP gençlerin ellerine molotof verip arkalarına saklanıyor' şeklindeki sözlerine yanıt, CHP Genel Başkan Yardımcısı Gürsel Tekin'den geldi. Tekin, TBMM'de düzenlediği basın toplantısında, şöyle dedi:
 - SON dönemlerde dinleniyorum, suikast, çeşitli sıkıntılar, iç meseleler, dış meseleler, parti içindeki sorunlar Sayın Başbakan'ın kimyasını bozmuş olabilir. 
 - İLK kez bir Başbakan hezeyan içinde, şiddet içinde. Siyaset üslubuna, demokrasi üslubuna yakışmayan cümleleri anlamakta zorluk çekiyoruz. 
 - 'ÜNİVERSİTELERDE CHP öğrencilerin eline taş ve sopa veriyormuş.' Sayın Başbakan, doğrusu siz devleti yönetiyorsunuz, elinizde böyle veriler mi var bilmiyorum ama dün (önceki gün) CHP'nin Genel Başkanı Sayın Kılıçdaroğlu her türlü şiddete karşı olduğunu net bir şekilde ifade etmişti. Belli ki Sayın Genel Başkanımızın açıklamalarını Sayın Başbakan okumamıştır ya da dinlememiştir.
 - SAYIN Başbakan, medyayı, sivil toplum örgütlerini sindirebilirsiniz, bilim yuvalarında kendine yandaş yaratabilirsiniz. Ancak CHP kellesini verir, özgürlükte ve demokrasiden asla taviz vermez. 
 - AKLIMA iki şey geliyor. Birincisi, son dönemde yaşanan olaylardan dolayı Sayın Başbakan'ın kimyasının bozuk olduğunu biliyoruz, bu çerçevede bir konuşma yapmış olabilir. İkincisi, bir TV kanalında 'Gündemi ben belirlerim' demişti. Acaba bugün Uludere gündemini kapatmak için mi böyle bir konuşma yaptı. Sayın Başbakan'ın bu cümlelerini şiddetle kınıyorum. ANKA