NEW York Times: OSMANLI ÇAĞI 'SEX AND THE CITY'
NEW York Times gazetesi, Muhteşem Yüzyıl dizisinden 'Osmanlı Çağı Sex and the City' diye söz ederken, Türkiye ve Ortadoğu'da çok popüler olan dizinin Başbakan Recep Tayyip Erdoğan tarafından çok sevilmediğini yazdı.
 Gazetenin sanat sayfasında yer alan yazıda, son günlerde Türkiye'de yoğun olarak tartışılan 'Muhteşem Yüzyıl'dan söz edildi. Gazete diziyi, kadın erkek ilişkilerinin anlatıldığı Amerikan dizisi 'Sex and The City'ye benzeterek yazının başlığını 'Şehvet Dolu Türk dizisi Başbakan'dan eleştiri aldı' olarak kullandı. Dizide, Osmanlı İmparatorluğu'nu 36 yıl boyunca yöneten Kanuni Sultan Süleyman'ın Harem, Hürrem Sultan ve Saray üçgeninde yaşamının anlatıldığını aktaran yazıda, Başbakan Erdoğan'ın "Biz öyle bir Süleyman tanımadık. Kanuni'nin 30 yılı sarayda değil, at sırtında geçti" eleştirilerine yer verdi. Gazete, Başbakan'ın bu eleştirilerine karşılık CHP Genel Başkan Yardımcısı Muharrem İnce'nin Başbakan Erdoğan'ın 'sultan' gibi davrandığı eleştirisini aktardığı yazısında, dizinin yayınlanmaya başladığı günden bu yana tartışma ve eleştirilerle karşılaştığını belirtti. Yazıda şöyle denildi:
 
 "Dizi, geçtiğimiz yıl ocak ayında ilk kez yayınlandığında RTÜK'e 70 binden fazla şikayet gelmişti. Bu şikayetlerde televizyon kanalının tarihi bir insanın özel yaşamının yanlış anlatıldığı bu nedenle kamusal bir özür beklendiği belirtilmişti."
 
 Gazete, yazısında ayrıca, dizide Kanuni Sultan Süleyman'ın İslam dininde yasak olan içkiyi içerken gösterilmesi ve Harem'deki nikahsız ilişkilerinin bazı izleyenleri son derece rahatsız ettiğini aktarıldı.