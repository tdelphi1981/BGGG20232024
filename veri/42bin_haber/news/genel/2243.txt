Kimse inkar etmesin insanlar da bu dili seviyor
İsmail YK, yeni albümü 'Metropol'ü çıkardı. Elbette her albümünde olduğu gibi bunda da kimilerinin hit şarkısı, kimilerinin 'dalga konusu' olacak bir şarkı var. Adı, 'Ben Senin Ananın...' Hayırlara vesile olmasını dileyerek İsmail YK ile konuştuk.
 ZEYNEP BAKIR
 zeynep.bakir@aksam.com.tr
 Fotoğraflar: UYGAR TAYLAN
 İsmail YK ile yeni albümü 'Metropol' vesilesiyle bir araya geldik. Albümün geneli arabesk bir çerçeve çiziyor ama içinde rock, rap, dubstep öğelerini bulmak mümkün. Tabii sizi havaya sokacak türden değil, mutlaka şarkının bir yerinde arabeske, ağlayan yaylılara bağlanıyor. Bir şarkısında yine kısa da olsa her albümde karşılaşmadığımız Hint çalgısı sitar'a denk geliyorsunuz. Üstelik sitar'ı kendi çalıyor. Bu enstrümanı çalmayı öğrenmenin ne kadar meşakkatli bir iş olduğunu belirtmek gerek. 
 İsmail YK'yı meşhur eden ve devamında da konuşulmasını sağlayan 'Şapur Şupur', 'Facebook', 'Bas Gaza' gibi mizahi şarkılardan bu albümde de bir tane var. 'Ben Senin Ananın...' Ama anladığımız kadarıyla bu şarkılar albümünün vitrinini oluşturuyor. İçeriğinde o temanın (O temanın adı neyse artık) devamı yok. 
 Kendi halinde, şarkılarında gösterdiği girişken ruhu sohbetinde pek göremediğimiz ve bunu da utangaçlığına verdiğimiz İsmail YK ile kısa söyleşimizi sizlere sunuyoruz.
 (Ayrıca benim de bu röportaj vesilesiyle gördüğüm, sizin de görmenizi istediğim bir video var. Youtube'da 'İsmail YK çalışma esnasında' yazıp videoyu tıklayın ve elektrogitarı nasıl çaldığını izleyin)
 - 'Ben Senin Ananın...' diye başlayan bir şarkı sözü yapmışsınız ama Allah'tan cümle el öpmekle sonlanıyor. (Ben senin ananın elini öperim) Dinleyiciyi ters köşeye yatırmaktan hoşlanıyorsunuz galiba... 
 İnsanların mizah duygularını da çalıştırmayı istiyorum... Dinleyenler dans ederken aynı zamanda da sözler üzerinden başka bir eğlence yaşıyor. Ters köşe değil de beklentilerine cevap veriyorum diyelim. 
 - Türk Pop Müziği hakkında değerlendirme yapıldığında sizin şarkılarınız olumsuz örneklere referans gösteriliyor, buna ne diyorsunuz?
 Yerinde bulmuyorum... Örneğin son yaptığım şarkı sevgi, saygı ve özgüveni öne çıkarıyor. Evet, içinde mizah var ama bu şarkının kötü olduğu anlamına gelmez. 
 - Şarkıları yazarken zihniniz nasıl çalışıyor? 
 Sadece kendimden yola çıkmıyorum. Kendimle ilgili şarkılar biraz daha naif oluyor. Etrafta olup bitenle de ilgileniyorum. Sokak dilini, argoyu kullanmayı seviyorum. Kimse inkar etmesin insanlar da bu dili seviyor. Aksi halde albümlerim satış rekoru kırmazdı. Ben araba kullanırken asla hız yapmam, sakin kullanmayı severim ama 'Bas Gaza' diye bir şarkım var. Bu etrafı iyi gözlemlememden kaynaklanıyor. 
 - Bu şarkıları albüm satışı için vitrin olarak kullanıyor olabilir misiniz?
 İlk albümümde 'Şapur Şupur' şarkısıyla duyuldum. Oysa albümdeki favori şarkım 'Nerdesin' idi. Piyasa diye bir şey var bu dünyada... Bunu göz ardı edemeyiz öyle değil mi? Müzikseverler de bir süre sonra sizi yönlendiriyor...
  
 KARDEŞLERİM DESTEK
 - Yurtseven Kardeşler'den birisisiniz ama yaptığınız müzik o tarzdan çok ayrı. Aranızda münakaşa yaratmıyor mu bu?
 Her albümümde bana destek olurlar, ilk önce onlar dinler şarkılarımı... Bu şarkıları Yurtseven Kardeşler grubunda söylememe müsaade etmezler; o yüzden ben de solo albüm yapıyorum. Bu arada onlarla yeni bir albüm çalışmasına girdik. Yakında onlarla birlikte olacağım. 
 - Etrafta fazla görünen biri değilsiniz, ne yapıyorsunuz özel hayatınızda?
 Evimde vakit geçiririm. Hep müzikle ilgileniyorum. Müzikle ilgilenmiyorsam karakalem resim yapmayı seviyorum. Ve arkadaşlarımla halı saha maçı yaparım. 
 - Konser performanslarınızda dans eden birisiniz. Gitmeyi sevdiğiniz dans kulübü var mı? 
 Dans etmeyi çok seviyorum. Ama kendi sahnemde dans etmeyi daha çok seviyorum. Gittiğim özel bir mekan o yüzden yok. Konserlerimde bol bol dans ediyorum zaten. 
 - 'Şeytanın Birisin' isimli şarkınızda dubstep örnekleri var ama 'dub-arabesk' olmuş sanki... 
 Dubstep severim. Burada henüz ciddi bir dinleyici kitlesi yok. Avrupa'da birçok sanatçı dubstep yapıyor. O yüzden bir şarkımın aralarına dubstep koydum. Ama başından sonuna böyle bir şarkı hayranları mutlu etmeyebilirdi, o yüzden kullanmadım. Bir sonraki albüm çalışmamda daha fazla yer verebilirim. 
 - Bazı şarkılarınızın altyapılarında rock, rap temaları dinledim. Oldukça da başarılı olduğunuzu düşündüm. 'Tam, bu şarkı iyi olmuş' derken arabeski enjekte ediyorsunuz yeniden... Neden?  
 2004 yılından bu yana herkese hitap eden şarkılar yapmayı hedefledim. Sadece rock ya da rap dinleyicisi değil, herkesin dinlediği bir şey olsun diye yapıyorum. Şu da bir gerçek ki bir şarkının sevilmesi, çok dinlenmesi benim değil dinleyicinin elinde olan bir şey. Ayrıca bu toplum arabesk seviyor. 
 - Kendinizi anlatmayı sever misiniz?
 Kendimi anlatırken gerçekten zorluk çekiyorum. Ama çevremin hakkımda söyledikleri şey sakin olduğumdur. Sakin ve işkolik bir tipim. Müzik ve spor dışında bir tutkum yok. Kötü alışkanlıklarım da yok. Hayatım o kadar sade ve normal ki muhakkak sizin bana anlatacağınız daha eğlenceli şeyler vardır. 
 - Allah'tan soruları ben soruyorum... Peki, aşık olduğunuzda nasıl biri olursunuz?
 åşık olduğumda romantik ve duygusal olurum ama benim hayatımda her şey çok normal dozlarda devam eder.