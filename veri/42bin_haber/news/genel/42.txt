Kahraman öğretmenler saldırıyı engelledi
Diyarbakır'da maskeli bir grubun, ses bombası ve molotofkokteyli atması sonucu 2 öğretmen ve 1 öğrencinin yaralandığı Şehitlik Lisesi'nde, rehber öğretmenler tarafından öğrencilere psikolojik destek verilmeye başlandı.
 Maskeli bir grubun, dün ses bombası ve molotofkokteyli atması sonucu 4 aylık hamile öğretmen Gülay Binay ve Yusuf Karataş ile 12. sınıf öğrencisi Necat Oruç'un yaralandığı olaydan sonra Şehitlik Lisesi'nde Milli Eğitim Müdürlüğü'nce görevlendirilen rehber öğretmenler, öğrencilere psikolojik destek vermeye başladı.
 Saldırıdan olumsuz etkilenen öğrencilere yönelik başlatılan çalışma, 12 Ekim'e kadar sürecek. Çalışmada, 8 rehber öğretmen, okulun bütün öğrencilerine psikolojik destek verecek.
 Olay anını anlatan Şehitlik Lisesi yetkilileri, saldırganların arka bahçenin duvarından atlayarak okula girdiğini, 2 grup halinde okula giren saldırganlardan elinde havai fişek bulunan grubu, o anda bahçede bulunan 2 öğretmenin engellediğini belirtti.
 Okula giren diğer grubun hızla idare bölümüne ses bombası ve molotofkokteyli attığını dile getiren yetkililer, şöyle konuştular:
 ''Koridorda da bazı öğretmenler saldırganları engelledi. Ellerindeki bütün molotofkokteyli atsaydılar, okulda büyük bir felaket yaşanırdı. Atılan molotofkokteyli okul müdür yardımcısının odasına isabet etti ve hem odada hem de koridorda yangın çıktı. Saldırıda yaralanan öğretmen Binay 4 aylık hamileydi. Onun için de çok endişelendik. Neyse ki öğretmenlerimizin ve öğrencimizin durumu iyi. Öğretmen arkadaşlarımız Binay ve Karataş, tedavilerinin ardından evde dinleniyor. Öğrenci Oruç'un tedavisi Diyarbakır Eğitim ve Araştırma Hastanesi'nde devam ediyor. Sadırıyı, çok ucuz atlattık.''
 Öte yandan, saldırıdan sonra hasar gören idari bölümdeki okul müdür yardımcısı ve öğretmenler odası ile koridorda bakım ve onarım çalışmaları devam ediyor. Boyama yapılan okulda, kırılan camlar yenilendi.
 AA