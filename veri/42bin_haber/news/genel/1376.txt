İlk önce devlet babalık yapsın peşinden 'en az 3 çocuk' gelir
TÜİK verilerine göre, 2001'de 2.37 olan ortalama çocuk sayısı 2011'de 2.02'ye indi. Rakamlar, Başbakan'ın 'en az 3 çocuk' ısrarına ışık tutuyor. Ekonomistler ise konuya başka bir açıdan yaklaşıyor: 'Türkiye, sorunlu yıllara 'hazırlıksız' giriyor. Nüfus artışı için telkin yetmez, parasal teşvik gerek'
 Aylin Löle / İSTANBUL
 Başbakan Erdoğan'ın ilk kez 2008'de dile getirdiği, ardından sürekli vurguladığı 3 çocuk talebi, pratiğe geçemedi. TÜİK'in verilerine göre, 2001'de 2.37 olan toplam doğurganlık hızı yani çocuk sayısı, 2011 itibarıyla 2.02'ye indi. Ancak, ekonomistlere göre ortada henüz 'panik' yapılacak bir durum yok ancak '3 çocuk' isteniyorsa, 'teşvik' sözde kalmamalı..!
 TEHLİKE SÖZ KONUSU DEĞİL
 PROF. Dr. Taner Berksoy, 'Başbakanın söylediği türde bir tehlike görmüyorum. Mevcut doğum hızımız ve rezervlerimiz bizi daha çok götürecek gibi' dedi. Doğum hızındaki yavaşlamanın 'normal' olduğunu söyleyen Berksoy, 'Kaldı ki zenginleşme ve kentleşme ile birlikte aile ölçeği daralıyor, çekirdek aileye doğru gidiyor. Birkaç nesil boyunca, iddia edildiği türde nüfus artış hızının ters dönmesi ve iş gücü ihtiyacının karşılanamaması gibi bir durum söz konusu değil' diye konuştu. 
 PROF. Dr. Seyfettin Gürsel ise projeksiyonlara göre Türkiye'nin 2030'lardan itibaren yaşlanan bir nüfusa geçeceğini belirterek, 'Bu sorunu Japonya ve Almanya da fazlasıyla yaşıyor. Türkiye'de de bu yaşanabilir' dedi. Gürsel, şöyle devam etti: 'Türkiye bu soruna hazırlıksız giriyor. Çalışabilir nüfusunu çalıştıramıyor, işgücüne katılım oranı yüzde 50 civarında. Ama başbakan istedi diye 3 çocuk yapılır mı, yapılmaz. Dolayısıyla çok ciddi bir teşvik verilmesi lazım. Örneğin 2 çocuğa hiç teşvik vermeyip, 3'ncü çocuğa çok ciddi teşvik verip,-örneğin aileye ayda 500 TL- 4'ncü çocuğa vermeyerek, özellikle yoksul ailelerde nispeten dengeli bir artış sağlanabilir. Tabii burada da bu çocuklar iyi eğitilebilir mi meselesi var.'
 Yaşlı nüfus tehlikesi var
 NÜFUS artış hızı alarm veriyor. 'Böyle giderse 2030'da yaşlı bir nüfusumuz olacak' diyen ekonomistler, '3 çocuk için devletin maddi desteği şart.'  görüşünde... Türkiye'de, asgari geçim indirimiyle yalnızca 9.97 TL'lik çocuk yardımı yapılıyor...
 Putin de 3 istiyor ama ev veriyor
 RUSYA nüfusunun yeniden artışına çare arayan Vladimir Putin de her aileden 3 ve üzeri çocuk istiyor. Bunun sonucunda ülkede, eşleri teşvik etmek için de konut projesi, ikinci çocuğa bir defaya mahsus 12 bin dolar, aylık destek gibi imkanlar sağlanmıştı. 
 TÜRKMENİSTAN'da 3 çocuğu olanlara ev ve araba veriliyor. Devlet Başkanı Gurbanguli Berdimuhamedov, 8 ve daha fazla çocuk dünyaya getiren kadınları Devlet Üstün Şeref Madalyası ile ödüllendiriyor. Yine bu annelerin akaryakıt, doğalgaz, elektrik, su gibi giderleri ödemiyor, uçak dahil her türlü toplu ulaşım aracından, bütün kamu hizmetlerinden ücretsiz, sınırsız ve kotasız yararlanıyor. 
 YAŞLI nüfusa sahip Avrupa'da da ülkesine göre değişmekle birlikte doğan çocuk başına nakit yardımlar var.
 Önce sorunları çözmek gerekli
 KADIN Girişimciler Derneği (KAGİDER) Yönetim Kurulu Başkanı Dr. Gülden Türktan, 'Nüfusun artması tüketim ve üretim açısından fayda diye görülüyor. Ancak önce bunun altyapısını oluşturmak lazım' dedi. AKŞAM'a konuşan Türktan şunları söyledi: 'Doğurduğunuz çocuğa nasıl bir eğitim vereceksiniz, istihdam sağlayabilecek misiniz? Bunların cevabını vermeden, olası girişim planlı bir yaklaşım değil. Türkiye, demografi açısından bir fırsat penceresi. Dolayısıyla böyle bir fırsat penceresiyken, kadınlara daha istihdam olanağı sağlamak gerekiyor.'
 'Yandım Allah diyeceğiz'
 BAŞBAKAN Erdoğan, 3 çocuk talebini ilk kez 2008'de 5. Aile Şurası'nda şöyle dile getirmişti: '2038 itibarıyla Türkiye'nin nüfusu Almanya'nın durumuna gelmiş olacak. O zaman da biz 'Yandım Allah' demeye başlayacağız. Şu andaki mevcut durumumuzu korumak için bizim her ailede en azından üç çocuk olması lazım.'
 'Nüfusu' teşvikle artırmak şu aşamada doğru değil
 TÜRKİYE İş Kadınları Derneği Başkanı (TİKAD) Nilüfer Bulut, 'Özellikle Güneydoğu'da çok fazla çocuk var ve bu çocukların çok da iyi şartlarda yetiştirilemiyor. Dolayısıyla tüm bu sorunları çözüp, ondan sonra yaşlı nüfus sorununa karşı doğumun teşvikle özendirilmesi aşamasına gelinmesi gerekiyor' dedi.