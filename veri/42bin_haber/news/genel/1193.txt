74 yıl sonra Başbakansız 10 Kasım!
Demokrasi Forumu için gittiği Endonezya'nın Bali Adası'na giden Erdoğan, ziyaretini 1 gün daha uzattı.
 Demokrasi Forumu için Endonezya'nın Bali Adası'nda bulunan Başbakan Recep Tayyip Erdoğan, 10 Kasım öncesinde Türkiye'de olacaktı, ancak Başbakan ziyaretini 1 gün daha uzattı. Brunei Sultanlığı'na geçecek olan Erdoğan, Anıtkabir'deki 10 Kasım törenlerine katılamayacak.
 SULTAN BOLKİAH'I ZİYARET EDECEK
 Erdoğan'ın, Demokrasi Forumu için gittiği Endonezya'nın Bali adasındaki temasları devam ediyor. Brunei Sultan Hassanal Bolkiah, Bali'de karşılaştığı Erdoğan'a "Buralara kadar geldiniz çok mutlu olduk. Sizi ülkemizde de görmek isteriz" dedi. Sultan'dan ziyaret daveti gelen Erdoğan, Bolkiah'ın ziyaret talebine olumlu yanıt verdi. Bali'deki Demokrasi Forumu'nun ardından Brunei Sultanlığı'na geçecek olan Erdoğan'ın Türkiye'ye dönüşü de 1 gün uzadı. Erdoğan'ın, 10 Kasım nedeniyle Bali programını kısa tutacağı açıklanmıştı. Ancak Erdoğan son anda programını değiştirdi.
 10 KASIM BAŞBAKAN'SIZ YAPILACAK
 Başbakanlık kaynaklarının da doğruladığı bilgiye göre Erdoğan yarın öğlen saatlerinde Bali'den, Brunei Sultanlığı'na geçecek ve pazar günü Türkiye'ye dönecek. Atatürk'ün öldüğü 1938'den bu yana ilk kez bir 10 kasım töreni başbakan olmadan yapılacak.