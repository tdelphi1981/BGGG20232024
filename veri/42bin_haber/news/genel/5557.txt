İtalyan devine tutuklama şoku
İtalyan havacılık devi Finmeccanica yolsuzluk kıskacında... Avrupa'nın en büyük 3. havacılık savunma şirketinin CEO'su rüşvet ve yolsuzluk suçlamasıyla tutuklandı
 İtalyan havacılık savunma şirketi Finmeccanica'nın CEO'su Guiseppe Orsi, Hindistan'a yapılan helikopter satışı sırasında yolsuzluk gerekçesiyle tutuklandı. Orsi, Hindistan’a yapılan 12 helikopterin satışıyla ilgili olarak 'uluslararası rüşvet ve kara para aklama' iddialarından sorgulanırken, firmanın Milano'daki ofislerinde de arama yapıldı. Rüşvetin miktarının 50 milyon eurodan fazla olduğu dile getirilirken, soruşturma kapsamında şirketin üst düzey yöneticisi Bruno Spagnoplini de ev hapsine alındı.
 FINMECCANICA'dan 560 milyon euroya helikopter alan Hindistan kendi soruşturmasını açtı. Dışişleri, İtalya ile temas kurduklarını, yargı süreci nedeniyle Roma'nın bilgi paylaşmadığını duyurdu. Yüzde 30'u İtalya'ya ait Finmeccanica hakkındaki soruşturmayla ilgili İtalya Başbakanı Mario Monti de 'Finmeccanica'nın yönetimiyle ilgili bir sorun var' açıklaması yaptı.
 İLK DALGA KASIMDA
 Finmeccanica'nIn Pazarlama Müdürü Paolo Pozzessere, daha önce üç ülkede 'rüşvet vererek iş bağladığı' gerekçesiyle kasımda tutuklanmıştı. İtalyan polisi, Pozzessere’nin Panama, Brezilya ve Hindistan'daki çeşitli ihalelerde rüşvet verdiğini belirlemişti. Soruşturma çerçevesinde eski Sanayi Bakanı Claudio Scajola'nın ifadesini de başvurulmuş, şirketin diğer ülkelerle yaptığı kontratlar mercek altına alınmıştı.
 FINMECCANICA'nın Türkiye'de aldığı en büyük ihale, ATAK taarruz helikopter projesi olmuştu. Testleri yapılan Agusta T-129 helikopterlerinin prototipi geçtiğimiz aylarda havalanmış, ancak kaza geçirmişti. Şirketin ürettiği Agusta tipi helikopterlerin kasalarının üzerine yerli yapım sistemlerin monte edilmesini öngören 3 milyar dolarlık anlaşma, 41'i opsiyonlu 92 helikopter üretimini kapsıyor. Finmeccanica ayrıca Meltem Projesi'nde, Türk Deniz Kuvvetleri'ne sivil ATR-72 uçaklarından geliştirilen deniz karakol uçaklarının satışını gerçekleştirmişti. Şirketin yüzde 67'sini elinde bulundurduğu Telespazio da, Göktürk keşif uydusu projesinde yer almıştı.
 TÜRKİYE operasyonlarını yürütmek için Ankara'da da ofisi bulunan şirket, VIP filosu için alınacak helikopterler için açılan ihaleye de katılıyor.
  