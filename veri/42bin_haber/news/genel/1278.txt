Yahya Demirel toprağa verildi
ANKARA'DA vefat eden 9. Cumhurbaşkanı Süleyman Demirel'in yeğeni 62 yaşındaki Yahya Kemal Demirel, memleketi Isparta'nın İslamköy kasabasında toprağa verildi.
 Ankara'daki Güven Hastanesi'nde karaciğer kanseri tedavisi görürken geçen Perşembe günü hayatını kaybeden Yahya Kemal Demirel'in cenazesi özel bir cenaze aracıyla İslamköy'e getirildi. Yahya Kemal Demirel için dün İslamköy Şehriban Hatun Camii'nde cenaze töreni düzenlendi. Cenazeye kasaba halkının yanı sıra çok sayıda siyasi de katıldı. Törene gelmesi beklenen 9. Cumhurbaşkanı Süleyman Demirel'in doktoru izin vermediği için cenazeye katılamadığı öğrenildi. Öğle namazından sonra kılınan cenaze namazı sonrası Demirel'in cenazesi, İslamköy Koca Mezarlığı'ndaki aile mezarlığında toprağa verildi.