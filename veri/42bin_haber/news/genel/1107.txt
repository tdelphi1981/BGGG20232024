Milli Piyango'dan şanslı 3 ilçe açıklaması
Milli Piyango İdaresi, son 42 haftada 29 büyük ikramiyenin Ankara-Çankaya, İstanbul-Pendik ve Antalya-Muratpaşa ilçelerine çıkmasının, söz konusu illerin en yüksek oyun hasılatına sahip olması bakımından “gayet olağan” olduğunu belirtti.
 Milli Piyango İdaresi tarafından sayısal oyunlarda son 42 haftada 29 büyük ikramiyenin 3 ilçeye çıktığı (Çankaya, Pendik, Muratpaşa) ve bu durumun şaibeli olduğuna ilişkin bazı basın yayın organlarında çıkan haberler üzerine yazılı bir açıklama yapıldı.
 Milli Piyango İdaresince 42 haftada 168 adet sayısal oyun çekilişi yapıldığı ve 221 adet büyük ikramiyenin sahiplerini bulduğu belirtilen açıklamada, bu ikramiyelerin 13’ünün Ankara/Çankaya, 9’u Antalya Muratpaşa, 6’sının ise İstanbul/Pendik ilçesine isabet ettiği belirtildi. İstatistiksel olarak, son 42 haftada Türkiye çapında oynanan kolon sayısının yüzde 7.85’inin bu ilçelerde oynandığını, buna karşılık büyük ikramiyelerin yüzde 12.66’sının söz konusu yerlere isabet ettiği kaydedilen açıklamada, “Şanslı ilçeler bazında gayet olağan olan bu durumun ‘normal şartlarda imkansız olduğu, bu kadar yüksek tesadüf olamayacağı’ gibi ifadelerle çarpıtılarak sunulmasının önyargılı olduğu değerlendirilmektedir. Söz konusu üç ilçe, anılan illerin tek şanslı ilçeleri de değildir. 221 büyük ikramiyenin 8‘i İstanbul Kadıköy’e, 7’si Avcılar’a, 6’sı Fatih’e, 8’i ise Ankara Yenimahalle’ye isabet etmiştir. Türkiye çapındaki toplam 5 bin sayısal oyun bayisinin 2 bin 77 adedinin İstanbul, Ankara ve Antalya’da olduğu, aynı zamanda bu illerin en yüksek oyun hasılatına sahip iller içinde yer aldığı göz önüne alındığında, söz konusu durumun gayet olağan olduğu aşikardır” denildi.
 Açıklmada, söz konusu “asılsız iddialara” ilişkin hukuki yollara da başvurulacağı belirtildi.
 -SÜPER TOTO’DAN 11 MİLYON TL
 Öte yandan, Milli Piyango İdaresi, Süper Loto’nun geçen hafta yapılan çekilişinde de 6 bilen çıkmadığı için, devreden ikramiyenin 8 Milyon 91 Bin TL’yi geçtiğini bildirdi.
 Bu hafta yapılacak çekilişte, 6 bilenlere dağıtılacak ikramiyenin 11 Milyon TL’ye ulaşmasının beklendiği ifade edildi.
 ANKA