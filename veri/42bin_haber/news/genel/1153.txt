Metal atıklarından enerji üretecek
Adanalı işadamı Turgay Kamışlı, İstanbul Demir ve Demir Dışı Metaller İhracatçıları Birliği'nin bu yıl ilk kez düzenlediği 'Metalik Fikirler Ar-Ge Proje Pazarı Yarışması'nda 'Metal Atıklarından Enerji Üretilmesi' projesi ile üçüncü oldu. Kamışlı, ödülünü Ekonomi Bakanı Zafer Çağlayan'ın elinden aldı
 Metalik Fikirler Ar-Ge Proje Pazarı yarışmasına toplam 410 başvuru yapılırken, akademisyen kategorisinde 276 müracaat dikkat çekti. 37 üniversitenin proje gönderdiği yarışmada ilk sırayı 76 proje ile Sakarya Üniversitesi aldı. Sanayici kategorisinde 52, öğrenci kategorisinde 58 ve girişimci kategorisinde ise 24 proje birincilik için yarıştı. Toplam 100 bin TL ödülün dağıtıldığı finalde kazananlara ödüllerini veren Ekonomi Bakanı Zafer Çağlayan, törene katılan bazı sanayicilerden ödül alan projelere üretim sözü aldı.
 Törende konuşan Bakan Zafer Çağlayan, bugüne kadar Ar-Ge ve inovasyona yeterince önem verilmediğini belirterek, tüm katılımcılara teşekkür etti. Bakan olarak katılımcıların arkasında olacağını söyleyen Çağlayan, Adanalı işamadı Turgay Kamışlı'yı enerji konusunu görüşmek üzere davet etti.
 Kamışlı ise geri dönüşümü olmayan metal ve cevherlerin atıklarının değerlendirilerek hidrojen gazı üretilmesiyle ülke ekonomisine büyük katkı sağlanacağını vurguladı. Kamışlı, bunun bir plan, proje veya modül olmadığını, bizzat çalışan hidrojen gazı üreten egzotermik ısı veren, akabinde bertarafı güç, istifi, depolanması kolay olmayan atıkları pastorize ederek ekonomiye kazandırdığını ifade etti. Kamışlı, buluşunun çevre ve insan için tehlikeli olan bu atıkları bertaraf ettiğini belirtti.
 Kamışlı, geleceğin enerjisi olan hidrojen gazını katolizer ve tetikleyici kullanmadan ürettiğini, yapılan tahlil ve analizlerde zararlı (karbon, kükürt) dioksit salınımı olmadığını, maliyetinin çok düşük olduğunu söyledi.
 Kamışlı, "Teknolojisi ve sanayisi gelişmiş ülkelerce değişik yöntem ve deformasyonlarla üretilen hidrojen gazını, bu ülkeler üretimi çok zormuş gibi lanse etmektedirler. Bu bilgilendirmeler ve söylemler gerçek dışıdır." dedi.
 Ülkemizde milyonlarca metreküp atık olduğunu, bu atıkların enerjisinin en az 10 Keban barajının ürettiği enerjiye eş değerde olduğunu sözlerine ekledi.
 CİHAN
  