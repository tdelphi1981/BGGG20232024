'Komutanların ihracı istenmedi'
TBMM Darbeleri ve Muhtıraları Araştırma Komisyonları çalışmalarına devam ediyor. 28 Şubat-27 Nisan Alt Komisyonu dün 28 Şubat döneminin Milli Savunma Bakanı, bugünün CHP Bursa Milletvekili Turhan Tayan'ı dinledi.
 Dönemin Deniz Kuvvetleri Komutanı Güven Erkaya'nın söyleşilerinin yer aldığı kitapta 'Tansu Çiller'in komutanların ihracını istediği, ancak Tayan'ın bunu imzalamadığı' yönündeki iddiaları reddeden Tayan, 'Kimse benden böyle bir şey istemedi. Ben de böyle bir çaba içerisinde olmadım'' dedi.
 28 Şubat 1997'deki MGK bildirisini anımsatan Tayan, dönemin başbakanı Erbakan'ın bildirideki kararların uygulanması konusunda hassasiyet gösterilmesi yönünde bakanlıklara yazı gönderdiğini ifade etti. Tayan, 'Bu süreçte, demokrasi dışı bir uygulama duymadım, görmedim. Ülke o dönemde siyasi bir stres yaşadı' dedi. Tayan, Erbakan'ın istifasını da basından duyduklarını kaydetti.
 * Eski bakan Mehmet Keçeciler, 12 Eylül darbesinin gerekçelerinden biri gösterilen 6 Eylül 1980'deki Konya mitinginde İstiklal Marşı okunurken ayağa kalkmayanların 'Devletin provokatör ajanları'' olduğunu belirterek, ''Bunlar hiç bulunamadı ve kim oldukları halen meçhuldür'' dedi.
 DEMİREL'İ KAÇIRACAKTIK
 - 27 Mayıs ve 12 Mart Alt Komisyonu'nda dinlenen eski Dev Genç'li, BDP Mersin Milletvekili Ertuğrul Kürkçü, 12 Mart'la birlikte Türkiye'de ordunun, bir burjuva ordusu haline geldiğini savundu. Kızıldere'de 10 arkadaşının öldüğü çatışmadan kurtulan tek kişi olan Kürkçü, 'Deniz Gezmiş ve arkadaşlarının idamını önlemek için önce Süleyman Demirel'i  kaçırmak istedik. Mümkün olmadığı için NATO radar istasyonundaki 3 teknisyeni kaçırdık' dedi.
 Eski TBMM Başkanı Ferruh Bozbeyli de 'Cumhuriyetin tehlikeye düştüğü'' şeklinde görüşlerin dile getirildiğini belirterek, ''Cumhuriyet niye tehlikeye düşsün? Cumhuriyetten başka bir padişahlık mı isteyen var?'' diye sordu. 
 Komisyonlar ayrıca Hasan Celal Güzel, İsmail Kahraman, Mehmet Elkatmış'ı da dinledi. ANKARA