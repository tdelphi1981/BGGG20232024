İmralı'nın güvenliği sivillere emanet
Cezaevleri güvenlik kanun tasarısı Meclis'e sunuldu. İmralı dahil cezaevlerinin dış güvenliği sivilleşecek. Dış güvenlikten sorumlu memur ateşli silah taşıyabilecek
  Ebru TOKTAR ÇEKİÇ   Erdem ANILAN
 Cezaevlerinin dış güvenliği de sivilleşiyor. AK Parti Genel Başkan Yardımcısı Mehmet Ali Şahin'in 'Adalet Bakanı olduğum sırada MİT Müsteşarı Emre Taner bana gelerek İmralı'ya gitmek istedi. Ancak Bursa Garnizon Komutanı izin vermediği için bu ziyaret gerçekleşemedi' demesinin ardından Ceza İnfaz Kurumları Güvenlik Hizmetleri Kanun tasarısı Bakanlar Kurulu tarafından imzalanarak TBMM Başkanlığı'na gönderildi. 
 5 YIL İÇİNDE KADEMELİ GEÇİŞ
 JANDARMA, İmralı dahil Türkiye genelindeki tüm cezaevlerinin dış güvenliğini sağlama görevini, tasarının yasalaşmasının ardından 5 yıl içinde aşamalı olarak Adalet Bakanlığı'na devredecek. Böylece cezaevlerinin hem iç hem dış güvenliğini Adalet Bakanlığı Ceza Tevkif Genel Müdürlüğü sağlayacak. Genel Müdürlük bünyesinde İç Güvenlik ve Dış Güvenlik Daire Başkanlıkları kurulacak. Adalet Bakanlığı'na bu amaçla 29 bin 121 kadro tahsis edilecek. Bu kadrolardan 24 bin 940'ı doğrudan cezaevlerinin güvenliğini sağlayacak infaz koruma memurluğu için kullanılacak. Dış güvenlik görevlileri ateşli silah kullanma yetkisine sahip olacak.
 BUNDAN sonra İmralı'da Öcalan ile görüşme yapacak MİT Müsteşarı dahil tüm MİT görevlileri Bursa Garnizon Komutanlığı'ndan izin almak zorunda olmayacak.
 İKİ BAŞLILIK KALKACAK
 TASARININ gerekçesinde cezaevlerinde güvenliğin sağlanmasında iki başlılığın yarattığı sıkıntılara işaret edildi. Kapalı ceza infaz kurumlarının iç ve dış güvenlik hizmetlerinin farklı bakanlıklara bağlı personel tarafından yerine getirilmesinin kurumlarda iki başlılığa, hükümlü ve tutuklularla ziyaretçilerin iki ayrı yerde aranması gibi mükerrer işlemlere yol açtığına vurgu yapıldı.
 
 Hangi hallerde zor kullanacak
 TASARIYLA dış güvenlik görevlilerinin zor kullanma şartları da düzenleniyor. Görev ifası sırasında direniş, firar, ayaklanma veya asayişi bozan benzeri olayların ortaya çıkması halinde, bu olayların önlenmesi, saldırının etkisiz hale getirilmesi amacıyla zor kullanabilecek. 
  