İç hesaplaşma gibi
AK Parti'li Çelik, 'PKK bir tane değil, PKK var PKK'dan içeri' diyerek Paris'te üç PKK'lı kadının öldürülmesinin örgüt içi hesaplaşma görüntüsü verdiğini söyledi
 Hakkı KURBAN / ANKARA
 AK Parti Genel Başkan Yardımcısı ve Sözcüsü Hüseyin Çelik,  teröre yönelik çözüm süreci konusunda herkesi sabotajlar konusunda teyakkuza çağırdı. 
 10 Ocak Çalışan Gazeteciler Bayramı dolayısıyla, bir grup gazeteciyle kahvaltıda bir araya gelen Çelik, Paris'teki saldırının PKK'nın iç hesaplaşması gibi göründüğünü belirtti. Çelik'in  sorulara verdiği yanıtlar özetle şöyle:
 İÇ HESAPLAŞMA: Paris'teki saldırı PKK'nın iç hesaplaşması gibi gözüküyor. Bu ve benzeri olaylar artabilir. Hakkari'deki saldırı erken fark edilmeseydi 1993'teki 33 şehit olayıyla karşılaşılabilirdi.  PKK bir tane midir? Emin değilim.  PKK var PKK'dan içeri. PKK içinde başka PKK'lar var. Herkesin teyakkuz durumunda olması gerekir. Kandil, BDP ve İmralı'nın söylemlerinde çok fazla farklılık yok.
 YÜZDE 95 İSTİYOR: (AKŞAM'daki anketler hatırlatılınca)  Bizim yaptırdığımız anketlerde halkın yüzde 95'i bu yangın sönsün istiyor. Barış görüşmesi hısımlarla değil, hasımlarla yapılır. Kiminle görüşseydik Türkiye'de terörü bitirmek için. Sultanahmet Camii'nin imamı ile görüşecek halimiz yok. İkinci bir Habur olmasın istiyoruz.
 CHP VE GÜLEN'İN DESTEĞİ: CHP'nin desteği anlamlı, ama ulusalcı kanat Kılıçdaroğlu'nu söylediklerinden geri çevirirse şaşmayın. Fethullah Gülen'in bildirisini önemsiyoruz. Manevi oğlunun öldürülmesinden sonra Nelson Mandela'nın sergilediği tavır Güney Afrika'ya barış getirdi. Herkese Mandela'nın o aklı selimi gerekir.
 4. YARGI PAKETİ: Paketle KCK'lılar dışarı çıkacak deniyor. Bu süreçle uzaktan yakından alakası olan bir şey değil. Ertesi gün herkes çıkacak diye bir şey yok.
 DOKUNULMAZLIKLAR: Makul bir zamanda gündeme gelebilir. Rafa kalktığı doğru değil
  