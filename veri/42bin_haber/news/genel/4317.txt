Pazar günü kar İstanbul'un kapısına dayanıyor
Türkiye, bu akşamdan itibaren Orta Akdeniz üzerinden gelen yeni bir yağışlı sistemin etkisine girecek, hava sıcaklıkları düşecek. Marmara'da pazartesi günü karla karışık yağmur bekleniyor. Yağışların Tekirdağ, İstanbulun Silivri ve Çatalca çevrelerinde etkisini aralıklarla sürdüreceği tahmin ediliyor.
Meteoroloji Genel Müdürlüğü yetkililerinden alınan bilgiye göre, halen yağışlı havanın etkisinde bulunan ülke, bu akşamdan itibaren Orta Akdeniz üzerinden gelen yeni bir yağışlı sistemin etkisine girecek.    
İŞTE BEŞ GÜNLÜK HAVA TAHMİNİ 
Tahminlere göre, akşam saatlerinde yurdun batısında özellikle kıyı kesimlerde tekrar başlayacak yağışlar, İzmir, Aydın, Manisa, Muğla, Balıkesir'in batı ilçeleri (Ayvalık, Edremit, Gömeç, Havran ve Burhaniye) ile Çanakkale'de kuvvetli ve çok kuvvetli olacak.

Antalya ve Isparta'da bu gece saatlerinden sonra yeniden başlayacak yağışlar, yarın sabahtan itibaren etkisini artırarak kuvvetli, Isparta'nın güney ilçeleriyle Antalya'nın doğu ilçelerinde çok kuvvetli görülecek.

Yağışlar genellikle yağmur, Trakya, Doğu Karadeniz'in iç kesimleriyle Doğu Anadolu'nun kuzey ve doğusunda kar şeklinde olacak.

Ilık hava, hafta sonunda etkisini kaybedecek. Hava sıcaklıkları, pazar günü yurdun kuzeybatı (Marmara Bölgesi'nde), pazartesi ve salı günleri ise kuzey ve iç kesimlerinde (Karadeniz, İç Ege ve İç Anadolu Bölgesi) 4-8 derece azalarak, mevsim normallerine inecek.

Yetkililer, taşkın ve sel riskinin bulunduğunu belirterek, meydana gelebilecek olumsuzluklara karşı vatandaşlar ve ilgililerin dikkatli ve tedbirli olmalarını istedi. 
TRAKYADA KAR YAĞIŞI BEKLENİYOR  
Meteoroloji Genel Müdürlüğü, Trakyada gün içerisinde yağmur ve karla karışık yağmur, yükseklerinde kar şeklinde görülecek yağışların, rüzgarın kuzey yönlerden kuvvetlenmesi ve hissedilir derecede sıcaklık düşüşü ile birlikte akşam saatlerinden itibaren Edirne ve Kırklareli çevrelerinde kar yağışına dönüşeceği, gece saatleri ile yarın kar yağışının Edirne, Kırklareli, Tekirdağ, İstanbulun Silivri ve Çatalca çevrelerinde etkisini aralıklarla sürdüreceği tahmin ediliyor. 

Trakyada kar yağışı ve ani sıcaklık düşüşü nedeniyle yaşanabilecek olumsuz şartlarakarşı tedbirli olunması gerektiği belirtildi. 
SAĞANAK YAĞMUR YOLLARI İZMİRDE GÖLE ÇEVİRDİ 
İZMİR'DE YAĞIŞ FELÇ ETTİ 
İzmir'de, aralıklarla yağan sağanak yağmur yoları göle çevirdi. 1inci Kordon da sulardan etkilendi, zemin kattaki bazı işyerlerine su bastı. 
Türkiyenin batı kesimlerini etkisi altına alan yağmur, dün akşam saatlerinden itibaren sağanak olarak aralıklarla yağmaya başladı. Yağmura bir ara fındık tanesi büyüklüğünde dolu da eklendi. Sürücüler araçlarını kullanmakta, kentte oturanlar, evlerine gitmekte zorlandı. Yaklaşık 45 dakika süren dolu ile karışık sağanak yağmur, son buldu.  
EKİPLER, ASFAL ZEMİNİ KAZIDI  
Gece yarısından itibaren sağanak bir kez daha etkili olarak yağmaya başladı. Kısa aralıklarla yol, cadde ve sokakları etkisi altına alan sağanak yağmur suları nedeniyle ekipler, zarar gören asfalt zeminde çalışma başlattı. İzmir Büyükşehir Belediyesi ekipleri, son 1 ayda zaman zaman etkili olan sağanağın zarar verdiği, aşınan asfast zemini iş makinaları ile kazıdı. Yetkililer, yağmurun etkilediği asfalt zeminde araçların kayma tehlikesi ile karşı karşıya kaldığını, üzücü bir durumla karşılaşılmaması için önlem amaçlı yolların kazındığını, havanın uygun olması durumunda tekrar asfaltlama çalışması yapacaklarını bildirdi.  
İŞYERİ SAHİPLERİ TEPKİ GÖSTERDİ 
Mazgal ve rögarların biriken suyu tahliye etmede yetersiz kalması, taşkın, kentin genelenin yanı sıra merkezi noktalarından 1inci Kordonu da etkiledi. Göle dönen 1inci Kordondan ilerleyen araç sürücüleri, yolda kalmamak için büyük çaba harcadı. Mazgaldan taşan suların dışında, asfalt zeminin altındaki topraktan ilerleyen deniz suları, zemin kattaki işyerlerini bastı. İşyerleri sahiplerinin daha önceki yaşadıkları su baskınlarından sonra yaptırdıkları su motorları ile deniz suyu, tahliye edilmeye çalışıldı. Her yağmurda aynı durum ile karşı karşıya kaldıklarını belirten işyeri sahipleri duruma, tepki gösterdi. 
KENT MERKEZİNE 56 KİLOGRAM SU DÜŞTÜ 
İzmir Meteoroloji Bölge Müdürlüğü yetkilileri, en fazla yağışın kent merkezine ve metrekareye 56 kilogram olarak düştüğünü, sağanak yağmurun bu akşama kadar aralıklarla etkisini sürdüreceğini belirtti. İzmirde pazar günü ise parçalı bulutlu bir havanın görüleceği tahmini yapıldı. 
İzmir Büyükşehir Belediyesi İtfaiye Daire Başkanlığı yetkilileri, zemin katta kalan ev ve işyerlerinde küçük çaplı su baskınları görüldüğünü, etkili olarak yol ve caddelerde biriken su için tahliye çalışmaları yapıldığını bildirdi.