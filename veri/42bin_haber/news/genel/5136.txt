ÖSYM'den kopyaya kameralı önlem
Kopya tartışmalarının ardından sınav salonuna girişte adayların metal saç tokalarını bile çıkarttıran ÖSYM bu defa öğrencileri "gizli" kamerayla izleyecek
 VOLKAN YANARDAĞ / ANKARA 
 Ö ğrenci Seçme ve Yerleştirme Merkezi'nden (ÖSYM) sınavlarda "gizli kameralı" önlem. Son dönemde yaptığı sınavlar kopya iddialarıyla çok tartışılan ÖSYM, yeni güvenlik uygulamalarına başlıyor. 
 SAAT ve takıların yanı sıra adayların salona kalem-silgi bile sokmasına izin vermeyen ÖSYM "Sınav Uygulamalarına İlişkin Güvenlik Tedbirleri"ni 30 Ocak'ta yayınladı. 
 SALONDA KAMERA  
 KOPYAYA karşı sıra dışı güvenlik önlemlerinin yer aldığı tedbirlerin en dikkat çekici bölümü ise beşinci madde: Sınavın yapıldığı her salona en az bir adet duvar saati ÖSYM tarafından temin edilecektir. Sınav salonları kamera ile kayıt altına alınacaktır. Kamera kayıtlarının incelenmesinden sonra sınav kurallarına uymadığı tespit edilen adayların sınavları ÖSYM Yönetim Kurulunca geçersiz sayılacaktır. 
 GÜVENLİK tedbirleri arasında yer alan bu ifadelerin anlamı ise sonradan ortaya çıktı. Buna göre ÖSYM sınav salonlarına, sadece sınav esnasında kullanılmak üzere kameralı saatler yerleştirecek. Bu dijital saatlerin içinde gizli kameralar bulunacak. Duvar saatleri, sınav evrakı ile birlikte sınav günü salon sorumlularına tutanakla teslim edilecek ve sınav bitişinde geri alınacak. Duvar saatlerinde sınavın bitimine ne kadar kaldığı da yer alacak. 
 KİTAPÇIKTA UYARI  
 KAMERA kayıtlarının incelenmesinden sonra sınav kurallarına uymadığı tespit edilen adayların sınavları ÖSYM Yönetim Kurulunca geçersiz sayılacak. Ancak ÖSYM, duvar saatlerine yerleştireceği kameralarla ilgili adayları uyaracak. Öğrencilere dağıtılan soru kitapçıklarında "bulunduğunuz salon kamera ile izlenmektedir" uyarısı yapılacak. 
 Sınava giderken bunlara dikkat  
 ÖSYM'nin yeni tedbirlerini değerlendiren Uğur Dershaneleri Rehberlik Koordinatörü Nazik Kösegil, adayları sınava gelirken yanlarına giriş belgesi ve kimlik dışında hiçbir şey almamaları konusunda uyardı. "Adayların sınava girebilmeleri için giriş belgesinin yanında fotoğraflı ve onaylı özel kimlik belgelerini de yanlarında bulundurmaları zorunlu. Sınav giriş belgesi öğrencinin adresine gönderilmeyeceğinden, öğrenciler www.osym.gov.tr adresinden bu belgeyi temin etmeli" diyen Kösegil, iki kurşun kalem, silgi, kalemtıraş, peçete ve şekerin ÖSYM tarafından temin edileceğini, adayların şeffaf şişe içinde su getirebileceklerini söyledi.  
 AKSESUARSIZ KIYAFET 
 ÖĞrencİlerİn sınav salonuna girişte sorun yaşamamak için www.osym.gov.tr adresindeki duyuruyu incelemelerini tavsiye eden Nazik Kösegil, salona sınavdan en az bir saat önce bina önünde bulunmaları gerektiğinin altını çizdi. Kösegil ayrıca, ÖSYM'nin bina girişinde yığılmalara yol açmaması için öğrencileri çanta, cüzdan ve benzeri eşya getirmemeleri, sınava metal aksesuar içermeyen sade bir kıyafetle gelmeleri konusunda uyardığını da hatırlattı.  
 24 Mart'ta başlıyor  
 ÖSYM kameralı duvar saati uygulamasına 24 Mart'taki YGS'de başlayacak. Duvar saatlerinin takılı bulunacağı aparatlar, sınav salonlarının uygun yerlerine asılacak. Bu yılki sınavın yaklaşık 90 bin salonda yapılması planlanıyor.