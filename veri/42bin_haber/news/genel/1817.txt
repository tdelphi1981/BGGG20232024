Yağlıboya tablo değil, fotoğraf!
Kendisini önceki yıllarda, Anadolu'dan insan manzaraları anlattığı 'Ebru' projesiyle tanıdığımız fotoğrafçı Attila Durak, bu kez New York fotoğraflarıyla karşımızda. New York'lu sokak müzisyenlerini çektiği, yağlıboya tablolarını andıran kareleri Galeriartist'te görebilirsiniz...
 Eyüp Tatlıpınar
 eyup.tatlipinar@aksam.com.tr
 'Fotoğraf bir anlamda kendimi yeniden keşfettiğim ve aynı zamanda ifade ettiğim bir yolculuk benim için' diyor Attila Durak. İçinde yaşadığı dünyayı, etrafındaki insanları, nesneleri, olayları fotoğraf çekerek araştırdığını ve deşifre ettiğini söylüyor. 
 Kendini, 2007'de İstanbul'da ve ardından Türkiye'nin diğer şehirlerinde sergilediği 'Ebru' adlı büyük sergi projesinden tanıyoruz; 2000-2006 yılları arasında Anadolu'yu karış karış gezip farklı kültürlerden insanları çekmişti... 'Ebru' Türkiye'nin ardından pek çok farklı ülkeye gitti, en son bu yıl Hollanda'da sergilendi. 
 Fotoğrafçı Attila Durak, bu kez New York'ta çektiği fotoğraflarıyla karşımızda. Yeni sergisine geçmeden önce bir iki cümleyle kendisinden bahsedelim. 1967 Gümüşhane doğumlu. Fotoğrafla ilgilenmeye, ekonomi okuduğu Ortadoğu Teknik Üniversitesi'ndeyken başlar. Fotoğrafa duyduğu ilgi ağır basınca işini gücünü bırakıp 1997'de New York'a yerleşir, orada fotoğraf ve güzel sanatlar eğitimi alır. Az önce bahsettiğimiz gibi; 2000'de İstanbul'a döner ve bir derviş misali Anadolu'yu keşfe çıkar...
 'YAĞLIBOYA' FOTOĞRAFLAR
 5 Aralık'ta açılacak ve 5 Ocak 2013'e kadar gezilebilecek, Galeriartist'teki (www.galeriartist.com) 'Echoes of the Street' (Sokağın Yankısı) başlıklı sergideki fotoğraflar, Durak'ın New York günlerine ait. Bu serginin bir de kitabının çıkacağını söyleyelim. Her biri yağlıboya tabloyu andıran fotoğraflar, üretimi uzun yıllardır yapılmayan, Polaroid fotoğraf makinesinin 1970'lerde popülerleşmiş SX-70 modeliyle çekilmiş. Bir dergide bu modelle çekilmiş ve üzerinde oynanarak deforme edilmiş bir manzara fotoğrafı gördüğünde fazlasıyla hoşuna gittiğini, New York'taki eskicileri dolaşarak makineyi bulduğunu söylüyor Durak. İşin deforme edilme yanı, fotoğrafı çektikten sonraki 5 dakikalık süreyle ilgili. Fotoğraf karesindeki görüntüyü özel solüsyonların yardımıyla, parmağıyla ya da kalem ucuyla dağıtarak yağlıboya efektini andıran kareleri elde ediyormuş. 
 Durak'ın böyle bir tarzı kullanmasının nedeni, ortaya çıkan görüntülerin ele aldığı konunun ruhunu iyi yansıtabilmesi; yani sokak müzisyenlerini... Bir süredir Türkiye'nin farklı yerlerinde, özellikle de İstanbul'da sokak müzisyenlerin varlığına alışkınız. Fakat Durak'ın New York'a yerleştiği 1990'lı yıllar için aynı şeyi söylemek pek mümkün değildi. Durum böyle olunca New York'ta her köşede rastladığı sokak müzisyenleri cazip bir konuya dönüşmüş onun için. Fakat tabii işin bir de, Türkiye'de halen pek rastlamadığımızı söylediği 'kalite' boyutu var; 'Sokakta yürürken yolunuzu duyduğunuz müziğe doğru çeviriyorsunuz. Kayıtsız kalmanız çok zor. Size yaşadığınız günün zorluğunu, derdini unutturacak kadar iyi çalıyorlar. Sohbet ettiğinizde çoğunun deneyimli müzisyen olduğunu görüyorsunuz. Sting'le konser vermiş mesela; gelip sokakta çalıyor. Bazen prova için, bazen zevk için, bazen biraz para için...'
 MÜZİSYEN PEŞİNDEKİ ZABITA 
 Türkiye'de de bir süredir sokak müzisyenlerine alışkın olduğumuzdan söz ettik; fakat Durak'a göre sokak müzisyenliği buralarda halen 'düşük' bir statü olarak kabul görüyor. Bazen medyada karşılaştığımız 'müzisyen kovalayan zabıta' haberlerini de hatırlatarak, müzisyenlerin çoğunluğu için sokakta çalmanın, akıldan geçebilecek bir seçenek olmadığını söylüyor. 'Oysa' diyor Durak; 'Sokak bir müzisyen için bulunamayacak bir sahne olabilir, herkese hitap etme fırsatını buluyorsun. Orada kendine yeni dinleyiciler yaratabilir, iyi olup olmadığını test edebilirsin.' 
 Durak'la sergisini hazırlarken, fazlasıyla yoğun olduğu bir arada görüştük. Aylar öncesinden matbaaya vermişken, her nasılsa yine son dakikaya kalan (aslında tabii ki bilirsiniz 'son dakikacılık' faktörünü...) sergi kitabıyla uğraşıyordu. 
 Serginin açıldığı ve kitabın çıktığı gün üzerinden büyük bir yük kalkacağını söylüyor. 'Sonraki planlarınız nedir?' sorusunun yanıtı 'Ebru' projesini Arap ülkelerinde sergilemek. 
 Bir de 'hayalim' kategorisinden plan; 'New York'tan önce Hindistan'a gidip fotoğraflar çekmiştim ama bir kaza sonucu hepsini kaybettim. Aynı yerleri tekrar çekmek isterim fırsat bulursam.'