Talih kuşu ekran arıyor
Sayıştay, istediği ücretin kabul edilmemesi üzerine Milli Piyango çekilişleri yayınına son veren TRT'yi eleştirdi. MPİ'ye 'başka kanalla anlaşın' dedi
 VOLKAN YANARDAĞ / ANKARA
 Milli Piyango'da canlı yayın krizi... Milli Piyango ve şans oyunları çekilişlerini 24 yıldır canlı olarak yayınlayan TRT, yayın bedellerinde geçtiğimiz yıl yüzde 600'leri aşan oranda artış istedi. Yani, bu yayınlar karşılığında TRT'ye her yıl 5 milyon lira aktaran Milli Piyango İdaresi'nin 'ödemesi gereken' miktar yıllık yaklaşık 30 milyon lira oldu. Bu astronomik talep karşılanmayınca TRT sözleşme yenilemedi ve Mart 2012'de yayınlara son verdi.
 TRT'NİN bu kararı Sayıştay raporunda da eleştiri konusu oldu. Şans oyunları yayınlarına son verilmesinin kamu yayıncılığıyla bağdaşmadığına dikkat çeken Sayıştay, vatandaşın çekilişlere ilişkin güveninin sarsılmaması gerektiğine dikkat çekti ve Milli Piyango İdaresi'ne 'ulusal yayın yapan başka bir kanalla anlaşın. Mevzuat değişikliği için de girişimlerde bulunun' önerisi yaptı.
 GÜVEN SARSILMASIN 
 RAPORDA şu ifadeler yer aldı: Milli Piyango ve şans oyunları çekilişleri 30 Mart 2012 tarihinden itibaren noter huzurunda televizyon kanalı çekimi olmadan sürdürülmekte. Milli Piyango ve şans oyunları çekilişlerine bu oyunları oynayan vatandaşların güvenlerinin sarsılmaması ve çekiliş sonuçlarının daha fazla kitleye duyurulması için oyun çekilişlerinin ülke genelinde yayın yapan bir televizyon kanalında yayınlanmasının gereği açıktır. Sözleşmenin makul bir fiyat üzerinden imzalanamaması halinde 320 sayılı KHK'nın 55. maddesinin ülke genelinde yayın yapan televizyon kanallarıyla anlaşma yapılmasına imkan verecek şekilde düzenlenmesi hususunda ilgili merciler nezdinde girişimlerde bulunulması önerilir.'
 TRT 'SPONSOR OL' DEMİŞ
 BU gelişmeler yaşanırken, TRT'nin Uluslararası Belgesel Film Yarışması için Milli Piyango İdaresi'nin ana sponsorluğunu istemesi MPİ'nin de 600 bin TL'ye kadar katkı sağlamayı kabul etmesi raporda dikkat çekti.