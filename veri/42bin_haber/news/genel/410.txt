PKK'ya gelince şak şak
MHP lideri Devlet Bahçeli'den Başbakan'a PKK tepkisi... Yazılı açıklamasında 'Büyükşehir Kanun Tasarısı'nın da geri çekilmesini isteyen Bahçeli, 'Tasarıyla federe devlet modelinin prototipi planlanmış ve bölgesel bazda derebeyleri ihdas edilmesinin önü açılmıştır.
 Büyükşehir belediye sınırlarının il sınırına çekilmesi, fiilen bölgesel yönetim ve eyalet sistemine geçişin sondan bir önceki durağı olacağından tehlikeli bir mecranın kilidini açacaktır' dedi. 
 TASARIYI GERİ ÇEKİN
 'Müzakere' tartışmalarına değinen Bahçeli, 'İmralı canisinin, adına hazırlanan villaya çıkarılarak müzakereleri burada sürdürmesi sürpriz sayılmamalıdır' diye tepki gösterdi. MHP lideri, 'Başbakan Erdoğan ve hükümetinin başkalarına 'dak duk', bölücü teröre gelince 'şak şak' yapması vicdanla, insafla izah edilemeyecektir. İmralı canisinin serbest kalma şartlarının olgunlaştırıldığı bu süreçte, Türkiye'yi temellerinden koparmak amacıyla alçakça yürütülen bölücülük kampanyası hain amaçlarına biraz daha yaklaşmıştır. Mahalli idare seçimlerinin ne zaman yapılacağıyla ilgili uzlaşma arayışlarının yer aldığı ortamda, Büyükşehir Kanun Tasarısı'nın geri çekilmesi gerekmektedir' dedi.