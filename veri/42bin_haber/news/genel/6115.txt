PFDK beklenen Terim kararını açıkladı
Türkiye Futbol Federasyonu (TFF) Profesyonel Futbol Disiplin Kurulu (PFDK), Fatih Terim hakkında beklenen kararını açıkladı. Kuruldan yapılan yazılı açıklamada, Fatih Terim'e 3 maç ceza verildiği açıklandı.
Kurul ayrıca Fatih Terim'in yardımcı antrenörü Hasan Şaş'a da 1 maç ceza verdi. Bunun yanında Disiplin Kurulu'na sevk edilen diğer yardımcı antrenör Ümit Davala ile idareci Şükrü Hanedar'a ise ceza verilmedi. 
NEDEN: "SPORTMENLİĞE AYKIRI HAREKET"
PFDK yazılı açıklamasında ceza nedeni olarak müsabaka hakemine ve ihraç sonrası ile müsaba esnasında 'sportmenliğe aykırı hareket'i gösterdi. Terim'in cezası ise "3 maç soyunma odasına ve yedek kulübüesine giriş yasağı ile 30 bin TL para cezası" olarak açıklandı.  
Kurulun yazılı açıklamasında şu satırlara yer verildi; "GALATASARAY A.Ş. teknik sorumlusu FATİH TERİM'in, müsabaka hakemine yönelik sportmenliğe aykırı hareketi, ihraç sonrası ve müsabaka esnasındaki sportmenliğe aykırı hareketleri ve ihraç sonrası müsabaka hakemine yönelik sportmenliğe aykırı hareketi nedeniyle takdiren 3 RESMİ MÜSABAKADA SOYUNMA ODASINA VE YEDEK KULÜBESİNE GİRİŞ YASAĞI ve 30.000.-TL PARA CEZASI ile cezalandırılmasına." 
Hasan Şaş'da hakeme yönelik sportmenliğe aykırı hareket sebebiyle 1 maç ceza ve 10 bin TL para cezasına çarptırıldı. 
"OY ÇOKLUĞU" VURGUSU
PFDK'nın açıklamasında hem Fatih Terim hem de Hasan Şaş'ın cezalarının 'oy çokluğu' ile alındığının kararların yanında özel olarak belirtilmesi dikkat çekti. Kurulun açıkladığı diğer cezalarda bu tip bir ibare yer almadı.

RÖPORTAJA ÇIKMAMAYA PARA CEZASI GELDİ
Kurul ayrıca Galatasaray teknik ekibi ve futbolcularının Orduspor maçı sonrasında hem yayıncı kuruluşun maç sonrası röportajlarına hem de basın toplantısına katılmaması nedeniyle Galatasaray'ın 10 bin TL para cezasına çarptırılmasına da karar verdi.  
CEZA PAŞA'YA DA ÇARPTI
Bu arada PFDK, Fenerbahçe maçı sonrasındaki açıklamaları nedeniyle Kasımpaşa futbolcusu Sancak Kaplan'a da 1 maç men cezası verdi. 
Beşiktaş karşılaşmasında direk kırmızı kart gören Sivassporlu Uğur Kavuk'da kuruldan 3 maç ceza aldı. 
SÖZLÜ SAVUNMA İÇİN TFF'YE GELDİ
Yazılı savunmasını bu sabah saatlerinde gönderen Fatih Terim, öğle saatlerinde ise sözlü savunmasını vermek için TFF binasına gelmişti. Terim'e savunması sırasında kulüp avukatları da eşlik etti.  
NE OLMUŞTU?
Spor Toto Süper Lig'in 23. haftasında Türk Telekom'da oynanan Galatasaray-Orduspor karşılaşmasının ilk yarısı ile devre arasında yaşanan gerginlik sonrasında orta hakem Serkan çınar, Fatih Terim'i tribüne göndermişti. Terim bu karar üzerine karşılaşmanın ikinci yarısını tribünden takip etmişti. İkinci yarının başlamasının ardından Çınar bu kez Galatasaray'ın yardımcı hocası Hasan Şaş'ı da tribüne göndermişti.  
  
 