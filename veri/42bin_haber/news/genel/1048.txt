'Kılıçdaroğlu bahtsız bedevi misali'
Başbakan Erdoğan, Fitch’in Türkiye’nin kredi notunu artırmasını olumlu bulduklarını söyledi. CHP lideri Kemal Kılıçdaroğlu’nun hükümetin ekonomi politikasına yönelik eleştirilerine tepki gösteren Erdoğan, “Ne zaman hükümeti yerse, dünyadan övgüler geliyor. Bahtsız bedevi misali” dedi.
 Başbakan Erdoğan, Fitch’in Türkiye’nin kredi notunu artırmasını olumlu bulduklarını söyledi. CHP lideri Kemal Kılıçdaroğlu’nun hükümetin ekonomi politikasına yönelik eleştirilerine tepki gösteren Erdoğan, “Ne zaman hükümeti yerse, dünyadan övgüler geliyor. Bahtsız bedevi misali” dedi.
 Başbakan Recep Tayyip Erdoğan, partisinin TBMM Grubu Toplantısı’nda konuşma yapıyor.
 Başbakan Erdoğan’ın konuşmasından satır başları şöyle;
 Fitch’in Türkiye’nin kredi notunu artırması uluslararası yatırımcılar için teşvik edici bir işleve sahiptir. Bizim elimizi de güçlendiren bir araç durumundadır. Bunu olumlu buluyor, ülkemize hayırlı olmasını temenni ediyoruz. Türkiye’nin kredi notunun olması gereken yerde olmadığını düşünüyoruz. B kredi notunda ısrar edilmesini hakkaniyetli bulmuyoruz.
 Sanal tablolar üzerinden değerlendirmelerle yaptığınız açıklama dünyayı da yanıltıyor. Kredi derecelendirme kuruluşlarında hakkaniyete dayalı yeniden yapılandırmaya ihtiyaç var.
 Kimse bu olumlu gelişmelerin tesadüf sonucu olduğunu sanmasın. Yaşanan olumlu gelişmeler, istikrarlı durumun neticesidir. Türkiye krizde sağlam bir duruş sergiledi. Biz ‘Bu kriz bizi teğet geçecek’ dedik, nitekim öyle oldu. Süreci doğru ve kararlı politikalarla yönettik.
 CHP lideri Kemal Kılıçdaroğlu, kahvaltıda yaptığı açıklamada hükümetin ekonomi politikasını adeta yerden yere vurdu. Bir kaç sonra Fitch’in kararı geldi. Ben söylesem inanmayacaktın, Allah’tan Fitch bu kararı aldı. Kılıçdaroğlu, ne zaman hükümeti yerse, dünyadan övgüler geliyor. Buna önünü görememek mi, okuma körlüğü mü, ülkesine şaşı bakmak mı denir bunu milletime bırakıyorum. Tam bahtsız bedevi misali.
 Biz Türk lirasının değer kazanmasından göbek değil, can atarız can. Sizin gibi çakma ulusalcılar bu milli hassasiyeti anlayamazlar.
 MHP kongresinde Sayın Devlet Bahçeli’den somut tek bir öneri göremedik. Sadece kuru başlıklar ortaya koydu. Lafla peynir gemisi yürümez.
 Muhalefet partileri artık AK Parti’yle değil, birbirleriyle yarışıyor. Kılıçdaroğlu, ‘Demokrasinin olmadığı yerde sağlıklı bir ekonomik bir büyüme sağlayamazsınız’ dedi. Biz her defasında demokrasi ile ekonomi at başıdır ifadesini kullandık. Bizim yaptığımız tespiti sonunda kabul etti. Bozuk saat bile günde iki kez doğruyu söylüyor. 40 yılda bir kere doğru tespitte bulunduğu için kendisini kutluyorum.
 Biz bir CV ile genel başkan koltuğuna oturmadık, bunu da doğru bulmayız. Kemal Kılıçdaroğlu’nu dürüst biri olarak sunuyor bize medya, al birini vur ötekine.
 Şemdinli’de yapılan saldırıda 11 yaşındaki bir çocuğumuz şehit oldu, 18 vatandaşımız da yaralandı. Terör örgütü önceki gün yine alçak yüzünü gösterdi. Bu caniler küçücük çocukların kastederek nasıl bir vicdana sahip olduklarını gösterdiler.
 ‘Başbakan çok sert konuşuyor’ diyorlar. Elma şeker mi dağıtacaktık.
 Diyarbakır Valiliği önünde devlete karşı aslan kesilenler, örgütün cinayetleri karşısında süt dökmüş kedi gibi oluyorlar. Okullara yapılan saldırılarda kağıttan kaplana dönüşüyorlar. Masum insanlarının ölümünü kınamayanlar, bu kanlı oyunun bir parçası olurlar. Örgütü kınamamak nasıl bir tutarsızlıktır. Biz ‘terör örgütü silah bıraksın’ dedikçe kana, cana ölüme daha çok sarılıyorlar. Ölümlerden sapkın bir haz duyar haline gelmişlerdir.
 Cezaevindekileri açlık grevlerine göndermek vicdansızlık değil de nedir. Açlık grevlerine BDP ve bölücü terör örgütü sevk ediyor. Niçin bölücü terör örgütü tavrını ortaya koyamıyor? Ben diyorum ki; ‘elinizi bu insanların yakasından çekin.’ Örgütün kamplarında çocukları bulunan ailelere sesleniyorum; sizin çocuklarınızın canları üzerinden saltanat düzeni kuranlara izin vermeyin. Bunlar çocuklarınızı kullanarak taşeronluk görevlerini yerine getiriyorlar. Taziye evine istismara gelenlere haddini bildiren aileleri kutluyorum. Siz kararlı durursanız, terör örgütü asla kimseye zarar veremez. Kürt kardeşlerimin en büyük sorunu, terör örgütüdür. Ben ‘Kürt kardeşimin imanı ve inancıyla bunların karşısında dimdik dursun’ diyorum.