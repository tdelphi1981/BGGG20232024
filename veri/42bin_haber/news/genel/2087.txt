Silivri'de gerilim var mütalaa yok
Ergenekon davasında içeride-dışarıda gerilim vardı. Salona girmeye çalışanlara jandarma müdahale etti. Avukatlarla heyet 'söz hakkı ve iddianame' nedeniyle karşı karşıya geldi. Savcı beklenenin aksine mütalaa sunmadı
 Silivri'de gergin dün...İşte dün yaşananlar: İstanbul 13. Ağır Ceza Mahkemesi'ndeki duruşmaya CHP milletvekilleri Mehmet Haberal ve Mustafa Balbay, eski Genelkurmay Başkanı emekli Org. İlker Başbuğ'un da aralarında bulunduğu 53 tutuklu sanık katıldı. 14 tutuklu sanık yoktu. Odatv Davası'ndan tutuklu, bu davada tutuksuz yargılanan Yalçın Küçük ile emekli Org. Tuncer Kılınç'ın da aralarında bulunduğu 27 tutuksuz sanık da hazır bulundu. 
 
 GAZLI MÜDAHALE
 - DURUŞMADA savcının mütaalaasını sunacağı değerlendiriliyordu. Farklı illerinden gelen yaklaşık 5 bin kişi cezaevi önünde toplandı. Kalabalık içeriye girmek isteyince arbede çıktı. Jandarma cop, biber gazı ve tazyikli suyla müdahale etti. Aralarında Gürsel Tekin'in de bulunduğu bazı milletvekilleri gazdan etkilendi, 2 asker de yaralandı. Sanıkların 09.45'te salona alınmasıyla izleyiciler alkış tuttu. Haberal, Balbay ve Başbuğ'un da aralarında bulunduğu sanıklar el sallayarak karşılık verdi. Balbay 'Burada çürümeyeceğiz. Adaleti sizinle yayacağız' dedi. Sloganlar nedeniyle uzun süre duruşmaya başlanamadı. Mahkeme Başkanı Hasan Hüseyin Özese, 'Burası duruşma salonu' diyerek uyardı.
 
 YENİ İDDİANAME
 GELEN evrakları okuyan Özese, Aykut Metin Şükre, Erkan Ayyıldız, Kenan Özay ve Selçuk Özkan hakkında 'Silahlı terör örgütüne silah temin etmek' suçundan yeni bir iddianame hazırlandığını, dosyanın, bu davayla birleştirildiğini belirtti. Özese, iddianamenin okunacağını söyleyince avukatlar söz istedi. Özese, 'Duruşmayı sekteye uğratmayın. İddianameyi okuyacağım' dedi. Yaklaşık 200 avukat ayağa kalkarak mahkeme heyetini protesto etti. İzleyiciler de avukatları alkışlamaya başladı. 
 
 İZLEYİCİ ÇIKARILDI
 HEYET Başkanı, jandarmaya izleyicileri dışarı çıkarılması talimatını verip duruşmaya ara verdi. Duruşma yeniden başlayınca iddianamenin okunacağı belirtildi, yeniden tartışma çıktı.
 AVUKAT Vural Ergül ayağa kalkarak 'Savunma söz hakkı istiyor' diye bağırdı. Özese, 'Lütfen dışarı çıkın avukat bey' deyince CHP'li vekiller ayağa kalkıp 'Ne oturuyorusunuz ayağa kalkın' diye bağırdı. Ergül çıkmayacağını belirtti, diğer avukatlar da ayağa kalkarak etrafında çember oluşturdu. Duruşmaya ara veren Özese, jandarmaya Ergül'ün çıkarılması talimatını verdi. 
 
 BAŞBUĞ TERK ETTİ
 İDDİANAMENİN okunmaya devam etmesi üzerine avukatlar sıralara vurarak protesto etti. Salondaki tabloya tepki gösteren Başbuğ 'Yargılamayı görün' deyip salonu terk etti. CHP'li Süheyl Batum da heyete 'rezalet bu' diye tepki gösterdi. Balbay, Haberal ve Tuncay Özkan da söz isteyince, Özese, 'Yargılamayı sekteye uğratıyorsunuz. İddianame okunacak' diye tepki gösterdi, duruşmaya bir kez daha ara verildi.
 
 DALAN, ÇÖMEZ
 DURUŞMAYA 4 kez ara verildi. Mütalaası sunmayan Savcı Mehmet Ali Pekgüzel, dosyadaki eksiklikler konusunda talepte bulundu, TBMM Darbeleri Araştırma Komisyonu raporunu istedi. Dava ile yeni davanın birleştirildiğini hatırlatan Savcı Pekgüzel, sanık ve avukatlarına savunma için süre verilmesini talep etti. Pekgüzel 'Darbe günlükleri' soruşturması kapsamında ifade veren emekli Org. İbrahim Fırtına, Özden Örnek ve Aytaç Yalman'ın verdiği ifadelerin dosyaya eklenmesini istedi. Savcı Pekgüzel, firari sanıklar Bedrettin Dalan, emekli Tümgeneral Mustafa Bakıcı, eski milletvekili Turhan Çömez ve Saipir Debzledvize hakkında yakalama kararının akibetinin sorulmasını talep etti.
 Savcıya da söz vermedi
 DÜNKÜ duruşmaya tartışmalar damgasını vurdu, sık sık ara verildi. Tepkiler nedeniyle yarım kalan duruşma yeniden başladığında yine gerilim yaşandı. Mahkeme Başkanı Özese, Genelkurmay'dan gelen bir harddiske ilişkin ön raporun okumasını söyledi. Avukatlar yine itiraz ederek, söz hakkı talep etti. Mahkeme Başkanı Özese, 'Sabahtan beri sürekli aynı şeyleri tekrarlıyorsunuz' diye tepki gösterdi. Duruşma Savcısı Mehmet Ali Pekgüzel, söz istedi. Ancak Özese'nin, Savcı Pekgüzel'e dönerek 'Savcı Bey söz vermiyorum. Lütfen oturun' demesi salonda gülüşmelere neden oldu.
 CHP 32 vekille çıkarma yaptı
 İP ve TGB'den katılım yoğundu. CHP'den Emine Ülker Tarhan, İlhan Cihaner, Süheyl Batum, Mahmut Tanal ve İsa Gök'ün de aralarında bulunduğu 32 milletvekili duruşmaya izleyici olarak katıldı. Muharrem İnce, duruşmaya verilen arada 'Bu topraklar ilk kez böyle bir mahkemeye tanıklık ediyor. Savcısı AKP, tanığı PKK, yargılanan Türkiye'dir. Bu cumhuriyetle hesaplaşmadır. Türkiye Cumhuriyeti'nin kökünü kurutmak için uydurulmuş bir davadır' dedi. Türkiye Barolar Birliği Başkanı Vedat Ahsen Coşar, İstanbul Barosu Başkanı Ümit Kocasakal, Şair Ataol Behramoğlu, Ressam Bedri Baykam, Kadıköy Belediye Başkanı Selami Öztürk'ün de izleyici olarak katıldığı görüldü. 350 kişilik izleyici bölümünün tamamen dolması nedeniyle, çeşitli şehirlerden gelen izleyiciler de salona alınmadı.
  