Elçi son yolculuğuna uğurlanıyor
ANKARA'da kanser tedavisi görürken önceki akşam yaşamını yitiren KADEP Genel Başkanı ve Diyarbakır Bağımsız Milletvekili Şerafettin Elçi'nin özel uçakla Diyarbakır'a getirildiği cenazesini havaalanında yaklaşık 2 bin kişi karşıladı.
 Elçi, daha sonra 2 polis aracının eşlik ettiği yaklaşık bin araçlık konvoyla toprağa verileceği Şırnak'ın Cizre İlçesi'ne uğurlandı. Ankara'dan cenazesi bugün saat 08.30'da özel uçakla Diyarbakır'a getirilen KADEP Genel Başkanı ve Diyarbakır Bağımsız Milletvekili Şerafettin Elçi'yi havalanında aralarında BDP Genel Başkan Yardımcısı Gültan Kışanak, Mardin Bağımsız Milletvekili ve DTK Genel Başkanı Ahmet Türk, Van Bağımsız Milletvekili Aysel Tuğluk, BDP Diyarbakır Milletvekilleri Leyla Zana, Altan Tan, Nursel Aydoğan, Emine Ayna, Diyarbakır Büyükşehir Belediye Başkanı Osman Baydemir ile BDP'li belediye başkanları ile Hak ve Özgürlükler Partisi Genel Başkan Yardımcısı Bayram Bozyel, KADEP yöneticilerininde bulunduğu yaklaşık 2 bin kişi tarafından karşılandı.Karşılamada BDP tarafından Türkçe ve Kürtçe 'Demokrasi mücadelesinde bir yer edininiz. Halkımız sizi unutmayacaktır', 'Halkımızın ve ailesinin başısağolsun, mekanı cennet olsun' yazılı pankartlar asıldı. Elçi'nin fotoğrafını yakalarına asan sarı,kırmızı,yeşil eşarplar takan kadınların zafer işareti yaptıkları görüldü.Diyarbakır Havaalanı'nda Cizre Belediyesi'ne ait cenaze aracına konan Şerafettin Elçi'nin cenazesine 2 polis aracı eskortluk etti. Elçi'nin cenazesine öncülük eden yaklaşık 2 bin kişi, cenaze aracının önünden Kürtçe, 'Şehitler ölmez' sloganları atarak Mardin yoluna kadar yürüyerek uğurladı. Cenaze aracının önünde yürüyen BDP Diyarbakır Milletvekili Altan Tan, sık sık toplananlara seslenerek fatiha okumalarını istedi. 
Cenazenin uğurlanışı sırasında konuşan BDP Diyarbakır Milletvekili Nursel Aydoğan, "Seçim sırasında düzenlediğimiz bir mitingten sonra yaptığımız sohbette 'yaşamımı Kürt halkının özgürlük mücadelesine adadım. Diyarbakıra geldim bu mitingi gördükten sonra artık ölsemde gözlerim açık gitmez. Çünkü Kürt halkı özgürleşmiş' demişti. Bende Şerafettin Ağbi'ye şunu söylüyorum. Siz yerinizde rahat uyuyun. Kürt halkı 30 yıldan beri sürdürdüğü müacadele ile sizinde katkılarınızla özgürleşti, özgürleşmeye de devam ediyor" dedi. 
Şerafettin Elçi'nin cenazesi daha sonra yaklaşık bin araçtan oluşan konvoy eşliğinde toprağa verileceği Şırnak'ın Cizre İlçesi'ne uğurlandı. 
CİZRE'DE HAZIRLIKLAR TAMAMLANDI 
Elçi'nin cenazesinin toprağa verileceği Cizre'de ise tüm hazırlıklar tamamlandı. Silopi ve Cizre'de bugün esnaf kepenk kapatırken, Elçi'nin cenaze namazının kılınacağı Seyidan Camisi önünde taziye çadırı kuruldu. Mezarlıkta da Elçi için amcası Seyit Abdulkadir Elçi'nin mezarının bitişiğinde mezar yeri kazıldı.