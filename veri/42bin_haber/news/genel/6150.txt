AYM'den Sayıştay Kanunu'na kritik iptal
ANAYASA Mahkemesi (AYM) Sayıştay hesaplarının TBMM Başkanlık Divanı tarafından görevlendirilen komisyon tarafından denetlenmesini anayasaya aykırı buldu ve iptaline karar verdi. AYM, "Sayıştay, kendi hesabını kendi denetlesin" dedi.
CHP, 6085 sayılı Sayıştay Kanunu'nun iptali istemiyle AYM'ye başvurmuştu. CHP, kanunda yer alan performans denetimine ilişkin düzenlemenin "Sayıştay'ın görev alanını daralttığı", denetçi yardımcılarının sınavla girmesine ilişkin hükmünün ise yargının sınav üzerindeki denetimini kaldıran kadrolaşma amaçlı bir düzenleme olduğunu iddia ederek, iptallerini istemişti.

TEK MADDEYE İPTAL

Yüksek Mahkeme, CHP'nin başvurusunu geçen Perşembe günü esastan görüştü ve karara bağladı. Yüksek Mahkeme performans denetimi ve sınavla ilgili maddelere vize verirken, sadece kanunun "Sayıştay'ın denetlenmesi" başlıklı 79. maddesinin  esastan iptaline karar verdi.

AYM,  düzenlemeyi anayasanın Sayıştay'ın görev alanını belirleyen anayasanın 160. maddesine aykırı olduğu gerekçesiyle iptal etti.

CHP'Lİ HAMZAÇEBİ: AYM VERDİĞİ İPTALLE ÇELİŞTİ 
CHP Grup Başkanvekili Akif Hamzaçebi, AYM'nin bu kararını Hürriyet dünyasına şöyle değerlendirdi:
"Anayasa Mahkemesi, Sayıştay Kanunu'na ilişkin olarak bizim iptal talebimizin çok küçük bir kısmını uygun bulmuştur. Oysa iptal talebimiz çok daha geniş bir alanı kapsıyordu. Anayasa Mahkemesi'nin iptal ettiği hüküm Sayıştay'ın kendi harcamalarının denetiminin Meclis tarafından görevlendirilen bir Komisyonca yapılacağına ilişkin hükümdür. Buna göre Sayıştay'ın harcamalarının denetimini Meclis'in görevlendireceği Komisyon değil Sayıştay'ın kendisi yapacaktır. Çünkü Sayıştay da genel bütçeye dahil bir kurumdur. Tüm genel bütçeli kurumların harcamalarını Sayıştay denetleyeceğine göre Sayıştay'ın kendi harcamalarını kendisinin denetleyeceği anayasal bir hükümdür.

Ancak biz Sayıştay'ın performans denetimini sınırlayan hükümlerinin de iptalini talep etmiştik. Bu talebimiz AYM'ce uygun görülmemiştir. AYM kararının bu kısma ilişkin ret kararı 2012 Aralık ayında vermiş olduğu iptal kararıyla çelişmektedir. Anayasa Mahkemesi 2012 de yine CHP'nin açtığı dava sonucu vermiş olduğu kararla Torba Yasadaki  Sayıştay'ın "etkililik , ekonomiklik, verimlilik denetimi yapamayacağı" yönündeki hükmünü anayasaya aykırı görerek, iptal etmişti.  Performans denetimi sınırlayan hükümlerin ise iptal talebi ise bu kez reddedildi.  İlk AYM kararıyla şimdiki karar bu açıdan çelişmektedir. AYM'nin ret kararlarını bu açıdan doğru bulmuyorum. Ancak yine de gerekçeli kararı bekleyip yayınladıktan sonra değerlendirme yapmak daha doğru olacaktır"

İŞTE İPTAL EDİLEN O MADDE
Sayıştayın denetlenmesi
MADDE 79- (1) Sayıştay'ın denetlenmesi, her yıl Türkiye Büyük Millet Meclisi adına Türkiye Büyük Millet Meclisi Başkanlık Divanı tarafından görevlendirilen ve gerekli mesleki niteliklere sahip denetim elemanlarından oluşan bir komisyon tarafından, hesaplar ve bunlara ilişkin belgeler de esas alınarak yapılır. 
AYM ARALIKTA NEYİ İPTAL ETMİŞTİ
AYM geçen Aralık'ta CHP'nin yaptığı başvuru üzerine bütçe görüşmelerinde sert tartışmalara neden olan ve 132 kamu kurumunun denetlenmesini engelleyen 6353 sayılı Torba Kanun'un bazı maddelerini iptal etmişti. Yüksek Mahkeme, "kamu idarelerinin mali nitelikteki tüm hesap ve işlemleri dışındaki işlem ve faaliyetlerin düzenlilik denetimi kapsamında değerlendirilemeyeceğine" ilişkin düzenlemeyi Anayasa'ya aykırı bulmuştu. Bu düzenleme bütçe görüşmelerinden önce iptal edilseydi, 132 kamu kurumunun Sayıştay raporları Meclis'te görüşülüp denetlenmeleri mümkün olabilecekti. 
 