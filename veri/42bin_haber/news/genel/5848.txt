Bağış arttı anons kalmadı
Türk Kızılayı Genel Başkanı Ahmet Lütfi Akar, Dikkat edilirse son yıllarda hiç kan anonsu duyulmuyor, ihtiyaç olanlara kanlar tıkır tıkır veriliyor dedi.
Akar, Türkiye'de her yıl ciddi oranlarda kan toplandığını bildirerek, 2004 ile 2012 yıllarını kıyasladığımızda toplanan kan miktarları arasında dağlar kadar fark var diye konuştu.  

Türk Kızılayı'nın, Türkiye'nin kan ihtiyacını en iyi şekilde karşıladığını anlatan Akar, şöyle devam etti:
Yıllık toplanan kan miktarı 2004'te 305 bin iken, 2012 yılında bu miktar 1 milyon 467 bine ulaştı. Her yıl sağlık bakanlığı bize bir limit ve hedef veriyor. Biz o hedefi sağlamak için bütün teşkilatımızla gecemizi gündüzümüze katarak tüm yurtta teşkilatlarımızın yardımlarıyla kan topluyoruz. Bize verilen limite ulaşmak için bu kanları mutlaka buluyoruz. Türkiye'deki bin 500 hastanenin bin 450'sinin kan ihtiyacını Türk Kızılayı sağlamakta. Her hafta başı Türk Kızılayı'nın sağlıklı kan araçlarıyla bu kanlar hastanelerin kan merkezine teslim edilmekte. 

Türkiye'nin herhangi bir yerinde kan ihtiyacı olduğunda veya şehirde kan miktarı azalmışsa başka ilden diğerine Türk Hava Yolları'nın sponsorluğunda kanların gönderildiğini vurgulayan Akar, Dikkat edilirse son yıllarda hiç kan anonsu duyulmuyor, ihtiyaç olanlara kanlar tıkır tıkır veriliyor ifadelerini kullandı. 
  
"BU YIL İTİBARIYLA 2 MİLYON KANI BULACAĞIZ"  

Kurumlarıyla protokol yapan bütün hastanelerin kan ihtiyaçlarını karşıladıklarına dikkati çeken Akar, İnşallah önümüzdeki dönemde bunu biraz daha geliştireceğiz. Bu yıl itibarıyla 2 milyon kanı bulacağız. Her yıl bunu daha da geliştireceğiz. Geçtiğimiz yıl toplanan kanlardan 680 bin ameliyatlı hasta yararlandı. Biz topladığımız hiç bir kanı da ziyan etmiyoruz. Onu çeşitlerine ayırarak hepsini değerlendiriyoruz dedi. 
  
"TÜRK KIZILAYI VE ANADOLU AJANSI BİRLİKTE ÇALIŞIYOR"  


Türk Kızılayı Genel Başkanı Akar, son dönemde Anadolu Ajansı ile de ortak çalıştıklarını belirterek, şunları kaydetti:
Anadolu Ajansı ile bizim bir protokolümüz var. Türk Kızılayı ve Anadolu Ajansı birlikte çalışıyor. Gittiğimiz yerde aldığımız haberleri ilk olarak Anadolu Ajansı ile paylaşıyoruz. Anadolu Ajansı biz nereye gidersek bizi orada takip ediyor ve bizle ilgili haberleri herkese duyuruyor. Anadolu Ajansı kamuoyunu Kızılay ile alakalı olarak her konuda aydınlatıyor. Türkiye'nin iki milli kurumu ve eski kurumu işbirliği yapıyor. Biz özellikle Kemal Bey genel müdür olduktan sonra ilişkilerimizi son derece geliştirdik. Kemal Bey eski köye yeni adetler getiren, eskiden yanlış giden şeyleri doğru yapan bir anlayış getirdi. Ben hep esprilerimde derim ki bu Anadolu Ajansı öyle bir ajans ki buradan kulağına bir şey fısıldadığınız zaman yarın Türkiye'nin dört bir tarafından dinliyorsunuz.

 
 