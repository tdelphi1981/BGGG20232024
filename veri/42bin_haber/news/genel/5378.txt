Çin'de Yılan Yılı kutlamaları
Ay takvimi kullanan Çin'de, 10 Şubat'ta başlayacak olan yeni yıl için kutlamalar yapılıyor.
'Yılan Yılı'na hazırlanan Çinliler, yaşadıkları büyük şehirlerden küçük şehirlere ve köylere ailelerini görmek için akın ediyor. Hava ve demir yolları yolcularla dolup taşıyor.  
Pekin ise bu "ters göç" nedeniyle hiç olmadığı kadar sessiz, sakin ve boş. 
YILAN YILI KUTLAMALARI / FOTO GALERİ 
Ay takvimine göre yeni yıl, 'Yılan Yılı' ama horoskoptaki bu işaret pek de sevilmiyor. Yılanlarla süslenen eşya ve kıyafetlere ilgi az oluyor. Tavşan Yılı, Ejderha Yılı gibi zamanlarsa en popüler olanları. Çinliler tavşan ve ejderha motifli ürünleri çok seviyor. 
KÖR YIL 
Bu yıl "kör yıl" olarak da adlandırılıyor çünkü baharın ilk gününü içermiyor. 4 Şubat baharın ilk günü sayılırken, Yılan Yılı 10 Şubat'ta başlıyor. Çinliler bu yüzden, doğum, evlilik gibi önemli günlerini içinde bulundukları Ejderha Yılı bitmeden gerçekleştirmek istiyor. 
Yeni yıl kutlamaları kapsamında; devlet kanalı CCT'nin yayınladığı yeni yıl galasını ekranları karşısında izleyecek kişi sayısı 1 milyar. Galada sahne alacak isim dünyaca ünlü bir şarkıcı Celine Dion.  
Çin'de günlerce rengarenk geçit törenleri yapılacak, kostümler giyilecek, havai fişekler atılacak...  
Yılan Yılı'nın gelişi, Filipinler, Tayvan gibi ülkelerde de kutlanıyor.