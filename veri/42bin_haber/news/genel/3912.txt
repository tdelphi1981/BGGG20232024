Sadık dostları için sokağa indiler
HAYVAN hakları savunucuları dün yurt genelinde eylem yaptı.
 Yaklaşık 100 kişinin oluşturduğu 'Hayvan Hakları Halk Hareketi' grubu, Antalya Cumhuriyet Meydanı'na doğru yürüyüşe geçti. Bazı eylemcilerin evcil hayvanlarıyla katıldığı yürüyüş, Attalos Heykeli önünde son buldu.  
 ANTALYA İl Danışmanı Çağla Kosova 5199 sayılı kanunun aksayan bazı noktalarının iyileştirilmesi için bir süredir eylemler yaptıklarını söyledi. Kosova, 'Ancak şu an kanunun ilk halini arar hale geldik. Kanunda koruyucu hükümlerin artmasını isterken daha kolay yok edici hükümlerle donatılmış olduğunu gördük. Hayvanları öldüren, ölümlerine yol veren, bir kısım hayvanı 'Yasaklı ve tehlikeli' ilan eden, yeterince ciddi hükümlerle korunmayan bir yasayı kabul etmeyeceğiz' diye konuştu. Grup 'Kanlı tasarıya hayır', 'Hayvana uzanan eller kırılsın', 'Onların da yaşamaya hakkı var' sloganları atarak dağıldı.