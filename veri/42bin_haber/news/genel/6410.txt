Tutanaklar partimiz üzerinden elde edilmiş
BDP Genel Başkanı Selahattin Demirtaş, İmralı tutanaklarının sızması ile ilgili parti olarak yaptıkları soruşturmanın sonuna geldiklerini belirtti.
Demirtaş şunları söyledi: Yürüttüğümüz soruşturma neticesinde bazı önemli bilgiler elimize geçti. Bir takım ince hesaplar, bir takım farklı ilişkiler kullanılarak partimiz üzerinden elde edildiği anlaşılıyor. Soruşturmanın tümüyle bitmesi sonrasında bunu kamuoyu ile paylaşacağız. Bu işi kimler hangi amaçla yaptı, hangi amaçla gerçekleştirdi o konuda da takdiri kamuoyuna bırakacağız. Ama kimler bu işin içindedir bunu açıklayabilecek aşamaya geldik. Bir kişiden fazla kişiler var, bir kişinin tek başına becerebileceği başarabileceği iş değil, mutlaka parti içinden dışından destek almışlardır, öyle görüyoruz.
BİLGİLERİMİZ GÜVENİLİR
Demirtaş, tutanakların nasıl sızdırıldığına ilişkin Başbakan Erdoğanın, Onlar açıklasın, yoksa ben açıklarım sözünü de değerlendirirken şöyle konuştu: Sayın Başbakan açıklasınlar diye kast ettiği kişi biz değiliz, sayın medya organını kastediyor. Fakat şu konu da nettir bizim açımızdan; milletvekillerimiz, parti yöneticilerimiz kesinlikle bu işin içinde değildir. Kesinlikle sızdırma denen mesele o belgenin basına sızdırılma işi partimiz ve milletvekilimiz tarafından gerçekleştirilmemiştir. Bu bizim açımızdan nettir, yürüttüğümüz soruşturmada da bu açığa çıktı. Zannediyorum sayın Başbakana şöyle bir bilgi gitmiş. Çok da sağlıklı olmayan bir bilgide bazı milletvekillerimizin bu meselenin içinde olabileceğine dair bilgiler gitmiş. Ben net olarak ifade edebilirim ki; bu bilgi yanlıştır. Bizim ulaştığımız bilgiler daha net ve daha güvenilir bilgilerdir.