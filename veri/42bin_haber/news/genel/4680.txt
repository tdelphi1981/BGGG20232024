Havadan para kazanmak buna denir!
Orhan Veli'nin 'Bedava yaşıyoruz, bedava; Hava bedava, bulut bedava' dizeleri yalan oldu... Çin'li işadamı, hava kirliliği yüzünden maskeli dolaşan Pekinlilere dağ havası satmaya başladı. Kutusu 1.5 TL'lik ürünler kapış kapış
   DIŞ HABERLER Sonunda bunu da gördük... Başta başkent Pekin olmak üzere hava kirliliğinin ölümcül boyutlara ulaştığı Çin'de kutulanmış temiz hava satışı başladı. İnsanların maskesiz sokağa çıkamadığı ülkede krizi fırsata çevirmeye karar veren milyarder Chen Guangbiao, dağlık bölgelerden toplattığı havayı kutulayıp piyasaya sürüyor. Çinli girişimci, kutusunu 80 cent'e (yaklaşık 1.5 TL) sattığı temiz havaya gösterilen ilgiden ise bir  hayli memnun.  
 10 GÜNDE 8 MİLYON ALICI  Yenİlenebİlİr enerji alanında yatırımları bulunan Guangbiao'nun temiz hava kutuları, 10 gün içinde 8 milyon alıcı bulmayı başardı. Dünya Sağlık Örgütü'ne göre hava kirliliğinin 20 PM2.5 düzeyinde olması gerekiyor ve 300 düzeyinin üstü ciddi tehlike yaratıyor. Pekin'deki PM2.5 düzeyi ise son günlerde 500 olarak ölçülüyor.  
 
 SARS'tan çok daha tehlikeli!  Seyyar tezgahlarda satılan 'taze hava'ya ilgi büyük. Öte yandan Çin Mühendislik Akademisi'nden Zhong Nanshan, durumun vahametini şöyle özetledi: Çin'deki hava kirliliği 10 yıl önce ülkede görülen Akut Solunum Yolu Sendromu (SARS) salgınından daha tehlikeli...  