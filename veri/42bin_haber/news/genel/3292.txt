MHP kampta
MHP, MYK ve milletvekilleriyle Kızılcahamam'da iki günlük kampa girdi.
 Volkan YANARDAĞ / KIZILCAHAMAM
 Kampta, dün ilk olarak Ülkücü Şehitler Anıtı ziyaret edildi. Genel Başkan Devlet Bahçeli, anıt önüne kırmızı karanfiller bıraktı. Ziyaret sonrası kampın yapıldığı Patalya Otel'e dönerken, yoğun kar nedeniyle vekiller ve MYK üyeleri zor ama keyifli anlar yaşadı.
 İRBEÇ KATILDI
 PARTİDEN ihraç edilmesi yargı engeline takılan Antalya Milletvekili Yusuf Ziya İrbeç'in de kampa katılması dikkat çekti. Iğdır milletvekili Sinan Oğan ise kıyafetiyle kampın en dikkat çeken ismi oldu. Oğan başındaki kalpakla 'Bizim köklerimiz bu. Bir de Iğdırlıyız' dedi.
 MYK Üyesi eski milli futbolcu Saffet Sancaklı, sporcu kimliğiyle 20 yıldır kamplara katıldığını belirterek, ilk siyasi kampı olduğunu söyledi. İki kampı karşılaştıran Sancaklı, 'Bu kamp daha rahat tabi. O kamplarda kalk saati, yat saati belli. İstediğini yiyemezsin' dedi.
 İMRALI TEPKİSİ
 İMRALI ile başlayan görüşme süreci kampın önemli gündem maddelerinden oldu. Edinilen bilgiye göre Bahçeli, İmralı sürecine yönelik sert çıkışını sürdürdü. MHP'nin de sürecin içine çekilmeye çalışıldığını vurgulayan Bahçeli, parti olarak bu resmin içinde olmayacaklarını söyledi. 
 YENİ anayasa süreci, 2014'teki Köşk seçimi ve 2015'teki genel seçimler de önemli gündem başlıkları olarak dikkat çekiyor. Parti yetkilileri, amp süresince gündem başlıkları üzerinde hazırlaran dosyaları ele alacak, somut çözüm önerileri ortaya konacak.
 En gözde Mehmet Berke
 KAMPIN en dikkat çekeni MHP Kayseri Milletvekili Yusuf Halaçoğlu'nun bebeği Mehmet Berke oldu. Halaçoğlu'nun eşi Neval Hanım, oğlunun 9 aylık olduğunu söyledi. Milletvekilleri ve MYK üyeleri de Mehmet Berke ile yakından ilgilendi.
 Darısı Kandil'dekilerin başına
 MHP Grup Başkanvekili Oktay Vural, Paris'te öldürülen kadın PKK'lılar ile ilgili 'Su testisi su yolunda kırılır' dedi. Partisinin kamp yaptığı Kızılcahamam'da konuşan Vural şunları söyledi: 'Bir uyuşturucu, bir kanlı terör örgütünün yöneticilerinin etkisiz olmasından kimse üzüntü duymamalıdır. Türk milletine kan kusturan, Kandil'de terör örgütünü yöneten, Türk milletine dayatma yapanların da darısı başına. Türk devleti kudretli bir devlettir. Devletimizin terörle mücadele konusunda etkili olması gerekiyor. Bunda üzülecek bir taraf olmadığını düşünüyorum.'
 'Ülkücü hareket engellenemez'
 Kampta renkli anlar vardı. Su Milli Parkı içindeki otel yolunda Ülkü Ocakları Genel Başkanı Olcay Kılavuz'un aracı yolda kaldı. Grup Başkanvekili Oktay Vural ile Genel Başkan Yardımcısı Atila Kaya imdada yetişti. Kılavuz, Vural ve Kaya aracı iterek kardan kurtardı. Oktay Vural, 'Ülkücü hareket engellenemez' esprisini yaptı.