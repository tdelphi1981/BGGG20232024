2400 eşya sahibini bekliyor
AŞTİ bünyesinde 3 yıldır hizmet veren kayıp eşya bürosunda muhafaza edilenler arasında düğün fotoğraflarından koltuk değneğine, televizyondan araba tamponuna, kar zincirinden bebek arabasına kadar yüzlerce eşya bulunuyor.
 AŞTİ Başmüdürü Hikmet Alpdündar, AA muhabirine yaptığı açıklamada, insanların yolculuk telaşıyla beraberlerindeki eşyalarını unuttuklarını, terminal binasında unutulan eşyaları tutanakla koruma altına aldıklarını belirterek, ''Memleketinden getirdiği peyniri bile unutanlar var'' dedi.
          
 -Kayıp eşyanın yüzde 60'ı sahibine ulaştı-
  
 Kayıp eşya bürosunda şu anda yaklaşık iki bin 400 eşya bulunduğunu anlatan Alpdündar, ''Kayıp eşyalar arasında en fazla cep telefonu, saat, gözlük, cüzdan bulunuyor'' dedi.
 Üç yıl önce kurulan kayıp eşya bürosunda şu anda düğün fotoğrafından koltuk değneğine, televizyondan araba tamponuna çok değişik eşyaların bulunduğunu kaydeden Alpdündar, ''Terminalde unutulan binlerce eşyayı daha sonra gelen sahiplerine teslim ettik'' diye konuştu.
          
 -Şartname hazırladılar-
          
 AŞTİ Eğitim ve Kültür İşleri Müdürü Muhammet Çiçekli ise terminalde bulunan ve kendilerine teslim edilen eşyaları bir yıl muhafaza ettiklerini hatırlatarak, ''Kanuna göre kayıp eşyaların bir yılın sonunda satılarak paraya çevrilmesini, o paranın muhafaza edilmesini gerektiriyor. Kayıp eşya büromuzun bir hesap numarası var, para, değerli meta ve benzeri şeyler de burada muhafaza ediliyor. Şu anda hesapta yaklaşık 3 bin lira mevcut'' diye konuştu.
 Gıda ve benzeri ürünlerin genellikle üniversitelerin kayıt dönemlerinde ve bayramlarda unutulduğuna dikkati çeken Çiçekli, bu tür gıda ürünlerinin bir haftalık sürenin ardından tutanakla imha edildiğini anlatarak, şunları söyledi:
 ''Burada unutulanlar arasında düğün fotoğrafı, bisiklet, koltuk değneği, televizyon, araba tamponu, lastik zinciri, bebek arabası, piknik tüpü, pos cihazı, diş teli, testere, elektrik süpürgesi, mutfak robotu, saz, çamaşır teli, halı, masa, çeyiz seti ve asker bavulları bile var.''
 Çiçekli, kayıp eşya hizmetinin ücretsiz verdiklerini de kaydetti.