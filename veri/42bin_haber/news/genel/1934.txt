Sabancı'nın yeni ortağı E.ON
Enerjisa'da Sabancı ile %50-50 ortak olan Verbund, hisselerini Alman E.ON'a devretti. 2015'e kadar yılda 150-200 milyon euro yatırım yapacak E.ON, Sabancı ile birlikte Enerjisa'nın kurulu gücünü 2020'ye kadar 5.000 megawatttan 8.000 megawatta çıkarmayı amaçlıyor
 Avusturyalı Verbund, Sabancı Holding ile ortak olduğu Enerjisa'daki yüzde 50 hissesini Almanya'nın en büyük enerji şirketi E.ON'a varlık takası yoluyla devretmek için anlaştı. Sabancı, yeni ortağı ile Enerjisa'da 2020'ye kadar 8,000 megawattlık elektrik üretim kapasitesine ulaşmayı ve dağıtım hariç doğalgaz alanına giriş yapmayı amaçlıyor. Yeni ortaklığa 2015 yılına kadar her yıl 150-200 milyon euro yatırım yapacağını açıklayan E.ON, çevredeki ülkelerde iş fırsatlarını değerlendirme konusunda da Sabancı ile prensipte anlaşırken; Verbund ise, Birecik'te devam eden santral işletmeciliği nedeniyle Türkiye'den tamamen çekilmeyeceğini duyurdu. Verbund, Enerjisa'daki yüzde 50 hissesini Almanya'nın en büyük enerji şirketi E.ON'a varlık takası yoluyla devretmek için anlaşırken; Verbund CEO'su Wolfgang Anzengruber, takas anlaşmasının değerinin yaklaşık 1.5 milyar euro olduğunu ve yaklaşık 300 milyon euroluk nakit bölümü olduğunu söyledi. Temel faaliyet alanı dışında kalan varlıklarını elden çıkaran Verbund, Enerjisa'daki yüzde 50 hissesini, E.ON'un Almanya'daki 8 hidro elektrik santralı ve diğer varlıkları karşılığında takas edecek. Bu doğrultuda, Sabancı Holding ile E.ON Enerjisa'da yüzde 50-50 payla ortak olacak. Takas işleminin düzenleyici kuruluşların onayının ardından 2013'ün ilk çeyreğinde tamamlanması planlanıyor.
 ÇEVRE ÜLKELER TAKİPTE
 SABANCI Holding Yönetim Kurulu Başkanı Güler Sabancı, 'Enerjisa olarak 5,000 megawatt güce sahibiz. E.ON ile Enerjisa'da 2020'ye kadar 8,000 megawatt güce ulaşma konusunda mutabık kaldık. Ayrıca çevre ülkelerde iş fırsatlarını değerlendirme konusunda anlaştık' diye konuştu. E.ON ile birlikte doğalgaz alanında da yatırım yapmayı planladıklarını ifade eden Sabancı, 'Daha önce kapsamımızda olmayan doğalgaz ile ilgili E.ON'un büyük birikimi var. Bu gücü kullanmak istiyoruz... Doğalgaza ilgimizde dağıtım hariç bütün konular var' dedi. Sabancı, ayrıca Gediz Elektrik Dağıtım özelleştirmesiyle ilgili olarak da çalıştıklarını söyledi.
 NÜKLEERE GİRMEYECEĞİZ
 TÜRKİYE enerji sektörünün, daha liberal bir pazar olma yolunda ilerlediğini ve çok büyük bir talep potansiyeline sahip olduğunu söyleyen E.ON CEO'su Johannes Teyssen ise, Türkiye'de nükleer enerji alanına girip girmeyecekleri sorusu üzerine, 'Konvansiyonel enerjiye odaklanacağız. Nükleer enerjiyi masaya yatırmamıza gerek yok' dedi.
 Rusya'dan ek doğalgaz
 ENERJİSA hisselerinin yüzde 50'sinin Verbund'dan E.ON'a devri nedeniyle düzenlenen toplantının ardından gazetecilerin sorularını yanıtlayan Enerji Bakanı Taner Yıldız, Rusya'dan ek gaz talebiyle ilgili 'Kontrat dışında bazı rakamları bugünlerde alabileceğimiz konusunda mutabakat sağladık. Geçtiğimiz yıllarda da çok soğuk günlerde gerek Mavi Akım'dan gerekse Batı Hattı'ndan daha fazla gazın alındığı durumlar da oldu. Bu talep 3 milyar metreküp civarında' dedi.
  