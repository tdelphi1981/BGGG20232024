Mapfre: Yatırımımız uzun vadeli
Mapfre Başkanı Antonio Huertas, İspanya'nın çok uluslu sigorta grubu Mapfre'nin Türkiye ile işbirliğinin uzun vadeli olacağını ve Mapfre'nin Ortadoğu ile Doğu Avrupa pazarlarına doğru genişlemesinde Mapfre Genel Sigorta'nın stratejik bir rol alacağını söyledi.
 Antonio Huertas, Türkiye'nin, Mapfre'nin uluslararası yapısındaki öneminin ve şirketin bölgedeki büyüme potansiyelinin altını çizerek, 145 personeliyle yılda ortalama 12 bin aracın onarımını gerçekleştiren oto servis zinciri Genel Servis'in % 51 hissesinin satın alındığını belirtti. Huertas, bu satın almayla, Mapfre'nin bölgedeki oto servis hizmeti veren lider tedarikçilerden biri olmasının amaçladığını sözlerine ekledi.
 Türkiye'deki faaliyetlerini 1996 yılında asistans şirketi Tur Assist'in kuruluşu ile başlattıklarını kaydeden Huertas, sözlerine şöyle devam etti: 'Mapfre, 2007'de Genel Sigorta ve iştiraki olan Genel Yaşam hisselerinin % 80'ini satın aldı. 2010'da ise payını % 100'e yükseltti. Türkiye'de 2011 yılında 279 milyon euroluk prim hacmine ulaştık. Mapfre, 5 kıtada, 46 ülkede faaliyet gösteriyor. İspanya'da lider, Latin Amerika'da ise ikinci sigorta şirketi. Grup, dünyada yaklaşık 35.000 kişiye istihdam sağlamaktadır. Mapfre 2011 yılında gerçekleştirdiği faaliyetlerden 23.530 milyon euro gelir ve 963 milyon euro kar elde etmiştir.'