Sakın çıkma o sudan Meto
Hasan Kaçan, intihar eden kardeşine twitterdan veda etti: Meto, sakın çıkma o sudan. Daha, etini yemeye doymayan çok sırtlan var
 MUSTAFA KOZAK / ANTALYA
 Ünlü Senarist-Karikatürist Hasan Kaçan'dan intihar eden kardeşine veda... Boğaz Köprüsü'nden atlayarak intihar eden Ağır Roman kitabının yazarı Metin Kaçan'ın cesedine hala ulaşılamazken, ağabeyi Hasan Kaçan sitesi twitterdan isyan etti. 
 AĞIR Roman'ı yazdıktan sonra lince uğradığını öne sürdüğü kardeşine 'Meto' diye hitap eden Hasan Kaçan şunları yazdı:  'Bunlar engerekler ve çıyanlardır/ bunlar aşımıza ekmeğimize göz koyanlardır/ tanı bunları, tanı da büyü. ... Tanıyamadın bunları Meto. Bu engerekler ertuğruluyla, ayşesiyle, zaferiyle zaten seni 1995'te öldürdüler. Sadist çığlıklarla, bıçakladılar, şişlediler. Meto, soğuk sulara düşen bedenin zaten 1995'ten beri ölüydü. 
 ALLAH intikam sahibidir... Sen de suçlusun meto... gariban bir berberin, tamirci kalfası, ortaokul mezunu oğluydun... haddine miydi AĞIR ROMAN yazmak... ve son olarak...bugünlerde beni arayıp vicdan azabıyla ağlayanlara da Allah acısın. Hayat, ölecek olanların ölenlere ağlamasından ibaret... Meto, sakın çıkma o sudan, daha, etini yemeye doymayan çok sırtlan var... sakın çıkma kardeşim... Neydi çok sevdiğimiz söz: Dünya bir leştir... talibi köpekler.