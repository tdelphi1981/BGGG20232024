Biri sizi gözetliyor
Güvenli olmayan elektronik ticaret siteleri belirlenen şartları yerine getirmediğinde bloke edilecek. Maliye Bakanı Mehmet Şimşek, Hepinizi uyarıyorum güvercinle para gönderilemediğine göre, bu iş elektronik ortamda yapılıyor. Her şey Maliyenin gözetimindedir dedi.
SON dönemlerde hızla büyüyen elektronik ticarette, güvenlik uygulamaları da yeni kurallarla belirleniyor. Güvenli olmayan elektronik ticaret siteleri belirlenen şartları yerine getirmediğinde bloke edileceğini anlatan Maliye Bakanı Mehmet Şimşek, şöyle konuştu: Elektronik ticaretle uğraşan girişimcileri uyarıyorum. Tüm bankalardan detaylı sanal pos bilgilerini alıyoruz. Elektronik ticaretle uğraşan girişimcilerimizi buradan uyarıyorum; çünkü güvercinle para gönderilemediğine göre ödeme yapılamadığına göre, bu elektronik ortamda yapılıyor. Elektronik ortamda yapılan her şey Maliyenin gözetimindedir. Maliye bu bilgileri alabilir. Daha sonra bu bilgiler analiz ediliyor. O nedenle kayıt dışı elektronik ticaret çok çok daha zor diye konuştu.  
VERGİ BOYUTU ÖNEMLİ 
Hollandadan aldıkları program sayesinde sanal ortamda ticaret yapan tüm firmaları otomatik olarak tespit ettiklerini ve bunların faaliyetlerini kayıt altına aldıklarını kaydeden Şimşek, artık geleneksel ticaretin kısmen de olsa hızlı bir şekilde sanal ortama taşındığına dikkat çekti. Şimşek, bunun önemli fırsatlar sunarken, kendileri açısında da özellikle kayıt dışılık ve vergisel boyutunun önemli hale geldiğini anlattı. E-ticaretin önemini kavramak açısından Amazon örneğini veren Şimşek, 1995 yılında bir borsa brokerinin internet üzerinden indirimli kitap satmaya karar verdiğini, bu kişinin şirketinin kuruluşunun 2. yılında 148 milyon dolarlık gelire ulaştığını kaydetti. Şimşek, Amazonun 2011 yılındaki satış hacminin 48 milyar dolara ulaştığını söyledi.  
İLERİ ÜLKELERİ İNCELEDİK 
Tekerleği yeniden keşfetme gibi bir iddialarının olmadığını, bu alanda dünyanın en ileri ülkelerini incelediklerini belirten Şimşek, şöyle konuştu: Hollanda, elektronik ticaretin izlenmesi, denetimi ve bu kayıt dışılığın engellenmesi konusunda en ileri ülkelerden birisidir. Hükümetler arası işbirliği programı kapsamında geçen yıl Hollanda Gümrük ve Gelir İdaresi ile işbirliği yaptık. Böylece kayıt dışı elektronik ticaret faaliyetlerinin kavranmasına yönelik etkin ve sürdürülebilir bir strateji oluşturmada önemli adım attık. 
BAZILARI HİÇ DÜŞÜNMÜYOR 
Elektronik ticaret yeni bir alan olduğu için bazı mükellefler vergi vermek zorunda olduklarını bile düşünmüyor. Sektörde var olan bu ihtiyacı göz önünde bulundurarak bu proje kapsamında www.egirisimci.gov.tr isimli bir bilgilendirme web portalı hazırladık. Burada her türlü bilgilendirme söz konusu. Hollanda elektronik ticaretin izlenmesi ve tespitine yönelik çok ileri bir program geliştirmiş. Biz de bu programı alıyoruz ve Türkiyeyle adapte ediyoruz. Böylece bu program sayesinde sanal ortamda ticaret yapan tüm firmaları otomatik olarak tespit ediyoruz. İkincisi bunların faaliyetlerini kayıt altına alıyoruz. Dolayısıyla bütün bu hususlar elimizi güçlendiriyor. Konut sektöründe de kira anlamında ve rayiç bedellerin tespiti anlamında sanal ortamda ciddi faaliyet ve ilanlar yapılıyor.  
Bireysel emeklilikle ilgili çuvalla belge geliyor 
MALİYE Bakanı Mehmet Şimşek, Bireysel Emeklilikle (BES) ilgili çuvallarla belge geldiğini de açıklayarak, büyük mükelleflere ilave personel vererek sorunun çözüleceğine inandığını ifade etti. Lojmanların satışıyla ilgili de açıklamalar yapan Bakan Şimşek, şunları söyledi: Temel çerçeve şu, güvenlik gibi alanlarda herhangi bir lojman satışı yapmayacağız. Lojmanlar için seçenekler çok. Yani öyle yerler vardır ki lojmanlar çok eski fakat lojmanların olduğu arsa çok değerli. Lojmanlar yeniyse bunlar doğrudan doğruya satışa konu olabilir.