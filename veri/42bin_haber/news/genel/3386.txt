Maruf'un umudu Bakan'ın 'twit'inde
Aile ve Sosyal Politikalar Bakanı Gaziantep Milletvekili Fatma Şahin'den 'sosyal' yardım... Bakan Şahin, önceki gün resmi Twitter hesabından 'Aplastik Anemi' hastası Şanlıurfalı 11 yaşındaki Maruf Monis için acil AB (+) kan gerektiğini duyurdu. Bakan Twitter'dan 'Hacettepe hematolojide tedavi gören 11 yaşındaki Marif Monis adına acil AB (+) taze kana ihtiyaç duyuluyor. Orhan Yılmaz 0 541 541 64 94' dedi. Şahin dün de aynı twiti hatırlatarak yeni bir twit daha yazdı. Bakan Şahin'in kan çağrısı üzerine vatandaşlar Hacettepe Üniversitesi Tıp Fakültesi Hastanesi'ne akın etti. Gerçek adı Maruf olan Şanlıurfalı gencin yaşam mücadelesini ise AKŞAM ulaştı:
 YAŞAMI İLİĞE BAĞLI
 20 gün önce 'Aplastik Anemi' hastalığına yakalanan ve halen Hacettepe Üniversitesi Tıp Fakültesi Hematoloji Bölümü'nde yatan Maruf Monis için AB (+) kan hayati önem taşıyor. Yaşamı ilik nakline bağlı olan Maruf'un vücudu geçtiğimiz günlerde enfeksiyon kaptı. Doktorlar oluşan enfeksiyonu tedavi etmek için ise uygun AB (+) vericilerden elde edilecek 'Granülosit' adı verilen hücreleri kullanacak. Maruf birinci savaşını kazanır enfeksiyonu yenerse ikinci aşamada ilik nakliyle hayata bağlanacak. Doktorlar, kan vereceklerin yeni bir enfeksiyona yol açmaması için son bir haftalık zaman diliminde herhangi bir sağlık sorunu yaşamamış olması gerektiğini söylüyor. 
 BÜLENT ŞANLIKAN