Zeytincinin hedefi tüketimi artırmak
Ege Zeytin ve Zeytinyağı Birliği bünyesindeki Zeytin ve Zeytinyağı Tanıtım Komitesi, 90 milyondan 180 milyona çıkan zeytin ağacı varlığıyla Türkiye'nin gelecek 5 yıllık süreçte zeytin ve zeytinyağı üretiminde dünya ikinciliğine yerleşmesi beklentisi nedeniyle yurt içi ve yurt dışında tüketimi artırmaya yönelik tanıtım çalışmalarına hız verdi.
 Ege İhracatçı Birlikleri'nden yapılan yazılı açıklamaya göre, zeytin 
  ağacı varlığını son dönemde 90 milyondan 180 milyona çıkartan Türkiye'de, gelecek 
  5 yıllık süreçte zeytinyağı üretiminin 650 bin tona, sofralık zeytin üretiminin 
  de 1 milyon 200 bin tona çıkarak, her iki alanda da dünya ikinciliğine yerleşmesi 
  hedefleniyor.
          Bu üretim artışıyla pazar sorunu yaşanmaması için harekete geçen Zeytin 
  ve Zeytinyağı Tanıtım Komitesi (ZZTK), sektördeki tüketimi artırmak için yurt 
  içinde ve yurt dışında tanıtım çalışmalarını artırdı.
          
          -Çin ve Irak, hedef pazarlar-
          
          Bu kapsamda 14-16 Kasım 2012 tarihlerinde Çin'de düzenlenecek olan ''Food 
  Hospitality China 2012'' ile 26-29 Kasım 2012 tarihlerinde Irak'ta düzenlenecek 
  ''Agro Food 2012'' fuarlarına katılacak ZZTK, fuarlarda yeni hasat Türk zeytin ve 
  zeytinyağı ürünlerini alıcıların beğenisine sunacak.
          ZZTK Başkanı Metin Ölken de konuya ilişkin yaptığı değerlendirmede, Çin 
  pazarını Türk zeytinyağı sektörünün, Irak pazarını ise sofralık zeytin 
  ihracatçılarının hedef pazarı olarak belirlediklerini kaydederek, bu iki ülkede 
  düzenlenen fuarlara büyük önem verdiklerini söyledi.
          Yapılan tanıtım çalışmalarından önceki yıllardan deneyimle başarılı 
  sonuçlar elde edildiğini ifade eden Ölken, ''Türkiye'nin zeytin ihracat 
  rakamlarının gerilediği bir süreçte, Irak'ta yaptığımız tanıtım çalışmaları 
  sonucunda Irak'a sofralık zeytin ihracatı geçen sezon yüzde 29 arttı. 
  Zeytinyağında ise geçen sezon Türkiye'nin genel pazardaki ihracatı yüzde 26 
  artarken, bu dönemde Çin'e yapılan zeytinyağı ihracatında yüzde 70 artış 
  sağladık'' diye konuştu.
          
          -İç pazara yönelik tanıtım etkinlikleri-
          
          ZZTK'nın ihracatı istikrarlı bir şekilde sürdürmeye çabalamanın yanında 
  kurulduğu günden bu yana iç piyasanın gelişmesine yönelik de çalışma yürüttüğünü 
  belirten Ölken, artan üretimin değerlendirilebilmesine yönelik yurt içinde de 
  çeşitli tanıtım etkinlikleri düzenlendiğini dile getirdi.
          Ölken, bu kapsamda yıl sonuna kadar Eskişehir, Trabzon, Konya, Antalya ve 
  Diyarbakır'da zeytin ve zeytinyağı tanıtım ve tadım etkinlikleri 
  gerçekleştireceklerini belirterek, şunları kaydetti:
          ''Türkiye'de zeytin ve zeytinyağı tüketimi diğer zeytin ve zeytinyağı 
  üreticisi ülkelerin çok altında. Önümüzdeki 4-5 yıllık süreçte oluşacak 650 bin 
  tonluk zeytinyağı rekoltesinin tüketilebilmesi için istikrarlı ve sürdürülebilir 
  bir ihracat yanında güçlü bir iç piyasanın varlığına ihtiyaç olduğuna inanıyoruz. 
  Daha önce İstanbul ve Ankara'da yaptığımız etkinlikleri bu kez Anadolu'ya 
  yayacağız. Türkiye'de kişi başı 1,5 kilogram seviyesinde olan zeytinyağı 
  tüketimini 2 kilograma çıkarmak istiyoruz.''
 AA