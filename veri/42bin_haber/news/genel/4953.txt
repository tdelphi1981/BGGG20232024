Alman polisi bombacı Ecevit Şanlı'nın izini sürüyor
Ankara'da 1 Şubat Cuma günü ABD Büyükelçiliği'ne saldırı düzenleyen DHKP-C üyesi Ecevit Şanlı'nın Türkiye'ye kaçak yollarla geldiğinin ortaya çıkmasının ardından Alman polisi, saldırganın bağlantılarını araştırmaya başladı.
 RTL 2 kanalı, Alman polisinin Şanlı'nın Almanya'da bağlantılı olduğu kişi veya kişilerin üzerinde araştırmasını sürdürdüğünü bildirirken, Alman yayın kuruluşu Deutsche Welle'de Alman İçişleri Bakanlığı'nın da Türkiye'de devam eden soruşturmayı yakından izlediğini aktardı.
 Berlin'de gazetecilerin sorularını yanıtlayan Alman İçişleri Bakanlığı sözcüsü, Türkiye'deki soruşturmadan elde edilecek bilgileri beklediklerini, ancak bununla birlikte zanlının Almanya'daki bağlantılarını incelemeye başladıklarını kaydetti.