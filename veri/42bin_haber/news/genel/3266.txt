Zeynep bebeğe 'Özel' ilgi
Uçuruma yuvarlanan arabada anne ve babasını kaybettikten 26 saat sonra çalıların arasında bulunan Zeynep bebeğe Genelkurmay Başkanı Org. Özel ve eşi sahip çıktı
 MUSTAFA İNCİ / MUĞLA
 Herkese mucizelerin gerçekleşebildiğini gösteren Zeynep bebeğe çok 'Özel' telefon... Genelkurmay Başkanı Orgeneral Necdet Özel, anne ve babasını kaybettiği kazadan gerçek bir mucize eseri kurtulan küçük Zeynep'i unutmadı. 
 MUĞLA'NIN Datça İlçesi'nde 100 metrelik uçuruma yuvarlanan araçta babası Murat ve annesi Mehtap Birdane'yi kaybettikten 26 saat sonra emekleyerek gittiği çalıların arasında kurtarılan Zeynep bebek, hayata tutundu. GATA'daki tedavisi tamamlanan 1 yaşındaki Zeynep, artık babaannesine emanet.
 SAĞLIĞI ÇOK İYİ
 AKŞAM'a konuşan Babaanne Aysel Birdane, Zeynep'in sağlık durumunun da gayet iyi olduğunu söyledi: 'Zeynep o günden bu güne 1 kilo aldı. Uykusunda sorun yok. İştahı da gayet iyi.'  Acılarının tarifsiz olduğunu ifade eden babaanne Birdane 'Çok zor günler geçirdik. Ancak Zeynep bizim umudumuz. Acımızı onunla unutmaya çalışıyoruz' diye konuştu.
 ZEYNEP'İ UNUTMADI
 Olayın hemen ardından bebeğin Ankara'ya gönderilmesi ve GATA'da tedavi altına alınmasını sağlayan Genelkurmay Başkanı Orgeneral Necdet Özel de küçük Zeynep'i unutmadı. Necdet Özel ve eşi Kamuran Özel'in kendisini günaşırı arayarak Zeynep'in durumunu sorduğunu anlatan Aysel Birdane 'Genelkurmay Başkanımız ve eşi günaşırı telefonla arıyor. Gösterdikleri yakınlıktan dolayı çok teşekkür ediyorum. Kendileri Zeynep'in eğitimi ile ilgili tüm masrafları karşılayacaklarını söylediler. Asıl önemli olan bizi yalnız bırakmamaları' dedi.
 O'nu beraber büyüteceğiz
 Zeynep'in velayetiyle ilgili bir sorunun da olmadığını belirten Birdane şunları söyledi: 'Dünürlerimizle evlerimiz 5 dakikalık mesafede. Onlar bize geliyor, biz onlara gidiyoruz. Aramızda bir sorun yok. Velayet davasında mahkeme ne karar verir bilmem. Karar da önemli değil. Sonuçta Zeynep hem bizim hem de anneannesinin torunudur. Zeynep'i hep birlikte büyüteceğiz'.