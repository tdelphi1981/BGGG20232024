Şirket yöneticilerine sorumluluk sigortası
Yöneticilerin yanlış kararlarından doğan tazminat taleplerinin yönetici sorumluluk sigortasıyla teminat altına alındığını ifade eden ACE European Group Türkiye Genel Müdürü Ebru Gürtan, sigortanın tüm şirket yöneticileri için önemli bir ihtiyaç olduğunu belirtti
 ACE European Group Türkiye Genel Müdürü Ebru Gürtan, yönetici sorumluluk sigortasının şirket yöneticileri açısından son derece önemli bir ihtiyaç olduğunu vurguladı. Yöneticilerin, yanlış kararlarından kaynaklı tazminat talebiyle karşılaştıklarında, yasa gereği kendi mal varlıklarıyla şirkete, hissedarlara ve diğer menfaat sahiplerine karşı sorumlu olduklarını belirten Gürtan, yönetici sorumluluk sigortasının bu riski teminat altına aldığını söyledi. Gürtan, Türk Ticaret Kanunu'nda, yönetim kurulu üyeleri ve yöneticilerinin şahsi sorumluluklarının daha net hale getirildiğini de ekleyerek, 'Öncesinde müteselsilen sorumluluk söz konusuyken, yeni Türk Ticaret Kanunu ile birlikte her yönetim kurulu üyesinin sorumluluğu farklılaştırılarak ve şirketlere bağımsız yönetim kurulu üyesi zorunluluğunu getirerek, yönetici sorumlulukları açısından netlik kazandırıldı' dedi.
 EMEKLİYİ DE KORUYOR
 Gürtan, emekli olduktan sonra da sigortanın tazminat ödeyebileceğini ifade ederek şunları söyledi: 'Yöneticinin görevi sırasında sebep olduğu iddia edilen kusurlu yönetsel kararlarından kaynaklı dava açılmışsa ve tazminat ödenecekse, emekli olan kişi yerine tazminatı sigorta ödüyor. Emekli yönetici hayatta değilse o zaman da tazminatı onun varisi yerine yine sigortası ödüyor. Çünkü sorumluluk, Türk Ticaret Kanunu'nda yönetici hayatta olmasa bile ortadan kalkmamaktadır' şeklinde açıklamada bulundu.
 Yönetici sorumluluk sigortasının, yöneticinin almış olduğu kararların kendi malvarlığıyla sorumlu olduğundan, malvarlığını korumak için alınmış bir teminat olduğunu belirten Ebru Gürtan, teminatın iki şekli olduğunu ifade etti. Gürtan, şirkette yönetim kurulu üyesiyle şirket arasında tazminat olarak gelecek zararları şirketin karşılamasını gerektiren bir sözleşme varsa, yönetici sorumluluk sigortasının bu tazminatı birtakım muafiyetlerle karşıladığını, ancak, yönetici tazminatı kendisi ödüyorsa hiçbir muafiyet olmadığının da altını çizdi.
 ACE European Group'un dünyada da bu ürünü sunduğunu dile getiren Ebru Gürtan, 'Yönetici sorumluluk sigortası Türkiye'de de yaptığımız bir sigorta. Değişik konularda Hazine onaylı poliçe özel şartlarımız bulunuyor. Hem halka arz durumları için Türkçe poliçe özel şartlarımız hem de yönetici sorumluluk sigortası için Türkçe poliçe özel şartlarımız bulunmaktadır' dedi.
  