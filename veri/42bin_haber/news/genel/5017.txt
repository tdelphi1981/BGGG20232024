Enflasyon canavarı 1.65lik kükredi
TÜRKİYEde Ocak ayında tüketici fiyatları (TÜFE) yüzde 1.65 artarken, üretici fiyatları (ÜFE) 0.18 düştü.
TÜFEdeki tahmini aşan aylık bazda yükseliş uzun aradan sonra piyasayı korkuttu. Türkiye İstatistik Kurumu (TÜİK) verilerine göre, Ocak itibariyle yıllık enflasyon TÜFEde yüzde 7.31, ÜFEde ise yüzde 1.88 oldu. 
Ana harcama grupları itibariyle bir ay önceye göre en yüksek artış yüzde 14.26 ile alkollü içecekler ve tütün grubunda gerçekleşti. Bu ürün grubundaki fiyat artışı vergi artışlarından kaynaklandı. Ocakta endekste yer alan gruplardan gıda ve alkolsüz içeceklerde yüzde 4, çeşitli mal ve hizmetlerde yüzde 1.71, ev eşyasında yüzde 1.08, lokanta ve otellerde yüzde 0.95, konutta yüzde 0.7, sağlıkta yüzde 0.5, ulaştırmada yüzde 0.5, eğlence ve kültürde yüzde 0.24, eğitimde yüzde 0.1 artış, haberleşmede yüzde 0.02, giyim ve ayakkabıda yüzde 6.95 düşüş gerçekleşti. Yıllık en yüksek TÜFE artışı da yüzde 15.35 ile alkollü içecekler ve tütün grubunda görüldü. Yıllıkta bir önceki yılın aynı ayına göre konutta yüzde 10.69, lokanta ve otellerde yüzde 9.52, giyim ve ayakkabıda yüzde 9.27 artış oldu. Ocak ayında endekste kapsanan 437 maddeden; 42 maddenin ortalama fiyatlarında değişim olmazken, 266 maddenin ortalama fiyatlarında artış, 129 maddenin ortalama fiyatlarında ise düşüş gerçekleşti. 
ÜFEDE GERİLEME EĞİLİMİ 
2013 yılı Ocak ayında ÜFE ise aylık bazda yüzde 0.18 düşerken, yıllık bazda ÜFE artışı yüzde 1.88 olabildi. ÜFE 12 aylık ortalamalara göre de yüzde 5.33 artış gösterdi. Ocakta tarım sektörü endeksi, bir önceki yılın aynı ayına göre yüzde 7.57 düştü ve on iki aylık ortalamalara göre yüzde 4.63 arttı. Sanayi sektörü endeksinde ise bir önceki yılın aynı ayına göre yüzde 3.86 ve on iki aylık ortalamalara göre yüzde 5.47 artış meydana geldi. ÜFEde Ocakta endekste yer alan 788 maddeden; 138 maddenin ortalama fiyatlarında değişim olmazken, 377 maddenin ortalama fiyatlarında artış, 273 maddenin ortalama fiyatlarında ise düşüş gerçekleşti. 
Zam şampiyonu domates 
TÜKETİCİ fiyatları bazında Ocak ayında en yüksek fiyat artışı görülen ürün yüzde 51.26 ile domates oldu. TÜİK verilerine göre, domates zam şampiyonu olurken, bu ürünü fiyatı yüzde 47.72 artan patlıcan, yüzde 45.85 artan sivri biber izledi. Ocak ayında fiyatı en çok artış gösteren diğer ürünler arasında, yüzde 45.07 ile kabak, yüzde 31.97 ile kuru soğan, yüzde 16.57 ile ıspanak yer aldı. Geçen ay fiyatı düşen ürünlerin başında erkek kazağı geldi. Ocakta erkek kazağının fiyatı yüzde 11.39 düştü.  
Çekirdek enflasyon yüzde 1.1 yükseldi 
ÖZEL kapsamlı tüketici fiyatları endeksi göstergelerine bakıldığında, çekirdek enflasyon yerine açıklanan TÜFE göstergeleri, Ocakta aylık bazda mevsimlik ürünler hariç yüzde 1.41 arttı. Fiyatlar, işlenmemiş gıda ürünleri hariç yüzde 0.85, enerji hariç yüzde 1.85, işlenmemiş gıda ürünleri ve enerji hariç yüzde 0.92, enerji hariç ve alkollü içkiler ile tütün ürünleri hariç yüzde 1.06, enerji hariç, alkollü içkiler ile tütün ürünleri hariç ve fiyatı yönetilen/yönlendirilen diğer ürünler, dolaylı vergiler hariç yüzde 1 artarken, enerji hariç, alkollü içkiler ile tütün ürünleri hariç, fiyatları yönetilen/yönlendirilen ürünler hariç, dolaylı vergiler hariç ve işlenmemiş gıda ürünleri hariç yüzde 0.21, azaldı. 

 