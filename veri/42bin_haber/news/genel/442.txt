Yurtdışına açılmak maliyetli bir serüven
4 gün süreyle şehirde moda rüzgarları estiren İstanbul Fashion Week etkinliğine bu sene tasarımcı Özgür Masur damgasını vurdu. Masur'un 2012-2013 Sonbahar-Kış koleksiyonu moda severlerden tam not aldı. 'Denge' ismini verdiği koleksiyonunu ilk kez görücüye çıkaran Masur'un defilesinin finalinde ise podyumda oyuncu Bade İşçil yer aldı. Son günlerde adından sıkça söz ettirmeyi başaran Özgür Masur yeni projelerini LIFE okurları için analattı.
 Röportaj: Erçin DAĞ EYSEN
 - Özgür Masur artık bir marka. Bu markalaşma süreciniz çok sancılı geçti mi?
 Tabii ki de zorlukları oldu ama şunu net belirtmeliyim ki markalaşmak adına sadece yetenekli bir tasarımcı olmanız yetmez, markalaşmak adına stratejilerinizi hayata geçirebilecek iyi bir ekibe ihtiyacınız vardır. Bu konuda şanslı olduğuma inanıyorum. Şirket ortağım ayrıca da pazarlama ve PR yönetmenim Ferhat Kazancı markalaşmamda ki en önemli isimdir.
 - Yarattığınız koleksiyonda sezon trendlerini göz önünde bulundurdunuz mu?
 Koleksiyon tasarlamak kişiye özel bir durum bana ait olan bir şeyde etkilenmeden uzak durabilirsem başarılı olabilirim. Tabii ki de çok uç zıtlıklar gözetmemek gerekir ama trend etkisinden uzak istediğim şeyi tasarlıyor ve hayata geçiriyorum.
 İLHAMA İNANMIYORUM
 - Koleksiyonu yaratırken nelerden ilham alıyorsunuz? Nasıl bir çalışma süreci geçiriyorsunuz?
 Her zaman dile getirdiğim bir şeyi tekrar belirteyim. Asla ilhama inanan bir moda tasarımcısı olmadım, iyi bir gözlemciyimdir ve hayata geçirmek istediğimin ne olduğunu sorgular ve üzerinde doğru matematiği bulana kadar yüzlerce eskiz çalışması yaparım.
 - Bu çalışmanızda neden Bade İşçil'i tercih ettiniz?
 Koleksiyonumun adı Denge dolayısıyla koleksiyon yüzümün de çok özel olması gerekiyordu. Hem çok güzel hem de bir o kadar doğal görünen bir isme ihtiyacım vardı. Bade İşçil bu koleksiyona en uygun isimdi. Üstelik çok yakın arkadaşım ona bu teklifi yaptığımda çok sevindi ama ona bir de podyuma çıkmasını istediğimi belirttiğimde çok şaşırdı ve çok heyecanlandı. Ama gerçekten podyumda öyle devleşti ki, ona bir kez daha hayran kaldım.
 İFW DAHA DA İYİ OLACAK
 - Uzun zamandır İstanbul Fashion Week'te defile sergiliyorsunuz. Organizasyonun gelişimi hakkında ne düşünüyorsunuz?
 IFW gelişiyor, zamanla çok ama çok daha iyi yerlere gelecek ve hepimiz buna şahit olacağız. Organizasyonu eleştirmek yerine yapıcı olmak gerektiğine de inanıyorum.
 - Stilini beğendiğiniz yerli ve yabancı ünlüler kimlerdir?
 Elif Dürüst, Ece Sükan, yabancılardan da Charlize Theron, Nichole Kidman
 - Birçok ünlü ismin tasarımlarınızı tercih etmelerinin, markanıza olan katkısı sizce ne boyutta?
 Doğru isimleri giydiriyorsanız bu sizin açınızdan göz önünde olmak adına bir haber niteliği taşır. Bu marka stratejim de yer alan bir şey değil ama tercih ediliyorsam da etkisini yok sayamam. (Gülüyor)
 - Yurtdışına açılmayı düşünüyor musunuz? Yurtdışındaki moda haftalarında sizi ne zaman göreceğiz?
 Tabii ki de yurtdışına çıkmayı istiyorum her Türk moda tasarımcısının hedefidir. Ama sadece iyi bir tasarımcı olmanız yetmez size inanan bir yatırımcıya da ihtiyacınız var çünkü inanılmaz maliyetli bir serüven.
 - Moda aslında kadın-merkezli bir oluşum. Ama sektöre erkek modacılar hakim. Dünyanın en ünlü modacıları hep erkek. Bunu neye bağlıyorsunuz?
 Bu mesleğin bence kadını erkeği yok bu yüzden bu sorunuza cevap vermem gerekirse başarılıysanız kesinlikle fark  edilir ve tercih edilirsiniz diyebilirim. 
 - Türk kadınının moda anlayışını nasıl buluyorsunuz?
 Artık çok iyi gözlemci ve takipçiler. Modayı gerçekten irdeleyen bilinçli bir kitle oluşmakta
 - Özgür Masur bundan sonrası için neler planlıyor?
 Özgür Masur Houte Couture ve Soul By Özgür Masur Pret a porter olmak üzere markalarımla tasarımcı kimliğimin beni götürebileceği en üst noktaya kadar neler yapabileceğimi hep birlikte göreceğiz. Hayaller üzerine değil realite üzerinden yaşamayı seven biriyim.
 Sanat limanları arasında geçen 4 gün
 Rekor sayıda tasarımcının katıldığı Türkiye'nin en büyük moda etkinliğinde tasarım kavramı günlük yaşamın en önemli başlıkları arasına taşındı. Türkiye'nin en seçkin marka ve başarılı moda tasarımcılarının 2013 İlkbahar - Yaz koleksiyonlarını tanıttığı İstanbul Fashion Week (IFW), bu sezon ilk defa sanat limanları arasında yerini alan Antrepo 3'te, doğal dokusu bozulmadan hazırlanan yeni mekanında düzenlendi. 24'ü solo olmak üzere 33 moda tasarımcısı ve 5 markanın, İlkbahar - Yaz modasına yön veren trendleri belirlediği Istanbul Fashion Week; moda severlere 4 gün süren büyük bir heyecan yaşattı. Tasarım kavramı günlük yaşamın en önemli başlıkları arasına taşındı. Türkiye'nin en büyük moda etkinliğinde ortaya şu rakamlar çıktı:
 - 4 gün boyunca yaklaşık 30 bin ziyaretçi Fashion Week'i seyretti 
 - 1 buçuk milyon TL bütçeyle hayata geçirilen IFW'de 500 bin TL'lik de sponsorluk desteği sağlandı.
 - Yaklaşık 100 yabancı alıcı katıldı. 
 - Moda haftasını 50'nin üzerinde yabancı basın mensubu takip etti.
 - Günlük bin 200 araç park alanına giriş-çıkış yaptı.
 - Hazırlıklarına 15 gün önce başlanan IFW'nin kurulum çalışmalarında toplam 300 işçi görev alarak 4 bin metrekarelik alanı hazırladı
 - 8 bin m2'lik alan tamamen yeniden boyandı.
 - Lounge, basın odası, vıp odası, defile alanı için 2 bin 200 m2 duvar örüldü.
 - Enerji için 4 bin 550 metre kablolama yapıldı.
 - Antrepo 3'te 900 kişilik defile izleme alanı, 1.500 kişilik fuaye, 80 kişilik basın ve vip odası kuruldu.
 - 4 gün boyunca görev alan mankenler yaklaşık 1000 kez podyuma çıktı
 - Modelleri giydirmek için 135 personel çalıştı.
 - 250 kişilik saç makyaj ekibi görev üstlendi.
 - Organizasyon boyunca, 60 kişilik güvenlik ve sağlık ekibi nöbet tuttu.
 - 2 ambulans 24 saat hizmet verdi.
 - Istanbul Fashion Week'te bir günde 12 saat boyunca defileler devam etti.
 -Defilelerin yapılmadığı kalan 12 saatte ise provalar yapıldı; yani Istanbul Fashion Week 4 gün boyunca 24 saat yaşadı!
 SOLO DEFİLE YAPAN TASARIMCILAR:
  Mehtap Elaidi, Gamze Saraçoğlu, Özgür Masur, Simay Bülbül, Özlem Kaya, Tuvana Büyükçınar, Niyazi Erdoğan, Nejla Güvenç, Gül Ağış, Studio Kaprol, Atıl Kutoğlu, Hatice Gökçe, Erol Albayrak, Jale Hürdoğan, Deniz Kaprol, Şafak Tokur, Dilek Hanif, Çiğdem Akın, Günseli Türkay, Aslı Güler, Zeynep Tosun, Elif Cığızoğlu, Nihan Buruk ve Hakan Akkaya.
 KARMA DEFİLE YAPAN GENÇ TASARIMCILAR:
 Nihan Peker, Ayhan Yetgin, Songül Cabacı, Selim Baklacı, Nil Kandemir, Selma State, Emre Erdemoğlu, Tuba Benian ve Ayşe Deniz Yeğin.
 MARKALAR:
 Tween, AVVA, Triko Mısırlı, ADL & Cengiz Abazoğlu ve İpek Tohumcu sürpriz etkinlikleri ile Istanbul Fashion Week'e renk kattı.
 İstanbul Moda Akademisi ise hem Moda Tasarımı Bölümü mezunlarının defilesi hem de 'İMA Workshop 101: The Perfect Cut Istanbul' moda söyleşisi ile yerini aldı.
 BADE İŞÇİL: ÖZGÜR'ÜN TASARIMLARINDA KENDİME GÜVENİYORUM!
 - Oyunculuk mu daha zor yoksa modellik mi?
 Her işin kendine göre zorlukları var. Belirli bir süre tecrübe etmediğin bir işin zorlukları hakkında fikir yürütmek çok gerçekçi gelmiyor bana. Şunu söyleyebilirim; bir işte başarılı olmak için yaptığın işi sevmek, saygı duymak, çalışmak ve kendini geliştirmek şart. Bunlar olduğunda her zorluğun üstesinden gelinir diye düşünüyorum.
 - Özgür Masur kadınını nasıl tanımlarsın? Size bir  Özgür Masur kadını diyebilirmiyiz?
 Özgür Masur kadını kendine güvenen, kişilikli, bulunduğu ortamda fark edilen üzerindeki elbisenin detayları ve işçiliğiyle dikkat çeken, denge kadınıdır. Özgür öyle olduğuma inanıyor ben de onun tasarımlarının içerisinde biraz önce bahsettiğim kadınlar gibi hissediyorum kendimi.
 Dizi oyuncuları podyumda yarıştı
 Bir dönemin 'Mankenden oyuncu olur mu? polemiği bu sene yerini 'Oyuncudan manken olur mu?' sorusuna bıraktı. Bugüne kadar Kenan İmirzalioğlu, Kıvanç Tatlıtuğ, Selma Ergeç, Sedef Avcı gibi birçok oyuncu isimlerini önce güzellik yarışmalarında duyurdu ve bir süre modellik yaptıktan sonra oyunculuk kariyerlerine adım attı. Ancak bu sezon İstanbul Fashion Week'te kural değişti. Yeni yayın döneminde TV ekranlarında izlediğimiz birçok ünlü oyuncu, soluğu İWF kapsamında düzenlenen defilelerde aldı. Serenay Sarıkaya çok konuşulan transparan elbisesiyle Dilek Hanif'in tasarımlarını tanıttı. Sarıkaya'nın eski sevgilisi Tolgahan Sayışman'la aşk yaşayan Selen Soyder ise arkadaşı Nihan Buruk için Burcu Esmersoy'la birlikte podyuma çıktı. Öyle Bir Geçer Zaman Ki dizisinin Caroline'i Wilma Elles Cengiz Abazoğlu için yürürken, oyuncu Özge Özberk Nejla Güvenç'in tasarımlarını taşıdı. Kuzey Güney dizisindeki başarılı performansıyla göz dolduran oyuncu Bade İşçil ise Özgür Masur defilesiyle İWF'ye damgasını vuran isim oldu.