Önce 2B sonra dönüşüm
İstanbul'un dört bir yanında hızla ilerleyen kentsel dönüşüm projeleri Beykoz'da 2B arazilerine takıldı... Beykozlular Maliye Bakanlığı'ndan çıkacak 'rayiç bedelleri'yle ilgili karara kilitlendi
 2-B arazileri üzerinde 23 bin bina bulunduğunu belirten Başkan Yücel Çelikbilek ise '18 bin müracaat geldi. Dönüşüme bu sorunların giderilmesiyle başlayacağız' dedi
 Beykoz Belediye Başkanı Yücel Çelikbilek, Beykoz'un kanayan yarası haline gelen 2B arazileriyle ilgili çözümün yakında noktalanacağını müjdeledi. Şu ana kadar 18 bin müracaat aldıklarını belirten Çelikbilek, bu kişilere ödemelerde kolaylık sağlanacağını da sözlerine ekledi. İşte Çelikbilek'in 2B arazileriyle ilgili çözümden sonra Beykoz'da hayata geçirmek istediği projeler:
 - YUKARIYA BİLDİRDİK: İlçemizin önemli sorunlarının başında gelen mülkiyet, imar sorunu, 2B, vakıf ve hazine arazileri konularında önemli çalışmalar yaptık ve ilerleme sağladık. Beykoz'da 2B'nin ilgilendirdiği vatandaşlarımız toplam nüfusun yüzde 20'sini oluşturuyor. Kadastrol çalışmalar yapıldı ve belli aşamaya gelindi. Fiyat tespitinin her bölgeye uygun gelmediğini gördük. Beykoz'a bu rayiçlerin uymayacağını her platformda dile getirdik. İBB ve İlçe Belediye Başkanlarımızla, AKP İl Başkanımızla, milletvekillerimizle, bakanlarımızla ve bürokratlarla yoğun temaslarımız oldu ve Beykoz'da özel bir çalışma yapılması gerektiğini dile getirdik. Beykoz'da rayiç bedellerinin açıklanmaması bu gayretlerimiz sonucudur. Çünkü biz halkımızın taleplerini, beklentilerini ve ekonomik durumunu çok iyi biliyoruz. Bu durumu yukarıya bildirdik. Tabii problemlerin hepsini bir anda bitirmeniz mümkün olmuyor. Ancak rahatlıkla söyleyebilirim ki birçok ciddi sorunu ortadan kaldırma aşamasına geldik. Kısa sürede de bu bedellerin Beykozlu kardeşlerimin beklentileri çerçevesinde açıklanmasını bekliyoruz.
 - ARSALARI BİRLEŞTİRECEĞİZ: Bakanlık kanunu çıkartırken üzerinde imar olamayacak çok ufak parsellerin yoğun olduğu yerler için özel proje imkanını hazırladı. Bu tür parsellerde ortak alanlar oluşturacağız ki dönüşüme imkan sağlayalım. Dönüşüme uygun olan yerlerde dönüşümü sağlayacağız. Vatandaşlarımıza ait olan uygun yerlerde ise bu hakkı vatandaşlarımızın kendilerine kullandıracağız. Yapılaşmaya uygun olmayan küçük arsaları da birleştirmek suretiyle buralardaki dönüşümü de biz sağlayacağız.
 Özel proje alanı
 - NEDEN özellikle bu beş mahalle seçildi? Biliyorsunuz, Çavuşbaşı sınırları içerisinde kalan beş mahallemizin tamamı 2B arazisi. Bunun yanında Soğuksu, İncirköy, Gümüşsuyu ve Yenimahalle ise büyüklük açısından en büyük 2B parsellerine sahip mahallelerimiz. İstedik ki 2B konusunun en yoğun olduğu bu mahallelerde yaşayan vatandaşlarımızın sorunlarını belediye olarak biz çözelim. Onları bizden daha iyi hiç kimse anlayamaz. Belediyecilik bu yüzden ciddi bir iştir diyorum. Bu yüzden özel proje alanı olarak bu mahallelerimiz seçildi.
  