Kasımda Kasımpaşa çok lezzetlidir!
Beyoğlu'nun 'şahsına münhasır' semti Kasımpaşa, gerek sakinleri gerekse köklü esnaf lokantalarıyla önemli bir zenginliğe sahip. Bu zenginliği bir haftaya sığdıramayan Lezzet Kaşifleri, 53 TL'lik bütçeyle tamamladıkları turun ilk bölümünde bakın neler tattı...
 LEZZET KAŞİFLERİ / SILA TAŞ
 @LezzetKasifleri
 @Sila_Tas
 1 - Tarihi Kasımpaşa Börekçisi 
 Buranın en yoğun zamanı, cumartesi sabahları... 1947 yılından bu yana Zafer Bey yönetiminde hizmet veren mekana, cumartesi ama öğleden sonra gitmenin rahatlığıyla 'geç kahvaltı' siparişimizi veriyoruz. Üzerine bol pudra şekeri serpilmiş sade börek, incecik açılmış 25 kat yufkadan yapılıyor. Yağlı bir börek olmasına karşın damakta hafif bir tat bırakıyor ve mideyi rahatsız etmiyor. Ne sıcak ne de soğuk; mutlaka ılık tüketilmeli. Yanında da taze demlenmiş çayla harika bir uyumu var. (Porsiyonu 1 TL, çay 1 TL)
 2 - Börekçizade
 Börekten hevesimizi almak kolay olmuyor. Sade böreğin üzerine fırından taze çıkmış kıymalı kol böreğini de denemek üzere soluğu Börekçizade'de alıyoruz. 1985'te kurulan mekan, uzun yıllardan beri bu işi yapan Bingöllü bir aileye ait. Kuru soğan ve dana kıymanın kavrulup kuş üzümüyle harmanlanmasıyla hazırlanan içiyle börek nefis... Kıymalının yanı sıra peynirli, patatesli ve ıspanaklı kol böreği de yapılıyor ayrıca su böreği de bulabilirsiniz burada. Kol böreğinin lezzetinin sırrı, ince açılmış yufkasında ve odun ateşiyle piştiği 'Kara fırın'da saklı. Sabahları poğaça çeşitleri de yapan Börekçizade'de öğle yemeği olarak beyaz peynirli lezzetli bir kır pidesi de tercih edebilirsiniz. (Kol böreği porsiyon 4 TL, çay 1 TL)
 3 - Üç Kardeşler Köftecisi
 Köftecinin en büyük özelliği minik dükkanının içine sığdırdığı büyük lezzet. Antika mangalın üzerinde koca bir tencerede köftenin dışında kuru fasulye ve pilav da odun ateşinde pişiriliyor. Köftede dana ve kuzu eti birlikte kullanılırken, baharat olarak '7 bahar' tercih ediliyor. Tadı İnegöl köfteyi andıran iri köfteleri beğeniyoruz. (Köfte porsiyon 5 TL, kuru fasulye 3 TL, ayran 1,5 TL)
 4 -Yonca Et Lokantası
 1983'ten beri açık bir esnaf lokantası... Sabah 06.00'da 5 çeşit çorbasını hazır eden mekanda, 20 çeşit yemek çıkıyor. Afyon ve Balıkesir'den gelen süt danası etiyle yapılan çoban kavurma ve pirinç pilavıyla masaya oturuyoruz. Çoban kavurmayla gelen patates kızartması, evde pişmiş gibi... Doyurucu ve eti son derece lezzetli olan yemeğin ardından, buranın çok sevilen fırın sütlacının da tadına bakıyoruz. Pirinçleri hafif diri ve çok şekerli değil. Taze sütün kokusunu net olarak alabiliyorsunuz... (Pilav ve çoban kavurma 12 TL)
 5 -  Geyikli İşkembe
 Uzun yıllar sinema olan mekan, 1993'ten beri işkembe salonu olarak faaliyette. İşkembenin mideye dost bir çorba olduğunu belirten Orhan Usta, baharatları Mısır Çarşısı'ndan alındığını ekliyor. Üzeri bol baharatlı sıcacık çorba, son derece leziz... Lokantada sakatatların birçok çeşidi yapılıyor. Bunlardan biri de işkembenin üst katmanından yapılan damar tuzlama. Farklı tatlar arıyorsanız, damar tuzlama, kelle söğüş veya şirden tuzlamayı deneyebilirsiniz. Tatlı olarak da zerde ya da aşure var. Mekan, 7 gün 24 saat açık. (İşkembe 7 TL, zerde 5 TL)
 6 -  Merkez Kurukahve & Kuruyemiş
 100 yıllık makineleriyle kahve kavurmaya ve öğütmeye devam eden Merkez Kurukahve 1923'te açılmış... Büyük makinelerde önce kavrulan daha sonra öğütülen kahve çekirdeklerinin henüz işlenmemiş, yeşil halini de burada görme fırsatımız oluyor. 250 gram kuru kahvenin yanına, yine aynı miktarda renkli ve meyveli lokumlardan karışık bir paket alıyoruz. Kahveye 7,5 TL, lokumlara 5 TL ödeyerek keyif yolculuğumuzun son ziyaretini de tamamlıyoruz.