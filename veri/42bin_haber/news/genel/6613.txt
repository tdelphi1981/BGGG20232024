Tanrı Parçacığı bulundu gibi
Büyük Hadron Çarpıştırıcısı'nda geçtiğimiz yaz keşfedilen temel parçacığın kalıntılarının inceleme sonuçlarını açıklayan CERN yetkilileri, uzun zamandır aranan Higgs Bozonu'nun bulunduğuna dair "güçlü işaretler" olduğunu bildirdi.
Avrupa Nükleer Araştırmalar Kurumundan (CERN) yapılan açıklamada, 2012 yılında elde edilen verilerin incelenmesiyle geçtiğimiz yıl bulunanın Tanrı Parçacığı olarak bilinen şeyin bir versiyonu olduğu belirtildi. 
Kurum adına açıklamayı yapan fizikçi Joe Incandela, Higgs Bozonuyla uğraştığımıza şüphe yok ancak ne tür bir Higgs Bozonu olduğunu anlamak için daha uzun bir yol gitmemiz gerekiyor dedi. 
Ancak Büyük Hadron Çarpıştırıcısı'nda üç yıldır devam eden deneylerden toplanan dev hacimdeki veriler üzerindeki incelemelerin bulguları hakkındaki açıklamada Higgs Bozonu'nun "kesinlikle" bulunduğu ifadesi yer almadı. 
Uzun zamandır sadece teorik olarak varlığı kabul edilen bu atomaltı parçacık, maddenin neden kütlesi olduğunu açıklıyor. Higgs Bozonu bugüne kadar fiziğin kayıp köşe taşı olarak görülüyordu. 
CERN geçtiğimiz yıl, Higgs Bozonu olabilecek bir atomaltı parçacık keşfedildiğini açıklamıştı. 
  CERNDEN DÜNYANIN BEKLEDİĞİ AÇIKLAMA GELDİ