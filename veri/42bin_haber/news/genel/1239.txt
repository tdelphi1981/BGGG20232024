Türkiye şehitlerini uğurladı
Siirt’in Pervari ilçesinde düşen askeri helikopterde şehit olan 17 asker, Diyarbakır'da düzenlenen törenle memleketlerine uğurlandı.
 Siirt Pervari’de Jandarma Özel Harekat askerlerini taşırken sis nedeniyle dağına çarpan Sikorsky S-70 tipi helikopterde şehit olan 17 asker için Diyarbakır 2. Taktik Ana Jet Üs Komutanlığı'nda tören düzenlendi. Yurtdışı gezisinden yeni dönen Başbakan Recep Tayyip Erdoğan’ın katıldığı törende, Genelkurmay Başkanı Orgeneral Necdet Özel ve kuvvet komutanları ile partisinin PM toplantısına katılım programını iptal ederek Diyarbakır’a gelen CHP Genel Başkanı Kemal Kılıçdaroğlu da hazır bulundu. 
 
 FOTO GALERİ İÇİN TIKLAYINIZ!
 
 Törene ayrıca Başbakan Yardımcısı Beşir Atalay, İçişleri Bakanı İdris Naim Şahin, Milli Savunma Bakanı İsmet Yılmaz, Gıda, Tarım ve Hayvancılık Bakanı Mehdi Eker, Milli Eğitim Bakanı Ömer Dinçer ile Diyarbakır ve çevre illerden gelen asker ve sivil yetkililer katıldı.
 -ŞEHİTLER MEMLEKETLERİNE UĞURLANDI-
 Acılı şehit yakınlarının askerlerin yardımıyla geldiği tören alanında, şehitlerin naaşının tören alanına getirilmesinin ardından özgeçmişleri okundu. Şehitlerin ay yıldızlı bayraklara sarılı tabutları, okunan duanın ardından silah arkadaşlarının omuzlarında, tören alanında bulunan kargo uçaklarına konarak memleketlerine gönderildi. Diyarbakırlı olan Şehit Jandarma Uzman Çavuş Murat Yıldızhan’ın cenazesi ise karayoluyla teslim edildi. Uçaklarda yakınlarının refakatinde memleketlerine gönderilen şehitler, burada kılınacak cenaze namazlarının ardından toprağa verilecek.
 -OPERASYONA DESTEK İÇİN GİTMİŞLERDİ-
 Pervari ilçesinde süren operasyona dün takviye amacıyla sabah saatlerinde Köprüçay Köyü kırsalına gönderilen Jandarma Özel Harekat(JÖH) timini taşıyan askeri helikopter, Hasantepe mevkiinde olumsuz hava şartları ve sis nedeniyle Herekol Dağı’na çarpmış, kazada 3 subay, 4 astsubay, 1 uzman çavuş ve 9 uzman erbaş şehit olmuştu. Olayla ilgili adli ve idari soruşturma başlatılırken, şehitlerin cenazeleri Siirt’ten Diyarbakır’da getirilmiş ve otopsileri yapılmıştı. 
 Şehit 17 askerin isimleri ve rütbeleri şöyle: 
 “Pilot Yüzbaşı Anıl Barış Çetin, Pilot Üsteğmen Yakup Çınar, Jandarma Üsteğmen Ersan Yenici, Teknisyen Üsçavuş Vedat Avcı, Jandarma Kıdemli Çavuş Erkan Yalçın, Jandarma Kıdemli Çavuş Hakan Gemici, Jandarma Uzman Çavuş Murat Yıldızhan, Piyade Uzman Çavuş Mesut Şeker, Jandarma Uzman Çavuş İbrahim Çelik, Jandarma Uzman Çavuş Serkan Perişan, Jandarma Uzman Çavuş Erdal Tekin, Jandarma Uzman Çavuş Eren Kızılgedik, Jandarma Uzman Çavuş Ömer Büyükköse, Jandarma Uzman Çavuş Kürşat Güneş, Jandarma Uzman Çavuş Onur Karasungur, Jandarma Uzman Onbaşı Yusuf Tüfekçi, Jandarma Uzman Onbaşı Dinçer Ersoy.”
 ANKA
 
  