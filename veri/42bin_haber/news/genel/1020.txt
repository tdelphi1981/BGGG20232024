Çözüm için güven ortamı sağlanmalı
Mardin Bağımsız Milletvekili ve DTK Eşbaşkanı Ahmet Türk, açlık grevleriyle siyasette yükselen tansiyonu değerlendirdi: Ancak kararlı bir iradeyle çözülür
 Ebru TOKTAR ÇEKİÇ / ANKARA
 Kürt siyasetinin önemli isimlerinden Mardin Bağımsız Milletvekili ve DTK Eşbaşkanı Ahmet Türk, açlık grevleri ile tırmanan siyasi gerilimi AKŞAM'a değerlendirdi. Cumhurbaşkanı Abdullah Gül ile ekim ayında yaptıkları görüşmeden çok memnun olduklarını belirten Türk, Köşk'ün siyasi rolü nedeniyle yeni bir görüşmeyi şu anda düşünmediklerini söyledi. Türk, açlık grevine neden olan temel talepler hakkında konuştu:
 SÜREÇ İÇİNDE AŞILACAK 
 BİR GÜNDE ÇÖZÜLMEZ BİLİYORUZ: Anadilde savunma ve eğitim hakkı ile Öcalan'a tecrit koşullarının kaldırılması konusunda Başbakan'ın Kürtlere güven vermesi gerekiyor. Bu güven ortamı oluştuğu zaman hangi konunun nasıl bir süreç içinde aşılacağını o tartışmalar belirler. Yıllarca birikmiş sorunların bir günde çözülmeyeceğini biz de biliyoruz. Burada kararlı ve sorunun çözümünü sağlayacak bir iradenin ortaya çıkmasını istiyoruz. Eksik olan bu. Bazı küçük adımlar bile güven ortamını yaratabilir. Türkiye, Kürtleri kazanıp, Kürtleri halk olarak gördüğü zaman, hakkını, hukukunu önemsediği zaman sorun biter.
 KÜRTLER TEHLİKE DEĞİL  
 ÖCALAN'IN DURUMU TARTIŞILMALI: Öcalan'a gelince, 14 yıldır cezaevinde. Bir sorun çözülecekse onun durumunun da mutlaka tartışılması lazım. Çünkü durumunu tartışmadığınız zaman, konumunu değiştirmediğiniz zaman çözümün önünü açmak mümkün olmuyor. Devlet bu gerçeği görüyor ama sonuç olarak Kürtlerin bir hakka, hukuka sahip olması, adil ve eşit bir yaşam içinde olmasını hazmedemiyor.
 Köşk seçimine kilitlendi
 ERDOĞAN siyaseti belirleyen tek kişi. İsterse sorunları çözebilir. Ama istemiyor. Sayın Başbakan, Cumhurbaşkanlığı seçimlerine kilitlenmiş, milliyetçi oyları kaçırmamak için Türkiye'yi intihara sürüklüyor.