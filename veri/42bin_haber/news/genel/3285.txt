Livaneli'ye başvurun
İKTİDAR ile BDP kanadı arasında kültürel temas.
 Diyarbakır Büyükşehir Belediyesi'nin organizasyonunda düzenlenen 'Diyarbakır Surları UNESCO yolunda' sergisi, Başbakan Yardımcısı Bülent Arınç ile Diyarbakır Büyükşehir Belediye Başkanı Osman Baydemir'i bir araya getirdi. Milli Kütüphane'de önceki akşam gerçekleşen serginin açılışında karşılıklı barış mesajları verildi.
 YARDIM EDERİZ
 BAYDEMİR, konuşmaların ardından Arınç'a sergiyi gezdirdi. Arınç, hükümet olarak Diyarbakır surlarının korunması gereken tarihi eserler çerçevesinde UNESCO listesine girmesine destek vereceklerini belirtti, bu çerçevede Zülfü Livaneli'yi de adres gösterdi. Arınç, 'Zülfü Livaneli UNESCO elçisi. Bu konuda ondan da yardım isteyebilirsiniz' önerisinde bulundu. Baydemir, 'Neden olmasın?' diye karşılık verdi. Surlarla ilgili afişleri Taksim Meydanı gibi İstanbul'un ünlü köşelerine taşıyacaklarını belirten Baydemir'e Arınç 'Yerinde karar. Biz de yardım ederiz' diye destek verdi.
 Elimden geleni yaparım
 ARINÇ ve Baydemir arasındaki diyaloğu AKŞAM aracılığıyla öğrenen UNESCO Elçisi Zülfü Livaneli Diyarbakır için elinden geleni yapacağını söyledi. Livaneli, '1996'dan bu 
 yana UNESCO'da faaliyetimlerim oldu. Diyarbakır'a da bir hizmetim dokunabilirse mutlu olurum. Durumu, Genel Ditektör düzeyine taşırım' dedi.
 Ali Ekber Ertürk