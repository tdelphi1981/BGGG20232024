'Zengin' kalkışı!
Sahne fena karıştı... 'Faşizmi eleştirdiği' gerekçesiyle protesto edilen 'Zengin Mutfağı' adlı oyun apar topar kaldırıldı. İBB Şehir Tiyatroları, 'Başka oyun tercih ettik, arkasında birşey yok' dedi. Yönetmen ise tepkili: Gerekçe inandırıcı değil
 Seray ŞAHİNLER
 İstanbul Büyükşehir Belediyesi Şehir Tiyatroları'nda sular durulmuyor. Geçen sezon yönetmelik kriziyle çalkalanan kurumda, bu kez de oyun polemiği çıktı. Kriz, 1970'li yıllarda bir zengin konağının mutfağında geçen 'Zengin Mutfağı' adlı oyunun, kurt işareti yapan üç kadın seyirci tarafından kesilmesiyle patlak vermişti. Bunun ardından, 'faşizm eleştiriliyor' denilerek protestolar devam etmişti. 
 Geçen ay sahnelenmeye başlanan oyun, şehir tiyatrolarının şubat ayı listesinden çıkarılınca yangın büyüdü. Kararın ardından Genel Sanat Yönetmeni Hilmi Zafer Şahin ve oyunun yönetmeni Aslı Öngören AKŞAM'a konuştu. 'Başka oyun tercih ettik, buna hakkımız var' diyen Şahin, şunları söyledi: Bu kararın özel bir nedeni yok. Açıklaması olması da gerekmiyor. Gösterilen tepki bir seyirci tepkisidir. Herhangi bir siyasi parti mensubu 'oyun kaldırılsın' diyemez. Bunun kararını biz veririz... 
 'BİLDİRDİK, TAKİPÇİSİYİZ'
 Yönetmen Öngören şu ifadeleri kullandı: Oyunda aşçı o dönemde yaşanan olaylara yönelik, 'Neymiş bu ölçü' diye soruyor. 'Faşizm' cevabını alınca da, 'Hay ben bu faşizmin gelmişini, geçmişini, soyunu, sopunu...' diyor. Tepkileri buna... Yönetici olduğunu söyleyen iki MHP'li bize gelip, 'Oyundan rahatsızız, kaldırılmasını yönetime bildirdik. Sonuna kadar takipçisi olacağız' dedi.
 'Şehir Tiyatroları izlemek isteyene karşı da sorumlu'
 Oyunun yazarı Vasıf Öngören'in kızı olan Aslı Öngören, 'Çok kızgınım, hiçbir gerekçe inandırıcı değil. Zengin Mutfağı bir tiyatro klasiğidir. Şehir Tiyatroları, bu oyunu izlemek isteyenlerin özgürlüğüne karşı da sorumlu. Yönetim bu işin arkasında durmalı' dedi.
 'Seyirci sahip çıksın'
 Başrol oyuncuları da twitter'dan destek istedi. Aşçı Lütfü'yü oynayan Murat Garipağaoğlu, 'MHP'li arkadaşların tavırlarından bu konuda kendilerine epey güvendiklerini anladık. İzlemek istiyorsanız bu hafta sondur' dedi. Irmak Örnek ise, 'Seyircimizin oyuna sahip çıkmasını bekliyoruz' iletisini paylaştı.
 TWITTER'da TEYAKKUZ
 l  İnsan kime hizmet ettiğini bilmeli' Zengin Mutfağı'nı kaldırmak isteyenlerin insanlığa hizmet etmediği kesin! 
 
 l Zengin Mutfağı'nı bu ay izlediniz izlediniz... Şubat ayı programına almamışlar. Türkiye'de sanat 'özgür'lüğünün geldiği yer!
 
 l Şuan Türkiye için olabilecek en cesur oyunlardan biri. Ayrıca bir an bile 
 sıkmıyor. 
 
 l Kesinlikle gidilmesi gereken bir oyun. Ayakta alkışlanmalı. 
 
 l Erk, tiyatroyu kendine rakip görüyor. Sevinsem mi üzülsem mi bilemedim.
 
 l İzledim, bir kez daha izleyecegım. İyice aklıma kazınsın da ben de bazıları gibi toplumsal baskıyla sansürlenmeyeyım diye...
 
 l Zengin Mutfağı'yla ilgili bu ihtimale inanmayı reddediyorum! EY SEYİRCİ sana gene çok iş düşer, inlet Reşat Nuri'yi bu hafta!