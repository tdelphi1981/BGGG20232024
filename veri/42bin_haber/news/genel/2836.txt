'Dişi' böcek önlenmiş
Başbakan Erdoğan'a yönelik 2008 yılında da bir dinleme girişiminin önlendiği ortaya çıktı...
 ÖZKAN TAMİRAK
 Evinin altındaki çalışma ofisinde dinleme aleti 'böcekler' bulunan Başbakan Recep Tayyip Erdoğan'ın daha önce de benzer girişimlerle karşı karşıya kaldığı ortaya çıktı. 2008 yılında yaşanan bir gelişme istihbaratın dikkatini çekmiş ve durum önlenmiş...
 
 DİNLEMEYE TAKILDI
 BAŞBAKAN Erdoğan'ın geçtiğimiz günlerde katıldığı bir televizyon programında yaptığı açıklama ülke gündemine oturdu. Erdoğan, evinin altındaki çalışma ofisinde 'böcekler' bulunduğunu anlatmıştı. MİT'in bulduğu böceklerle ilgili soruşturma sürüyor. Cihazların Alman ve İsrail istihbaratının kullandığı parçalardan olduğu belirlenmişti. 
 BENZER girişimlerin daha önce de yaşandığı ortaya çıktı. Buna, 2008 yılında önemli bir soruşturma yürütülürken telefon dinlemesine bir kadın takıldı. Söz konusu kadın, soruşturmanın şüphelilerinden biriyle görüşüyordu. Başbakanlık'a dinlemeyi engelleyen bir santral sistemi kurmak istiyordu.
 'ENGELLER' DEDİ
 AK Parti'den tanıdığı bazı isimler sayesinde, Başbakanlık'a bu sistemi kurmak için harekete geçti. Söz konusu kadının iddiasına göre kuracağı bu sistemle dinlemelere karşı önlem alınmış olacak ve istihbarat örgütleri Başbakan'ın da kullandığı santralin hattına giremeyecekti. Kadın, ikna etti ve sipariş verildi. Söz konusu şahsı bir süre takip eden istihbarat ise durumu şüpheli buldu.
 ERDOĞAN İPTAL ETTİ
 KONU Başbakan Erdoğan'a da bir raporla iletildi. Şahsın bağlantısı, kimlerle görüştüğü anlatıldı. Erdoğan'ın talimatıyla, şüpheler üzerine santral kurulmasından vazgeçildi. Daha sonra yapılan incelemede ise kadının kurmak istediği telefon düzeneğinin dinlemeye 
 müsait olduğu belirlendi. Suç oluşmadan önlendiği için söz konusu girişimlerle ilgili herhangi bir yasal işlem yapılmadı.
  