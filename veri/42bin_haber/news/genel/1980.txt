Bütçe yüzleşmesi!
Liderler, iki yıl sonra bütçe düellosuna çıkacak. Meclis Genel Kurulu'nda bütçe görüşmeleri pazartesi günü başlayacak. Geçen yıl, geçirdiği ameliyat nedeniyle sunum yapamayan Erdoğan, iktidarın 11. bütçesini savunacak. Erdoğan, liderleri 'rekorlar' ve 'Borç ödemesi'yle de terletmeyi planlıyor
 Hakkı KURBAN / ANKARA
 Dokunulmazlıklar ve yolsuzluklar konusunda atışan liderler, bütçe düellosuna hazırlanıyor. Pazartesi günü başlayacak 2013 yılı bütçesiyle ilgili görüşmeler, yüzleşmeye dönüşecek. Geçen yıl geçirdiği ameliyat nedeniyle bütçenin açılış ve kapanış görüşmelerinde konuşamayan BAŞBAKAN Erdoğan, iki yıl aranın ardından gerçekleşecek bütçe yüzleşmesi için özel hazırlık yapıyor. Hafta sonu ajandasını da büyük ölçüde boşaltan Erdoğan, kurmaylarıyla konuşmasına son şeklini verecek. Yapılan hazırlığa göre 10 Aralık Pazartesi günü başlayacak görüşmelerde 2013 yılı bütçesini Maliye Bakanı Mehmet Şimşek sunacak. Ardından da CHP Genel Başkanı Kemal Kılıçdaroğlu, MHP Genel Başkanı Devlet Bahçeli ve BDP Genel Başkanı Selahattin Demirtaş'ın partileri adına görüşlerini dile getirmesi bekleniyor. Muhalefet liderlerinden gelen eleştirilere yanıtı ise Başbakan Recep Tayyip Erdoğan'ın vereceği öğrenildi. 
 İKİ YIL SONRA DÜELLO
 GENEL Kurul, iki yıl aranın ardından bütçe düellosuna sahne olacak. Geçen yıl Erdoğan, geçirdiği ameliyat nedeniyle bütçe görüşmelerine katılamamış, görüşmeler nispeten daha düşük tempoda geçmişti. Erdoğan, ilk kez bütçe görüşmelerinin başlangıç gününde Genel Kurul'daki yerini alamamıştı.
 Bahçeli'ye de yüklenecek
 PAZARTESİ günü yapılacak görüşmeler, liderlerin yüzleşmesi adına da önem taşıyor. Son dönemde özellikle partilerinin grup toplantılarındaki sözleri ve demeçleriyle atışan liderler, bu kez karşılıklı görüşlerini anlatacak. 'BDP'lilerin dokunulmazlıklarının kaldırılması' konusunda Erdoğan ile Demirtaş'ın; 'yolsuzluk polemiği' hakkında da Erdoğan ile Kılıçdaroğlu'nun söz düellosuna girmesine kesin gözüyle bakılıyor. Erdoğan, BDP'yi terörü ve şiddeti kınamayarak terör örgütüyle arasına mesafe koymamasından dolayı eleştirmiş, Kılıçdaroğlu'na da belgesiz yolsuzluk ithamında bulunması nedeniyle sert tepki göstermişti. Ekonomideki verileri özellikle MHP'nin de koalisyon ortağı olduğu 57'nci Hükümet dönemiyle kıyaslayan Erdoğan'ın, Bahçeli ile gireceği diyalog da merak konusu.
 Rekorları konuşturacak
 Başbakan, milletvekilleri ve il başkanlarıyla yaptığı toplantılarda bu hazırlıkların işaretlerini vermişti. 11'inci bütçenin de sosyal yönü güçlü bir bütçe olarak hazırlandığını kaydeden Erdoğan'ın altını çizdiği dört başlık şunlar olmuştu: 
 l Şubat ve mayısta yapılacak iki taksit ödemesiyle IMF'ye borç kapanacak.
 l İhracatta 2012 yılı 150 milyar dolara yakın, belki üzerinde rekor rakamla kapatılacak. l IMKB, 10 yılda yedi kat artış gösterdi ve rekor kırıldı
 l Merkez Bankası rezervleri 117 milyar dolara ulaştı, bu tüm zamanların rekoru anlamına geliyor.
 Özel hazırlık yapıyor
 BAŞBAKAN'ın, AKP hükümetlerinin 11'inci bütçesi olan 2013 bütçesi konusunda özel hazırlık yapacağı da bildirildi. Bu sebeple hafta sonu ajandasını hafif tutan Erdoğan'ın kurmaylarıyla değerlendirme yapması bekleniyor. Erdoğan'ın özellikle son iki hafta içinde bazı ekonomi kalemlerinde elde edilen rekorlar ve IMF'ye borç ödemeleri konusundaki sözleriyle muhalefeti terletmesi bekleniyor.
  