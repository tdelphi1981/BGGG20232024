Afyon’un sütünü toplayıp 32 ile satıyor
Afyonkarahisar'da faaliyet gösteren Tanova Süt Mamulleri, Tarım ve Kırsal Kalkınmayı Destekleme Kurumu (TKDK)'ndan aldığı 1,6 milyon liralık destekle günlük 130 ton çiğ sütü işleyerek Türkiye çapında 32 ile satıyor.
 Afyonkarahisar'da, hibe desteği alan firmalar marka ve üretime yaptıkları yatırımlarla, Türkiye'nin dört bir yanına ürün gönderiyor. OSB'de 5 bin metrekarelik bir alan üzerinde kurulan Tanova, günde ürettiği 90 ton civarında ürünü, Türkiye'nin çeşitli bölgelerinde tüketiciyle buluşturuyor. Firma yakında, yeni siparişini verdiği ekipmanlarla tüketicilerin üretimin her safhasını 24 saat izleyebileceği bir sistemi de hayata geçirmeye hazırlanıyor.
 Tanova Süt Mamulleri Genel Müdürü Ramazan Ürküt, 'yüzde 100 doğal ürün' sloganıyla yola çıktıklarını belirterek, bugüne kadar ve bundan sonraki süreçte de insan sağlığını olumsuz etkileyecek her türlü katkı maddelerinden uzak durduklarını, kendilerinin ve çocuklarının yemediği bir ürünü üretmemeyi ilke edindiklerini söyledi.
 Türkiye genelinde 32 ile bayilik ve bölge müdürlükleriyle ürünlerini gönderdiklerini belirten Ürküt, bölge insanının desteği ile marka olma yolunda hızla ilerlediklerini kaydetti. Ürküt, işletmenin TKDK'dan 1 milyon 650 bin lira destek aldığını ifade ederek, 40 merkezde günde 130 ton süt topladıklarını anlattı.
 Tanova süt toplama merkezlerinde toplanan sütlerin numunelerinin laboratuvarda uzman kişilerce tetkik edildikten sonra üretime alındığını vurgulayan Ürküt, "Tanova Süt, bütün üretimi pastorize sütlerden yapmaktadır. PLS kontrolü saatte 15 ton çiğ sütü pastorize edebilen tam otomatik cip (yıkama) sistemi ve kapalı devre hat sistemiyle depo tankındaki çiğ süt, hiç el değmeden pastorize işlemi yapılmaktadır. Paketleme ise termoform makineler kullanılarak son sistem teknolojiyi takip etmektedir." dedi.
 "KALİTELİ HAMMADDE İLE İLGİLİ CİDDİ YOL KATETTİK"
 Bölgelerinde merkezi soğutma sistemiyle hammadde temini konusunda çok ciddi mesafe katettiklerini belirten Ürküt, işletmeye gelen çiğ sütü Türk Gıda Kodeksi normları doğrultusunda işleyerek, ülke genelindeki yerel ve ulusal zincirlerde bayileri aracılığıyla nihai tüketiciye ulaştırdıklarını anlattı. Ürküt, ineğin memesinden çıkan sütün hemen +4 derecelik soğutma tankına döktürecek bir sistemi hayata geçireceklerini dile getirdi.
  
 TKDK Afyonkarahisar İl Koordinatörü Metin Şehitoğlu da şimdiye kadar 7 çağrı ilanına çıkarak çeşitli sektörlerde hibe desteği verdiklerini söyledi. Sekizinci çağrı ilanını çıkacaklarını belirten Şehitoğlu, süt hayvancılığı, et hayvancılığı süt işleme pazarlama, süt toplama merkezi, kesimhane ve et işleme tesislerinin kurulması, arıcılık, süs bitkisi yetiştiriciliği, yerel tarım ve gıda ürünleriyle el sanatları, kırsal turizmin desteklendiğini kaydetti.
 CİHAN
  