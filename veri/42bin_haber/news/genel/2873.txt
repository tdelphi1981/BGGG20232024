Arif'in ilaçları için Başbakan devrede
İzmir'de maganda kurşunuyla ağır yaralanan 11 yaşındaki Arif Dallı'nın durumu kritik. Başbakan Erdoğan, iki ilacın temini için devreye girdi...
 MELİS APAYDIN
 İzmir Bornova'da yılbaşı gecesi terasta maganda kurşunuyla vurulan 11 yaşındaki Arif Dallı'nın yaşam savaşı sürüyor. Arif, başındaki mermi çekirdeğinin çıkarılması için 7 saatlik bir operasyon geçirdi. Ameliyat sonrası yoğun bakımda, durumu kritik.  
 AMELİYATIN ardından doktorların istediği özel bir tansiyon ilacını bulmak için çırpınan Dallı Ailesi 4 kutu ilaçtan yalnızca 2'sine ulaşabildi. Ailenin imdadına Başbakanlık'tan gelen telefon yetişti. Başbakan Recep Tayyip Erdoğan'ın talimatıyla, Başbakanlık yetkilileri aileyi aradı, bir ihtiyaç olup olmadığını sordu. Aile ilaç sıkıntısını anlattı. Başbakanlık yetkilileri, ilaçları temin ettirip Ankara'dan İzmir'e gönderdi.
 DEDE Fethi Yavuz, 'Doktorlar her şeye hazırlıklı olmamızı söylüyor. Geç saatlere kadar ilaç aradık. 4 kutu ilacın 2'sini bulabildik. Umudumuz tükenmişti ki Başbakanımız yetişti. Talimat vererek ilaçları gönderdi. Tek ihtiyacımız dua' dedi. 
 
 MAGANDA ARANIYOR
 ANNE Yıldız Dallı, Arif'ten gelecek iyi haberi bekliyor. Geniş çaplı soruşturma yürüten polis, Bornova'da silah ruhsatı olan kişilerin listesini çıkardı. Emniyet Müdürü Ali Bilkay ise 'Kendi çocuğumuzun başına gelmiş gibi çalışıyoruz' dedi.
 
  