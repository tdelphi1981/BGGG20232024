Kelepir doktor ihalesi
İhale usulü doktor alımı dönemi... Eskişehir merkezli TÜLOMSAŞ firması Türkiye'de bir ilke imza atarak, doktor ihalesine çıktı... Sitesinde motor, pompa ve boya ilanlarının yanına doktor ilanını da koyan şirket 'Kim en az maaşı isterse onunla çalışacak'
 Doruk ÇAKAR / ANKARA
 Eskişehir'de bulunan Türkiye Lokomotif ve Motor Sanayi A.Ş (TÜLOMSAŞ) ilginç bir ihale açtı. Şirket, kurumda tam zamanlı çalışacak iki işyeri hekiminin alımı için ihale ilanı yayımladı. Şirketin web sitesinde 'yapılacak ihaleler' başlığı altında rulman, lokomotif malzemesi, pompa, montaj işi, boya gibi ihale ilanlarının yanı sıra 'İşyeri hekimliği' ihalesi de yer aldı. TÜLOMSAŞ, 1 Şubat'ta gerçekleşecek ihaleye ilişkin ilanı ve şartnameyi 9 Ocak tarihinde web sitesinde yayımladı. Buna göre ihale yoluyla işe alınacak işyeri hekimleri tam zamanlı görev yapacak. En uygun fiyatı öneren hekim işe alınacak. Yabancı doktorlar ihaleye katılamayacak.
 'MODERN IRGAT PAZARI'
 'İHALE' usulüyle doktor alımına Türk Tabipleri Birliği (TTB) tepki gösterdi. TTB Genel Sekreteri Bayazıt İlhan, AKŞAM'a yaptığı değerlendirmede, 'Sadece hekimler değil, hiçbir insan böyle bir yöntemle işe alınmamalı. Pompa, motor ihalesiyle birlikte insan ihalesi yapılıyor. Böyle bir uygulama Türkiye'de ilk oluyor ancak bunun devamı gelecek. Çünkü Çalışma Bakanlığı'nın İş ve İşçi Sağlığı Güvenliği Yasası buna imkan veriyor. Hekimler artık taşeron şirketler aracılığıyla ihale yöntemiyle işe alınacak. Ancak bu şartlarda çalıştıran bir iş yeri hekimi, işyerinde işçi sağlığını nasıl koruyabilir? İş Yeri Hekimlerini maaşlı çalışan reçete memuruna dönüşmüştür. İş ve iŞ sağlığı bu haliyle mümkün değildir' dedi.
 Sınavı geçmek şart
 YENİ yasayla iş güvenliği uzmanı ve iş yeri hekimi bulundurma zorunluluğu olan işletme sayısı 1.2 milyona çıktı. Mühendislik, mimarlık, iş güvenliği meslek yüksek okulu gibi okullardan mezun olanlar eğitim alarak ve sınava girerek iş güvenliği uzmanı olabiliyor.
 Yerli otomobilde 'Devrim' yaratmıştı
 TARİHİ Osmanlı'ya dayanan TÜLOMSAŞ'ın kuruluşu, Haydarpaşa'yı Bağdat'a bağlayan demiryolunun inşasıyla başlıyor. TÜLOMSAŞ'ın temeli, 1894'te Almanlar tarafından kurulan ve Anadolu-Bağdat demiryolunun buharlı lokomotif ve vagon tamiri ihtiyacını karşılamayı amaçlayan 'Anadolu-Osmanlı Kumpanyası' ile atılıyor. TÜLOMSAŞ  Türkiye'nin ilk yerli otomobili olan Devrim arabalarının da üreticisi.
 120 bin uzmana ihtiyaç var
 TÜRKİYE İş Güvenliği Uzmanları ve İş Yeri Hekimleri Topluluğu (TÜİSAG) Başkanı Levent Kavlak, 1 Ocak 2013'te yürürlüğe giren yeni çalışma kanunu ile birlikte 50 kişinin altındaki iş yerlerinin de iş güvenliği uzmanı ve iş yeri hekimi bulundurma zorunluluğu geldiğini ve bu nedenle yaklaşık 120,000 uzmana ihtiyaç olacağını söyledi. Kavlak, iş kazalarının yüzde 98'inin de 10 ve 50 kişi arasında çalışan bulunduran işletmelerde yaşandığını ifade etti.