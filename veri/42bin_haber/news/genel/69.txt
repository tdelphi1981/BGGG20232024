43 bin öğrenciyi kim fişledi?
Dicle Üniversitesi'nde 2008 - 2011 yılları arasında 43 bin 648 öğrencinin fişlendiği iddiası yanıt arıyor.
 İddia, 2 hafta önce Diyarbakır Emniyeti'nin veri tabanına girdiğini ileri süren 'Rojhack' adlı hacker grubuna ait. Hacker grubu, polise ait olduğunu ileri sürdüğü fişleme belgelerini internetten de yayınladı. Bu gelişmeler üzerine BDP Diyarbakır Milletvekili Altan Tan, İçişleri Bakanı Şahin'in yanıtlaması talebiyle konuyu soru önergesiyle Meclis'e taşıdı. AKŞAM, Diyarbakır'ın Valisi Mustafa Toprak ve  Dicle Üniversitesi Genel Sekreteri Prof. Dr. Sabri Eyigün'e iddiaları sordu. 
 
 - DEVLET GELENEĞİNDE FİŞLEME YOKTUR: 'Devlet geleneğinde fişleme yoktur' diyen Vali Mustafa Toprak sözlerini şöyle sürdürdü: 'Devlet kurumları istihbarati bilgiler yapar ancak böyle 'leş cenazesine katıldı', 'gebertildi' gibi ifadeler kullanmaz. Kişisel kanaatim belgeler üzerinde oynama yapıldığı yönünde. Kriminal olarak bu belgelerin gerçek olup olmadığını araştırıyoruz. Dijital ortamda belgeler üzerine ekleme yapmak mümkün. 43 bin öğrencinin fişlendiği iddia ediliyor. Bu rakamı da abartılı buluyorum. Dicle Üniversitesi'nde 2008'de yaklaşık 8 bin, 2009-2010 yılları arasında 13 bin 500, 2011-2012 yılları arasında ise 23 bin öğrenci kayıtlı görünüyor.
 
 - TÜRKİYE GENELİNDE OLABİLİR: Dicle Üniversitesi Genel Sekreteri Sabri Eyigün ise özetle şunları söyledi: Ortada bir iddia var. Emniyetin bilgi talebi olmadı. Biz de hiçbir öğrencimiz hakkında rapor iletmedik. Polisin, öğrencilerimiz hakkında istihbarat talebi olsa da, bilgi vermeyiz. Fişlemeyle ilgili iddia edilen sayının abartılı olduğunu düşünüyoruz. Emniyet, kendi kaynaklarıyla yapmış olabilir. Eğer yapılmışsa, sınıflar içinde emniyetin elemanları mı var, yoksa olaylar sırasında çekilen görüntülerden mi bilgi toplanmış, bunu da bilmiyoruz. Türkiye genelini kapsayan bir fişleme de olabilir. 28 Şubat döneminde de fişleme yapılmıştı. Üniversite olarak fişlemeye karşıyız. 
 Helin ALP / ANKARA