Osmanlı'nın 'Bahar Dalı' Paris'te açıyor
Dilek Hanif, 21-24 Ocak'ta düzenlenecek 'Paris Couture Week' için 21 parçadan oluşan ve ilhamını Osmanlı desenlerinden alan bir koleksiyon hazırladı. Bahar Dalı isimli koleksiyonun kumaşları özel dokundu. Yolculuk öncesi Hanif ile Nişantaşı'ndaki atölyesinde buluştuk ve koleksiyonu konuştuk.
  PINAR HİÇDURMAZ
  pinar.hicdurmaz@aksam.com.tr
 
 Her yıl ocak ayının sonunda düzenlenen 'Paris Couture Week', birbirinden ünlü moda markalarının 'haute couture' yani en özel parçalarının sergilendiği bir etkinlik. Dilek Hanif, 2004 yılından bu yana Paris Couture Week'e katılıyor. Bu yıl da 21-24 Ocak tarihleri arasında yine Paris'te olacak. 22 Ocak Salı günü Paris'te Hotel Crillon'da iki Chanel defilesinin arasında Dilek Hanif'in Bahar Dalı koleksiyonu moda severlerle buluşacak. Hanif'in özellikle vurguladığı ve 'Koleksiyonum için bana ilham verdi' dediği bir başka unsur da kullandığı kumaşlar... Hanif, bu koleksiyonda 16. yüzyıl Osmanlı sanatının en değerli örneklerinden kabul edilen, tekrar üretimi dünyada yalnızca Armaggan tarafından yapılabilen 'kemha' kumaşının yanı sıra yine Armaggan tarafından üretilen organik ve kök boyalarla renklendirilen kumaşları kullanmış. 
 
 ALTIN DEĞERİNDE KUMAŞ
 Dilek Hanif, atölyesinde buluştuğumuzda öyle heyecanlıydı ki sanki bu yıl ilk kez katılıyor gibiydi bu önemli haftaya. Koleksiyonunu anlatmaya başladıkça heyecanın sebebini de anladık. Çok özel kumaşlarla hazırladığı bu koleksiyonu bütün dünyayla tanıştıracak olmanın heyecanıydı bu. Hanif, 21 özel parça hazırlamış. Bunların arasında Armaggan'ın kemha kumaşlarıyla oluşturulan parçalar da var. Özellikle bu parçaları hazırlarken ekip olarak çok büyük bir titizlik göstermişler. Bunun nedeniyse, modernize edilmiş tezgahlarda ham ipek, altın ya da gümüş karışımı ipliklerle dokunan bu özel kumaş, günde sadece 10 santimetre üretilebiliyor. Böyle olunca, her santimetresi çok değerli olan kumaşlardan koleksiyondaki parçaların kimi üst bölümleri için yararlanılmış. Koleksiyonda şifon kumaşlar ağırlıkta ama bu şifonlar da kemha kadar itinayla dokunmuş; kendinden desenli ve kök boyalarla elde edilmiş. Koleksiyonun adı da kumaşlardan geliyor. Hanif, 'Kumaşların üzerinde açan çiçekleri gördüğüm anda aklıma bu isim geldi' diyor.
 
 SELÇUKLU İLE SADELEŞTİ 
 Hanif, '2013 Bahar Dalı Koleksiyonu'nda hem Osmanlı, hem de Selçuklu desenlerini kullanıyor. Bunun sebebiniyse, 'Tek başına Osmanlı desenlerini kullanmak çok ağır bir koleksiyon ortaya çıkaracaktı. Sadeliğini ve asaletini sürdürmesini istedim. Fakat bunu yaparken hikayesinden de uzaklaşmamalıydı. Bu yüzden Osmanlı'ya göre daha sade çizgilere sahip Selçuklu motiflerini de kullandım' diyor.
 
 BONCUK DOKUMALARI
 Koleksiyonda dikkat çeken bir diğer unsur da yine el emeğiyle hazırlanan pullarla bezeli kıyafetler. Bu kıyafetlerin hazırlanışı da dokuma tezgahlarındaki işçiliği aratmıyor. Hanif'in atölyesinde hazırlanmış tezgahlarda önce desenler kumaşların üzerine yerleştiriliyor sonra boncuklar tek tek dikiliyor. Bunun haricinde koleksiyonda derin yırtmaç ve transparanların ön plana çıktığı parçalar, drapelerle hareketlendirilmiş. Osmanlı'dan modernize edilerek çalışılan şalvar pantolonlar pelerinlerle zenginleştiriliyor. Ağırlıklı olarak açık ve yarı saydam renklerin hakim olduğu koleksiyonda, pudra, somon, karamel tonları, fildişi, kum renkleri ve ten renginin yanı sıra amber gold, bal rengi de koleksiyonu özel kılan diğer renkler...
 BİR GÜNDE 10 SANTİMETRE DOKUNABİLİYOR
 Armaggan Doğal Boya Tekstil Koleksiyonları, Armaggan Tekstil Atölyesi'nde; Turkish Cultural Foundation'ın desteğiyle kurulmuş olan Doğal Boya Araştırma Tasarım Uygulama Laboratuarı (DATU) ile işbirliği içinde üretiliyor. 
 Anadolu'dan toplanmış olan orijinal tahta tezgahlarda el işçiliğiyle Anadolu ve saray dokumaları, ham ipek kumaşlar doğal boyalarla geleneksel baskı teknikleri kullanılarak boyanıyor. 
 Sınırlı miktarda üretilebilen bu kumaşlar tasarlanıp dokundukları andan itibaren eşsiz birer sanat eserine dönüşüyor. 
 Gelin çarşafı, şal şapik gibi kaybolmaya yüz tutmuş yerel dokumalar yeniden canlandırılarak, saray kumaşlarından olan kemha, çatma kadife gibi dünya tekstil tarihinin en önemli örnekleri, orijinal üretim tekniklerine sadık kalınarak ve asıllarına uygun olarak üretiliyor. 
 Osmanlı İmparatorluğu'nun 16. yüzyılda üretmiş olduğu ipekli kumaşlar, dokuma ve tasarım alanında bütün dünyada tepe noktası olarak bilinen en değerli kumaşlar. 16. yy dokumalarından olan kemha kumaşı, ham ipek-altın (ya da gümüş) karışımı ipliklerle, 7 farklı boyar madde kullanılarak dokunuyor. Kemha kumaşının dokunması büyük bir sabır ve itina gerektiriyor. Dokuma tezgahlarının hepsi Anadolu'nun çeşitli yerlerinden toplanıp elden geçirilmiş, tadilatı yapılarak kullanıma hazır hale getirilmiş. Tezgahlarda emektar ustalar çalışıyor. Kumaşların gelecek nesillere de aktarılabilmesinin çok önemli olduğunun bilincinde olan Armaggan, aynı zamanda eğitim de veriyor. 
 
 MÜZE VE SARAYLARA DA YARDIM 
 Markanın Doğal Boya Araştırma Geliştirme ve Uygulama Laboratuarı (DATU) boya analizleri yapıyor; müzelere ve saraylara bu konuda ücretsiz destek veriyor. Laboratuar, tarihi eser niteliğindeki kumaşların dönemlerinin tespitini yine boyar maddeleri incelemek suretiyle tespit ediyor.  557 boyar maddelik doğal boya bitkileri koleksiyonuyla dünyanın en zengin koleksiyonuna sahip olan laboratuar, kumaş boyamalarında  116 adet renge ulaşmış.
  