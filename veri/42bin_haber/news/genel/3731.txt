Ordu bombalamış
Operasyonun üzerinden 24 saat geçti. Cezayir resmi açıklama yapmadı. 60 yabancı rehinenin hala tesiste olduğu bildirilirken kaçmayı başaran rehine-ler dehşet anlarını anlattı. İngiltere hükümeti yardım taleplerinin geri çevirildiğini açıkladı
 Aşırı İslamcı militanların Cezayir'deki doğalgaz tesisinde rehin aldığı çalışanları kurtarmak için düzenlenen operasyonda ordunun rehinelerin tutulduğu beş araçtan dördünü bombalayarak imha ettiği bildirildi. Cezayir'in doğusundaki Ayn Emnas bölgesinde İngiliz BP ile Norveç'in Statoil şirketinin işlettiği tesislerde önceki gün başlatılan operasyonun ardından bazı militanlarla rehinelerin kayıp olduğu ifade edildi. Operasyondan sağ kurtulan Norveçli ve İrlandalı rehineler ailelerine nasıl kurtulduklarını anlattı.
 Pencereden kaçmışlar
 Kuzey Belfast'tan elektrik mühendisi Stephen McFaul ailesine ölümden kıl payı kurtulduğunu belirterek, rehinelerin hareket halindeki beş aracın içinde elleri, ağızları bağlı ve boyunlarına patlayıcılar bağlanmış şekilde beklediklerini ifade etti. McFaul'un kardeşi Brian McFaul Reuters'a olayı 'Saldırganlar beş araç. dolusu rehineyi tesisin içinde dolaştırıyormuş. Tam bu sırada Cezayir ordusu duruma el koymuş' sözleriyle aktardı. 'Ordu beş kamyondan dördünü bombalamış. Yani kamyonetler imha edilmiş...' diyen Brian McFaul, kardeşinin içinde olduğu kamyonetin ise kaza yaptığını, kardeşinin bu esnada kaçmayı başardığını bildirdi. 
 KAÇARAK askeri birliklere sığınan 58 yaşındaki Norveçli mühendisin eşi Vigdis Sletten ise AP'ye kamyonetin içinden mermilerin geçip gittiğini ve korunmak için rehinelerin yere yattıklarını anlattı. Sletten eşinin ve diğer bazı rehinelerin kamyonetin pencerelerine tırmanarak kaçtığını ifade etti. 
 Cezayir yeni bir operasyon başlattığını duyurdu. Resmi haber ajansı APS 132 yabancının yarısından fazlasının ve 573 Cezayirli'nin serbest bırakıldığını söyledi. Militanların hala tesiste olduğunu bildiren ajans, ordunun barışçıl çözüm aradığını bildirdi. En az dört yabancı rehinenin öldüğünü söyleyen APS, rehin tutulanlarla ilgili net toplam verilemediğini ve bazı rehinelerin kaçıp tesisin çeşitli noktalarına sığındığını da bildirdi. Ajans tesiste bir patlama yanşanması riskinin de ortadan kalktığına dikkat çekti.
 'Acımasız ve vahşi'
 İngiltere Başbakanı David Cameron operasyondan önce kendisine bilgi verilmediğini söyledi ve Cezayir'i eleştirdi. 30'dan az İngiliz'in riskte olduğunu söyleyen Cameron, 'saldırı acımasız ve vahşi' dedi. Cezayir'in yardım teklifini reddettiğini bildirdi. Norveç ve Japonya Cezayir'den bilgi gelmediğini duyurdu.