Patlamayı değil tutuşmayı önle
Çalışma ve Sosyal Güvenlik Bakanlığı, Zonguldak Kozluda 8 madenciye mezar olan ocaktaki patlamanın ardından Patlayıcı Ortamların Tehlikelerinden Çalışanların Korunması Taslağını kamu kurumlarının görüşüne sundu.
Taslakta, işverene risk bulunan ortamlarda Patlamayı önleyemiyorsanız hiç değilse tutuşmayı önleyin şartı getiriliyor. İş merkezleri, iş hanları, sanayi bölgeleri gibi yerlerde yönetim, işyerlerinde patlayıcı ortamlarla ilgili diğer işyerlerini etkileyecek tehlikeler hususunda gerekli tedbirleri almaları için işverenlerin uyarılması da isteniyor.  
BAŞKA ÖNLEMLER ALINIR 
Taslakta şu hükümler yer aldı:
· Patlama tehlikesine neden olabilecek parlayıcı gazlar, buharlar, sisler veya yanıcı tozların ortaya çıkması halinde, bunların güvenli bir yere 
uygun şekilde yönlendirilmesi veya uzaklaştırılması sağlanacak. Bunun yapılması pratik olarak mümkün değilse yayılmalarını önleyecek başka uygun önlemler alınacak.
· Çalışanların ve çalışma ortamının statik elektrik taşıyıcısı veya üreticisi olabileceği durumlarda, tutuşturma tehlikesinin önlenmesinde, statik elektrik boşalmaları da dikkate alınacak. Patlayıcı ortamı tutuşturabilen statik elektrik oluşumunu önlemek için çalışanlara uygun malzemeden yapılmış kişisel koruyucu donanımlar verilecek. 
ÇALIŞMA İZNİ SİSTEMİ 
· Patlama şartları oluşmadan önce, çalışanların sesli veya görsel işaretlerle uyarılması ve ortamdan uzaklaşması sağlanacak. Gerektiğinde patlamanın yayılmasını önleyecek tedbirler düzenli aralıklarla ve işyerindeki önemli değişikliklerden sonra yeniden gözden geçirilecek. Parlayıcı veya yanıcı maddelerin havayla yaptıkları karışımların, bağımsız olarak bir patlama meydana getirmeyeceği araştırmalarla kanıtlanmadıkça, bu maddeler patlayıcı ortam oluşturabilecek maddeler olarak kabul edilecek. Gerek tehlikeli işlerin, gerekse başka çalışmaları etkileyerek tehlikeye neden olabilecek diğer işlerin yapılmasında Çalışma İzni sistemi uygulanacak.