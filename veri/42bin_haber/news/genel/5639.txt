Özel gecede 'ümmet' polemiği
Engelsiz Yaşam Vakfı gecesine Müjdat Gezen'ın çıkışı damgasını vurdu.
 Samet ADAY
 Engelsiz Yaşam Vakfı ödül töreninde konuşma krizi... Bu yıl 3'üncüsü düzenlenen Yılın En İyileri ödül gecesi önceki gece Maslak Sheraton Hotel'de gerçekleştirildi. ''Yılın En İyi Siyasetçisi'' ödülüne layık görülen Avrupa Birliği Bakanı ve Başmüzakereci Egemen Bağış yoğun programı dolayısıyla törene katılamadı. Ancak Bağış'ın teşekkür konuşması önceden video kaydına alınarak gecede davetlilerle sunuldu. Bağış'ın yaptığı konuşmaya ise Müjdat Gezen'den tepki geldi. Engelli olmanın asla bir kusur ve kabahat olmadığını, insanları doğuştan gelen vasıfları dolayısıyla ayrımcılığa tabi tutmanın büyük bir insanlık suçu ve ayıbı olduğunu vurgulayan Bağış,''Asıl tehlikeli ve ayıp olan, zihinlerimizdeki engellerdir. Asıl kabahat, millete bakışı özürlü olan devlet anlayışıdır' dedi. Bağış, konuşmasının sonunda İslamiyette hayvan haklarına vurgu yaptı. Bağış, Hz. Muhammed'in davranışlarından örnekler vererek 'İşte bizim dinimiz böyle merhametli bir din, biz böyle bir peygamberin ümmetindeniz' dedi. Bağış'ın bu son cümlesi ödül alan sanatçılar arasında bulunan Gezen'in tepkisine neden oldu. Müjdat Gezen, 'Biz ümmetçi değiliz. Biz Atatürk'ün milletindeniz' diyerek Bağış'a göndermede bulundu. Gezen sözlerine şöyle devam etti; 'Sayın Bakan'ı çok severim. Eminim o da beni çok sever. Yalnız bir şeyi düzeltmek istiyorum. Kendisi ümmet derken herhalde millet demek istedi. Çünkü biz ümmet değil Atatürk'ün milletindeniz.'' dedi.
 SİZİ VE BAĞIŞ'I ÇOK SEVERİM
 Hükümete de demokrasi konusunda mesaj gönderen Gezen, gecede ödül alan bir diğer bakan Faruk Çelik'i işaret ederek her ne kadar partinizle yıldızım barışmasa da siz ve Egemen Bey'i çok severim. Bir az önce salona girer girmez gelip bizlerle merhabalaştınız bu çok ince bir davranış. Sizden ricam diğer arkadaşlarınızla konuşsanız da şu demokratikleşme sürecini biraz hızlandırsak' dedi.
 MÜJDAT GEZEN ELEŞTİREL TUTUM SERGİLİYOR
 Geceden ayrılırken muhabirlerin sorularını yanıtlayan Bakan Faruk Çelik, Müjdat Gezen'in sözlerini hatırlatan bir muhabire ''Müjdat Bey sanatçı kişiliğinden ötürü eleştirel bir tutum sergiliyor. Kendisine son derece saygı duyuyorum. Hükümetten demokrasi talep ediyor ancak bunu talep ederken bundan 12 yıl öncesine de şöyle dönüp bir bakmak gerekiyor. Türkiye'nin nereden nerelere geldiği apaçık ortada. Sayın Gezen'i çok seviyoruz. Ancak tekrar söylüyorum bu tarz bir eleştiri yaparken önce Türkiye'nin geldiği noktaya şöyle dönüp bir bakmakta fayda var'' dedi. Yine gecenin çıkışında bakanın sözlerini kendisine hatırlatan muhabirlere ''Bir süre şaşkın bir ifadeyle bakan Müjdat Gezen, daha sonra bakan haklı Türkiye'nin geldiği nokta ortada diyerek imalı bir ifade kullandı.
  