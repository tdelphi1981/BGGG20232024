Öğrencilere ve 100 bin Bağ-Kur'luya iyi haber
Lise son sınıfta okuyan erkek çocuklara iyi haber. Üniversiteye hazırlanan veya iş arayacak olan yaklaşık 460 bin liseli genç, borç yükünden kurtuluyor. Sosyal Güvenlik Kurumu, 18 yaşını doldurduğu için ailesinin sosyal güvencesinden yararlanamayan liseli erkek çocukları, aylık 226 liralık prim borcundan kurtaracak adım atıyor. Ayrıca Bağ-Kur borcu olduğu halde eşinin sağlık güvencesinden yararlanan 100 bin Bağ-Kurlunun da SGKye borcu siliniyor.
TBMMye sunulan 9 maddelik yasa tasarısı ile lise ve dengi okulların son sınıflarında okuyup, üniversiteye hazırlanan veya iş arayan 18-20 yaş aralığındaki gençlerin, okullarını bitirmelerini takiben 120 gün süreyle yani 4 ay daha ailelerinin sağlık hizmetlerinden yararlanmaları öngörülüyor.  
Sosyal Güvenlik Kurumu yetkililerinden edinilen bilgiye göre yaklaşık 460 bin erkek çocuğu, 5510 sayılı Genel Sağlık Sigortası (GSS) Kanunu gereğince 18 yaşını doldurduğu için ailesinin gelirine göre aylık 38 lira, 113 lira veya 226 lira sağlık primi ödemekten kurtulacak. Düzenleme sadece erkek çocuklarını kapsıyor çünkü kız çocukları halen yaşlarına bakılmaksızın, zaten evlenene veya sigortalı bir işte çalışana kadar ailesi üzerinden sağlık hizmeti alma hakkına sahip bulunuyor. 
 100 BİN BAĞ-KURLU RAHAT NEFES ALACAK 
TBMMye sunulan yasa tasarısının 3. ve 4. Maddeleri ise Bağ-Kurluları rahatlatacak. 31 Ocak 2012 tarihinden önce Bağ-Kura borcu olması dolayısıyla sağlık hizmetlerinden yararlanamayan, ancak eşi veya çocukları üzerinden kanunsuz şekilde sağlık hizmeti alan yaklaşık 100 bin Bağ-Kurlunun borcu ise silinecek. SGK, bu kişilere açtığı dava ve icra takiplerinden vazgeçecek.  
Ancak bu kişiler yine 31 Ocak 2012 tarihinden itibaren, Bağ-Kur borçları devam ediyorsa yine sağlık hizmetinden yararlanamayacaklar. Başkası üzerinden de bu hizmeti alamayacaklar. Borçlarını ödeme güçlüğü yaşıyorlarsa, Genel Sağlık Sigortası kapsamında gelir testi yaptıracaklar. Primlerini ya devlet üstlenecek ya da gelirlerine göre aylık 38 lira, 113 lira veya 226 lira sağlık primi ödeyip devletin sağlık hizmetinden yararlanacaklar.  
MİLAT 1 EKİM 2008 
Yine Bağ-Kurlular için getirilen bir diğer düzenleme ise 1 Ekim 2008 tarihinden önce kuruma kayıt yaptıranların tespit edilen basamaklarının değişmeyeceği hükmü getiriliyor. Yaklaşık 100 bin kişiye rahatlatacak bu düzenleme öncesinde kişilere, Bağ-Kurlu olmadan önce, diğer kurumlarda geçen  hizmet süreleri gerekçe gösterilerek basamak yükseltmeleri isteniyor ve on binlerce liralık ilave borç çıkarılıyordu.  
Yeni maddenin kabul edilmesi halinde bu kişiler, Bağ-Kur öncesindeki Emekli Sandığı veya SSK hizmetlerinden dolayı basamak yükseltmek zorunda kalmayacak ve kendilerine yüklü borçlar çıkarılmayacak.  
KAMUDA ÇALIŞAN EMEKLİLER 
Tasarının bir başka maddesi ise emekli olduğu halde kamuda çalışan ve bu nedenle emekli aylıklarının kesilmesi gerekirken, emekli aylığı almaya devam edenleri ilgilendiriyor. Bu kapsamda olan yaklaşık 600 kişiye çıkarılan borcun yapılandırılarak, ödeme kolaylığı getiriliyor.  
 