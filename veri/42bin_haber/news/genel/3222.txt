Yine Zonguldak yine ihmal yine facia!
Zonguldak'tan bir acı haber daha...
 Ercan AYGÜN
 Zonguldak, kaybettiği 8 madenciye ağlarken dün gelen kara haberle bir kez daha sarsıldı. Gelik'te özel şirkete ait ocakta patlama meydana geldi.
 ARKADAŞLARINI KURTARMAK İSTERKEN...
 Olayda işçiler Sedat Hamarat, Naim Kuyumcu ve Ömer Caymaz yaralandı. Dışarıdaki işçiler ise ocağa girip arkadaşlarını kurtarmak istedi. Bu sırada, aşağı inen Mustafa Bektaş, Murat Karaman ve Mustafa Gideroğlu da gazdan zehirlendi. Ocaktan çıkarılan 6 işçiden Sedat Hamarat'ın hayatını kaybettiği belirlendi. İki işçinin durumunun ağır olduğu öğrenildi.
 KAZANIN altından da yine ihmal çıktı. Ocak sahibi Y.M., gözaltına alındı. Olayın, üretimin yasak olduğu havalandırma kısmında meydana geldiği belirlendi. Ocak sahibi, 'yasak bölgede kaçak kömür üretimi' ve 'taksirle ölüme neden olmak' suçlamalarıyla adliye sevk edildi.
 Daha önce de kaza yaşamıştı
 Zonguldak'ta bir hafta içinde yaşanan ikinci maden faciasında hayatını kaybeden maden işçisi 34 yaşındaki Sedat Hamarat'ın 15 yaşından beri madenlerde çalıştığı ve daha önce de birçok kaza yaşadığı ortaya çıktı. Ölen madencinin kuzeni İskender Çiloğlu, 'Hep, 'Azrail teğet geçiyor bizi' diyordu. Bu sefer teğet geçmedi' dedi. Sedat Hamarat'ın cenazesi, Gökçebey İlçesi'ne bağlı Muharremler Köyü'nde toprağa verilecek.