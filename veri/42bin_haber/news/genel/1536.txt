PKK'nın hain planı ortaya çıktı
Türkiye'nin terörle mücadelede profesyonel askerler ve özel harekat polislerine ağırlık vermeye başlamasıyla köşeye sıkışan bölücü terör örgütü PKK da taktik değiştirdi.
 Türkiye'nin terörle mücadelede profesyonel askerler ve özel harekat polislerine ağırlık vermeye başlamasıyla köşeye sıkışan bölücü terör örgütü PKK da taktik değiştirdi. Bir emniyet yetkilisi, terör örgütünün ailelerinden koparıp kısa süreli eğitim verdiği çocukları, çatışma bölgelerine gönderdiğini; bunların kısa sürede ölmeleriyle artacak terörist cenazeleriyle, halkın tepki göstermesinin amaçlandığını kaydetti. Ailelere çağrıda da bulunan yetkili, çocuklarıyla ilgilenmelerini istedi.
 Terörle mücadele daha etkin olmak ve operasyonel gücü arttırıp bölücü terör örgütünü etkisiz hale getirmek için profesyonel birliklere ağırlık veren Türk Silahlı Kuvvetleri ile Emniyet Genel Müdürlüğü, düzenlediği operasyonlarla PKK'ya büyük kayıplar verdirdi. Yalnızca 1 Ocak ile 31 Ekim 2012 tarihleri arasında 530 PKK'lı terörist öldürüldü. Hakkari'nin Şemdinli İlçesi'nde geçen yaz, 'Vur kal' taktiği uygulamaya çalışıp hüsrana uğrayan ve operasyonlarla iyice köşeye sıkışan bölücü terör örgütü PKK'nın yeni bir taktiği ortaya çıktı.
 ÖRGÜTE KATILDIĞI GÜN YAKALANMIŞ
 Hakkari merkeze 30 kilometre uzaklıktaki Kırıkdağ Köyü arkasında bulunan Kırıkdağ Mevkii'ndeki bir taş ocağına geçen 19 Ekim'de operasyon düzenleyen Hakkari Özel Harekat Şube Müdürlüğü'ne bağlı ekiplerle teröristler arasında çatışma çıktı. Çatışmada Şube Müdürü Yalçın Dizdaroğlu (44), polis memurları Ertuğrul Polat (29) ile Okan Koç (28) şehit olurken; 3 terörist öldürüldü, 1 terörist de yaralı ele geçirildi. O saldırıda yaralı olarak yakalanan ve tedavisi yapılan 16 yaşındaki E.G.'nin, PKK'ya çatışma günü katıldığı ve eline silah verildiği ortaya çıktı.
 PKK ÇOCUKLARI KAÇIRIYOR
 Hakkari'de yalnızca 5 ay içinde 180 çocuğun terör örgütü PKK'ya katıldığı, bunlardan bir çoğunun ise kaçırıldığı öğrenildi. Bir emniyet yetkilisi, örgütün, ailelerinden koparıp, kısa süreli eğitim verdiği çocukları çatışma bölgelerine gönderdiğini; bunların kısa sürede ölmelerinin ve böylelikle terörist cenazelerinin sayısının artmasının sağlanıp, halkın sokağa çıkmasının amaçlandığını kaydetti. Cenazeleri fırsat bilen teröristlerin burada çeşitli provakasyonlarla bölgede yaşayanlarla güvenlik güçlerini karşı karşıya getirmeye çalıştığını ifade eden yetkili, halkın büyük çoğunluğunun örgütün karşısında olduğunu ve yakınlarının PKK'ya katılmasına karşı çıktıklarını belirtti.
 İLK NÖBETİNDE TESLİM OLDU
 Hakkari'nin Çukurca İlçesi kırsalında, sınıra yakın bir karakola gidip askere teslim olan 15 yaşındaki çocuğun verdiği ifade ise PKK'nın yeni taktiğini gözler önüne serdi. Adı açıklanmayan çocuk, babasıyla çobanlık yaptığını, teröristlerin kendisini kaçırdığı ve Irak'ın Kuzey'indeki Haftanin kampında 45 gün silahlı eğitim aldığını ardından da 25 kişilik terörist grupla, Çukurca kırsalına geldiklerini, burada kendisine askeri birliklerin yerlerinin gösterildiğini ve Irak'ın Kuzeyi'ndeki bir mağarada kaldıklarını dile getirdi. Teslim olan çocuk ifadesinde, eline silah verilip mağara girişinde nöbete gönderildiğini bunu fırsat bilip kaçtığını ve ailesine kavuşmak istediği söylediği öğrenildi.
 'ŞERVAN EĞİTİMİ' 1 AYA İNDİRİLMİŞ
 Eleman sıkıntısı çeken bölücü terör örgütü PKK'nın benzer çocuk kaçırma olaylarını Irak'ın kuzeyindeki birçok köyde de yaptığını hatırlatan emniyet yetkilisi, son zamanlarda teslim olan ya da yakalanan teröristlerin ifadelerindeki bir ayrıntıya dikkat çekti. Yetkili, PKK'lıların, 'Şervan Eğitimi' dedikleri, örgüte yeni katılanlara verilen ve 6 ay süren silahlı eğitimin de son taktik gereği 1 aya indirildiğini dile getirdi.
 AİLELERE ÇAĞRI
 Emniyet yetkilisi, ailelere de çağrıda bulunup, çocuklarını ilgisiz bırakmamalarını istedi. Zor şartlarda büyüyen çocukların daha kolay kandırıldığını da ifade eden yetkili, dağa çıkan çocukların gerçeği gördükten sonra pişman olduklarını, ancak örgütün ölüm tehdidi nedeniyle geri dönemediklerini kaydetti.
 DHA