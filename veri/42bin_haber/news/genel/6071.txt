Öğrencilere SMSli takip
Milli Eğitim Bakanlığı 8383 Mobil Bilgi Servisini kurdu. Servisle, resmi ve özel okullardaki öğrencilerin e-okul sistemine girilen devamsızlık, sınav tarihleri, sınav sonuçları, karne ve diploma notları, nakil ve okul kaydıyla ilgili veriler, kısa süre içinde mesajla velilere ulaşacak.
Açıköğretim ortaokulu ve lise öğrencilerinin sınav sonuç bilgileri, sınav yeri ve tarihi, ders seçim bilgisi, mezuniyet ve diploma notları, sınav merkezi değişikliği, öğrencilerin durumu, sistem sayesinde velilere gönderilecek. 
AYLIK ÜCRET 2 TL 
Servisten yararlanmak isteyenlerin, cep telefonundan öğrencinin TC kimlik numarasını yazarak 8383e mesaj göndermeleri gerekiyor. Servise tüm GSM operatörlerinden üye olunabiliyor. Servis için aynı telefon hattı üzerinden birden fazla üyelik de yapılabiliyor. Üyeliğini iptal etmek isteyenlerin cep telefonundan IPTAL yazarak 8383e göndermeleri yeterli olacak. Aylık üyelik ücreti, vergiler dahil 2 lira olan sistemle ayda en fazla 30 kısa mesaj gönderilecek. Sisteme girilen bilgiler, belli zaman aralıklarında kısa mesaja dönüştürülerek GSM operatörlerince üyelere iletilecek.
Özellikle günlük devamsızlık bilgisi en geç bir saat içinde, öğretmenlerce girilen ders notları ise en fazla 3 saat içinde velilere bildirilecek. Milli Eğitim Bakanı Nabi Avcı imzasıyla yayımlanan genelgede, üyelere tatminkâr içerik üretebilmesinin, veri girişlerinin zamanında, düzenli ve doğru yapılmasına bağlı olduğu vurgulandı.