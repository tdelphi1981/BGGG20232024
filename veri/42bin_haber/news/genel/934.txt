İran: 'Türkiye için yıkım olur'
İran’ın eski Şam Büyükelçisi Hüseyin Şeyhülislam, Türkiye’nin Suriye politikasının “tam bir fiyasko” olduğunu iddia ederken Katar ve Suudi Arabistan’ın Suriye’deki “entegrasyonu bozucu politikalarının Suriye’ninkine benzer bir demografisi olan Türkiye için yıkıcı bir etkisi olabileceğini” öne sürdü.
 Halen İran Meclis Başkanının dış politika danışmanı olan Büyükelçi Şeyhülislam, Tehran Times gazetesince yayımlanan makalesinde Bayram için Suriye’de ilan edilen ateşkesin uygulanmasında Türkiye’nin desteğinin, “önemli rol” oynadığını belirtti.
 Türkiye’nin Suriye muhalefeti üzerinde “oldukça büyük bir etkisi olduğunu, Suudi Arabistan ve Katar gibi Suriyeli isyancıların başlıca Arap destekçilerinin isyancılara “para ve silah sağlamak için Türk topraklarını kullandıklarını” öne süren Şeyhülislam, Suriye’deki durum kötüleşirken “Türkiye’nin Suriye politikasının tam bir fiyasko olduğunu kanıtladığını” iddia etti. Büyükelçi Şeyhülislam, “Aslında Türkler, Cumhurbaşkanı Beşar Esad yönetiminin çabucak çökmeyeceğini ve Suriye’nin ‘kendi arka bahçesi’ haline geleceğini sanıyorlardı. Ancak kriz, Türkiye için yeni problemler yarattı, özellikle kendi Kürt bölgelerinde artan güvenlik tehditlerini. Ve Katar ile Suudi Arabistan tarafından benimsenen Suriye’deki entegrasyonu bozucu politikaların, Türkiye üzerinde yıkıcı bir etkisi olabilir çünkü ülkenin demografisi, Suriye’ninkine benziyor.”
 
 Makalede, “Merkezi Türkiye’de olan Özgür Suriye Ordusu” ateşkese sadık kalırken başka isyancı grupların “terörist operasyonlarını sürdürdükleri de” yazıldı. (ANKA)
 
  