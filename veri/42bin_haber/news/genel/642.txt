İthal ette vergiler artırılacak
Veteriner hekim, öğretim üyesi, AK Parti Kars Milletvekili Prof. Dr. Yunus Kılıç, hayvan üreticisi ve tüketicilerine müjdeli bir haber verdi. Kılıç, kasaplık canlı hayvandaki ithalatta gümrük vergisinin yüzde 30'dan yüzde 40'a, ette ise yüzde 75'den yüzde 100'e çıkarılacağını söyledi.
 Yunus Kılıç, AA muhabirine yaptığı açıklamada, Türkiye'de her yıl yaklaşık 2 milyon 300 bin küçükbaş, 700 bin de büyükbaş kurban kesildiğini anımsattı.
 Geçmiş yıllarda, siyasilerin ''kurban yetişmeyecek, kurban kaosu'' gibi lafları yüzünden kurbanda hayvan ithalatı yapıldığını ifade eden Kılıç, yem fiyatlarının çok yükselmesine karşın, hayvan fiyatlarının düşük kalması sonucunda bazı üreticilerin hayvancılığı terketme noktasına kadar geldiğini vurguladı.
 Kılıç, bunun üzerine Gıda, Tarım ve Hayvancılık Bakanlığı'nın kurbanda hayvan ithalatını yasakladığına işaret ederek, bu kararın, hayvan fiyatlarının biraz artmasına neden olduğunu ve üreticinin nefes almasını sağlayacak noktaya geldiğini söyledi. Hayvan fiyatlarının bir ay öncesine göre biraz toparlandığını kaydeden Kılıç, ''Ancak hala istenen seviyede değil. Hayvan ihtiyacımızı karşılayacak hayvan, pazarlarda var. Hatta üretici, kurban için getirdiği hayvanların bir kısmını geri götürme endişesi taşıyor. Bu da şunu gösteriyor, hayvan sayımız yeterli, hatta fazla. Yani kurbanda hayvan ithalatına gerek olmadığına ilişkin düşüncemizdeki haklılığımız ortaya çıktı'' dedi.
 Yunus Kılıç, hayvan fazla olunca, tüketicinin de çok fazla yüksek fiyattan hayvan almak zorunda kalmadığını belirtti.
 -''Büyükbaş hayvan 12.5 milyondan 15 milyona çıktığı zaman...''-
 Türkiye'de, gerek canlı hayvan, gerekse et ithalatının daha da zorlaştırılması gerektiğine işaret eden Kılıç, şöyle konuştu:
 ''Hayvancılık ürünlerinde ithalatta belirlemiş olduğumuz gümrük vergi oranlarını daha da yükselterek ithalatı biraz daha zorlaştırmamız gerekiyor. Bu üreticiyi koruyacak bir adım olacak. Geçmişte belli dönemlerde et fiyatlarının anormal yükselmesinden dolayı ithalat yapılmak zorunda kalındı, bu gerekliydi. Ancak şimdi fiyatlar üreticinin aleyhine gelişmeye başladığı için bu sefer de üreticiyi koruma refleksi göstermemiz lazım. Bunun için de gümrük vergilerini tedricen yükseltmemiz gerekiyor. Üreticimizi hayvancılık yapabilir konumda tutabilecek, hayvancılıktan çıkmasına müsaade etmeyecek bir gümrük vergisi oranı belirlememiz lazım. Bayramdan sonra gümrük vergi oranlarını üreticimizi memnun edecek seviyeye getireceğiz.
 Şu anda gümrük vergisi kasaplık canlı hayvanda yüzde 30, et de ise yüzde 75. Bu, canlı hayvanda yüzde 40'a, ette ise yüzde 100'e çıkarılacak. Böylece üretici nefes alabilecek noktaya gelecek. İthal etin fiyatı, ülke içindeki fiyatlara göre cazip olmayacağı için, ithalat bir müddet en azından duracaktır. Bu arada kendi üretimlerimiz uygun fiyatta satılacağı için, üreticimiz de huzur bulacak ve hayvan üretmeye devam edecek.''
 Kılıç, büyükbaş hayvan varlığı 12.5 milyondan 15 milyona çıktığında ve bunlara yetebilecek kaba yem ülkede üretilebildiğinde, belli ürünlerde hayvan ihracatı yapılabileceğini sözlerine ekledi.
 
 AA