2,5 milyar evrak, dijital ortama aktarılıyor
Sosyal Güvenlik Başkanı Fatih Acar, 2 buçuk milyar evrakı elden geçirerek, kurumun tüm arşivini dijital ortama taşıyacaklarını söyledi. Acar, "Bodrumda 2 buçuk milyar evrak mevcut. Bul bulabilirsen. Şimdi bir tuşla, tüm evraklar ekrana gelecek. Bu projeyi 2 -3 yıl içinde gerçekleştireceğiz." dedi.
 Bursa'da SGK Müfettişleri Eğitim Semineri kapanış toplantısında konuşan SGK Başkanı Acar, 'Alo 170'in detaylarını anlattı. Vatandaşların bir telefonla tüm SGK ile ilgili sorularına cevap bulduğuna işaret eden Acar, daha önce sadece 28 kişinin çalıştığı hatta artık 300 kişinin görev yaptığını, gerekirse bu sayının 500'e çıkabileceğini söyledi. 'Herkesin aradığı zaman cevabını bulabileceği bir hattı kurma hayalimiz vardı' diyen Acar, hattın büyük bir boşluğu doldurduğunu kaydetti. Vatandaşların SGk binalarına ulaşmakta büyük sıkıntılar yaşadığını belirten Acar, "Dolmuşa, taksiye, otobüse binip uzun yoldan sonra merkezlere ulaşılıyordu. Şimdi 405 tane sosyal güvenlik merkezi açtık. Vatandaşlarımız artık bu merkezlere daha kolay ulaşabiliyor. 2008'den sonra üç buçuk yıl içerisinde 40 hizmet binamızı yeniledik. Sadece binaları yenilemekle olmuyor, zihniyetlerin kafaların da değişmesi gerekiyordu. Hizmetlerimizi vatandaş odaklı konsepte göre yeniden şekillendirdik. Artık güzel binalarda kaliteli hizmet veriyoruz. Çok kısa sürede SGK, tüm kurumların örnek alacağı bir yapıya kavuşacak. Artık vatandaş uzun süre beklemeden çay kahve içerek işlemini yaptırıyor." diye konuştu.
 2,5 MİLYAR BELGEYİ DİJİTAL ORTAMA GEÇİRECEĞİZ 
 Teknolojik altyapıyı yeniden şekillendirdiklerini belirten SGK Başkanı Fatih Acar, SGK işlemlerini tek ekranda gösteren yazılım hazırladıklarını söyledi. Kurumun internet sitesinin günde 21 milyon 'tık' aldığını anlatan Acar, bunun bir rekor olduğunu dile getirdi. Kurumun arşivlerini de yeniden düzenlediklerini anlatan Acar şöyle devam etti: "Arşivleri düzenliyoruz. Yeterli mi değil, emekli müracaatında bulunan vatandaşın evraklarını bulmak bir hayli zor. Bodrumda bul bulabilirsen. Tam 2,5 milyar evrak var. Biz bu 2,5 milyar evrağı tarayarak dijital ortama taşıyoruz. Artık benim memurum 'tek tıkla' vatandaşın çalışma bilgilerini ekranda görecek ve emeklilik işlemleri aynı gün neticelendirilecek. Vatandaş Kars'ta 3 ay, İstanbul'da 5 sene çalışsın, artık çalıştığı yere gitmeden, en son çalıştığı yerden emekli olabiliyor. Elektronik sistemimizdeki yenilikle, 2,5 milyar evrakı dijital ortama dökerek önemli bir adım atacağız. Tüm bu işlemleri 2-3 yıl içerisinde tamamlamayı hedefliyoruz.
 CİHAN
  