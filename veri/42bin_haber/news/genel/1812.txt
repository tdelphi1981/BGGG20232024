Balığa limon sıkın böbrek tasını önleyin
Prof. Dr. Oğuz Acar, böbreklerde taş olmasını önlemek için günde bir bardak limon suyu içilmesini önerirken yaygın bir kadın hastalığı olan sistite karşı kızılcık; prostat sorunu yaşamak istemeyen erkeklere de kabak çekirdeğini tavsiye ediyor.
 TÜRKAN YILMAZER
 turkan.yilmazer@aksam.com.tr
 Böbrekler kanı zararlı maddelerden temizlemekten kan basıncını yani tansiyonu düzenlemeye; alyuvar yapımını uyaran hormonları meydana getirmekten vücudun sıvı dengesini sağlamaya kadar çok önemli görevleri olan bir organ... Üstelik de herhangi bir sorun olduğunda, insanın hayat kalitesini de oldukça etkileyen bir işleve sahip. Çabuk yoruluyor ve halsiz, enerjisiz hissediyorsanız bunun arkasında böbrek yetmezliği olabilir. Hatta iyi uyuyamıyorsunuz, cildiniz kuruysa ve kaşınıyorsa, geceleri kramp geçiriyorsanız... 
 Sadece böbrekler değil, mesane ve prostat da önemli işlevlere sahip ve çok ufak dikkatsizliklerde tüm dengeleri değişebiliyor. Peki, bu dengeyi beslenmeyle sağlayabilmek mümkün mü?
 Bu haftaki sorumuzun yanıtını Memorial Şişli Hastanesi'nden Üroloji Uzmanı Prof. Dr. Oğuz Acar'dan aldık. Ancak bu hafta Acar'ın yoğun ameliyat programı dolayısıyla yemek pişirdiğimiz mekan evinin mutfağı değil, hastanenin restoranı Cafe'm oldu. 
 Oğuz Acar, dört mucizevi bitki önerdi: Böbrek taşlarına limon; kadınlarda sistite  kızılcık; erkeklerde prostat hastalıklarına karşı kabak çekirdeği ve domates...
 - Bu mönüyü oluştururken nelere dikkat ettiniz?
 Temel kural az tuzlu yemektir. Tuza vücudumuzun ihtiyacı var ama fazla tuz, böbreğe zararlıdır. Sağlıklı bir insanda bir zararı yoktur ama özellikle et ve et ürünlerini böbrek yetmezliği olan hastalarda kısıtlamamız gerek. 40 yaşından sonra her yıl böbrek fonksiyonlarının yüzde 1'ini kaybederiz. Yani 80 yaşında bir kişi hiçbir hastalığı olmasa bile böbrek fonksiyonlarının yüzde 40'ını kaybeder. 
 Bu yüzden dengeli bir beslenme düzeni öneriyoruz. Örneğin haftada iki gün et, üç gün bakliyat, iki gün sebze yenebilir. Bakliyatın ne negatif ne de pozitif bir etkisi var. Dengeleyici olduğu için özellikle kuru fasulyeyi bu yüzden önerdim. Pirinç de içinde en az fosfor ve potasyum bulunan karbonhidrattır. Fosforun fazlası böbrekler için zararlıdır. Balık böbrekleri zorlar. Bu yüzden alınması gereken o az miktar pirinçten alınabilir. Maalesef potasyum içeren muz gibi besinleri de önermiyoruz. Yine pırasa ve maydanozu böbreklerin idrar üretme fonksiyonlarını artırdığı için listeye aldık. Ayrıca her gün bir kase yoğurt, bir bardak süt ya da bir dilim peynir seçeneklerinden biri tercih edilmelidir.
 SALATAYLA YOĞURT 
 - Yoğurt, böbreklerde taş oluşumuna sebep oluyor mu?
 Her dört kişiden biri, taş düşürüyor. Taşların da yüzde 70'i kalsiyum oksalat içeriklidir. Kalsiyum süt ve süt ürünlerinde; oksalat yeşil yapraklı sebzeler, fındık, fıstık gibi besinler, çikolata, kola, kahve gibi içeceklerde bulunur. Dengeli beslenmedeki kastımız kalsiyum ve oksalat içeren yiyeceklerin mutlaka birlikte yenmesidir. Kalsiyum ile oksalat bağırsakta birleşir ve emilmez; böbreklere de yük binmemiş olur. Salata yiyorsanız, bir kase de yoğurt yemelisiniz. Taş hastalarına da bunu öneriyoruz. Ayrıca maden suyunu da içindeki yüksek minerallerden ve yoğun sodyum klorür yüzünden önermiyoruz. 
 - Taş olmasını engelleyen gıdalar var mı?
 Evet, en tipik olanı sitrat; yani sitrik asit; yani limon asidi. Turunçgillerde, en çok da limonda bulunur. Sitratın özelliği vücutta taş oluşturan maddelerin arasına girerek birleşmelerini önlemek. Hatta et yenildiğinde oluşan ürik asidin miktarını azaltarak taş oluşumunu engeller. 
 - Balık keyfine limon sıkılmalı diyorsunuz yani...
 Tat konusunu bilemem, 'Limon sıkıp balığı öldürmeyin' derler ama sağlık açısından sıkılmalı. Limon özellikle taş hastalarında bol tüketmelerini istediğimiz bir besin. Böbrek sağlığı için günde bir buçuk litre idrar çıkaracak kadar su içilmelidir. Ortalama 2 litre su, yani 8 bardak içileceğini hesap ettiğinizde bunun bir bardağının limon suyu olması gerekiyor.
 HER KADIN SİSTİT OLUR
 - Kadınlara özel olarak önerdiğiniz besinler var mı?
 Kadınların en büyük sorunu mesane enfeksiyonu olan sistittir. Her dört kadından biri, yılda bir kere sistit olur. Sistite yurtdışında cranberry olarak bilinen kızılcık meyvesi çok iyi gelir. Cranberry'nin içindeki bazı maddeler mesanenin iç yüzeyine sıvanır ve bölgeyi kayganlaştırır. Bazı yerleri tozlanmasın diye cilalamak gibi düşünün. Gelen mikrop, yüzde 80 olasılıkla kolibasilidir. Kolibasili de tırnaklıdır. Normalde mesane yüzeyine tutunabilir. Eğer birkaç gün boyunca kalacak ortam bulursa enfeksiyona yol açar. Ancak mesanenin iç yüzeyi kaygansa tutunamaz ve sistit oluşmaz. Özellikle de hastalar sık sistit geçiriyorsa kızılcığı bolca kullanmalarını öneriyoruz. Hatta tablet ya da suyu da içilebilir. Bu, antibiyotik kullanımını da azaltır. Ayrıca C vitamininden ağırlıklı beslenirlerse enfeksiyona karşı da korunurlar.
 - Ya erkeklerin mucize bitkisi hangisi?
 Kabak çekirdeği. İçinde bulunan bitkisel steroller, çok ilginç bir şekilde yapısal olarak da erkekteki testosteron hormonuna benzer. Testosteron erkekte prostat büyümesine yol açar. Erkeğin yaşı ilerledikçe prostatın büyümesi sorunuyla karşı karşıya kalırız. Eğer günde bir avuç kabak çekirdeği tüketirsek ya da günde iki çorba kaşığı kadar salatalarda, yemeklerde kabak çekirdeği yağı kullanırsak vücudunuza testosteron benzeri bir maddeyi almış oluruz. Prostat hücrelerinin algılayıcılarına tıpkı kilide anahtarın oturduğu gibi oturur. Ancak o kilidi açmaz, testosteronun da gelip kilidi açmasını engeller. Testosteronun prostatı etkilemesine müsaade etmezler. 
 - Erkeklere önerdiğiniz başka bir bitki var mı?
 Erkeklerde en fazla görünen kanser cinsi ve ölüm riski sırasında da ikinci sırada olan prostat kanserine karşı domatesi öneriyoruz.
 Haftanın mönüsü
 - Yoğurtlu pazı çorbası
 - Zeytinyağlı pırasa
 - Etli kuru fasulye 
 - Bezelyeli pilav
 - Göbek salata
 YOĞURTLU PAZI ÇORBASI
 MALZEMELER
 - 1/2 bağ pazı 
 - 2 orta boy havuç
 - 2 orta boy patates 
 - 1/2 limon suyu
 - 1 su bardağı yoğurt 
 - Karabiber
 - 1 adet yumurta sarısı 
 - 2 litre et suyu
 - 4-5 adet arpacık soğan 
 - 3 yemek kaşığı sıvı yağ × Tuz
 YAPILIŞI: Pazı hariç tüm sebzeleri küp şeklinde doğrayın ve kızdırılmış yağda yumuşayıncaya kadar çevirin. Et suyunu ilave edin, kaynamaya bırakın. Sebzeler pişince içine doğranmış pazıları ilave edin. Bir kasede limon suyu, yumurta sarısı ve yoğurdu bir miktar sıcak suyla karıştırın, ardından çorbaya yavaş yavaş ilave edin. Karabiber ve tuz ekleyip altını kapatın.
 BEZELYELİ PİLAV
 MALZEMELER
 - 2 su bardağı pirinç 
 - 150 gr bezelye 
 - 2 bardak su 
 - 2 yemek kaşığı sıvı yağ
 YAPILIŞI: Bir tencereye sıvı yağı koyup pirinci de ekleyerek biraz kavurun. Bu sırada tuzunu atabilirsiniz. Kavurduğunuz pirincin üzerine suyunu ilave edin. Bir taşım kaynattıktan sonra altını kısın. Pirinç suyunu çektiğinde haşlanmış bezelyeyi üzerine dökün. Bir kez karıştırdıktan sonra ağzını kapatıp demlenmeye bırakın.
 ETLİ KURU FASULYE
 MALZEMELER
 - 250 gram kuşbaşı et 
 - 2 adet soğan 
 - 2 su bardağı kuru fasulye
 - 2 adet domates 
 - 2 adet yeşilbiber 
 - 4 yemek kaşığı sıvıyağ
 HAZIRLANIŞI: Eti birkaç dakika suda bekletip süzün. İnce doğranmış soğan ve biberleri yağda kavurun. Eti, rendelediğiniz domatesi de ekleyip iki üç dakika daha kavurun. Önceden haşladığınız fasulyeleri ilave edip üzerini örtecek kadar su koyup bir saat kısık ateşte pişirin. Suyunu çekerse üzerine sıcak su ilave edebilirsiniz.
 GÖBEK SALATA
 MALZEMELER: 
 - 1 adet göbek salata 
 - 1 adet soğan
 - 1 adet domates 
 - 1 adet salatalık
 - 1 fincan mısır 
 - Yarım limon suyu
 - 2 yemek kaşığı kabak çekirdeği yağı
 - Tuz
 YAPILIŞI: Tüm malzemeleri doğrayıp karıştırın. Zeytinyağı, limon suyu ve tuzu bir kasede iyice çırpıp salatanın üzerine gezdirin. Mısır ile süsleyerek servis yapın.
 BİRA BİR EFSANE
 'Böbrek taşı düşüren kişinin bira içerse daha rahat ve çabuk düşüreceğine ilişkin ifadeler doğru değildir, bir efsanedir. Biranın içindeki alkol, idrar yollarını tahriş eder, ödem yaratır hatta rahat idrar yaptırmaz. Prostat hastaları alkol kullandıklarında sıkıntıları çok artar. İdrara çok çıkmanın yolu, bol su içmektir.'
 ZEYTİNYAĞLI PIRASA
 MALZEMELER
 - Bir çay bardağı zeytinyağı 
 - Yarım kahve fincanı pirinç 
 - 2 adet küçük havuç 
 - 1 adet soğan 
 - 2 adet domates 
 - Yarım limon 
 - 1 çay kaşığı toz şeker 
 - Tuz
 YAPILIŞI: İnce ince doğradığınız soğanı yağda pembeleşinceye kadar kavurun. Küçük daireler şeklinde doğradığınız havucu, pırasaları, domatesi ekleyin. Su koymadan 15 dakika kısık ateşte pişirin. Ardından bir bardak suyu, pirinci, bir çay kaşığı toz şekeri ekleyin. Yarım limonu sıkıp bir 10 dakika daha suyunu çekene kadar pişirin.