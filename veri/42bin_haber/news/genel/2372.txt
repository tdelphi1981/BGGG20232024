Polis, bedavayı dayak ile aldı
Ankara’da polisin belediye otobüsleri ile metroya yasa dışı biçimde, ücretsiz bindiği açıklandı. Gökçek ‘’Bunu kaldırmak istedik, polis personelimizi dövüp, otobüsleri parka çekti’’ dedi.
 Ankara Büyükşehir Belediye Başkanı Melih Gökçek, Ankara’da polisin belediye otobüsleri ile metroya yasa dışı biçimde, ücretsiz bindiğini açıkladı. Gökçek ‘’Bir ara bunu kaldırmak istedik, polis personelimizi dövüp, EGO otobüslerini parka çekti’’ dedi.
 Belediye Meclisinin son toplantısında CHP’li üyeler bir önerge vererek, eski ve mevcut belediye meclis üyelerinin, EGO otobüsleri ve metroya ücretsiz binmesini istediler. Zabıta, polis ve EGO emeklilerinin ücretsiz ulaşımdan yararlandığını da hatırlattılar.
 AĞAR DÖNEMİ
 Büyükşehir Belediye Başkanı Melih Gökçek ise önergeye karşı çıktı ve işleme koymadı. Gökçek, ‘’ Polisin bu hakkı yok ama biniyor’’ dedi ve şunları söyledi:
 ‘’Ücretsiz ulaşımın uygulandığı kişiler, kanunlarda belli. Polisin yok ancak polis de biniyor. Mehmet Ağar’ın döneminde, meclis üyesi olanlar da iyi hatırlayacak, otobüslere ve metroya polisleri almadık. Bizim bütün otobüsler trafiğe çekildi. Sekiz on tane görevlimiz metro girişlerinde dayak yedi. EGO emeklileri için de yasal dayanak yok. Kartların iptali için talimat verdim. Zabıtalarınki ise kanundan geliyor.”
 
  