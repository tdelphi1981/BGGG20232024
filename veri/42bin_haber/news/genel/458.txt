AKP'de hesaplar artık 17 Kasım için
AKP yönetimi, yerel seçimi 27 Ekim'e alma planından vazgeçerek, 17 Kasım 2013 tarihi için plan yapmaya başladı. Büyükşehir Belediye Kanunu tasarısını siyasi hesapları nedeniyle birinci gündem maddesi yapan AKP, bu tasarı üzerinden MHP ve CHP ile pazarlıklara sıcak bakmıyor. AKP, tasarıyı Çarşamba gününe kadar TBMM İçişleri Komisyonu'ndan geçirmeyi amaçlıyor.
 16 büyükşehir il sınırlarını mülki il sınırlarına kadar genişleten, 29 il özel idarelerini ve belde belediyelerini kaldıran ve büyükşehir belediye başkanlarına ve valilere süper yetkiler veren yasa tasarısına kitlenen AKP, bu tasarının ancak yerel seçimlerin 3 Kasım ya da 17 Kasım'a alınması halinde TBMM Genel Kurulu'ndan geçeceğini hesapladı. MHP'nin, 3 Kasım'a vize vermemesi nedeniyle de AKP'de ibre 17 Kasım'a kaydı. Başbakan Erdoğan'ın, MHP'nin 17 Kasım'a da onay vermemesi halinde yerel seçimlerin zamanında yani 29 Mart 2014'te yapılmasını istediği öğrenildi. 
 Ebru TOKTAR ÇEKİÇ / ANKARA