Böyle rakamlarla 2023'ü tutturmak mümkün değil
AKP'nin 2023 hedeflerini eleştiren CHP'nin ekonomist milletvekili Müslim Sarı 'Tutarsızlık var' diyor ve ekliyor: 2023'te en büyük 10 ekonomi hedefleniyor. Bunun için her yıl en az yüzde 7-8 büyüme şart. 500 milyar ihracata ulaşmak için de 11 yılda ihracatımızın her yıl yüzde 12 büyümesi lazım
 Seray ŞAHİNLER / İSTANBUL
 CHP İstanbul Milletvekili ve ekonomist Müslim Sarı, Türk ekonomisini masaya yatırdı. AKP'nin hedef koymasını ekonomik bağlamda doğru bulduğunu ifade eden Sarı, iktidarın mevcut rakamları yanılttığı görüşünde. 'Dünyada artık böyle yüksek büyüme dönemleri olmayacak. IMF bile en erken toparlanmanın 2018'de olacağını söylüyor. Sarı'nın değerlendirmeleri şöyle:
 
 %5'İN ALTI SORUN OLUR
 '2012 için yüzde 3.2'ye indirdikleri büyümenin daha da aşağısında kalacağımızı düşünüyorum. 2014'te, Fitch'in notuyla likidite bolluğu yaşanabilir. 2014 büyüme beklentim yüzde 4 civarında. Türkiye gibi ülkelerde yüzde 5'in altındaki büyüme sorundur. Türkiye bir Avrupa ülkesi değil. Genç nüfustan dolayı her yıl 1 milyon insan istihdam havuzuna katılıyor. Yüzde 5'in altındaki büyüme işsizliği artırıyor. Yüzde 6.5'in üzerine çıktığınız zaman işsizlik geriliyor.
 
 VERGİ REFORMU GEREK 
 Hakkını vermek gerek; Hükümet. 2002'den sonra o süreçte hata yapmadı. Kamu maliyesini sıktı, bankacılık sisteminin bozulmasını engelledi. BDDK etkin ve iyi şekilde çalıştı. Ama Türkiye'nin yapısal problemi istikrar modelleriyle çözülemez. Vergilerin yüzde 70'i dolaylı yollardan sağlanıyor. Dünyada bunun tersi uygulanıyor. Doğrudan vergi reformuna ihtiyaç var ama yapmıyorsunuz.'
 2023 için yeni bir model planlanmalı
 Müslim Sarı çözüm önerilerini şöyle sıraladı: 
 l YURTİÇİ tasarrufları arttıracak, yatırım yaparken yeni kırılganlık yaratmayacak model kurmak lazım. 
 l YENİ model, yeni ekonomik anlayış. 
 l BU aslında hükümet dönemini bile aşabilen bir şey. 
 l Bu devlet politikasına dönüştürülmeli. 
 l 2023 hedefinin böyle yürütülmesine ihtiyaç var.
 Dünyada hikaye değişiiyor bizim büyümemiz düşüyor
 Türkiye'nin büyümesini Hindistan ve Çin gibi ülkelerle karşılaştıran Müslim Sarı şu tespitleri yaptı: 'Türkiye'nin büyümesi bu ülkelerin altında. 2001 sonrası likidite fazlalığı varken Türkiye'de tek parti iktidarı, dünyanın büyüme dönemine denk geldi. Şimdi dünyada hikaye değişiyor. IMF bile en erken toparlanmanın 2018'de olacağını söylüyor. Orta vadeli programlarına bakıyorsunuz öngörüler 4 civarında.'
 Hedeflerle rakamlar tutarsızlık gösteriyor
 'HÜKÜMETİN 2023 hedeflerinde tutarsızlık var' diyen Sarı, itirazlarını şöyle sıraladı: 'AKP diyor ki; Ben 2023 sonunda dünyanın en gelişmiş en büyük 10 ekonomisinden biri olacağım. Koyduğu büyüme hedefleriyle bu olmaz. 1980'li yıllarda Türkiye 14. büyük ekonomiydi şimdi 17. Endonezya da bizi geçti. En az yüzde 7-8 büyüyor olmamız gerekiyor ki biz 2023'te 10 büyük ekonomiden biri olalım. 500 milyar ihracat diyorlar 650 milyar dolar ithalat 150 milyar dolar da hizmet geliri. Yani sıfır cari açık. Bu hedefe ulaşabilmek için 11 yılda ihracatımızın her yıl yüzde 12 büyümesi lazım. Orta vadeli programa baktığımızda ihracat artış hızı 5.7. Bu performansla bunları gerçekleştirebilmeleri imkansız.'
 AKP algıyı iyi yönetiyor ama...
 AKP'nin algı yönetimine de değinen Müslim Sarı 'Algıyı iyi yönetiyorlar. Diyor ki biz 2000'li yıllar boyunca çok büyüdük. Gerçekten öyle mi? Rakamlara bakıyoruz; Cumhuriyet kurulduktan 2002'ye kadar Türkiye'nin büyüme ortalaması yüzde 5 civarında. AKP döneminde yüzde 5.1-5.2 aslında 0,2'lik bir büyüme var. Ama algı 'Çok büyüdük, çok mükemmeliz' şeklinde. Krizden hemen sonra olduğu için insanlar o krizle karşılaştırıyor. 2000'li yıllar, dünyada bütün gelişmekte olan ülkelerin hızlı büyüdüğü yıllar neden çünkü likidite fazlası var batılı ülkelerde' diye konuştu.
 Halkın anlayacağı dilden
 SARI ekonomiyi halka anlatırken CHP Genel Başkanı Kemal Kılıçdaroğlu'nun tavsiyesini de şöyle aktardı: En büyük tavsiyesi teknik bilgilerin halkın anlayacağı şekilde anlatılması oluyor. Kemal Bey bu açıdan bizi çok yönlendiriyor ve bunda da başarılı.'
 Hükümet yabancıya sinyal veriyor
 AKŞAM'ı ziyaret eden Müslim Sarı, Akşam Gazetesi Genel Yayın Yönetmeni İsmail Küçükkaya'ya büyümeyle ilgili endişelerini aktarırken şu noktalara vurgu yaptı: Ülkenin büyümesi için bazen kamuda manevra alanı oluşması gerekir. Ama hep bir 200 milyar dolar kaynağa ihtiyacımız var. Türkiye'de önümüzdeki 1 yılda vadesi gelen dış borcun miktarı 130 milyar dolar. Vade geldiğinde ya cebinizden vereceksiniz ya da borçlanacaksınız. Ayrıca 60 milyar dolar civarında da cari açık vereceksiniz. O yüzden hükümet, yabancı yatırımcıya 'ben sağlamım' sinyali veriyor. Fitch de not artırdı. Ama yapısal sorunlar hep öteleniyor. Yapısal sorunları merkezine alan bir ekonomi politikasına ihtiyaç var.'