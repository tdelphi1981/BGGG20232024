Kaya gazı Borusan'ı motive etti, ABD'de 150 milyon $'a boru fabrikası kuruyor
ABD'de 150 milyon dolar yatırımla fabrika kurma kararı alan Borusan Mannesmann, küresel oyuncu olma hedefine bir adım daha yaklaştı. Enerji sektörü için çelik boru üretecek olan tesis, 2014'te üretime başlayacak ve 350 kişiyi istihdam edecek
 Borusan Mannesmann, küresel oyuncu olma vizyonu doğrultusunda stratejik bir yatırıma hazırlanıyor. 2008 yılından bu yana ABD enerji sektörüne boru ihracatı gerçekleştiren Borusan Mannesmann, pazara daha yakın olmak amacıyla bu ülkede 'yerel üretici' olmaya karar verdi. Bu amaçla, ABD'de yıllık 300 bin ton kapasiteli bir boru üretim tesisi kuruluyor. Yatırım maliyeti 150 milyon dolar olan tesis; petrol ve doğalgaz arama ve çıkarma kuyularında ve nakil hatları için boru üretimi gerçekleştirecek.
 350 KİŞİLİK İSTİHDAM
 ŞİRKETİN ABD'de 500 milyon dolar ciro elde etmesi hedefleniyor. Borusan Mannesmann'ın 2014 yılının ikinci yarısında üretime girmesi planlanan tesisi, ABD'nin özellikle son yıllarda artan kaya gazı üretiminde kullanılan sondaj teknolojisine uygun boruların üretimini yapabilecek şekilde tasarlandı. Tesis tam kapasiteye ulaştığında 350 kişiye istihdam olanağı sağlayacak. Borusan Holding CEO'su Agah Uğur, 'Borusan Mannesmann'ın en önemli hedeflerinden biri sektöründe küresel bir oyuncu olmak. Bu yatırım Borusan Mannesmann'ı ABD pazarının yerel üreticilerinden biri haline getirirken aynı zamanda global ölçekte bir şirket olma yönünde bir dönüşümün ilk adımı' diye konuştu.
 Küresel planda daha rekabetçi olacak
 BORUSAN Mannesmann İcra Kurulu Başkanı Semih Özmen enerji borularının gelecek vaat eden bir pazar olduğunun altını çizerek 'Küresel planda daha rekabetçi olacağız. Borularımızın üzerinde artık 'Made in USA' yazacak. Şirketimiz dünyada böyle bir yatırımı yapabilme gücüne sahip sayılı şirketler arasında yer alıyor' dedi.
 %40'ını ABD alıyor
 TOPLAM ihracatının yüzde 40'ını ABD'ye gerçekleştiren Borusan Mannesmann, 2009 yılında bu ülkeye olan 90 milyon dolar seviyesindeki ihracatını, teknik ve ticari alanda yapılan atılımlarla, 2012 yılında 184 milyon dolara yükseltti. İhracattaki bu önemli artış, şirket için pazarda güçlü bir yerel oyuncu olma stratejisinin bir ön hazırlığı oldu.
 Kaya  gazı kararı hızlandırdı
 BORUSAN Holding CEO'su Agah Uğur 'Bu yatırımla Türk sanayisinde bir ilke imza atarak ABD'de çelik boru yatırımı yapan ilk Türk şirketi oluyoruz. Amerika pazarına büyüklüğü ve kalite anlayışından ötürü stratejik ve uzun vadeli olarak bakıyoruz. ABD'nin enerji politikalarındaki olumlu değişim ve kaya gazı teknolojisindeki gelişmeler, küresel durgunluğun yaşandığı bu dönemde bile yatırım yapma kararımızı hızlandırdı' dedi.