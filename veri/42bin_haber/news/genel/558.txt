Beyrut karıştı! Cenazede çatışma çıktı
Bombalı saldırıda hayatını kaybeden Lübnan istihbarat şefi Visam El Hasan'ın cenaze töreninde çatışma çıktı
 LÜBNAN'IN başkenti Beyrut'taki bombalı saldırıda geçen Cuma hayatını kaybeden İstihbarat Şefi Visam el-Hasan'ın cenaze töreninden çıkan bir grup, Başbakanlık Sarayı'na girmeye çalıştı. Göstericilerin binaya girmeye çalışması üzerine polis olaya gaz bombasıyla müdahale etti. Çok sayıda gösterici gazdan etkilenirken, gaz bombasının kovanının AA Beyrut Temsilciliği binasına isabet etmesi sonucu büronun camları kırıldı. Göstericileri engellemekte güçlük çeken polis, havaya ateş ederek Başbakanlık Sarayı'na girmeye çalışanları dağıtmaya çalıştı. 
 Lübnan İç Güvenlik Karargahında yapılan törende Lübnan Cumhurbaşkanı Mişel Süleyman, Başbakan Necip Mikati, İçişleri Bakanı Mervan Şerbil başta olmak üzere bakanlar, siyasiler ve aile yakınları hazır bulundu. Cumhurbaşkanı Süleyman törende yaptığı konuşmada, siyasi gruplara ''Suçluları kesinlikle korumayın' çağrısında bulundu. Saldırıda ölen Hasan'a ''Sen Lübnan'ın en büyük komutanısın'' diye seslenen Süleyman, saldırının komplo olduğunu ve aydınlatılacağını ifade etti.
 Cenaze töreni için şehir merkezindeki Şehitler Meydanı'na binlerce kişi toplanmıştı. Tören öncesinde yoğun güvenlik önlemleri alındı. Güvenlik gerekçesiyle bir süre önce 
 Fransa'nın başkenti Paris'e gönderilen El Hasan'ın eşi ve iki oğlu tören için Beyrut'a geldi. El Hasan, eski Başbakan Refik Hariri'nin yanında toprağa verilmesi planlandı. Refik Hariri 2005 yılında Beyrut'ta arabasına konulan bombayla öldürülmüştü. El Hasan'ın gerçekleştirdiği soruşturma, olayın arkasında Şam'ın olduğuna işaret etmişti. AA