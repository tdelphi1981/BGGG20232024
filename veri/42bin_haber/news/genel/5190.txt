Başkanlık yargısına itiraz var
AK Parti'nin yeni anayasanın 'Yargı' bölümüyle ilgili TBMM Uzlaşma Komisyonu'na sunduğu teklife itiraz geldi. Danıştay ve Yargıtay'ın kaldırılması, Temyiz Mahkemeleri adıyla yeni bir yapı kurulması, Anayasa Mahkemesi ve HSYK'ya üye seçimlerinde başkana geniş yetki gibi radikal önerilerin yer aldığı teklife hukukçular tepkili. AKŞAM'a konuşan uzmanlar, sakıncalar konusunda birleşti
 Hakkı KURBAN 
 Ya Anglo Sakson ya Kara sistemi YARGITAY ONURSAL BAŞKANI SAMİ SELÇUK: 
 
 - BASINA yansıdığı kadarıyla önerileri okudum. Sistemlerin kuruluş aşamalarını gözetmeden, kendinden menkul sistemler yaratmaya kalkarsanız ummadığınız yerlerde yanlışlıklar da olur, patlamalar da. Onların da başka başka sıkıntıları ortaya çıkar. Bunu ben doğru bulmuyorum.  
 - YA Anglo Sakson sistemi içindesinizdir ya da Kara Avrupa sistemini benimsemişsinizdir. Bu anlamda Türkiye, Kara Avrupa Sistemini benimsemiş bir ülkedir. Anglo Sakson Sistemine geçebilmek için sadece yukarıda bazı değişiklikler yapmak yetmez, o sistemi olduğu gibi alacaksınız. O sistemi aldıktan sonra bütün yazılı hukuku gözden geçirmeniz gerekir. Önerilen sistem, Anglo Sakson Sisteminden esinlenmiştir ama tam o da değil. 
 - KENDİ bünyelerine uydurmaya çalışmışlar. Sistemler sizin nüvenize uymaz, siz sisteme uyarsınız. Çünkü bu sistemlerin 2 bin yıllık geçmişi var ve kolay oluşmamıştır. Masa başında kendi başınıza bir şeyler yazamazsınız. 
 İdari yargının kaldırılması yanlış PROF. ERGUN ÖZBUDUN: 
 - ESAS itibariyle doğru bulmuyorum. Bunlar, uzun uzun tartışılmayı gerektiren hususlar. Türkiye'de idari yargının kaldırılması yanlış olur. Yargı birliğine yer veren Anglo Sakson kökenli ülkeler var, fakat Türkiye'de idari yargının aşağı yukarı 150 senelik geçmişi var. Avrupa'nın hemen hemen tüm ülkelerinde adli yargıyla birlikte idari yargı da var. 
 - DANIŞTAY'ın kaldırılmasına taraftar değilim. Neden gerek görüldüğünü de anlamakta zorlanıyorum. HSYK ve Anayasa Mahkemesi'nin oluşumunda siyasi iktidarlara ağırlık sağlayan hükümler var. Meclis'teki seçimde üçte iki çoğunluk aransaydı itirazım olmayabilirdi ama o bulunamadığı takdirde salt çoğunluk yeterli görülüyor. Bir kısmını başkan seçiyor. Her halükarda Anayasa Mahkemesi ve HSYK oluşumunda siyasi iktidar belirleyici oluyor. Sakıncalı buluyorum. 
 
 - İKTİDARIN yargıya hakimiyeti sonucu doğurur. ABD'de de yüksek mahkeme üyelerini başkan atıyor ama onlar farklı bir ülke, örnek gösterilemez.  
 Ülkeyi Tanzimat öncesine götürür ESKİ ADALET BAKANI PROF. HİKMET SAMİ TÜRK: 
 - ÖNERİLER Türkiye'yi bir bakıma Tanzimat öncesine götürme girişimidir. Danıştay'ın geçmişi Şurayı Devlet'e dayanır. Burasının, devlete görüş bildiren bir görevi de vardır. Bunun kaldırılması, Türkiye'yi Tanzimat öncesine kadar götürecek bir girişimdir. 
 - BÜTÜN yüksek mahkemelerin tek bir mahkemede toplanması, başkanlık sistemi özentisinden kaynaklanıyor. Ben ABD'de dava takip etmiş insanım. Orada, sizin durumunuzla ilgili uzman kişiler davalara bakıyor. Türkiye'de yargının alt kademesinde idari, askeri, adli yargı var ve bunların hepsi ayrı uzmanlık alanıdır. Sadece Temyiz Mahkemeleri adıyla bunları bir anda toplayamazsınız. 
 - YARGININ sorunları var ama çözüm, tek çatı altında toplamak değildir. Anayasa Mahkemesi'nin, anayasa değişikliklerini hiçbir şekilde inceleyemeyeceğine dair hüküm getirilmesi, askeri müdahale dönemlerinde bile olmamış.  
 Avrupa'da sistem nasıl? 
 FRANSA: Temyizin ikili yapısı dikkat çekiyor. Fransız Yargıtayı'nın üyeleri, Yüksek Yargı Konseyi'nin önerisiyle Cumhurbaşkanı tarafından belirleniyor. Yargıçların çoğu, yargı sisteminden seçiliyor. 
 FRANSIZ Danıştayı olarak görev yapan Conseil d'Etat da yürütmeye ilişkin davalarda son karar verici. Üyeleri, Bakanlar Kurulu önerisiyle Cumhurbaşkanı tarafından atanıyor. 
 
 SUÇ ALANLARINA GÖRE... 
 İNGİLTERE: Temyiz mahkemelerinin en tepesinde İngiliz Yargıtay'ı (Supreme Court) yer alıyor. Atamaları, başbakan ve adalet bakanının önerisiyle Kraliçe yapıyor. 
 İNGİLİZ temyiz süreci, tek bir kanaldan ilerlemiyor. Suç alanlarına göre mahkemeler görev yapıyor. Uluslararası boyutta çalışan Privy Council bunlardan biri. İngiliz Milletler Topluluğu üyesi ülkelerdeki davalara bakan Privy Council, uluslararası ticari anlaşmazlıklarda hakem rolü de oynayabiliyor. Yargıtayın altında Court of Appeals adıyla bir başka temyiz mahkemesi daha var. 