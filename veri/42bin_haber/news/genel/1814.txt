Elde ettiklerimle yetinip şükrediyorum
7 Aralık'ta vizyona girecek 'Açlığa Doymak' adlı filmde ailesini bombalı bir eylemde kaybeden Eyüp karakterini canlandırıyor Mete Horozoğlu. Bu karakter için 'azla yetinmeyen, hep daha fazlasını isteyen biri' diye söz eden Horozoğlu, 'Günümüz insanı doyumsuz' diyor.
 Sibel Ateş Yengin
 sibel.ates@aksam.com.tr
 Fotoğraf: UYGAR TAYLAN
 Röportaja sadece film hakkında konuşulacağı bilgisiyle ve bu talebin de Mete Horozoğlu'ndan geldiğini düşünerek gittik. 'Nefes' filmindeki karakterinden etkilenmiş olmalıyız ki sert biridir diye düşündük. Oysa karşımızda samimi, esprili, konuşkan bir Mete Horozoğlu vardı. 
 Ona 'İzlemediğiniz bir film hakkında yapılmış röportajı okumayı sever misiniz?' diye sorunca 'Fragmanlara, röportajlara bakınca bir fikir oluşuyor, tabii ki içeriğine dair izlemeden bir şey söylenmiyor. Siz de muhtemelen filmi izlemediniz, niye beni röportaja çağırdınız diye bize mi kızıyorsunuz?' diyerek espriyle cevap verdi... Biz de yeni filmini, en çok tanınmasına vesile olan 'Nefes' filmindeki Mete Yüzbaşı karakterini konuştuk...
 - Nasıl bir film 'Açlığa Doymak'? 
 Üç karakterin hikayesi anlatılıyor. Bağımsız hikayeler bir yerde kesişiyor, başka bir şeye dönüşüyor. Üç ayrı dünyada yaşayan karakterlerin kırılma noktaları ve bir de büyük bir kırılma var. Filmin Sena karakteri abisine yapılan bir haksızlıktan sonra öcünü almak üzere bombalı bir eyleme karışıyor. Üç karakteri buluşturan ortak payda, bombalı eylem. 
 - Eyüp karakteri nasıl biri?
 Eyüp gazeteci. Daha fazla kapasitesi olduğunu düşünen, hep daha fazlasını isteyen biri. İşten çıkarılıyor. Buna darılıyor, bozuluyor ve 'Siz görürsünüz' deyip yazmayı hayal ettiği kitabına başlıyor. Kendine bir dünya yaratıyor. Evden hiç çıkmıyor ve kendini yazmaya veriyor. Ve yine evden çıkmadığı bir gün eşiyle çocuğu dışarı çıkıyor ancak birkaç saat sonra bombalı eylemde ailesini kaybettiğini öğreniyor. Kendini bu noktaya kadar varlık üzerinden anlamlandırmaya çalışan Eyüp'ün artık bütün meselesi intikam almak oluyor. Ondan sonra ne ev, ne iş, ne kitap, ne de üst baş kalıyor. Berduşluk noktasına geliyor. Eylemi yapandan intikam almak üzere çıktığı yolda macera başlıyor. 
 - Eyüp de günümüz insanı gibi, olanla yetinmeyen biri...
 Aslında çok güzel bir eşi, çok güzel iki çocuğu var. Eşi de, kendi de çalışıyor, ikisi de para kazanıyor. Evi, arabası var. 'Daha ne istiyorsun?' denecek noktadayken kendini minimumda görüp 'Daha neler yapabilirim de izin vermiyorlar' deyip kendini ötekileştiren biri.
 DAHA İYİ, DAHA DA İYİ
 - Herkes kendini bir şey olmak zorunda hissediyor...
 Dışarıdan daha iyi, daha da iyi olman isteniyor. Fakat eldeki imkanlar yetmeyince de çabalamaya başlıyorsun. Çabalarken insani hatalara düşüyorsun. Bu çaba sonucunda başkasına da zarar verebiliyorsun. Ya da yardım isteyene, dönüp bakmıyorsun. 'Kendi hayatıma bakmalıyım' algısı var. 30'lu yıllarda Avrupa'daki makineleşmeyle başlayan emperyalist sistem 'bireyselleşmen, ayaklarının üzerinde durman lazım' fikrini oluşturdu. İntiharlar, kavgalar, mutsuzluklar arttı. Bu durumu global hale getirirsek ülke olarak 'Kendimize yetiyoruz, yeter bu kadar' demek varken 'Savaş açalım' deniyor. Niye savaş açayım? Yardım edebiliyorsam edeyim. Farkına varan, bunlardan rahatsız olanlar ve bunun dışımda da bir hayatın var olabileceğini düşünen birtakım insanlar böyle senaryolar yazıyor, iyi de yapıyorlar.  
 - Fragmanda 'Sevgiye, acıya, hayata doymak' cümleleri vardı. İnsan sevgiye doyar mı?
 Son dönemlerdeki insan motifi biraz doyumsuz. 'Ne kadar çok seveni var' deriz ama adama sorsan 'Ne kadar mutsuzum' der. Hep daha fazlasını istiyoruz. Bir şeyler elde edince 'Bu kadar da yeter' diyorum. Şükretmek lazım. Öteki türlü hep bir mücadele, hep bir hengame... 
 - 'İnsan hayatının ölümü dileyecek kadar azaba dönmesi' diye söz ediliyor filmin hikayesi için... İnsan ne olursa, hangi durumda ölmek ister?
 Herhalde yaşadığın utanç duygusu 'Al beni artık' dedirtebilir. Mesela 'Ölsem' hiç demedim. Mutsuzluklarım olmadı, bu da kaderci yetişmeyle ilgili. Zaten etrafta birçok mutsuzluk var; niye depresif yaşayayım ki? 
 - Bu film için makyaj hilesiyle zayıfladınız, neden kilo vermediniz?
 Bir kere kısa sürede filmi çekmemiz lazım, ön hazırlık için fazla süre yok. Bir oyuncu için hoş bir maharet ama bizde mümkün değil. 'Öyle Bir Geçer Zaman Ki' adlı dizide Soner'i canlandırıyorum. Soner karakterini nasıl zayıflatacağız? Sadece yazları film çekebiliyoruz diğer zamanda dizide çalışıyoruz. Bu filmin havası gereği kış mevsiminde çekilmesi gerekiyordu. Aynı anda iki karakteri canlandırmaya çalışırken stres altında hissediyorum. Çok iyi becerebileceğimi zannetmiyorum. Zor oluyor, inşallah iyi yapmışızdır. 
 - Oynayamayacağım dediğiniz roller olur mu ve nasıl üstesinden gelirsiniz?
 Mesela bu filmde Eyüp'ü nasıl oynayacağım diye kara kara düşünmüştüm. Ama cahil cesareti 'Hadi yapalım' diyerek girdim. Korka korka hiçbir şey yapılmaz çünkü. Bir sahne için 'Çekemeyeceğim galiba' dedim. Set bekliyor, reji geliyor, 'Bir şey unuttum geliyorum' deyip geri dönüyorum. 'Nasıl olacak? Allah'ım yardım et. Yer yarılsa da içine girsem!' diye düşünürken her şeyi bırakıp artık ne olursa olsun diyerek girdim sete. Ama sahne galiba güzel de oldu. Belki de beni sakinleştirmek için 'Oldu' dediler, bilmiyorum, izleyince göreceğiz. Halbuki hata yapma hakkımız yok mu? Olmamışsa da olmamıştır.