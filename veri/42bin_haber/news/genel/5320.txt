'Hükümet Kadın' hakkında suç duyurusu
Mardinli emekli din görevlisi Salih Eldemir, Hükümet Kadın adlı film hakkında suç duyurusunda bulundu.
Mardin Cumhuriyet Başsavcılığı'na yaptığı suç duyurusundan sonra adliye çıkışında basın açıklaması yapan Eldemir, Mardin'de vizyona giren Hükümet Kadın adlı filmin yönetmen ve filmin bütün oyuncuları hakkında suç duyurusunda bulunduğunu söyledi. 
Filmde Mardin'in tarihi değerleri ve kültürlerine hakaret edildiğini öne süren Salih Eldemir, Kürtlere, Araplara başta Müslümanlara olmak üzere Süryanilere, Yezidilere hepsine hakaret var. Biz Mardin'i bütünleştirici, Mardin'i birleştirici Mardin'i bir narın taneleri gibi görmek istiyorken, maalesef Mardin'e yakışmayan, Mardin'in kültürüne ve örf adetlerine uygun olmayan sahneler, dini değerlere hakaretvari sahneler bizleri üzmüştür diye konuştu. 
FİLMİN FRAGMANI 
Bundan sonra bu tür filmlerin Mardin'de çekilmesine izin vermeyeceklerini söyleyen Eldemir, şöyle konuştu: 
Filmin vizyondan çekilmesini istiyorum. Kültür ve Turizm Bakanlığı'nın harekete geçmesini istiyorum. Geçen üç dört günlük süre değerlendirilerek filmin bütün gelirlerine tazminat davası açıyorum. Bu parayı da o filmde kahkaha atanlara halkın gözü önünde dağıtacağım. Telif Hakları Genel Müdürlüğü Komisyonu tarafından filmin incelenerek proje dışına çıkılıp çıkılmadığının tespitinin ve protokole uyulup uyulmadığını tespiti ile ilgili ivedilikle bilgi verilmesini istiyorum.