Affleck'in başarı operasyonu: Argo
Dün vizyona giren, çekimlerinin bir kısmı İstanbul'da yapılan 'Operasyon: Argo' akıcı bir anlatımla işleyen başarılı bir casusluk filmi. Oscar adaylığı konusunda da iddialı.
 KAAN KAVUŞAN
 kaan.kavusan@aksam.com.tr
 İki binli yılların sonrasında Ben Affleck; her yeni filmde yönetmenlik sanatını geliştiren bir isim olarak adını duyurmayı başardı. Büyük bir kısmı İstanbul'da çekilen (fakat Tahran olarak gösterilen) Argo isimli filmde, hem yönetmen koltuğunda hem de başrolünde de Affleck var. 
 Sırf aktörlük yaptığı yıllarda gerek ABD'de, gerekse ülkemizde birçok kez beğenilmeyen Affleck, 'Operasyon: Argo' gibi; yönetmenliğini üstlendiği kaliteli filmlerle kendisine karşı oluşan ön yargıyı kırmaya devam ediyor.
 Film, siyasi bir gerilimi; bir diplomat kurtarma operasyonunu konu ediniyor. 1980 yılında İran Şahı'nın devrilmesinin ardından İranlı göstericiler ABD'ye tedavi olmak için uğrayan Şah Pehlevi'nin iadesini isterler. 1979 yılında İran İslam Cumhuriyeti tarafından halk oylamasıyla idam cezasına çarptırılan Şah için, bu sebeple ABD Büyükelçiliği'ni basan para-militer gruplar 444 gün boyunca ablukayı kaldırmazlar. Diplomatlardan bazıları casus olmakla suçlanır. Kanada Büyükelçisi, son anda kaçmayı beceren altı diplomatı gizlice evinde saklar. İşte görev de, bu altı kişiyi sağ salim ABD'ye geri getirmektir. Operasyonun adıysa 'Argo' olacaktır.
 İRAN'DA BİLİMKURGU!
 Gerçekten de yaşanmış olan bu hikayede Ben Affleck, CIA ajanı Tony Mendez'i canlandırıyor. Mendez'in absürt kaçırma planıysa; İran'da bilimkurgu çekmek için mekan arayan bir film ekibi olarak diplomatları kaçırmak.
 Bu aşamada filmin esas teması olan siyasi-gerilimle harmanlanan başka bir yönünü ortaya çıkarmış oluyor Affleck. John Goodman'ın oynadığı John Chambers karakteri Maymunlar Gezegeni filminin makyajcısı olarak ünlenmiş biri olarak gerçek bir karakter. Alan Arkin'in canlandırdığı Lester Siegel karakteriyse kurgusal bir karakter olmasına rağmen, adeta Hollywood'un klişeleriyle içeriden dalga geçen bir realist. 
 Arkin'in kimi anlarda stand-up'a kalkıştığını söylemek bile mümkün. Film, bu iki isim üzerinden Hollywood'u taşlama operasyonuna da girişirken, hem filmin akıcılığının artmasına, hem de arada bir yüzümüzün gülmesini sağlıyor.
 Gayet özenli bir görsel yönetimle, 80'li yılların başındaki, devrim görmüş İran'ının hengameli görüntüsü resmediliyor. Gerçek karelerden alınma idam ve devrim sahneleri siyasi-gerilim ekolünün gereklerini hayli hayli yerine getiriyor. Filmin esas teması olan bu kaçırma operasyonunun başarıya ulaşması için çekilen çileler de oldukça gerçek görünüyor göze.
 Tüm bunlarla birlikte, filmin Oscar yarışında ciddiye alınmaması da düşünülmezdi elbet. Yönetmen dalında Ben Affleck'in, 'En İyi Yardımcı Oyuncu' dalındaysa Alan Arkin adaylığı şimdiden konuşulanlar arasında. Filmin senaryo dalında aday olması da kimseyi şaşırtmayacaktır. Filmin 8,2 olan imdb notu gayet makul. 
 Filmde hiç İranlı bir oyuncu kullanılmamasıysa en ilginç ayrıntı. Affleck filmde tanınmaları halinde yaşadıkları yerde baskı ve işkenceye maruz kalabileceklerini düşündüğünden İranlı oyuncu kullanmama kararı almış.
 KIRBY'NİN ÇİZİMLERİ KULLANILDI
 Filme adını veren Argo kelimesinin kökeni Yunan mitolojisinden geliyor. Argonatlar ve liderleri Jason'un altın postu aradıklarında kullandığı geminin adı Argo. Filmdeki 'uydurma Argo filmi'nin senaryosuysa Roger Zelazny'nin 'Işık Tanrısı' adlı eseri baz alınarak hazırlanmış. Filmde gösterilen senaryonun çizimleri içinse, 'Kaptan Amerika, Demir Adam, Hulk, X-Men, Gümüş Sörfçü ve Fantastik Dörtlü'nün çizimlerinde imzası bulunan Jack Kirby'nin 1970 yılında Işık Tanrısı'nın çekimleri için yaptığı çizimler kullanılmış.
 VİZYON... VİZYON...
 7 Days in Havana (Havana'da 7 Gün)
 Gaspar Noe, Julio Meden ve Laurent Cantent gibi tanınmış yönetmenleri bir araya getiren, üstüne Benicio Del Toro'ya yönetmenlik şansı sunan Havana'da 7 Gün'de yönetmen olarak tanıdığımız Bosna doğumlu Sırp yönetmen Emir Kusturica da oyuncu olarak yer alıyor. 7 ayrı yönetmenden, 7 ayrı hikayeyle Havana'da geçen hikayelere tanık oluyoruz.
 Van Gölü Canavarı
 Naci Taşdöğen ve Selahattin Taşdöğen'in başrollerinde olduğu film, haftanın vizyona giren tek yerli komedisi. Çobanlık yaptıkları sürüyü kaybeden üç kafadar bir maket yapıp Van Gölü'nün içine yerleştirirler. Hedef, turist ve gazetecilerin ilgisini çekerek para kazanmaktır.
 Simurg
 F Tipi Cezaevleri'ne karşı açlık grevi yapan Refik, Cafer, Çiğdem, Hüseyin Muharrem, Ali Ekber ve Delil'in 69 günlük ölüm oruçlarını konu alan Simurg, bu insanların mücadelesi ve neleri feda ettikleri hakkında bir film.
 Görünmeyenler
 Yönetmenliğini Melikşah Altuntaş'ın yaptığı Görünmezler, yeni taşındıkları evde esrarengiz olaylar yaşan bir çift ve küçük kızlarını merkeze alan bir gerilim filmi. Filmin oyuncu kadrosunda Nihan Okutucu, Duru Ok ve Deniz Özmen var.
 Universal Soldier: Day of Reckoning (Evrenin Askerleri İntikam Gücü 3D)
 Serinin dördüncü filmi İntikam Gücü'nde önceki filmlerin kahramanları Luc Deveraux (Jean-Claude Van Damme) ve Andrew Scott (Dolph Lundgren) hakimiyetin Evrenin Askerleri'ne geçtiği yeni bir dünya düzeninde özgürlük için savaşmak zorundadır. Luc beyni yıkanan askeri özgür bırakmak istiyordur ama işi zordur.