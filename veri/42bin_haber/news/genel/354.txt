'Genelkurmay'ın görüşü alınsın'
MHP Genel Başkanı Devlet Bahçeli, yazılı bir açıklama yaparak, 18 yaşa seçilme, er-erbaş, askeri öğrencilere oy kullanma hakkı getiren anayasa değişikliklerine karşı olduklarını bildirdi.
 Bahçeli, 18 yaşında milletvekili seçilebilme hakkının ülke gündemine getirilmesinin taktik mahiyetli yeni bir manevra ve aldatmaya dayalı siyasi yüzsüzlük örneği olduğunu öne sürerek, '18 yaşını doldurmuş gençlere askerlik hizmetini yapmadan seçilebilme imkanının getirilmesi vatan görevine sadakatsizlik, halen terörle mücadelede eşsiz fedakarlıklar sergileyen evlatlarımıza hakarettir' dedi.
 DESPOTLUĞA KAYIYOR 
 Bahçeli değişiklik önerisinin çalışan Anayasa Uzlaşma Komisyonu yerine doğrudan TBMM'ye getirilmesinin sorumsuzluk ve nezaketsizlik olduğunu söyledi ve 'Başbakan Erdoğan samimiyet ve dürüstlük konusunda yine açığa düşmüş, despotluğa kayan çizgisi bir kez daha ortaya çıkmıştır. Bilinmelidir ki, gençlerimizin öncelikli beklentisi seçilme değil. Eğitimlerini tamamlama, aradıkları işi bulma ve hak ettikleri yuvayı kurma konusunda gençlerimizin müşterek ve ertelenemeyecek talepleri bulunmaktadır. AKP, bu büyük varlığı siyasi hesaplara kurban etme sinsiliğinden vazgeçmelidir.'
 KUTUPLAŞMA UYARISI
 Bahçeli şöyle devam etti: 'Partimiz; ilkesel bazda olumlu baktığı er, erbaş ve askeri öğrencilerin oy kullanmasının, bazı sakınca ve açmazlara neden olacağına da inanmaktadır. Bilhassa mahalli veya genel seçimlerin propaganda dönemlerinde kışlaya siyasi faaliyetlerin girecek olması, vatan görevini yapan evlatlarımızın arasına ister istemez kutuplaşma tohumları ekecektir. Meselenin üzerinde etraflıca duracak siyasi çaba, çalışma ve objektif adımlara fazlasıyla ihtiyaç vardır. Bunun için konuyla ilgili Genelkurmay Başkanlığı'nın görüşü alınmalı, uzman kişiler ve sivil toplum kuruluşları fikir bildirmelidir.' 
 ANKA