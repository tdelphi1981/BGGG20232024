Vakıfbank birkez daha tarih yazdı
Voleybol Bayanlar CEV Şampiyonlar Ligi final maçında temsilcimiz Vakıfbank, Azerbaycan temsilcisi Rabita Bakü'yü 3-0 mağlup ederek Avrupa'nın en büyük kupasını ikinci kez ülkemize kazandırdı... Setler: 25-17, 25-20, 25-23...
Burhan Felek Spor Salonu'nda yapılan maçta Vakıfbank, üstün bir oyun sergilediği ilk seti 25-17 önde tamamladı. İkinci seti 25-20 kazanan Vakıfbank, üçüncü sette de rakibi Rabita Bakü karşısında 25-23'lük üstünlük sağladı. Karşılaşmayı 3-0 kazanan Vakıfbank, tarihinde ikinci kez Avrupa şampiyonu oldu.     
GÖZDE SONSIRMA: Söylenecek fazla bir şey yok. Tüm sezon bunun için çalıştık. Bu günleri gördüğümüze inanamıyorum. Herkese çok teşekkür ediyorum.... 
GİZEM GÜREŞEN: Bugün Türk voleybolu kazandı. Herkese teşekkürler. Galatasaray seyiricisine de teşekkürler. Kendi maçlarından sonra gitmeyip, salonda kalıp bizi desteklediler. Çok mutluyum...  
Tarih tekerrür etti 
 
Vakıfbank'ın Avrupa şampiyonu olmasıyla sonuçlanan CEV şampiyonlar ligi Dörtlü Finali, tarihin de tekerrürü oldu. Burhan Felek Spor'nda 2011 yılında Fenerbahçe'nin ev sahipliğinde düzenlenen CEV Şampiyonlar Ligi Dörtlü Finali'nin final maçını yine Vakıfbank ile Rabita Bakü oynamış, Vakıfbank maçı yine 3-0 kazanmış ve bu kulvarda hem kendisinin, hem de Türk takımlarının ilk şampiyonluğunu elde etmişti. 
 
Namağlup serisi sürüyor 
 
Rabita Bakü galibiyetiyle Avrupa'nın kadınlarda en güçlü takımı olduğunu kanıtlayan Vakıfbank, bu sezonki namağlup unvanını da korudu. Bu sezon lig, Türkiye Kupası ve CEV Şampiyonlar Ligi'nde toplam 36 maça çıkan Vakıfbank, henüz yenilgi yüzü görmedi.   
Öte yandan Vakıfbank'a final maçında 3-0 mağlup olan ve bu sezon ilk yenilgisini alan Rabita Bakü de ikinciliği elde etti.