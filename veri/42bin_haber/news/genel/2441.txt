Milli Eğitim alevlere teslim
İstanbul İl Milli Eğitim Müdürlüğü'nün 127 yıllık binasında yangın... Kül olan belgeler elektronik ortamda kayıtlı olduğu için eğitim faaliyetlerinin olumsuz etkilenmeyeceği açıklandı
 CEM TÜRKEL / İSTANBUL
 İstanbul dün sabaha, tarihi bir binanın göğe yükselen alevleriyle uyandı. İstanbul'un simgesel yapıları arasında yer alan İl Milli Eğitim Müdürlüğü'nün Cağaloğlu'ndaki binasında, dün sabah saat 05.50 sıralarında alevler yükseldi, çevresindeki tarihi binaları da tehdit etti.
 ÇIKIŞ nedeni henüz belirlenemeyen yangın ihbarı saat 05.56'da geldi. Eminönü İtfaiye Grubu iki dakikada yangına müdahale ederek söndürme çalışmalarına başladı. Kagir binanın çatı katında başlayan yangın hızla alt katlara doğru yayıldı. İlk müdahale eden ekibin yardım istemesiyle İstanbul İtfaiyesi alarma geçti. Fatih, Beyoğlu, Bakırköy, Bayrampaşa, Başakşehir, Şişli, Seyrantepe, İstinye, Bakırköy itfaiye gruplarından 38 araç ve 128 personelle tarihi binadaki yangına müdahale edildi. Yangının başta bitişikte restorasyon çalışmaları süren Ziraat Bankası'nın ilk borsa binası olmak üzere çevredeki diğer tarihi binalara sıçraması önlendi. Yoğun çalışmalar sonucu alevler bir saatte kontrol altına alınarak söndürüldü.
 YANGININ çıkış nedeni bilirkişi incelemesinden sonra netlik kazanacak. Yetkililer yangının elektrik kontağından çıkmış olabileceği ihtimali üzerinde duruyor.
 YENİLENECEK
 YANGININ kontrol altına alınmasının ardından olay yerine gelen İstanbul Valisi Hüseyin Avni Mutlu, 'İtfaiye çok kısa sürede müdahale etmiş olmasına rağmen 5 katlı binanın tamamında  çok ciddi hasara oluştu. Elimizde rölöveleri var. Bu bina aslına uygun yeni baştan mutlaka yapılacaktır' dedi. Olayda kundaklama kuşkusu olmadığını da ekledi. Mutlu 'Emniyetten bana şüphe uyandıracak bir husus intikal etmedi' dedi.
 Ciğerimiz yanıyor ama eğitim aksamaz
 Söndürme çalışmalarını izleyen İstanbul İl Milli Eğitim Müdürü Muammer Yıldız, 'Yangının gece olması, içeride çalışanların bulunmadığı bir anda olmuş olması bizi sevindirdi. Can kaybı yok ama bina tarihi bir bina ve gerçekten ciğerlerimiz yanıyor. Yangının elektrik kontağından çıktığı tahmin ediliyor. Binanın ikinci katında, ara katta arşiv binamız vardı. Tabii bütün bölümlerde yoğun olarak da evrak vardı. Günlük dosyalarımızı tuttuğumuz alanlar zarar gördü. Bunlar aslında arşiv niteliği olmayan belgeler. Yanan evrak İstanbul'daki eğitim faaliyetlerini etkilemeyecek. Belge ve dokümanlar zaten elektronik ortamda kayıtlı. Asıl Zeytinburnu'nda başka bir binada' dedi.
 Bayrak mucizesi
 ALEVLERE teslim olan binada binlerce doküman kül olurken itfaiyeciler bir bayrak mucizesine tanık oldu. Söndürme çalışmaları sırasında  ıslanan Türk Bayrağı kuruması için itfaiyeciler tarafından pencereye asıldı.
 Yanan konağın yerine yapılmıştı
 DÜN alevlere teslim olan tarihi yapı, meşhur Hocapaşa Yangını'nda kül olan Rıfat Paşa'nın konağının yerine 1885 yılında inşa edildi. 1932'ye kadar Nafia Nezareti olarak kullanılan bina, 1932'den 1983'e kadar İstanbul Bayındırlık Müdürlüğü ve Maarif Müdürlüğü tarafından kullanıldı. 1983'te tamamen Milli Eğitim Bakanlığı'na tahsis edildi. Kagir olan binanın, 2 katlı mermer merdiven sahanlığı ile cumbadan oluşan anıtsal girişi Bab-ı Ali Yokuşu'nun genişletilmesi çalışmaları sırasında yıkılmıştı.
 Nöbetçi muhabir
 10 Kasım'da evinin karşısındaki inşaatta Atatürk'e saygı duruşunda bulunan işçilerin fotoğrafını Twitter'dan paylaşan tiyatro sanatçısı Işık Yenersu dün de işbaşındaydı. Yenersu, evine kilometrelerce uzaklıktaki dünkü yangını da balkonundan görüntüleyip fotoğrafı yine Twitter'dan paylaştı.