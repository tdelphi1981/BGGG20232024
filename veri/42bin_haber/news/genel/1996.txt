İspanyol markalarının krizdeki yeni umudu 'Bayrampaşa' oldu
İspanya ekonomik krizle boğuşurken zorlanan İspanyol markaları rotasını İstanbul'a çevirdi. Markaların radarında yılda 28 milyon kişiyi Bayrampaşa'ya çeken Forum İstanbul var
 Şenay BÜYÜKKÖŞDERE
 Ekonomik krizin etkilerini en şiddetli hisseden ülkelerden biri olan İspanya'nın hazırgiyim markaları, Bayrampaşa'daki Forum İstanbul'da yer almak için sıraya girdi. Yılda 28 milyon kişiyi ağırlayarak Türkiye'nin en fazla ziyaretçi çeken alışveriş merkezi olan Forum İstanbul; bu sayede krizden kaçan yabancı markaların radarına girdi. Türkiye'ye gelmesi uzun yıllardır beklenen İspanyol hazır giyim şirketi Desigual, ilk mağazasını Forum İstanbul'da açmaya karar verirken, İspanyol Blanco, Urbaks ve Shana da merkezde yer almak için sıraya girdi. Forum İstanbul Genel Müdürü Joao Xavier, 'Son 3 yılda işimiz yüzde 50 büyüdü. Dünyada Polonya, Rusya ve Türkiye'den başka büyüyen pazar yok. Markalar da Türkiye pazarındaki hızlı büyümenin farkında. 15 marka Forum İstanbul için sırada' dedi
 'BAYRAMPAŞA İMAJI' 
 3 YIL önce Forum İstanbul açıldığında 3'üncü yıl için 22 milyon ziyaretçi hedefi koyduklarını anlatan Xavier, 'Beklentimizin çok üstünde bir sayıya ulaştık. 28 milyon ziyaretçiyi Bayrampaşa'ya çekebilmiş olmak bizim için önemli' dedi. Xavier, Forum İstanbul'un Bayrampaşa'nın imajının değişmesine de katkı sağladığını belirtti.
  