Türkiye'ye yazık olur!
MHP Genel Başkanı Devlet Bahçeli, TBMM Başkanı Cemil Çiçek ile yeni anayasa çalışmalarını değerlendirmek için bir görüşme yaptı.
 Görüşme sonrası basın mensuplarının sorularını yanıtlayan Bahçeli, Başbakan Erdoğan'ın "kendi taslağımızı hazırlarız" sözlerini değerlendirerek; "Kesin ifadelerle cevaplandırılacak bir konu değil. Çünkü bu Türkiye için yazık olur" dedi.
 MHP lideri Bahçeli, partisinin 7 ayı aşkın süredir yapılan anayasa çalışmalarını başarılı bulduğunu ifade ederek; "Biz MHP olarak, yapılmış olan çalışmaların, 7 ayı aşkın bir süre içerisinde sürdürüldüğü ve başarılı bir çalışma olduğunu vurguladık. MHP olarak sonuna kadar bu çalışmalara katkı sağlamayı düşündüğümüzü ve MHP'yi temsil eden milletvekili arkadaşlarımızında Meclis Başkanlığı'nın çalışma programı çerçevesinde kendilerine yardımcı olacaklarını ifade ettik. Şimdilik bununla yetinmekte yarar var, daha sonrasını Meclis Başkanı Çiçek kamuoyuyla paylaşacaktır" diye konuştu.
 MHP'nin çalışmaların devam etmesi için herhangi bir talebi olmadığını ifade eden Bahçeli, komisyon oluşurken çalışma usül ve esaslarına bağlı kalmak şartıyla faaliyetlerini sürdüreceklerini ve katkı sağlayacaklarını tekraren söylediklerini vurguladı. Başkanlık sistemi önerisinin Çiçek'le gerçekleştirdikleri görüşmede gündeme gelmediğini dile getiren MHP lideri, bu konunun komisyonda görüşülmesi gerektiğini kaydetti.
 "ÇALIŞMALARDA ÖNEMLİ MESAFE ALINDI"
 Başbakan Erdoğan'ın "Komisyon çalışmaları tıkanırsa kendi taslağımızı Meclis'e sunarız" sözlerini de değerlendiren Bahçeli şunları kaydetti; "Kesin ifadelerle cevaplandırılacak bir konu değil. Çünkü bu Türkiye için yazık olur. Türkiye 19 Ekim 2012 tarihinden itibaren uzlaşma komisyonuyla yeni bir anayasa oluşturmak amacıyla faaliyetlerini başlatmıştır. Önemli mesafe de alınmıştır. 40'a yakın madde üzerinde mutabakat sağlandığı ifade ediliyor. Bunu herhangi bir şekilde yarıda bırakmak ve sivil bir anayasanın parlemento sistemi içerisinde hazırlanmasını başka türlü bir amaç için tıkamak, doğru olmayacaktır."