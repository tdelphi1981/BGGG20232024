Başkanlık sistemi Türkiye'ye has olmalı
Başkanlık sistemini ilk kez dile getiren isim olan eski bakan Halil Şıvgın, 'Halkın seçeceği Cumhurbaşkanı'yla Başbakan arasında çatışma olur' diyor ve ekliyor: Çatışma yaşamamak için 'Başkanlık sistemi'ne geçmeliyiz. Bu da ABD modeli değil; Türkiye'ye has bir model olmalı
 Şenay YILDIZ
 senay.yildiz@aksam.com.tr
 Dört eğilimli' ANAP'ın ülkücü kökenli kurucularından, eski Sağlık Bakanı Halil Şıvgın Başkanlık sistemi tartışmalarını, merhum Cumhurbaşkanı Turgut Özal'ın ölümüyle ilgili iddiaları, kendi milliyetçi geçmişini ve bugünkü MHP'yi AKŞAM'a yorumladı:
 - Sizin aktif siyaset döneminizde savunduğunuz Başkanlık sistemi Türkiye için Parlamenter sistemden daha mı iyi? 
 Önce size neden Türkiye'de ilk kez başkanlık sistemini dile getirdiğimizi anlatmam gerek. 83'te Anavatan Partisi'ni merhum Özal'la beraber kurduk ve  6 Kasım seçimlerinde yüzde 45 oy aldık. 84'ün Mart ayında belediye seçimlerinde bana göre yüzde 45'in üzerine oy çıkarmamız gerekirken, yüzde 40 civarında oy aldık. Bunun üzerine bir değerlendirme yapıp, Sayın Özal'a takdim ettim ve 'Süreç böyle giderse, her seçimde yüzde 5 oy kaybedeceğiz. Bu denkleme göre gidersek, Türkiye'nin istikrarı bozulur ama istikrarı yakalamamız lazım. Milletvekilliğini dar bölge yapalım, sistemi de Başkanlık sistemine geçirelim. Cumhurbaşkanı'nı halk seçsin, yüzde 50'nin üstünü alan Köşk'e çıksın. Aksi takdirde istikrarı sağlamak zorlaşacak' dedim. Türkiye'de siyasi istikrar olmazsa ekonomi, ekonomik istikrar olmazsa siyasi istikrar bozuluyor. Özal 'Sadece milletvekilleri meselesini konuşalım, Başkanlık sistemi beklesin' dedi.
 EVREN'E 'ANAYASA' SÖZÜ
 - Neden?
 'Şimdi Evren var ve buna rıza göstermez' dedi. 87 seçimlerinden sonra Özal Başbakan olarak Köşk'e gitti. Yeni hükümet için konuşurlarken Evren 'Önünüzde bir hükümet, bir de Cumhurbaşkanlığı seçimi var. Hükümetiniz hayırlı olsun. Peki, Cumhurbaşkanlığı konusunda ne düşünüyorsunuz?' diye sorunca Özal 'Sizi' yanıtını veriyor. Evren 'Ben Anayasa'ya göre bir defa seçilebilirim, iki defa seçilemem' deyince, Özal 'Gerektiği zaman Anayasa değişikliği yapacağız' ifadesini kullanıyor. Bunun üzerine Evren Paşa kanunlarla ilgili Muzaffer Başkaynak Paşa'yı çağırıyor ve 'Özal'la görüştüm, benim yeniden seçilmem için Anayasa değişikliği yapacaklar. Ne değişmesi gerekiyorsa, sen çalış, biz hazırlayıp verelim' diyor. Ama Özal daha sonra bu konuyu Evren'le hiç konuşmuyor. Sonraki süreçte Özal'ı Cumhurbaşkanı yaptık... Fakat bir sonraki seçimde ANAP Hükümeti kuramayınca Başkanlık sistemine geçemedik. Özal'ın vefatı sonrası konuyu Demirel'e de anlattım. 'Yarı Başkanlık olmaz mı?' dedi. 'Olmaz' dedim.
 ERDOĞAN 10 BAŞKAN EDER
 - Neden yarı başkanlık olmaz?
 Yarı Başkanlık'ta Parlamento'dan güvenoyu alıyorsunuz. Bu olmamalı. Neden? Parlamento'nun Cumhurbaşkanı'na, Cumhurbaşkanı'nın da Parlamento'ya ihtiyacı olmamalı. Kuvvetler ayrılığı budur. Şu anda bizde kuvvetler ayrılığı yok. Mevcut sistemimizde Başbakan 10 tane başkan yapar. Hükümeti kuran Başbakan. Çoğunluk onda, Meclis'i kontrol ediyor. Yargıyı da dolaylı olarak kontrol ediyor. Halbuki Başkanlık sisteminde yasama ayrı, yürütme ayrı. Parlamenter sistemde güvenoyu var, koalisyon olunca iş bozuluyor. Türkiye'de istikrar arıyorsak, bu ancak Başkanlık sistemiyle olur. AK Parti sonsuza dek tek başına iktidar kalmayacak ki! Eninde sonunda koalisyona gidecek. O zaman Türkiye bu kadar başarılı istikrar kuramaz.
 BAŞKANCI SİSTEMLER
 - Ulus-devlet ve Parlamenter sistemi Türkiye'nin direkleri olarak görenler, ülkeyi federasyona götüreceği endişesiyle Başkanlık sistemine karşı çıkıyorlar... Siz bu endişeleri nasıl yanıtlıyorsunuz?
 ABD dünyada Başkanlık sisteminin uygulandığı tek ülke. ABD dışında uygulanan yerler var ama onlar başkanlık değil; başkancı sistemler. Bunlarda başkan her şeye hakim. Halbuki ABD'de Başkan Parlamento'yu kontrol edemiyor. Ayrıca ABD'de Başkanlık sistemi federe devletlerin birleştirilmesi sonucu oluşmuş. Türkiye ise üniter bir devlet, federasyon ayrı bir tercihtir. Üniter sistemde de özerkliğe geçmek için çalışanlar var. Bunu nasıl karşılayacaklar? Bu tez Başkanlık sistemini çürütmek için yeterli değil. Başkanlık sistemi artık Türkiye için daha elzem. 
 - Neden?
 Artık Cumhurbaşkanı halkın oyuyla seçilecek. Bir tarafta yüzde 50 küsur oyla gelmiş bir Cumhurbaşkanı, bir tarafta da yüzde 30'la gelmiş bir Başbakan olursa, o Cumhurbaşkanı Başbakan'ı rahat bırakmaz ki! 'Ben senden daha güçlüyüm, dediklerimi yapacaksın' diyecek. O zaman Başbakan'la Cumhurbaşkanı arasında çatışma olur. Bizde tüm Başbakanlar Cumhurbaşkanlarıyla zaten çatışmış. Atatürk-İnönü, Bayar-Menderes, Ecevit-Sezer, Özal-Yılmaz, Demirel-Çiller, Ecevit-Sezer... Hep ihtilaf halindeydi. Onun için, halkın seçtiği bir Cumhurbaşkanı'yla bir Başbakan'ı beraber götüremeyiz. Türkiye'nin gelecekte çatışma yaşamamak için yapması gereken ilk şey Başkanlık Sistemi'ne geçmektir.  Bu da ABD modeli değil; Türkiye'ye has bir model olmalı. ABD modeli bir örnektir ama tam kopya olmaz.
 - Peki, Türkiye'de sistemin başkancı sistemlere benzemesi endişeniz yok mu?
 Hayır, Türkiye'de o olmaz. Bizim geleneğimizde şu var: 27 Mayıs, 12 Mart, 12 Eylül... Asker ne zaman müdahale ettiyse, siviller yetkilerini bırakıp gitmiş. İkincisi, bizim sistemimizde bir cumhurbaşkanı'nın ülkenin tümüne hakim olma şansı yoktur. Bizim dinamiklerimiz buna müsait değil. Türkiye bambaşka bir ülkedir. Dünyanın hiçbir yerinde olmayan güç, kuvvet ve denge bizde vardır ama bunları iyi yönlendirmemiz lazım.
 Bahçeli,Türkeş'ten fazla vekil çıkardı
 - Türkeş'i 80 darbesinde evinizde sakladığınızı biliyoruz. Türkeş'le ve ülkücü camiayla ilişkinizi biraz anlatır mısınız? 
 67'den itibaren merhum Türkeş'le çok yakındım ve Genç Ülkücülerin kurucularından oldum. Ama 68'de silahlı çatışmalar çıkınca, süratle olayın dışına çıktım. Fikri planda evet ama silahlı mücadeleye hayır. Çünkü o model Türkiye'nin hayrına değildi. Tabiri caizse uluslararası kuruluşların tuzağına düşüyorduk. 
 - Türkeş sonrası, Bahçeli liderliğindeki MHP'yi nasıl görüyorsunuz? Milliyetçi kesimlerin beklentilerini karşılayabiliyor mu sizce? 
 Merhum Türkeş zamanında MHP'nin en çok çıkarttığı milletvekili sayısı 19'du ve bunu da Refah'la ittifak ederek elde edebildi. Peki, ondan sonra Bahçeli kaç milletvekiliyle Meclis'e geldi? Sayıya bakın, ne kadar büyük bir fark olduğunu görürsünüz. Devlet Bahçeli'ye yönelik bir sürü eleştiri yapabilirsiniz ama onun konumunun kolay olmadığını görmemiz lazım. Devlet Bahçeli kısmen de olsa MHP'yi sokaktan, tartışmanın tarafı olmaktan çekmiştir. MHP'den beklenen vizyonu, değişimi gerçekleştirememiş olabilir. Bundan dolayı eleştirilebilir ama MHP'yi yenilemeye çalışmıştır. Belki ekibi yeterli değildir, belki takımı tam kuramamıştır. Siyasette takım kurmak çok kolay değil.
 MHP KENDİNİ YENİLEMELİ
 - MHP'nin oy dağılımına bakınca genelde şehirlerde değil de kırsalda etkili olmadığını görüyoruz. Bu neden böyle?
 Bu MHP'nin çalışma modelinden kaynaklanıyor. Taşralarda teşkilatlanmışlar. Şehirlerde çalışmak daha zordur. MHP'nin bu noksanlığı görüp, kendisini yenilemesi gerek. Aynı şey CHP için de geçerli. Bu anlamda hepsinin model alabileceği Erbakan'ın geliştirdiği bir çalışma vardır, bunu şimdi AK Parti uyguluyor ve bire bir çalışıyorlar. Bu çok önemli.
 Demirel, Cindoruk'a 'Özal ölecek' demiş
 - Özal'ın zehirlendiği ile ilgili iddialar yıllardır konuşulur. Siz bu son haberi nasıl değerlendirdiniz? 
 Ben merhum Özal'ın ölümünün normal olmadığını ve bununla ilgili tespitimi açıklamıştım zaten.  Birincisi, kalp krizi geçirdi dediğimiz yer Cumhurbaşkanlığı Köşkü ve orada bir doktor yok, ilk müdahaleyi yaveri yapıyor. İkincisi, ben Sağlık Bakanı'yken içinde ameliyat yapılabilecek donanımı olan iki ambulans verdim, o ambulanslar ortada yok. 1975'te Almanya tarafından verildiği söylenen ambulans demeye bin şahit bir araç var ve o araca Özal'ı karga tulumba götürüyorlar. Çünkü sedye yani sağlık servisi yok! Üçüncüsü, kalp krizi geçiren kişiyi en yakın hastaneye değil; en uzaktakine, GATA'ya götürmeye kalkıyorlar. Yolda fikir değiştirip, Hacettepe'ye yöneliyorlar ve oraya da acilden değil; trafikte dolaşıp, başka kapıdan giriyorlar. Bir de şu var: Bir gün partiden bir arkadaşımız Cindoruk (Hüsamettin) ile görüşmüştü. O arkadaşımıza demiş ki, 'Demirel'den aldığım bilgiye göre Özal bu yazı çıkaramayacakmış. Ölecek kişinin arkasından gitmeyin' Bunu bize anlatan arkadaşa 'Caydırmak için söylüyor, bu hikayelere inanmayın' demiştim ama denilen oldu ve bize söylenenden 2-3 ay sonra Özal vefat etti. Peki, Demirel bunu biliyorsa ne tedbir almış? Tedbir alınmış ama ölmemesi için değil ölmesi için tedbir alınmış! Bunların araştırılması lazım. İlk suikastın arkasında kimler var, bakılsın.
 - Özal'ın Başkanlık sistemi ve Kürt meselesinde büyük planları olduğu ve ölümünün de bunlarla ilgili olduğu yıllardır iddia edilir. Siz biliyor musunuz ne kastedildiğini? 
 Kürt meselesi dediğimiz PKK hareketi biz Atatürk Barajı'nın temelini attıktan sonra ortaya çıktı. O dönemde güney komşularımız uzun süre 'Türkiye güçlenmesin' diye bu barajın dış finansmanı sağlanamaması için çalıştı. Özal sonunda bunu yerli finansmanla çözdü ama biz temeli atınca PKK ilk baskınını yaptı. PKK'ya Kürt hareketi diyorlar. Bir hareket önce kendi mensuplarını öldürerek mi işe başlar? PKK Kürtlerin özgürlük hareketi falan değil! 
 Türkiye'nin önüne set çekmek için uluslararası unsurların oluşturduğu bir hareket. Rahmetli Özal Cumhurbaşkanı olunca özel bir rapor hazırladı ve bana 'Sayın Demirel'e Güneydoğu ve PKK ile ilgili bir rapor gönderdim ve cevap istedim ama bana cevap vereceklerini sanmıyorum, cevap veremezler' dedi. O rapor ne içeriyor? Buna bakmak lazım. Çünkü bu rapor Özal'ın ölümünden çok kısa süre önce Demirel'e gitti.
 KAHVECİ SUİKAST KURBANI
 - Ne vardı içinde?
 Özal'ın özel çalışması bu, içeriği arşivlerde olmalı. Ama şunu söyleyeyim: Adnan Kahveci ve dönemin Jandarma Genel Komutanı (Eşref Bitlis) bu rapor için çalıştı. Kahveci trafik kazası değil; suikasta kurban gitti. Jandarma Genel Komutanı da bir uçak kazasıyla şehit oldu. Arkasından da Özal gitti. Bu Uğur Mumcu'yla başlayan bir süreç. PKK'yı önleme anlamında uluslararası kurum ve kuruluşları rahatsız ettik demek ki! Araştırılabilirse, Özal'ın ölümünün uluslararası bağlantıları da çıkacaktır.