Komutanlara da 'Fidan' duyarlılığı
MHP lideri, İlker Başbuğ ve diğer tutuklu askerlerin muhatap kaldığı hukuksuzlukların giderilmesi için Başbakan'a çağrıda bulundu, MHP olarak atılacak her adıma destek vereceklerini söyledi
   MHP Genel Başkanı Devlet Bahçeli, Ergenekon davası tutuklusu eski Genelkurmay Başkanı İlker Başbuğ'un durumuyla ilgili yargıya sitemde bulunan Başbakan Erdoğan'a "Hodri meydan" dedi, MİT Müsteşarı Hakan Fidan için gösterilen duyarlılığın komutanlar için de sergilenmesini istedi. Bahçeli, partisinin grup toplantısında şu mesajları verdi: SUİKASTÇILAR KÖŞE BAŞLARINI TUTMUŞ: Türkiye güvensizliğin, şaibeli simaların, sabotaj ve eylemlerin kol gezdiği bir ülke haline gelmiştir. Meydanı boş bulan katiller her taraftadır, suikastçılar köşe başlarını tutmuştur. Canlı bombalar, teröristler, karanlık emeller başkent Ankara'ya kadar elini kolunu sallayarak gelebilmekte ve planladıkları eylemleri kolaylıkla icra edebilmektedir. Sayın Cumhurbaşkanı'nın "Emniyet teyakkuzdaydı, maalesef önlenemedi" beyanı da başarısızlığın ve beceriksizliğin işareti olarak görülmelidir. ABD'Lİ KADINA KİM KIYDI?: Bin Ladin'in damadı Ankara'da yakalanmakta, cinayet örgütleri Türkiye'nin orta yerinde cirit atmaktadır. İstanbul'da ölü bulunan ABD'li bir kadının niçin böyle bir sonla karşılaştığı derin bir sır olarak ortada durmaktadır. Kim ya da kimler ABD'li kadına kıymış ve canından etmiştir? Bu sorunun cevabı gecikmeksizin aydınlatılmalıdır. GENELKURMAY DA SANA BAĞLI: Başbakan Erdoğan'ın, "genelkurmay başkanlarına ve diğer generallere terör örgütü mensubu demenin ciddi bir yanlış ve affedilemez" demesi tarafımızdan ilgi ve hayretle karşılanmıştır. Hatırlanacağı üzere, yapılan kanun değişikliğiyle MİT Müsteşarı'yla ilgili yürütülen soruşturma kesintiye uğratılmış ve Başbakan'ın iznine bağlanmıştır. Genelkurmay başkanları da Başbakan'a bağlı çalışmaktadır. Aynı duyarlılık ve yakınlık TSK'nın en yüksek noktasında bulunmuş komutanlar için de sergilenmelidir. Başbakan'ı ve partisini; Sayın İlker Başbuğ'un, görevde veya emekli olsun diğer askerlerin muhatap kaldıkları usulsüzlük ve hukuksuzlukları ortadan kaldıracak kanuni hazırlıkları yapmaya davet ediyor, parti olarak atılacak her adıma sonuna kadar destek vereceğimizi buradan söylüyorum. AKP, BDP'NİN KLONLANMIŞ FORMATI: Başbakan Erdoğan PKK'ya pik yaptırtmakta, genel af için son rötuşları yapmaktadır. Görünen o ki, PKK, AKP'nin sırtını yere getirmiş. İmralı canisi, Başbakan'ın yeni gözdesi, yeni sırdaşı ve yeni ortağı olarak gittikçe sivrilmektedir. Bebek katilinden sihirli dokunuşlar, tılsımlı sözler, esrarengiz yöntemler beklenmektedir... AKP ile BDP'nin yapışık ikizdir. AKP, BDP'nin klonlanmış, PKK'nın genetiği değiştirilmiş formatıdır. ANKARA  