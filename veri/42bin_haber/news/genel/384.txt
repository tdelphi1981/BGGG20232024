Suriye uçağının istihbaratı ABD'den
Amerikan Washington Post gazetesi, Moskova - Şam seferini yaparken 'sivil olmayan' kargo taşıdığı gerekçesiyle Esenboğa Havalimanı'na indirilen Suriye yolcu uçağının istihbaratının ABD tarafından verildiğini iddia etti.
 Haberine ABD'li bir yetkiliyi kaynak gösteren Washington Post, Suriye yolcu uçağında 'Rus silahları olduğu' bilgisini Amerikan istihbarat yetkililerinin Ankara'ya verdiğini söyledi. Gazeteye konuşan söz konusu yetkili, Suriye uçağının, Suriye'deki Rus yapımı uçaksavar sistemi için radar ve elektrik parçaları taşıdığını da dile getirdi. İsmi gizli kalmak kaydıyla konuşan ABD'li yetkili, Suriye'nin yıllar içinde Rusya'nın yardımıyla Ortadoğu'daki en güçlü uçaksavar sistemlerinden birini kurduğunu ileri sürdü. Haberde ayrıca, Suriye'deki iç savaşın Ortadoğu'da bölgesel bir savaşa dönüşmemesi için ABD ile Türkiye'nin istihbarat ve askeri işbirliğini yoğunlaştırdıkları ve  ABD yönetiminin Suriye'ye askeri müdahaleye soğuk baktıı vurgulandı. Ancak Washignton'ın son dönemde Suriye'de şiddetin derinleşmesi üzerine Türkiye ile krizin çözümü için yeni adımlar attığı, bu çerçevede ABD'li ve Türk yetkililerin geçen hafta 'uçuşa yasak bölge' ve 'Suriye'nin kimyasal ve biyolojik silahları' üzerine bir dizi plan üzerinde çalıştığı ileri sürüldü.
  