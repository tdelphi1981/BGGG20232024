Avrupa’daki bankalar tek merkezden denetlenecek
Avrupa Birliği (AB) devlet ve hükümet başkanları Euro Bölgesi'ndeki büyük bankaların tek merkezden denetim altına alınması konusunda anlaşmaya vardı. Avrupa Merkez Bankası (ECB), 2014'ten itibaren bankaları denetleyerek yeni bir ekonomik krizin önüne geçmeye çalışacak.
 Brüksel'de iki gün süren AB liderler zirvesinde bankacılık düzenlemesi hususunda beklenen karar alındı. Avrupa'nın içinde bulunduğu ağır ekonomik krizin nedeni olarak görülen bankacılık sektöründe yetersiz denetim gösteriliyor. Gelecekte yeniden bir krizin içine girmemek için Avrupalı liderler, Euro Bölgesi'ndeki büyük bankaların doğrudan Avrupa ECB'nin denetimi altına alınmasına karar verdi. Kurulacak Tek Denetim Mekanizması'nın 2014 yılında hayata geçirilmesi öngörülüyor. Avrupa Konseyi Başkanı Herman Van Rompuy, konuyla ilgili yaptığı değerlendirmede "Tek Denetim Mekanizması'nın daha etkili olması için, birlik üyesi ülkelerdeki bütün bankaların uygun yöntemlerle düzlüğe çıkması için gerekli bütün gücü elinde bulunduracak tek bir ana mekanizmanın gerekli olduğuna karar verdik." ifadelerini kullandı.
 Alınan karar çerçevesinde 30 milyar eurodan fazla mal varlığı olan bankalar Avrupa Merkez Bankası'nın denetimi altına girecek. Avrupa'da bulunan 6 bin kadar bankadan yaklaşık iki yüzünün yeni düzenleme ile denetim altına alınacağı ifade ediliyor.  Buna karşın ECB gerek gördüğü takdirde 6 bin bankanın tamamına da müdahale etme yetkisine sahip olacak. 
  
 Daha önce de Avrupa Birliği'ne üye ülkelerin maliye bakanları, Euro Bölgesi'nde bankaların tek elden denetimi için bir mekanizma oluşturulması konusunda anlaşmaya varmıştı.
 CİHAN
  