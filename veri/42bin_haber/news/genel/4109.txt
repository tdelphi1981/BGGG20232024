Piyasaların notu kredi notundan daha önemli
Kredi derecelendirme kuruluşlarına Davos'tan mesaj... Doğuş Holding Yönetim Kurulu Başkanı Ferit Şahenk, birkaç ay içinde not artırımı beklediğini söyledi ve ekledi: Benim için rating kuruluşlarından daha çok piyasaların verdiği rating daha önemli
 Doğuş Holding Yönetim Kurulu Başkanı Ferit Şahenk, Davos'ta CNBC-e'ye konuştu. Şahenk, gündemdeki not artışı beklentilerini değerlendirdi. Şahenk, 'Mart da olur, Nisan da olur. Birkaç ay içinde kredi kuruluşlarından önemli yorumlar gelecektir. Türkiye'nin bugünkü rakamları çok daha iyi olmayı hak ediyor. Benim için rating kuruluşlarından daha çok piyasaların verdiği rating daha önemli. Türkiye'nin dünyadaki likidite bolluğundan değil, yatırımcı güvenini sağladığı için yabancı sermaye çekti' dedi.
 TÜRKİYE KONUŞULUYOR
 TÜRKİYE'nin geleceğine inandığını söyleyen Şahenk, grup olarak 2012'de yatırımlara hız verdiklerine dikkat çekti. Şahenk, 'İş dünyası memleketinin barometresidir. Memleketin devletin güçlü olursa iş dünyasının yapacağı bir şey var o da koşmak. Türkiye'nin bölgesel güç olacağını düşünerek yatırım seferberliğimizi daha geniş, değişik düşünmeye başladık. Yunanistan, Makedonya... Buralarda 15 bin tekne kapasitesine sahip bir grup haline geldik. Artık oralarda Türkiye konuşuluyor. Bize düşen Türk bayrağını oralara götürmek' dedi.
 ABD çabuk davrandı
 FERİT Şahenk, küresel ekonomiye ilişkin tespitlerde bulundu. Şahenk, 'ABD doğru yolu buluyor. Avrupa ne yapalım derken ABD bankacılık önlemlerini devreye soktu. Avrupa hala zaman satın almaya çalışıyor. Avrupa'da siyasiler bazı toplantılarda her şeyi tartışıp,memleketlerine gittiklerinde tiyatro oynuyorlar' ifadelerini kullandı.
  