Milli yelkenci rüzgar kurbanı oldu
40 yılını denizde geçiren milli yelkenci, yarış sırasında tekneden düşerek öldü. Muğla'nın Bodrum İlçesi'nde düzenlenen The Marmara BAYK Kış Trofesi yelken yarışlarının ilk gününde feci bir kaza yaşandı.
 YILLARDIR yelken sporu yapan Jeoloji Mühendisi Burçin Hazarhun, yarışların dün yapılan açılışının ardından kaptanı olduğu 'Uka Uka' teknesiyle denize açıldı. 50-60 kilometre hızla esen rüzgarla boğuşan tekneden denize düşen 51 yaşındaki Hazarhun, teknedekiler ve Bodrum Deniz Kurtarma ekibi tarafından kalbi durmuş olarak denizden çıkarıldı. Bodrum Deniz Kurtarma ekibi sağlık görevlilerinin yaptığı müdahale sonucunda kalbi yeniden çalıştırılan milli yelkenci, Bodrum Devlet Hastanesi'ne kaldırılarak yoğun bakım ünitesinde tedavi altına alındı. Doktorların tüm müdahalesine rağmen bugün saat 05.00 sıralarında yeniden kalbi duran Hazarhun yaşamını yitirdi.
 40 yılını tekne üzerinde geçiren eski milli yelkenci Burçin Hazarhun'un cenazesi İzmir'in Urla İlçesi'nde toprağa verileceği öğrenildi.