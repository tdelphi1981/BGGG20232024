Erdoğan'a teşekkür ilanı
CHP'li Tarhan, 29 Ekim'de yaşananlardan dolayı öyle bir açıklama yaptı ki...
 CHP Grup Başkanvekili Emine Ülker Tarhan, 29 Ekim'de yaşananlardan dolayı “Teşekkür İlanı” başlığı altında yazılı açıklama yaptı.
 Tarhan, açıklamasında, “kendileri için sadece kul olan insanları, eşit yurttaş ve birey yapan Cumhuriyete olan mesafeleri bilinen kişilere Cumhuriyet Bayramı'na sehven verdikleri destek nedeniyle özel teşekkür gereği doğduğunu” belirtti.
 "HANGİ ‘PESKÜVİT’ ARASI LOKUMU YEDİĞİ MEÇHUL..."
 Tarhan, özetle şu ifadeleri kullandı, “Bizim oğullarımız, kızlarımız illegal toplantıda Cumhuriyeti kutlarken, kendi çocuklarının hangi gemicikteki legal toplantıda olduğunu ise bir türlü izah edemeyen şahsa teşekkürler. 28 Şubatlı tarihlerin kapısı kırık istihbaratçı valisini yeni bir yasakçı parti devletinin diline tercüman kılıp, hata üstüne hata yapan o zata teşekkürler.
 İstihbarat bahanesiyle Cumhuriyet Bayramı'nı yasaklarken, katılan yüzbinleri çoluk, çocuk, yaşlı, kadın, memur, işçi, üniversiteli, ev kadını kılığına girmiş provokatörler ilan ederek absürtlükte tavan yapmış şahsa teşekkürler. Ulus'ta kimsenin burnunun kanamamasını sağduyulu yüzbinlere değil hala kendi zihniyetine yontan raf ömrünü tamamlamış siyasetçiye teşekkürler.
 Arap baharının kutsayıcısı, kendi halkının bastırıcısı olan ve dilin ve gazın ve zihniyetin en zehirlisiyle bizi yakından tanıştırıp hepsiyle en sıkı mücadeleyi de panzehirlerini de öğrenmemizi sağlayana teşekkürler.
 Türkiye'de yüzde ellinin aynısından bir tane daha olduğunu unutup ülkeye Başbakan olunca kendini yüzde yüz halkın efendisi zannetme hatasına düşen kişiye teşekkürler.
 Biz Cumhuriyetimizi meydanlarda kutlarken, hangi 'pesküvit' arası lokumu yediği meçhul prompter acemisi bir hükümet sözcüsüne, pardon, majestelerinin muhalefetine de teşekkürler.
 Neticeden, her ne kadar hiç istemeseler de onlar Cumhuriyetin layık olduğu şekilde başta Ankara olmak üzere tüm yurtta coşkuyla kutlanmasına milyonların 'biz varız ve buradayız' demelerine sehven vesile olmuşlardır. Bu nedenle özel teşekkürü de hak etmişlerdir. Prompterleri dert görmesin.”
  
  