Bedenini tanımayan kadın rüküştür
Tasarımcı Zelia Kaçar ile, eğitim aldığı İspanya'da yarattığı markası Sagaza Madrid'i konuşmak üzere İstanbul Nişantaşı'ndaki mağazasında buluştuk. Dizilerdeki şık kadınların tercihi olan tasarımcı, bugünlerde başlayacak 'İntikam' adlı dizide Beren Saat'i giydirecek. Zelia Kaçar, İspanyol ve Türk kadınlarını, markasını ve geleceğin modasını anlattı.
  PINAR HİÇDURMAZ
  pinar.hicdurmaz@aksam.com.tr
 Zelia Kaçar'ın modayla tanışması fotoğrafçılık okuduğu sırada moda fotoğrafçısı olan Nihat Odabaşı'nın yanında staj yapmasıyla başlar. Daha önce resme ilgi duyan ve büyük bir Salvador Dali hayranı olan Kaçar, asistanlık yaptığı dönemde modanın da onu Dali'nin, Picasso'nun resimleri kadar heyecanlandırdığını fark eder. Yurtdışına da gitmeyi kafasına koyan Kaçar, bu kapıyı aralamanın yolunun iyi bir üniversitede İngilizce eğitim almaktan geçtiğine karar vererek Yeditepe Üniversitesi Antropoloji Bölümü'ne burslu olarak kayıt yaptırır. Hem kendi bölüm derslerini, hem de moda tasarımı bölümünün derslerini takip eder. Mezun olmayı beklemeden moda eğitimi için İspanya'nın yolunu tutar. Kaçar, İspanyol modacıların yanında staj yaptıktan sonra bir markanın bünyesinde tasarımcı olarak çalışacağını düşünürken, şansı yaver gider ve 2008 yılında Sagaza Madrid markasını kurar. Bizler onu hikayenin bu kısmından sonra tanımaya başladık. 'Küçük Sırlar' ve 'Lale Devri' gibi dizilerde beğenilen tasarımların ona ait olması kısa sürede markanın tanınmasına neden oldu. Kaçar ile konuştuk...
 
 × Antropoloji okumanızın tasarımlarınıza etkisi oldu mu?
 İnsan üzerine araştırma yapan bir bilim olduğu için tabii ki oldu. Geçmişten geleceğe bir bağlantı kurup onu stilize etme şansı verdi. Sagaza Madrid'in müşteri profili de çok geniş. Tesettürlü müşterilerimiz de var, 15 yaşında genç kızlar da... Çok iddialı olmayı seven müşterilerimiz de var. 
 
 × Neden İspanya'yı tercih ettiniz?
 Sevdiğim sanatçıların İspanyol olması nedeniyle İspanya'ya ilgim vardı. Bir avantajım da amcamın orada yaşıyor olmasıydı. Restoranı olduğu için orada çalıştım, gündüzleri okula gidiyordum. Her zaman hayatı doludizgin yaşamaya, hiçbir şeyi kaçırmamaya çalışan biri olduğum için hep fırsatların üstüne gittim. Potansiyelimi sonuna kadar zorladım. 
 
 × İspanya'ya gidince hayranlık duyduğunuz biri de Penelope Cruz oldu sanırım...
 İspanyol modacı Antonio Alvarado'nun yanında staj yaptım. Triko koleksiyonu hazırlamamı istedi.  Yeter ki bana fırsat verilsin. Elimden gelenin en iyisi mutlaka çıkartırım. Trikoyla çok alakam olmamasına rağmen manken ajansı sahibi Baki Süslüer'i aradım ve Türkiye'ye geldim. Koleksiyonu 10 günde tamamladık; defileye çıktı koleksiyon. Antonio Alvarado, Pedro Almodovar'ın çok yakın arkadaşı bütün filmlerinde de kıyafet sponsoru o oluyor. Penelope'yi de giydirmiş bu yüzden. Penelope de o gün izleyici olarak katıldı defileye, yanına gittim. Kendimden bahsettim, onun da çok hoşuna gitti. Çok mütevazı biri. Bu tanışmadan sonra mutlaka 'Penelope'yi giydirmeliyim' dedim. Modacı olma sürecim de Penelope ile başladı. 
 
 × Giydirebilecek misiniz?
 Evet, şu anda İspanya'da krizden dolayı tüm lüks tüketim mağazaları kapandı. Film bile çekilmiyor; Pedro Almodovar'ın dışında. O yüzden doğru zamanı bekliyoruz. Ama Penelope Cruz'u mutlaka bir kırmızı halıda benim tasarımım bir kıyafetle göreceğiz. Bağlantımız bir süredir devam ediyor. Cansu Dere'nin poz verdiği bir görselimizi göndermiştik. Görünce, 'Bu İspanyol mu?' demiş. Cansu da bize iyi bir referans oldu.
 
 × Peki, markanızı nasıl kurdunuz?
 İspanya'daki üçüncü yılımda ünlü markaların pazarlamasını yapan bir şirketten teklif aldım. Markamı yaratmam için destek verdiler. Şimdi İspanya ofisimde iki İspanyol tasarımcıyla beraber çalışıyoruz.
 
 İSPANYOLLAR SEKSİ
 × İspanya'da moda anlayışı nasıl? 
 Kıyaslamak gerekirse, Türk kadını giyinmeyi çok iyi biliyor; bir gustosu var. İspanyol kadınlar biraz daha vitrinlere bağımlı ve Türkiye'deki kadar para harcamıyorlar. İspanyol kadını kıyafetine fazla para harcamaz ama kadınsı bir duruşları vardır. Saçları uzundur, her zaman gözleri makyajlıdır, kalçaları dar ve göğüsleri büyüktür. Bu yüzden doğal bir seksapelleri var. 
 
 × Dizilere de kostüm tasarlıyorsunuz. Medya ve moda ilişkisi hakkında ne düşünüyorsunuz?   
 Yapımcılar dizide kullanılacak kostümleri çok önemsemiyor. Oysa dizide kullanılacak kıyafetlerle de kendilerini ifade etmek gibi bir bakış açısına sahip olmaları çok önemli. Bunun en güzel örneği Sex and The City'deki Carrie Bradshaw karakteri. Marka olmayan Manola Blahnik bile o dizi sayesinde bir dünya markası haline geldi. Türkiye'de de bunun en güzel örneği Merve Boluğur'un oynadığı 'Küçük Sırlar' dizisi. Onun tarzı izleyici tarafından çok takip edildi. 
 
 BEREN SAAT'İ GİYDİRECEK
 × Şu anki dizilerde giydirdiğiniz kimler var?
 Beren Saat yeni dizisinde tasarladığımız kıyafetleri giyecek. 
 
 × Dizilerde tasarımlarınız yer almasının ne gibi avantajları oldu?
 Arap ülkelerinden özellikle Katar, Dubai, Kuveyt gibi ülkelerden çok yoğun ilgi var. Çok yakından takip ediyorlar. Bu bahsettiğimiz kişiler yıllarca Avrupa modasını takip etti. Moda konusunda inanılmaz bir birikime sahipler. Ve oradaki markaları yıllarca beslediler. Artık Türkiye'yi besliyorlar. 
 
 × Sagaza'nın anlamı 'zarif'. Markanızın adından yola çıkarak zarif ve rüküş kadını tanımlar mısınız?  
 Zarif kadın her şeyden önce kendi bedenine saygısı olandır. Bedeniyle barışık olan bir kadın, ne giymesi gerektiğini çok iyi bilir. Bu yüzden çok zarif ve şık görünüyor. Rüküş kadın da kendini ve bedenini tanımaz. Bu yüzden vücuduna uygun kıyafeti seçmek yerine ünlü markaların birbirine uymayan parçalarını giyer.  Abiye kıyafet giyiyorsanız takıları mutlaka azaltmalısınız. Bu ayrıntılara dikkat etmezseniz rüküş olursunuz. 
 
 × 2013 yazı için neler hazırladınız?
 Dekoltenin ölçüsüne çok dikkat ederek biraz daha soft bir kadın yarattım. Detayların yoğun olmadığı, gözü yormayan kıyafetler olmasına özen gösterdim. Balık kesimler bu yazın da olmazsa olmazı. Daha volümlü ve kabarık balık kesimler olacak. Yazın koyu renkleri tercih etmememe rağmen bu yaz bu çizgimi değiştirdim. Somon, bordo ve mercan 2013 yazına damgasını vuracak renkler.
 HER YAŞIN AYRI GÜZELLİĞİ VAR
 × Mezuniyet kıyafetleri için de çok tercih ediliyorsunuz; özel bir koleksiyon mu hazırlıyorsunuz?
 Mezuniyetle ilgili tasarımlarımızda belirli bir ana tema, en az altı tane alt başlık hazırlıyoruz. Mezuniyet kıyafetlerinde en çok dikkat ettiğim şey her yaşın ayrı bir güzelliği var ve onları oldukları yaştan daha farklı görünmelerine izin vermemek. Bu konuda gerekirse onları yönlendirmekten çekinmiyorum.
  