İşsizlik 'yavaş'ladı, yıllık %8.4'e inse de aylık bazda artış var...
İşsizlik yıllık bazda düştü, aylık bazda ise arttı. Ekonomistlere göre ekonomideki yavaşlamanın ilk işaretini gördük, önümüzdeki aylarda işsizlikte daha yüksek oranlar sürpriz olmayacak...
 TÜRKİYE'DE işsiz sayısı geçen yıla göre 186 bin kişi azalarak 2 milyon 323 bin kişiye düştü. Kentsel yerlerdeki işsizlik 1.1 puanlık azalışla yüzde 10.4, kırsal yerlerde ise 0.2 puanlık azalışla yüzde 4.5 oldu. Tarım dışı işsizlik, aynı dönemde yüzde 11.8'den yüzde 10.7'ye geriledi. İşgücüne katılma oranı ise yüzde 51.2'den yüzde 50.8'e geriledi. TÜİK verilerine göre, genç nüfusta işsizlik oranı ise yüzde 18.3'ten yüzde 16.3'e geriledi. Temmuz döneminde istihdam edilenlerin sayısı, geçen yılın aynı dönemine göre 545 binkişi artarak 25.5 milyon kişiye yükseldi. Ekonomistlere göre temmuzda, ekonomideki yavaşlamanın ilk işaretleri görüldü. BGC Partners Başekonomisti Özgür Altuğ, 'İşgücü piyasasındaki iyileşmenin temmuzda bittiğini görüyoruz' dedi.
 Hiç görmediğimiz bir rakamı konuşuyoruz
 EKONOMİ Bakanı Zafer Çağlayan: İşsizlik oranı uzun zamandır görmediğimiz seviyelere indi. İstihdam hacmi son 3 aydır 25 milyonun üzerinde. Son iki aydır istihdam oranımız da rekor kırıyor. Bu ay yüzde 46.6 oldu. Yakalanan bu seviye, 2012 OVP'de belirtilen yüzde 9'luk oranın altında. OVP hedefini kolaylıkla yakalayacağız.
 Merkez'i faiz indirimi için ikna edebilir
 BGC Partners Başekonomisti Özgür Altuğ: 'Aslında haziran ayına kıyasla manşet işsizlikte temmuzda bir düşüş olması gerekirdi ancak tepe noktasındaki turizm, inşaat ve hasat dönemine karşın artış görüldü. Zayıf sanayi üretimi, kredi ve kapasite kullanımıyla birlikte işsizlik verisi TCMB'yi faiz koridorunun üst bandından 100 baz puanlık bir indirim için ikna edebilir. Ancak enflasyon dikkate alındığında 50 baz puanlık indirimin daha uygun olur.'
 
 
  