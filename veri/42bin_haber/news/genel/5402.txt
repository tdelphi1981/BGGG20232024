Fast food gıdalar astım riskini artırabilir
Karadeniz Teknik Üniversitesi (KTÜ) Tıp Fakültesi Çocuk Sağlığı ve Hastalıkları Ana Bilim Dalı Öğretim Üyesi Prof. Dr. Ali Baki, aşırı çikolata tüketimi, kakaolu yiyecekler, kolalı içecekler, patates kızartması, cips, ketçap, mayonez, yoğun baharat içeren fast food gıdaların astım riskini artırdığını söyledi.Baki, AA muhabirine yaptığı açıklamada, çocukların beslenmesinde son yıllarda giderek yaygınlaşan, hiçbir besleyici değeri olmayan bazı gıdaların zaman geçtikçe astım riskinin gelişmesine neden olduğunu belirtti.

Çocuklarda görülen astımın beslenmeye bağlı artış gösterdiğini ifade eden Baki, Dünyada fast food tüketim oranı giderek yaygınlaştı. Bunun yanında aşırı çikolata tüketimi, kakaolu yiyecekler, kolalı içecekler, patates kızartması, cips, ketçap, mayonez, yoğun baharat içeren fast food gıdaların tüketilmesi de astım riskini artırmaktadır dedi.

Almanya'nın Ulm Üniversitesi'nden Gabriele Nagel'in yapmış olduğu araştırma konularının dikkat çekici olduğunu kaydeden Baki, 20 ülkeden 8-12 yaşları arasındaki 50 bin çocuk üzerinde yapılan çalışma, haftada bir veya daha fazla hamburger yiyen çocuklarda hiç yemeyenlere göre astım riskinin arttığını göstermiştir. Haftalık olarak yenilen hamburger sayısı 3 veya 3'den fazla ise astım riski yüzde 40 oranında artmaktadır. Diğer bir deyimle bir şehirde hamburger yemeyen çocuklar arasında 100 çocuk astım olacaksa, aynı şehirde hamburger yiyen çocuklar arasında 140 çocuk astım olacaktır diye konuştu.

Köyde yaşayan çocuklarda, şehirde yaşayanlara oranla astım daha az görülüyor

Prof. Dr. Baki, köyde yaşayan çocukların, şehirde yaşayan çocuklara oranla daha az hastalandığını belirterek, şunları söyledi:

Doğu Karadeniz bölgesinde yüz çocuktan en az 5'i astımlıdır. Alerjik nezleyi de dikkate aldığımızda bu oran 10'a kadar yükselmektedir. Şehirde ve köyde yaşayan çocukları karşılaştırdığımızda, köyde yaşayan çocuklarda şehirde yaşayanlara oranla astım daha az görülüyor. Bu durumun nedenlerinin başında beslenme koşulları geliyor. Köydeki çocuklar fast food gıdalardan, yiyeceklerdeki katkı maddelerinden uzak, daha doğal besleniyor. Ayrıca hava kirliliğine de maruz kalmıyorlar.