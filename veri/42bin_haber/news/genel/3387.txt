Türkiye değil, barışı baltalayan derin yapı
PKK'nın Suriye uyruklu avukatı Kenan Ç. Paris'teki infaza ilişkin Fransız polisine konuştu: Eylemi Türkiye'nin planladığına inanmıyoruz. Bu işin arkasında barış sürecini sabote etmek isteyen ve örgütü daha önce kontrol eden derin yapılanma var
 ÖZKAN TAMİRAK
 Fransız polisi PKK'lı Sakine Cansız, Fidan Doğan ve Leyla Söylemez'in Paris'teki Kürt Enformasyon Bürosu'nda öldürülmesi ile ilgli soruşturmada kritik bir ismi dinledi. Fransız istihbaratı saldırının detaylarına ve nedenine ulaşmak için Avrupa'da yaşayan PKK'nın Suriye uyruklu avukatı Kenan Ç.'nin bilgisine başvurdu. Fransız polisi Kenan Ç.'ye  'PKK'ya göre saldırının arkasında kim var? PKK bu saldırıyı nasıl yorumluyor?' diye sordu. 
 
 AMAÇ BARIŞI DAĞITMAK
 AVUKAT şöyle konuştu: 'Türkiye'de uzun süredir beklenen barış görüşmeleri yeniden gündemdeydi. Her iki tarafta da olumlu bir hava oluşmuştu. Bu nedenle eylemi Türkiye'nin planladığını ya da etkisinin olduğunu düşünmüyoruz. Bu işin arkasında süreci sabote etmek isteyen ve örgütü daha önce kontrol altında tutan derin yapılanma var. Amaç daha öncekilerde de olduğu gibi süreci bozup barış ortamını dağıtmak. PKK'nın görüşü bu yönde.'
 Türk-Kürt polisler mercek altında
 SORUŞTURMA kapsamında Fransız istihbaratının yanıt aradığı soruların başında saldırının nasıl fark edilemediği geliyor. Bunun nedeni ise şöyle açıklanıyor: Polis içinde 20 kişilik bir özel tim PKK'nın Avrupa'daki faaliyetlerini kontrol etmek için bu binaya girip çıkanları teknik takibe almıştı. Timde Kürt ve Türk kökenli polisler de yer alıyordu. Fransız İstihbaratı 24 saat boyunca izlenen binadaki saldırının dikkatten kaçmış olmasını sıra dışı buldu. İstihbarata, teknik takipte görevli bu polislerin saldırıya göz yumarak organizasyonunun içinde yer alma ihtimalini gözönünde bulunduruyor.
 Dakika dakika ölüm
 Paris'teki 'derin infaz'ın ayrıntıları kamuoyuna yansıdı... Kürt Enformasyon Merkezi'nde cesetleri bulan görgü tanıkları, PKK'ya yakın internet sitesi Fırat'a dakika dakika yaşananları anlattı. İşte cinayetin kronolojisi:
 11.30 Leyla Söylemez 9 Ocak sabahı Paris'e gitti ve Fidan Doğan tarafından karşılandı.
 12.00 Bir arkadaşı Fidan Doğan'ın telefona cevap vermediğini belirtti.
 13.30 Bir dernek yöneticisi kadınların kaldığı Kürt Enformasyon Merkezi'ne giderek kapıyı çaldığını ancak kimsenin kapıyı açmadığını ileri sürdü. 
 18.00 Bir görgü tanığı Doğan ile en son salı akşamı konuştuğunu söyledi. 'Çarşamba günü yanına gitmek için yeniden aramak istedim. 
 Saat 18.00-19.00 arasında mesaj da yolladım ama cevap vermedi. İşi var diye düşündüm' dedi. 
 20.30 Daha sonra telefon 
 açtığını belirten tanık, 'Çaldı, cevap vermedi. Mesaj gönderdim, yine cevap gelmedi. 9-10 kez aradım. Beni habersiz bırakmazdı' diye konuştu.
 00.15 Tanık sözlerini şöyle sürdürdü: 'Birlikte kaldığım arkadaşımla büroya gitmek üzere yola çıktık. Büronun bir anahtarı bende vardı. Bir odanın ışığının açık olduğunu gördük. Bunun normal olmadığını ve Doğan'ın bu saate kadar tek başına asla kalmadığını söyledim. İçeride katliam vardı. İlk gördüğüm ayaklar oldu. İlerlediğimde yerde sırt üstü düşmüş Doğan'ın yüzünü gördüm. Gözleri kapalı, yüzü donmuştu. Girişte gördüğüm Sakine arkadaşın ayaklarıydı. Sırtı televizyon dolabına dayalı olarak düşmüştü. Aralarında bir valiz vardı. Muhtemelen valizi hazırlarken vurulmuşlar. Valizdeki eşyalardan bir iki parça halen Sakine'nin dizinin üzerindeydi. Gözünde şişkinlik vardı.
  