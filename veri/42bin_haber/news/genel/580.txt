Sinemada dehşet!
Çocuklara sinemada 'paranormal' işkence!
 Çocukların çizgi film izlemek üzere tıklım tıklım doldurduğu sinemada çizgi film yerine yanlışlıkla korku filmi 'Paranormal Activity 4' gösterilince salonda kaos çıktı
 İngiltere’nin Nottingham kentinde çocuklarla dolu bir sinema salonunda çizgi film yerine korku filmi gösterilince kaos çıktı. Cineworld’da "Madagascar 3" filmini seyretmek için bilet alan küçük çocuklar ve ebeveynleri, sinema salonunda yanlışlıkla "Paranormal Activity 4" filminin gösterilmesi üzerine şok geçirdi.
 Ebeveynler, kameraya doğru fırlayan ceset görüntüsünden dehşete kapılan çocuklarını salondan çıkarmak için çıkış kapılarına akın edince bazı çocuklar ezilme tehlikesi atlattı.
 8 yaşındaki oğlu Dylan’ı ünlü animasyon serisinin son filmini seyretmek için sinemaya götüren Natasha Lewis, korku filminin yetişkinleri bile yerinden sıçratacak kadar ürkütücü olan açılış sahnesinin çocukların dehşete kapılmasına neden olduğunu söyledi.
 Lewis, ebeveynlerin korkudan çığlık çığlığa ağlayan çocuklarını kapıp çıkış kapılarına doğru koştuğunu belirtti. Cineworld Sinema Salonu ise yapılan hatadan ötürü özür diledi ve izleyicilere biletlerinin parasını geri ödedi. Cineworld tarafından yapılan açıklamada, hatanın bir daha tekrarlanmaması için teknisyenlerin uyarıldığı belirtildi.
 AA