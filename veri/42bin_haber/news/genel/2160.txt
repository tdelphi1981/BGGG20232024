Ceviz, balık ve meyveyle damarlarınızı koruyun
Organ nakli uzmanı Doç. Dr. Barış Akin; 'Vücudunuzda 80 bin 152 metre uzunluğu bulan damarlarınızı korumak için ceviz, balık ve beyaz etle kolesterolden düşük beslenin; portakal, elma, mandalinayı bol bol tüketin. Muz, kayısı, kurutulmuş meyvelerle de dost olun' diyor.
 TÜRKAN YILMAZER
 Organ nakli konusunda ABD'de önemli bir eğitim süreci yaşamış, Türkiye'nin genç yeteneklerinden Doç. Dr. Barış Akin'e göre damar yapınızı ne kadar sağlıklı tutarsanız size bahşedilen organınızı da o kadar koruyabilir ve kaliteli yaşayabilirsiniz.  
 Nakilden önce neredeyse hiçbir şey yiyemeyen hastaların, nakilden sonra son derece özgür olduğunu söyleyen Akin, 'Her şeyi yesinler ama kilo almasınlar, yeter' diyor... Medicana Çamlıca Hastanesi Organ Nakli Programı Başkanı Doç. Dr. Barış Akin, Beykoz Ihlamur Konakları'ndaki evinin mutfağında kilo aldırmayan ama damar yapısını güçlendiren yemekler yapıyor... 
 
 × Bugün nasıl bir mönü hazırladınız?
 Sebze ve meyve ağırlıklı kaloriden daha düşük, yeşilleri daha öne çıkaran bir mönü... Nakilden sonra hastalar her şeyi yiyebilir hale gelebiliyor. Potasyum kısıtlaması olduğu için muz başta olmak üzere birçok gıdadan, fosfor kısıtlaması olduğu için balık gibi çok değerli besinlerden uzak kalan hastalar, nakilden sonra tam tersine bu gıdalarla beslenmeye ihtiyaç duyuyor. 
 
 EN BÜYÜK YASAK 
 × 'Her şeyi yiyebiliyor' diyorsunuz; dikkat etmeleri gereken bir şeyler var mı?
 Tuzu azaltmalarını, su içmeyi artırmalarını ve kilo almamalarını istiyoruz. Her şeyi yemekten kasıt karbonhidrattan düşük dengeli ve sağlıklı beslenme kurallarına uygun olması. Yani et, balık, sebze, meyve olmalı ama kalorisi yüksek, yağlı, damar sağlığını bozacak gıdalar olmamalı. Temel amacımız yara iyileşmesini sağlamak ve enfeksiyona karşı artmış olan duyarlılığı azaltmak olduğu için yeterli protein alınmasına da dikkat edilmesini istiyoruz. 
 
 × Hastaların beslenmesinde böbrek nakli öncesi ve sonrası diye birbirinden apayrı yaşanan iki dönem mi var?
 Bir bardak su içmek bile nakilden önce bazen çok büyük bir fedakarlık. Hiç su içilemeyen bir durumdan daha sonra kana kana su içebiliyor hale gelmek bence en önemli fark. Sadece su da değil; meyve ve sebze yiyemiyorlar, proteini yüksek gıdalar alamıyorlar. Fakat nakilden sonra bunların hepsi dönüyor, her şeyi yiyebilir hale geliyorlar. 
 
 DEĞİŞİK ÇORBALAR 
 × Nakil sonrası kilo almalarını istemiyorsunuz...
 Kesinlikle istemiyoruz. Ancak hastaların artık serbest olmalarının dışında maalesef kullandıkları ilaçlar da iştah açabiliyor. Yine vücutta sıvı birikmesine yol açıyorlar. Düşünün normal kilonuzun da üstündeyseniz bu defa kalp hastalıkları, diyabet ya da hipertansiyon riskiniz ortaya çıkıyor ki bunu hiç istemiyoruz. Ayrıca su tutulumunu azaltmak için soslar, hazır çorbalar, işleme tabi tutulmuş etler tüketilmemeli. Yine ilaçlar kandaki magnezyum düzeyini azalttığı için buğday, mısır, yulaf kepeği, yeşil sebzeler, baklagiller, deniz ürünleri gibi gıdalarla beslenilebilir. Değişik yöresel çorbalar yapılabilir. 
 
 × Nakilli kişilere yardımcı olan en özellikli besin hangisi?
 Cevizin bu konuda faydası olduğuna dair çalışmalar var. İlaç niyetine önermiyoruz ama bazı hastalarım içine ceviz attıkları suyu içip fayda gördüklerini söylüyorlar. Nakilden sonra kullanılan ilaçların bir dezavantajı da kolesterolü yükseltmesi. Bu yüzden kolesterolü düşüren cevizin dışında, meyveler, sebzeler, tahıllar, tohumlar, kuruyemişler yenilebilir. Etin de yağsız kısımları yenebilir ama balık ve beyaz eti (derisi alınmış) daha çok öneriyoruz. 
 C vitamininin yoğun olduğu portakal, elma, mandalina da bol bol tüketilmeli; muz, kayısı, kurutulmuş meyveler, domates yenilebilir. Yalnız greyfurt ilaç düzeylerini bozabiliyor. Bitkisel çaylar da olumsuz etkileyebiliyor. Böbrek çalıştığı sürece neredeyse ömür boyu ilaç kullandıkları için tüm bunlara ömür boyu dikkat etmeleri gerekiyor.
 MALHUTA ÇORBASI (Malatya)
 MALZEMELER
 × 1 fincan bulgur yarma   
 × 1 çay bardağı yeşil mercimek 
 × 2 adet soğan 
 × 1 yemek kaşığı domates salça 
 × 1 tatlı kaşığı biber salçası 
 × 1 yemek kaşığı tereyağı 
 × 1 yemek kaşığı zeytinyağı 
 × 2 tatlı kaşığı kuru nane 
 × Tuz, karabiber, kırmızı biber
 YAPILIŞI: Yeşil mercimek ile yarmayı tencerede haşlayıp suyunu dökün. Üzerine bir litre su döküp pişirmeye başlayın. Bir tavada zeytinyağı ile tereyağında minik doğradığınız soğanları kavurun. Biraz zeytinyağı, domates ve biber salçası ile baharatları ekleyip tencerede pişen mercimeğin üzerine dökün. Karıştırıp pişirin. Üzerine arzu ederseniz kırmızı biber ve nane ile döküp servis edebilirsiniz.
 IZGARA SOMON SALATA
 MALZEMELER
 × 1 somon fileto  
 × Akdeniz yeşilliği   
 × Kırmızı soğan   
 × Renkli biber 
 × Bir limon suyu 
 × 1 kaşık zeytinyağı 
 YAPILIŞI: Somonu küçük parçalara bölüp ızgarada pirişin. Somonun bıraktığı yağda ince uzun doğradığınız renkli biberleri ve yarım halka kırmızı soğanları ızgara edin. Akdeniz yeşilliğini salata tabağına yerleştirip üzerine somonları, biber ve soğanı yerleştirin. Zeytinyağı ve limon suyunu karıştırıp üzerine dökün. Somonları sıcak servis edin.
 KABAK TATLISI
 MALZEMELER
 × 1 kilo kabak
 × Yarım kilo toz şeker 
 × Bir çay bardağı su 
 × Ceviz
 YAPILIŞI: Kabakları istediğiniz ende dilimleyin, üzerine toz şeker dökerek bir saat bekletin. Suyu ilave ederek orta ateşte suyunu çekene kadar pişirin. Üzerine cevizleri serpiştirerek servis yapın. Arzu ederseniz kabaklar suyunu salıp çekerken, fırına koyup 10 dakika orada pişirip servis de yapabilirsiniz.
 ZEYTİNYAĞLI KEREVİZ
 MALZEMELER
 × 3 adet kereviz 
 × 1 patates 
 × 1 havuç 
 × 1 çay bardağı bezelye 
 × 1 baş soğan 
 × Yarım limon, tuz 
 × Bir bardak portakal suyu 
 × 1 çay bardağı zeytinyağı
 YAPILIŞI: Kerevizleri küp küp doğrayıp limonlu unlu suda bekletin. Soğanı, patates ve havucu da istediğiniz büyüklükte doğrayıp kerevizlerle birlikte tencereye alın. Üzerine zeytinyağını gezdirin. Portakal ile limon sularını ekleyin. Yarısını geçmeyecek kadar da su ilave edin. Bir taşım kaynattıktan sonra kısık ateşte, kerevizler yumuşayıncaya kadar pişirin.