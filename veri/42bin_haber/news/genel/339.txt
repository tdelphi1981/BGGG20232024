Kurban Bayramı, Ardahan ekonomisine bayram ettirecek
Türkiye'nin en önemli hayvancılık merkezlerinden Ardahan, bu yıl İstanbul, Ankara, İzmir, Rize ve Kocaeli'ye sevk ettiği 40 bin kurbanlıktan 100 milyon lira gelir elde edecek.
 Ardahan Gıda Tarım ve Hayvancılık Müdürü Mustafa Tanı, AA muhabirine yaptığı açıklamada, 2012 yılında Türkiye genelinde olduğu gibi Ardahan'da da ürün azalmasının görüldüğünü söyledi.
          
 Hasat döneminde aşırı yağış, dolu ve sel olaylarının etkili olduğunu belirten Tanı, bu durumun kentteki kaba yem üretimini yüzde 30 oranında düşürdüğünü ifade ederek, ''Çiftçilerimiz kaba yem ihtiyacını karşılayamaz hale geldiler. Hayvanlarının kaba yem ihtiyacını sap ve samanla karşılamaya çalışıyorlar'' dedi.
          
 Tanı, Ardahan'daki meraların Türkiye'nin en önemli meralarından olduğunu, bu meraların ıslah edilmesi yönünde çeşitli çalışmalar yapacaklarını ifadeetti.
          
 Meraların korunması ve gelecek nesillere aktarılmasını önemsediklerini dile getiren Tanı, ''Bizim meralarımız Türkiye'nin en güzel meraları arasında yer alıyor. Özellikle Iğdır'dan bizim meralarımıza aşırı bir talep var. Bizim meralara çok sık gelmeye çalışıyorlar. Biz de tedbirlerimizi alacağız. Bizim meraları koruyarak gelecek nesillere aktarmamız lazım'' dedi.
          
 Bu yıl Ardahan'da yaklaşık 360 bin hayvan bulunduğuna dikkati çeken Tanı, şöyle devam etti:
          
 ''Bu kurbanlık döneminde batı illerine yaklaşık 40 bin hayvan sevki gerçekleştirdik. Bu 40 bin büyükbaş hayvanın Ardahan'a getirisi 100 milyon lira civarında olacaktır. Bunun Ardahan ekonomisine büyük katkı sağlayacağına inanıyoruz. Önümüzdeki yıl ilimizde hayvancılığın daha ileriye gitmesi yönündedir. Biz inanıyoruz ki, önümüzdeki yıldan itibaren piyasalar canlanacaktır. Erzurum, Kars, Ardahan ve Ağrı'da hayvancılık, tarımdan çok daha önemli. Bu illerimizde kaba yem ihtiyacını karşıladığımız zaman hayvancılığın daha da gelişeceğini düşünüyorum. Bundan dolayı bakanlığımız her yıl destek veriyor. Biz burada hayvan ırklarını önemsiyoruz.''
          
 -Bölgede damızlık kültür ırkı hayvan sayısını artırma çalışmaları-
          
 Damızlık Sığır Yetiştiricileri Birliği ve bazı veteriner kuruluşlarıyla Ardahan'da hayvan ıslahı için işbirliği yapacaklarını anlatan Tanı, bölgede ayrıca damızlık kültür ırkı hayvan sayısını artıracaklarını söyledi.
          
 Hayvan ıslahının bölgedeki hayvancılığın gelişimi için önemli olduğunu belirten Tanı, konuşmasını şöyle tamamladı:
          
 ''Hayvan ıslahı bizim için çok önemlidir. Çünkü bir büyükbaş hayvandan elde ettiğimiz verimin arttırılması gerektiğine inanıyoruz. Bu yönde çalışmalarımız inşallah devam edecek. Bölgeye kültür ırkı damızlık hayvan ırkının girişinin yapılması için çalışmalarımız var. Doğu Anadolu Kalkınma Projesi  kapsamında bu yıl ilimizdeki 2 işletmemize toplam 175 adet kültür ırkı damızlık hayvan getirildi. Bu durum ildeki kültür ırkı damızlık ırkı hayvan sayısını artıracaktır. Ardahan'dan özellikle İstanbul'un Anadolu yakası başta olmak üzere Kocaeli, Ankara, İzmir, ve Rize'ye toplam 40 bin kurbanlık gönderildi.''
          
 AA