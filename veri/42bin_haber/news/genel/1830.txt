David Beckham'ın Türkiye şubesi!
Umut Eker, tasarımcı ve stil danışmanı. Onu birçok ünlünün video klip ve fotoğraf çekimlerinde yaptığı tasarımlardan tanıyoruz. Ama en çok popüler futbol starı David Beckham'a benzetilen yakışıklılığıyla...
 ZEYNEP BAKIR
 zeynep.bakir@aksam.com.tr
 Can Bonomo'dan Tarkan'a, Funda Arar'dan Emre Altuğ'a kadar birçok ünlünün video klip ve fotoğraf çekimlerinde tasarımlarını görüyoruz. Tasarımcılığın yanında iyi bir tedarikçi de olduğunu söylüyor. Hayalini kurduğu soyut bir fikri somutlaştırmakta üstüne yok. Uzmanlık alanı kumaş olsa da konu metalse mucizeler yaratıyor. 
 Umut Eker'i işin dışında özel kılan şey; Twitter dahil olmak üzere her yerde David Backham'a benzetiliyor olması... Dövmeleri, giyimi, çektiği fotoğraflar özellikle kadınlar tarafından ilgi görüyor. Beyazıt Öztürk'ten sonra 'R' harfini söyleyemeyip 'Ama olsun çok yakışıklı' denilen ikinci kişi, Umut Eker'i takdim ederiz...
 DÖVMELER YAŞAM HARİTAM 
 Vücuduna dövme yaptırmaya 17 yaşında başlamış. 40'ın üstünde dövmesi var. Dövmelerinin tamamına 'yaşam haritası' adını veriyor. Bir anlamda yaşanmışlıkların bıraktığı izlerden oluşuyor. Yara izi gibi... 
 Umut Eker'e dikkatle bakarsanız bol miktarda kelebek dövmesi, ayrıca tutkusu olduğu kuru kafaları görürsünüz... O, vücuduna işaretlediği imgeleri şöyle açıklıyor: 'Kelebek; tek gecelik ömrü gibi kendi hayatımın da şeklini sembolize ediyor. Her gece ölür ertesi güne yeniden doğarım. Kurukafa ve iskeleti hem yapısal olarak hem de arkasında gördüğüm izdüşümünü seviyorum. Aslında oyuz. İnsanoğlunun en saf hali olduğunu düşünüyorum. Neye benzersek benzeyelim bir gün sadece onun görünümünü alacağız.'
 Birçok dövmesinin dışında sol göğsünde Fight Club filminin 'sabunu' var. Bunun da sisteme karşı duruşunu simgelediğini anlatıyor. Ancak yakın zamanda yaptırdığı boynunda duran masmavi 'elmas' dövmesi ne anlama geliyor; sorduk, söylemedi.
 BANKACI OLACAKTI 
 Yoğun bir biçimde tasarımın içinde olan Umut Eker, ticaret lisesi mezunu. Hatta bankacılık bile yapmış bir dönem ama söylediğine göre; bir gün nefes alamadığını fark etmiş ve şimdi, 'Bana geldiler ve ayrıldım' diyor. Bir süre hiçbir şey yapmamış ve içindeki sesi dinlemeye çalışmış. Tüm işaretler onu tekstile, kumaşlara doğru götürünce birkaç önemli mağazada ve tekstil atölyesinde çalışmış, kendi tasarımlarını yapmaya koyulmuş. Geldiği son noktada Can Bonomo, Tarkan, Emre Altuğ, Funda Arar, Aşkın Nur Yengi, Serdar Ortaç, Simay Bülbül, Naz Elmas, Bengü, Murat Dalkılıç, Yüksek Sadakat, Petek Dinçöz ve daha birçok ünlü ismin projelerinde tasarımlarıyla konuşuluyor.
 TAM BİR AŞK ADAMIYIM 
 Neredeyse çapkınlığıyla meşhur olmak üzereyken tam aksi bir açıklamada bulundu: 'Ben bir aşk adamıyım' dedi. Oyuncu Naz Elmas ile biten ilişkisini sorduğumuzdaysa yüzü ekşidi, konuşmak istemedi. Kadınlarla samimi olduğunu da anlatmadan geçmedi. 
 'Uzun ilişkiler severim, hep de öyle yaşadım. Eğer beğendiğim, ilgi duyduğum bir kadına karşı harekete geçtiysem uzun süreli olması ihtimal bir ilişkiye doğru hamle yapmışım demektir. Samimi tavırlarım doğamdan kaynaklanıyordur. Günlük ilişkiler kuruyormuşum gibi bir önyargı var ama öyle değil. Tek eşli olma duygusu, kendimi güçlü hissettiriyor.'
 ANNEM BÜYÜDÜĞÜME İNANMIYOR: 'Ailem çok önemlidir. Babamı 4 yıl önce kaybettim. Bir erkek kardeşim var ve annemle iki günde bir mutlaka konuşuruz. Onun gözünde ben hala büyümeyen küçük erkek çocuğum. Bu sıralar soğuk algınlığı geçiriyorum ve annem sürekli arıyor. Gelir zaten dayanamaz. Yemek yapar, iyileştirir öyle evine döner. O da İstanbul'da oturuyor.
 ROCK'N ROLL YAŞIYORUM: Twitter'ında kendini tanıttığı bölümde Rock'n Roll yazıyor... 'Rock'n roll demek aslında müzik yoluyla dünyada bir şeylerin değişmesini istemek ve zamanla bir yaşam kültürü haline gelmiş bir hadise. Benim de kendime göre bu kültürle hareket ettiğim zamanlar var. Bazen umursamaz ve sadece anın tadını çıkarırım. 'Normal'e karşı durduğum durumlar işte... Bu, rock'n roll yapmak bana kalırsa... Rock'n roll yaşamanın insanı özgürleştirdiğini düşünüyorum.'
 YAKIŞIKLILIĞIMI YENİ ÖĞRENDİM: 'Yakışıklı olduğumu çok geç fark ettim. Aynaya çok fazla bakan bir erkek değilim. Birileri bunu söylemeye başladığında 'A yakışıklı mıyım?' diye bakmaya başlarsınız kendinize... Benimki de öyle oldu. İnsanlardan öğrendim yakışıklı olduğumu. Hoşuma gitti tabii. Bunun özellikle kadınlar tarafından onaylanıyor olması başka bir özgüven getiriyor. Ancak yakışıklılığımı yanıma alarak evden çıkmıyorum. Anlatabildim mi? Bu çok saçma...'
 HER YERDE RAKI İÇERİM: 'Çarşamba günleri sıklıkla Hayal Kahvesi'ne giderdim. Şimdi Nublu'ya gidiyorum. İçki tercihlerim arasında rakı ve viski vardır. Rakıyı hiçbir içkiye değişmem. Arkadaşlarımın 'Burada da rakı mı içilir?' diye sitem ettikleri olur ama benim için her yerde rakı içilir, bundan vazgeçeceğimi sanmıyorum. Müzikle aram o kadar iyi sayılmaz. Çok dinliyor olsam da ilgi alanı listemin altında duruyor. Ama konu filmler olursa durum değişiyor. Görsel duyularım çok açık. Hayatımın filmi 'Fight Club'. O film benim hayata bakışımı ve algılama biçimimi de özetler...'
 ALEXANDER MCQUEEN'DEN MİRAS: 'Gördüğüm en iyi tasarım Avusturya'da düzenlenen Bregenz Müzik ve Sanat Festivali'nde gördüğüm; gölün üzerine kurulmuş dev bir iskeletin açtığı, yaklaşık 50 kadar insanın üzerinde yer aldığı bir kitaptı. Sanırım ondan sonra beni bu kadar etkileyen bir tasarım olmadı. Moda diye bakarsak McQueen derim. Yaptığı her tasarım sanat eseridir. Ardında çok büyük bir miras bıraktı, bana bile...'