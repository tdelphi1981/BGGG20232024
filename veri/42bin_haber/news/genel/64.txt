Suudilerin silahları muhaliflerden çıktı
BBC, Ukrayna'dan S. Arabistan'a gönderilen, ancak Halep'te muhaliflerin elindeki bir camide bulunan 3 cephane sandığını görüntüledi. BBC'ye göre bu sandıklar 'birilerinin muhaliflere yardım ettiğinin göstergesi.' Ukrayna ise Suriye'ye silah vermediklerini açıkladı
 İngiliz yayın kuruluşu BBC, Ukrayna'da silah üreticisi bir firma tarafından Suudi Arabistan ordusuna gönderilen silahların Suriyeli muhaliflerin elinde olduğuna ilişkin 'bulgular'a ulaştı. Üzerinde S. Arabistan ordusunun adresi bulunan üç cephane sandığı, Halep'te muhalif güçlerin kullandığı bir üste görüldü. 
 Deniz silahları, füze ve antitank silahları konusunda uzmanlığı olan Ukraynalı Dastan firması tarafından üretilen ve içinde silah ya da mühimmat olduğu belirtilen sandıklar, Halep'teki bir camide görüntülendi. Sandıkların içinde ne olduğuna ilişkin bilgi verilmezken, bu sandıkların Halep'e nasıl geldiğinin de bilinmediği kaydedildi.
 BBC muhabiri Ian Pannell, 'sandıkların varlığının Körfez'de birilerinin isyancılara açıkça yardım ettiğini gösterdiğini' söylerken, Suudi yetkililer konuyla ilgili açıklama yapmayı reddetti.
 Daha önce isyancı güçler yaptıkları açıklamalarda Suudi Arabistan ve Katar'dan destek aldıklarını söylemişlerdi. New York Times gazetesi de, Suudi Arabistanlı ve Katarlı yetkililerin isyancılara küçük silahlar gönderdiklerini, ancak omuzdan ateşlenen füze gibi silahları göndermekten çekindiklerini yazmıştı. Gazete bunun nedeninin 'ağır silahların teröristlerin eline geçmesinden çekinen ABD'nin baskısı' olduğunu dile getirmişti.
 Yaklaşık 40 yıldır silah üretimi yapan Dastan ise, denizaltı silah sistemleri, roket ve füze sistemleri, hava ve zırh koruma sistemleri üretiyor. Şirketin ayrıca taşınabilir antitank roketleri ve uçaksavar füzeleri üretimi bulunuyor.
 SURİYE'YE VERMİYORUZ
 Ukrayna Dışişleri Bakanlığı Sözcüsü Aleksandr Dikusarov da, Kiev'de düzenlediği basın toplantısında, Ukrayna'nın Suriye'ye silah sağlamadığını açıkladı. Dikusarov, S. Arabistan ile 2010 yılında imzaladıkları anlaşmaya bağlı olduklarını vurgulayarak şunları söyledi:
 'Ukrayna şimdiye kadar Suriye'ye silah sağlamadı, şu anda böyle bir durum söz konusu değil. Bu konudaki uluslararası yükümlülüklerimize sadık kalıyoruz.
 Müttefikimiz Türkiye saldırıya uğradı
 ABD'nin Cumhuriyetçi başkan adayı Mitt Romney, Başkan Barack Obama'yı eleştirirken, Ortadoğu'daki dış politika stratejisinin değiştirilmesi gerektiğini savundu. Romney, Obama'yı 'pasif ve umuda dayalı bir dış politika yürütmek'le eleştirirken, 'müttefik Türkiye'ye Suriye'nin saldırması' olayı dahil, Obama'nın liderlik gösteremediğini savundu. Virginia Askeri Enstitüsü'nde konuşan Romney 'Umut bir strateji değildir' ifadesini kullanırken, Bingazi'deki diplomatik temsilciliğe yapılan saldırıyı eleştirdi. Romney 'Geçen ay ABD'ye yönelik saldırılar rastgele olaylar olarak görülmemeli. Bunlar Ortadoğu'nun daha geniş bir coğrafyasında yaşanan daha geniş bir çatışmanın göstergesi' dedi.
 BM'den taraflara ateşkes çağrısı
 BM Genel Sekreteri Ban Ki-mun, Suriye yönetiminden tek taraflı ateşkes ilan etmesini, muhalif güçlerin de ilan edilecek bu ateşkese uymasını istedi. Paris'te bulunan Ban Ki-mun, 'Suriye'deki durum artık tahammül edilemez bir hale geldi. Halkın bu kadar acı çekmesi dayanılmaz bir durum. Bunun için Suriye yönetiminin derhal tek taraflı ateşkes ilan etmesini, muhalif güçlerin de bunu kabul etmesini istiyorum' dedi. BM Genel Sekreteri, Suriye'de taraflara silah ve mühimmat gönderen ülkelere de bu eylemlerini son vermeleri çağrısında bulunarak, silah sevkıyatının devam etmesinin Suriye halkına daha fazla zarar vereceği uyarısını yaptı. AA
 Şam'ın göbeğinde istihbaratı vurdular
 Surİye'nİn başkenti Şam'da istihbarat teşkilatına ait bir yerleşkeye önceki gece muhalifler tarafından bombalı saldırı düzenlendi. Aşırı İslamcı el Nusra Cephesi, intihar bombacılarının Harasta bölgesinde bulunan Hava Kuvvetleri İstihbarat yerleşkesinin önünde, vücutlarına sardıkları patlayıcıları ateşlediklerini duyurdu. 
 İsyancılar ve bölgede yaşayan görgü tanıkları da, makineliı tüfekler ve havan toplarının kullanıldığı çatışmalardan sonra patlama sesleri duyduklarını söyledi. Hava Kuvvetleri İstihbarat Teşkilatı bazı kişilerce 'Suriye istihbarat imparatorluğunun elit kesimi' olarak görülüyor. Teşkilatın başında şu anda Tümgeneral Cemil Hasan bulunuyor. Askeri istihbarat teşkilatından daha küçük olmasına rağmen, Hava Kuvvetleri İstihbarat Teşkilatı geçmişte İslamcı militan gruplara karşı mücadelede önemli bir rol üstlenmişti.
 NATO'dan garanti
 NATO Genel Sekreteri Anders Fogh Rasmussen, İttifak'ın gerektiğinde Türkiye'yi savunmak  için bütün planlarını yaptığını söyledi.
 NATO savunma bakanları toplantısı öncesi Türkiye ile Suriye arasındaki gerginliğe ilişkin açıklamalarda bulunan Rasmussen,Türkiye'yi, Suriye'nin 'kabul edilemez saldırılarına cevap verirken gösterdiği sağduyu dolayısıyla tebrik etti.
 Rasmussen, 'Türkiye uluslararası hukuka göre kesinlikle kendini savunma hakkına sahip. Türkiye muhakkak NATO dayanışmasına güvenebilir. Gerekirse Türkiye'yi savunmak ve korumak için tüm planlar mevcut, fakat umarım buna gerek kalmaz' dedi. AA
  