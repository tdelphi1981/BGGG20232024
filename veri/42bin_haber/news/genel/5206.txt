'+ 25 bin'i kim getirdi
Milletvekiline, yanında görevli 'Danışman, şoför ve sekreterin maaşını ödemek üzere en az 25 bin TL değerinde özel bütçe verilmesine ilişkin ön çalışma', kamuoyunda geniş yankı buldu. Başkanlık Divanı'nda öneriyi gündeme getiren ismin ise CHP'li İdare Amiri, Bolu Milletvekili Tanju Özcan olduğu ortaya çıktı. AKŞAM'a konuşan Özcan, önerinin kendisine ait olmadığını belirterek, TBMM Genel Sekreteri İrfan Neziroğlu'nu işaret etti.
 Ebru TOKTAR ÇEKİÇ / ANKARA 
 
 ÖZCAN, bütçe meselesinin toplantıda nasıl gündeme geldiğini ise şöyle anlattı: Başkanlık Divanı'nda bu öneriyi getiren isim değilim. TBMM Genel Sekreteri, toplantıdan bir gün önce rutin brifing verilirken böyle bir ön çalışmaları olduğunu söyledi. Dünya örneklerini inceliyorlarmış. Genel Sekreter, 'Bu konuda bir çalışmamız var. Arkadaşlar bir ön çalışma yapıyorlar, fikir teatisi gibi bir şey' dedi. Zira dünyada örnekleri varmış. Ben de Başkanlık Divanı toplantısında 'Meclis bürokrasininin böyle bir çalışması olduğunu duyuyoruz. Bu, neyin nesidir?' diye sordum. Meclis Başkanı, 'Arkadaşlar yanıt versin' dedi. Ama araya başka konular girince, saat 12.15'te yemek olacağı söylenince soruma cevap verilemedi. Onun dışında benim önerim yok. Kişisel olarak böyle bir şeye sıcak bakmıyorum." 
 Türk Parlamenterler Birliği çalışma yapıyor 
 Türk Parlamenterler Birliği'nin, 'Özel milletvekili yasası' için uzun süredir çalışma yaptığı biliniyor. Birlik Başkanı ve AK Parti Milletvekili Nevzat Pakdil, daha önce basına yansıyan açıklamalarında şöyle demişti:  "Bazı arkadaşlarımız Avrupa'daki gibi milletvekiline bütçe verilmesini öneriyor. 'Bu yöntem kabul edilirse o zaman elemanlara daha az para ödenir. Tasarruflu olur' diyorlar. Bu yönteme göre devlet milletvekiline avans verecek, nasıl kullanabileceğinin çerçevesini çizecek. Milletvekili kendisine tahsis edilen ödenekten yaptığı harcamaları faturalandıracak." Kalan para iade edilecek." 
 ANADOLU AJANSI DA YAZDI 
 Anadolu Ajansı'nın da önceki gün servis ettiği Başkanlık Divanı haberinde şu ifadeler yer almıştı: "Toplantıda, milletvekillerine yanlarında çalıştıracakları personelin ücreti de dahil olmak üzere toplam bir maaş verilmesi gündeme geldi. Milletvekillerine, verilen bu ücretle istediği kadar personele, istediği ücret verebilmesine ilişkin bu öneri konusunda Meclis'in bir çalışma yürütmesi benimsendi."