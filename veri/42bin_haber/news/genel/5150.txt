İzne gerek yok kapımız açık
İzmir'de maganda kurşunuyla hayatını kaybeden Arif'e yönelik soruşturmada sürpriz... Dede Yavuz'un, 'Torunumun vurulduğu terasın karşısında hakim-savcı lojmanları var. Polis orayı aramadı' sözlerine cevap geldi. Hakim-savcılar, "HSYK'dan izne gerek yok. Kapımız açık" dedi
 Cumhur Erkek/ Melis Apaydın 
 Arif Dal (11), yılbaşı gecesi havai fişek gösterilerini izlemek için çıktığı evinin terasında serseri bir kurşuna hedef olmuştu. Polis, olayla ilgili soruşturma başlatırken dede Fethi Yavuz'dan şok bir açıklama gelmişti.  AKŞAM'ın manşetten duyurduğu haberde, Arif'in dedesi "Torunumun vurulduğu terasın hemen karşısında hakim-savcı lojmanları var. Polis orada arama yapmadı" demişti. Bu sözler üzerine sitede oturan hukukçular yardım için seferber oldu. 
 FAİLİ MUTLAKA YAKALANACAK 
 İZMİR Cumhuriyet Başsavcısı Durdu Kavak'la görüşen bazı hakim-savcılar, "Ne gerekiyorsa yapmaya hazırız. Polis nasıl bir çalışma yapacaksa gelip yapsın. Arif'in öldürülme olayı bir an önce aydınlatılsın. Ortada şüphe kalmasın. HSYK'dan izin beklenmesine gerek yok" dedi. Yapacakları değerlendirmenin ardından karar vereceklerini belirten Başsavcı Durak ise Arif'in ölümüyle ilgili birtakım gelişmeler olduğunu, zanlıya ulaşmak için gelişmeleri gizli tuttuklarını söyledi. Kavak, "Cinayetin aydınlatılması için emniyet gece gündüz çalışıyor. Savcılık olarak biz de konuyu yakından takip ediyoruz. Arif'in dedesi Fethi Yavuz'un yaşadığı acıyı anlıyoruz. Bu olayın faili mutlaka yakalanacak" dedi.  
 Polis yeniden olay yerinde 
 Dede Yavuz, polisin önceki gece evlerinde dört saatlik bir çalışma yaptığını belirterek, "Ölçü alıp, hakim-savcı lojmanlarının fotoğraflarını çektiler. Sabırla sonucu bekliyoruz" dedi.   