Taliban dışarı çıkıyor
Pakistan Dışişleri Bakanlığı Müsteşarı Celil Gilani, ülkesinin Afgan Taliban mensupları için genel affa hazırlandığını bildirdi.
 Afganistan'ın BAE Büyükelçiliği'nde Afgan Dışişleri Bakan Yardımcısı Javid Luddin ve ABD Özel Temsilcisi David Pearce'ın yaptığı görüşmenin ardından konuşan Gilani, Taliban'ın ikinci ismi olarak gösterilen Molla Abdulgani'nin serbest bırakılıp bırakılmayacağına ilişkin soruya 'Tüm tutukluların serbest kalmasını öngörüyoruz' yanıtı verdi. Luddin de görüşme sonrası yaptığı açıklamada sürecin hız kazandığını dile getirerek, Taliban'ın Katar'ın başkenti Doha'da ofis açacak olması ve Devlet Başkanı Hamid Karzai'nin ABD ziyaretini buna örnek gösterdi. Luddin '2013 bizim için çok önemli bir yıl ve momentumu kaybetmememiz gerekir' dedi.
 YENİ ANAYASA
 İslamabad yönetimi, kasım ayında Afganistan Hükümeti ile Taliban'ın uzlaşmasına katkı için tutuklu Taliban üyelerini serbest bırakacağını kabul etmişti. Bu doğrultuda kasım ve aralık aylarında, aralarında örgütün önemli isimleri dahil 20'den fazla kişi serbest kalmıştı.
 Afganİstan ile Taliban 20-21 Aralık'ta da Fransa'nın Chantilliy bölgesinde iki gün süren görüşmelerde masaya oturmuştu. 2014'te yabancı askerlerin çekilmesinden sonra ülkenin yeniden yapılandırılmasına ilişkin konuların ele alındığı toplantı sonrası Taliban anayasanın değiştirilerek şeriata dayalı yeni metin üzerinde uzlaşılması gerektiğini açıklamıştı.
 1979'dan 1994'e kadar etkin olan, Rusların 1989'da çekilmesinden sonra iyice güçlenen Taliban 1996-2001 yılları arasındaki iktidarı sırasında şeriat uygulamalarıyla büyük tepki çekmişti. Kelime anlamı 'İslam öğrencileri' olan Taliban halen terör örgütleri arasında sayılıyor.