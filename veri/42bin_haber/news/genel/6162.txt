Meclis doping ve boşanmaları araştıracak
Meclis, önümüzdeki günlerde iki farklı konuyu araştıracak.
Ak Parti, sporda doping ve boşanmalarla ilgili araştırma önergelerinin görüşülerek araştırma komisyonu kurulmasına karar verdi.
AK Parti Grup Başkanvekili Mustafa Elitaş, 2012 yılında boşanmalarla ilgili araştırma önergesi verdiklerini belirterek, Boşanmalar konusunda kamuoyunda yanlış bir kanı var. Aile ve Sosyal Politikalar Bakanı Fatma Şahin, boşanma oranlarında artış olmadığını söyledi. Kendisi de bu yanlış algılamanın düzeltilmesi için konuyla ilgili bir araştırma komisyonu kurulmasında yarar olduğunu söyledi. Bu doğrultuda önümüzdeki günlerde komisyon kurulmasını planlıyoruz dedi. 
Kurulacak komisyonlardan birinin de doping olacağını belirten Elitaş, hangi komisyonunun daha önce kurulacağı konusunda henüz bir takvim öngörmediklerini söyledi. 
AK Parti İstanbul Milletvekili Osman Aşkın Bak ile 102 milletvekilinin 28 Şubat Perşembe günü verdikleri araştırma önergesinde, son aylarda Türk sporunda yaşanan doping vakaları ve bunun sonucunda sporculara yönelik uluslararası spor federasyonlarınca verilen cezaların artış gösterdiği ve Türkiye'nin spordaki prestijini etkilediği ifade edildi. 
Başta atletizm ve halter olmak üzere birçok branşta sporcuların doping kaynaklı hak mahrumiyeti cezalarına maruz kaldığı ve giderek büyüyen sorunun son zamanlarda basında geniş yer bulduğuna işaret edilerek, soruna yönelik çözüm çalışmalarına destek vermek, konunun etraflıca incelenmesi ve kamuoyunun bilgilendirilmesi, ayrıca Dopingle Mücadele Kanunu hazırlanmasına dayanak oluşturmak için Meclis Araştırması açılması istendi. 
TBMM, 24. Dönem'de darbe ve muhtıralar, üstün yetenekli çocuklar, bilişim sektörü ve İnternet kullanımını araştırdı. Çalışmalarını tamamlayan, sağlık çalışanlarına yönelik şiddet araştırma komisyonu rapor yazımını sürdürürken, haberleşme özgürlüğü ve özel hayatın gizliliğinin ihlaline ilişkin araştırma komisyonu ise çalışmalarına devam ediyor.