Almanlar deniz ve güneş, Fransızlar tarih ve kültür için geliyor
Türkiye'ye tatile gelen Almanların, deniz, kum ve güneş turizmini, Fransızların ise kültür ve arkeoloji turizmini tercih ettiği belirtildi.
 Bu yıl 650 bin Fransız turist, 12 günlüğüne Anadolu turuna çıkarak tarihi ören yerlerini ziyaret etti. Fransızlar, Türkiye'de birinci sırada İzmir Efes, ikinci sırada Kapodokya bölgesi ve üçüncü sırada ise Antalya'yı tercih ediyor. Bu yıl 300 bin kültür turu meraklısı Fransız’ın Antalya'da 12 günlük tatil süreleri için 20 antik kent ile değişik dönemlere ait sergilenen eserleri gördü. Fransız turistleri, diğer ülke turistlerinden ayıran en belirgin özelliğinin ise gidilen her tarihi ören yeri ziyaretinde hepsinin tek tek turist rehberlerine 'bana böylesi bir güzel antik kenti gösterdiğin için sana minnettarım, teşekkür' ederim sözünü sık sık tekrar etmeleri olduğu belirtildi.
 Simbat Turizm Seyahat Acentesi Kültür Turizmi Uzmanı Nihat Taş, bu sene yurt genelinde 650 bin Antalya genelinde ise 300 bin Fransız turistin kültür turuna çıktığını söyledi.
 Antalya'ya gelen turistler birinci sırada uzun yıllar Fransız arkeologların kazı yaptığı Kaş'ın Kınık beldesi sınırları içinde bulunan UNESCO koruması altındaki Xanthos Antik Kenti olduğunu aktaran Taş, bunu Perge, Termessos, Aspendos Antik Tiyatro, Side Antik Kent, Side Antik Tiyatro ve Apollon Tapınağı ziyaretinin takip ettiğini kaydetti. Taş, "Dünyada kültür turizmine yönelik tatil yapan tek millet Fransızlar. Fransız turistlerin yüzde 98'i kültür ve arkeoloji turizmine yönelik tatil yapar. Uzak Doğu ülkelerinin vatandaşları gibi deniz, kum ve güneş turizmine yönelik tatil anlayışları yok. Onlar mutluluğu bir tarihi ören yeri görme ve eserleriyle fotoğraf çektirmede buluyor." dedi.
 Fransız mimar Jean Llande, 4 yıldır Türkiye'de kültür turuna çıktığını Anadolu medeniyetlerini tanımaktan mutlu olduğunu söyledi. LIande, Anadolu Selçuklu dönemi eserini beğendiğini Antalya Yivli minarenin de bunlardan biri olduğunu kaydetti.
 Kültür ve Turizm Bakanı Yardımcısı Dr. Abdurrahman Arıcı, Fransızların başta Efes, Kapadokya bölgesinde kültür turuna çıktığını söyledi. Son yıllarda UNESCO koruması altında olan Xanthos ve Perge'ye ilgilerinin arttığını belirten Arıcı, Fransızların kültür turları yanında doğa ve köy turlarını da sevdiğini söyledi. Arıcı, "Fransızların tatil anlayışı kültürü ve değişik medeniyetlere ait kültürel varlıkları tanımaya yönelik. Ülkemizde adeta açık hava müzesi konumunda olduğu için bizi tercih ediyorlar." dedi.
 AK Parti Antalya Milletvekili Mevlüt Çavuşoğlu, Avrupa Konseyi Parlementer Meclisi (AKPM) başkanı olduğu dönemde Fransızların da aralarında bulunduğu bütün parlamenterleri Side Antik Kent olmak üzere tarihi ören yerlerini gezdirdiğini söyledi. AKPM'nin merkezinin Fransa Strazburg'da olduğunu hatırlatan Çavuşoğlu, 2 yıl önce Alanya ve Side'de ağırladığı Fransız parlamenterlerin Alanya Kalesi ve Side Antik Kent'e hayran kalarak tarihi ören yerinin gönüllü tanıtıcısı olduklarını kaydetti.
  