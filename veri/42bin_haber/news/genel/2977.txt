Suikast sonrası yargıya tam zırh
Tunceli Ovacık'ta Cumhuriyet Başsavcısı Murat Uzun'un şehit edilmesinin ardından, il merkezi ve ilçelerinde görevli 28 hakim ve savcıya polis koruması tahsis edildi. AcI olay sonrası hakim ve savcıların kaldığı lojmanların güvenlikli hale getirilmesi dahil birçok koruma tedbiri en üst seviyeye çıkarıldı.
 ZIRHLI KULÜBE
 ADALET Teşkilatını Güçlendirme Vakfı (ATGV), Ovacık'ta, hakim ve savcıların kaldığı lojmanlara kurşun geçirmez, zırhlı koruma kulübesi satın alarak gönderdi. Lojmanların etrafı da 24 saat kamerayla izleniyor. İl merkezindeki lojmanların etrafındaki duvarın üzerine bu kez 2 metre yüksekliğinde çelik, kurşun geçirmez, zırhlı levhalar yerleştirildi. Çelik zırhların üzerine lazerli dikenli teller konuldu.
 YAKIN KORUMA
 28 hakim ve savcıya polis yakın korumalar verildi. Yargı mensupları, Savcı Murat Uzun'un şehit edilmesinden sonra silah almak için ruhsat başvurusunda da bulundu. Suikast öncesi sadece 3 isimde silah taşıma ruhsatı vardı. DHA
 Tetikçi 'Munzur' çıktı
 SAVCI Uzun'a yönelik saldırı emrini veren, planlayan ve suikastı gerçekleştiren grubun tespit edildiği öne sürülüyor. İddiaya göre emri veren örgütün sözde Ovacık sorumlusu 'Azad Çüngüş'. Suikastı ise CHP'li Aygün'ün kaçırılması olayında da yer alan 'Munzur' kod adlı Ö.S ile bir kadın terörist düzenledi.