2023'e dek başkanım
Ahmet Çakar: F.Bahçe Başkanı Aziz Yıldırım'ın pek yakında başkanlığı bırakacağını öğrendim. Aziz Yıldırım: Benim kafamın tasını attırmasınlar, gerekirse 2023'e kadar F.Bahçe'de kalırım
 ESKİ hakem, futbol yorumcusu Ahmet Çakar, dün twitter adresinden Aziz Yıldırım'ın F.Bahçe başkanlığından yakında ayrılacağını iddia etti. Çakar'ın bu iddiasına Başkan Aziz Yıldırım, 'Kafamın tasını attırmasınlar, gerekirse 2023'e kadar buradayım' cevabını verdi. Yıldırım'ı öfkelendiren olay Ahmet Çakar'ın şu twitleri oldu:
 'F.Bahçe Başkanı Aziz Yıldırım'ın pek yakında başkanlığı bırakacağını öğrenmiş bulunmaktayım. Başka bir şey daha öğrendim. O da şu Yıldırım sonrasında hazırlanan yeni F.Bahçe başkanının adı. Fakat bu isim beni de çok şaşırttı doğrusu.'
 ADAY OLUR KALIRIM
 BUNUN üzerine Başkan Aziz Yıldırım, Beyaz TV'den Sinan Engin'i arayıp, 'Sinan bu ne rezillik. Biz yargı kararını bekliyoruz. Kafamın tasını attırmasınlar, gerekirse 2023'e kadar buradayım, aday olur, kalırım' dedi.
 2023, Başbakan Erdoğan ile MHP Lideri Devlet Bahçeli arasında hafta sonu polemik konusu oldu. Bahçeli, 2023 vizyonu kavramının patentinin kendilerine ait olduğunu savununca, Erdoğan da 'Bunun patenti size aitse bedelini söyleyin ödeyelim' cevabı verdi. 2023, cumhuriyetin 100. kuruluş yıl dönümü.
 Ne haksızlığıymış!
 CHP Lideri Kemal Kılıçdaroğlu,  'Aziz Yıldırım'a milletvekili adaylığı teklifini ilk kez duyuyorum. Kendisini ziyaret ettim, uğradığı haksızlık nedeniyle 'geçmiş olsun' dedim, o kadar' dedi. Trabzonspor Başkanı Sadri Şener, Kılıçdaroğlu'nun bu sözlerine tepki gösterdi: 'Sayın Kılıçdaroğlu, mahkemenin 6 yıl 3 ay ceza verdiği ve halen dosyası Yargıtay'da bulunan Yıldırım'ın uğradığı haksızlığı açıklasa da, Trabzonspor camiası olarak biz de öğrensek.'