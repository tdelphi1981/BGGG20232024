Kızlara hava atmak için tokat atan arkadaşını vurdu
ÇORUM’da 33 yaşındaki Fikret Lal’ı pompalı tüfekle ağır yaralayan 20 yaşındaki Hüseyin Kaya, mahkemede kendini savundu. Tutuklu sanık, "Yanındaki kadınlara hava atmak için bana tokat attı. Atılan tokat zoruma gittiği için onu vurdum" dedi.
 Olay, geçen ağustos ayında meydana geldi. Hüseyin Kaya, tartıştığı arkadaşı Fikret Lal’ı pompalı tüfekle ağır yaraladı. Hastaneye kaldırılan Lal, uzun süren tedavisinin ardından taburcu edildi. Gözaltına alınıp çıkarıldığı nöbetçi mahkeme tarafından tutuklanan Hüseyin Kaya hakkında ise adam öldürmeye teşebbüs suçundan 24 yıla kadar hapis cezası istemiyle dava açıldı.
 Çorum Ağır Ceza Mahkemesi’nde hakim karşısına çıkan tutuklu sanık Kaya, "Olay günü Fikret ile karşılaştım. O gün arabasında bayanlar vardı. Beni önce azarladı ve hava olsun diye de iki tokat attı. Belindeki tabancasına sarıldı. Benim de tüfek elimdeydi korkutmak amaçlı yere ateş açayım derken Fikret yere yattı. O sırada saçmalar göğsüne isabet etti" diye konuştu. DHA