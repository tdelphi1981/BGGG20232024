Facebook'ta erotik tehlike
Facebook'ta birçok fotoğrafı fazla sorgulamadan paylaşıyoruz. Peki bu fotoğrafların erotik sitelerde boy boy yayınlanabilme ihtimalini hiç düşündünüz mü?
Paylaşmayı çok seviyoruz. 1 milyar aboneyi aşan Facebook'un yaklaşık 30 milyon abonesi Türk kullanıcılardan oluşuyor. Bu rakamla Facebook kullanımında Avrupa'da bir numara olan Türkiye, globalde de 6. sırada yer alıyor. Yani Facebook başta olmak üzere sosyal ağlar Türkiye için çok ama çok önemli bir yer teşkil ediyor.

Kullanıcılar her gün milyonlarca içerik paylaşıyor. Fotoğraflar, müzikler, aklınıza gelen her şey... Tatile giden ve fotoğraflarını paylaşanlar, gittiği yeri tüm dünyaya bildirenler, evinin fotoğrafını çekip tatile  gittiğini söyleyen ve evi soyulan mağdurlar... Son olarak cinsel içerikli sitelere düşen Facebook kullanıcılarının masum fotoğrafları...

İnternet İzleme Vakfı'nın (The Internet Watch Foundation) gerçekleştirdiği son araştırmaya göre cinsel içerikli sitelerin azımsanmayacak bir kısmı kullanıcıların paylaştıkları bikinili fotoğrafları hedef alıyor. 12 binden fazla kişisel fotoğraf ve videonun izini süren İnternet İzleme Vakfı, bunların yaklaşık 10 bininin bu tür sitelerde yayınlandığını ve kullanıcıların bu durumdan haberinin dahi olmadığını vurguluyor. 

Ancak sorun sadece Facebook'ta paylaşılan fotoğraflarda değil. Instagram... Sadece fotoğraf paylaşımı için tasarlanan bir platform... Ve milyonlarca fotoğraf... Twitter tipi takipçi sistemine sahip olduğundan birçok kullanıcı hesabını dışarıya kapatmıyor ve herkes bu fotoğrafları görüntüleyebiliyor. Bu da kullanıcıların özel fotoğraflarına göz koyan cinsel içerikli siteler için bulunmaz bir fırsat sunuyor. 

PEKİ NE YAPMALI

Öncelikle sizin için özel olan ve üçüncü kişilerin eline geçtiğinde zor durumda kalabileceğiniz hiçbir fotoğrafı paylaşmayın. Ne Facebook'ta, ne Instagram'da, ne de Twitter'da... İnternetin derin sularında birilerinin fotoğraflarınızı kötü amaçla kullanabileceğini asla aklınızdan çıkarmayın. Kuracağınız hiçbir antivirüs yazılımı, sizin atacağınız bir adımdan daha etkili olmayacaktır. 

Facebook'a koyduğunuza pişman olduğunuz fotoğrafların sildiğiniz halde sunuculardan hemen silinmediğini unutmayın.