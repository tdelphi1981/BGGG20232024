BES'te yeni dönem başladı, devlet vatandaşa 1.25 milyar lira verecek
Bireysel emeklilikte yeni sistem devreye girdi. Maaşlara yansıyan vergi avantajı yerini devlet katkısına bıraktı. Artık sisteme 100 TL yatıran vatandaş için kamu da 25 lira koyacak. Devlet katkısının tamamını alabilmek için sistemde 10 yıl kalmak ve 56 yaşına gelmek şart. Erken çıkanların katkısı belirli oranlarda kesilecek
 EKONOMİ SERVİSİ
 Bireysel Emeklilik Sistemi'ne getirilen yeni yasal düzenlemeler uygulamaya gidi. Devlet artık sistemdeki tüm katılımcılara yapacakları ödemeler için yüzde 25 katkı sağlayacak. Bireysel emeklilik sisteminde devlet katkısının Hazine'ye önemli yük getireceğiini belirten Başbakan Yardımcısı Babacan, 2013 bütçesine 1 milyar 250 milyon lira koyduklarını açıkladı. Katılımın beklenenin üzerinde olması halinde bu rakamın artırılabileceğinin altını çizen Babacan, 1990'lı yıllarda yaşanan ve vatandaş açısından hayal kırıklığı yaratan KEY gibi hatalardan da ders aldıklarını vurgulayarak, 'Vatandaşın parası kendi adına Takasbank'ta saklanacak. Hiç kimsenin endişesi olmasın, bu paralar çarçur edilmeyecek' diye konuştu. 
 BAŞBAKAN Yardımcısı Ali Babacan, BES'te 3,1 milyon katılımcı olduğunu ve 20 milyar lira fon büyüklüğüne ulaşıldığını, toplam özel emeklilik sistemlerinde biriken fonun GSMH'nın yüzde 2,2'sine denk geldiğini anlattı. OECD ortalamasının ise yüzde 72.4 olduğunu belirten Babacan, 'Doğruları yaptığımız sürece BES'nin büyümesi için çok geniş bir alan ve potansiyel var' dedi.
 HER 100 TL'YE 25 TL
 2012'de yapılan yasal düzenlemelerle BES'in yepyeni bir çerçeveye kavuştuğunu ifade eden Babacan, önümüzdeki süreçte iç tasarruflarda nispi bir artışın sağlanmasını beklediklerini dile getirdi. Vatandaşın BES'e yatıracağı her 100 lira için devletin de 25 lira katkı payı yatıracağını, bunun, izleyen bir iki ay içinde hemen yapılacağını aktaran Başbakan Yardımcısı Babacan, 'Yani 100 liranın yanına konan 25 lira da aynı 100 lira gibi yıl içinde nemalandırılacak' dedi.
 3 yılda çıkana devlet katkısı yok
 l SİSTEMDE 3 yıldan az kalıp ayrılan, yüzde 25'lik devlet katkısı kısmını sistemde bırakmak zorunda kalacak. 
 l VATANDAŞLARIN kendi cebinden yatırdığı para nemasıyla beraber her an çekilebilir. 
 l SİSTEMDE 3 yıldan 6 yıla kadar kalıp daha sonra çıkmak zorundan kalan da devlet katkısı kısmının yüzde 15'ini çekebilecek. 
 l 6 ila 10 yıl arasında kalan devlet katkısının yüzde 35'ini alabilecek. 
 l 56 yaşını doldurmayıp sistemde 10 yıl kalıp ayrılanlar devlet katkısının yüzde 60'ını çekebilecek. 
 l EN az 10 yıl kalan ve 56 yaşını dolduran vatandaşlarıda devlet katkısının tümünden yararlanabilecekler.
 Yılda 3 bin TL'yi geçemeyecek
 l 100 TL yatıran her ay 25 TL devlet katkı payı alacak. Bu tutar yılda 3 bin lirayı geçemeyecek. 
 l YÖNETİM gideri yüzde 8'den yüzde 2'ye düşürüldü. Fon işletim gideri kesintisi de yüzde 1.09 ile 2.28 arasında sınırlandırıldı. 
 l KURUMSAL planlarda işveren çalışan adına yatırdığı katkı payının yüzde 15'ini vergi matrahından düşebilecek. 
 l ÖNÜMÜZDEKİ dönemde yeni fon türlerinin kurulması, altın ve kıymetli madenlere dönük fonlar önemli olacak.
 Sistemde en az 10 yıl kalın
 Sistemİn asıl özelliğinin emeklilik olduğuna işaret eden Babacan, 'Bu yüzde 25'lik devlet katkısı da yatırılan paraların emeklilik döneminde ihtiyaç olacak birikim ruhuna uygun olması gerekir. Biz vatandaşlarımıza; çok zaruri olmadıkça kısa vadeli ihtiyaçları için sistemdeki birikimlerine dokunmamalarını ve sistemde en az 10 yıl kalıp 56 yaşını doldurduktan sonra emeklilik hakkını kazanarak, sistemden ayrılmalarını tavsiye ediyoruz. Zira bahsettiğimiz yüzde 25'lik devlet katkısından tam olarak yararlanabilmek için bu koşulların yerine getirilebilmesi gerekmektedir' diye konuştu.
 Konut edindirme yardımı gibi değil
 Babacan, devlet katkısı ödemeleri ve bunun getirisinin Takasbank'ta katılımcıların kendi adına açılmış bir hesapta kendi birikimleriyle birlikte saklanacağını belirterek, '1990'lı yıllarda konut edindirme yardımı hesapları, çalışanların tasarruflara teşvik hesapları, zorunlu tasarruf dediğimiz gibi uygulamalar yapılmış. Biz bundan sonraki dönemde gönüllülük ve teşvik esasını baz alıyoruz. 2013 yılından itibaren başlattığımız yöntemin en önemli farkı bu.'
 SPK Başkanı Ertaş'ın ilk toplantısı
 BES tanıtım toplantısına katılım yoğundu. Sektör temsilcilerinin yanısıra Hazine Müsteşarı İbrahim Çanakçı, İMKB Başkanı İbrahim Turhan ve SPK'nin yeni atanan Başkanı Vahdettin Ertaş da katılımcılar arasındaydı.
 Asgari ücrete göre katkı artacak
 Devlet katkısında bir üst sınır koyduklarını belirten Babacan, şunları söyledi: 'Bu 3 bin lira 2013 için. 2014 için yeni asgari ücret tespit edildiğinde devlet katkısı da ona paralel olacak. Devlet katkısı uygulamasının başlamasıyla beraber daha önce yürürlükte olan ve katılımcıların 3'te 1'i tarafından kullanılabilen katkı paylarının vergi matrahından indirme şeklindeki uygulama da artık sona erdi. O sistemden sadece vergi mükellefleri yararlanabiliyordu. 3 milyon 100 bin kişinin yaklaşık 3'te 1'i ancak oradaki devlet teşviklerinden yararlanabiliyordu. Yeni sistem daha adil ve daha anlaşılır.'
 İki ay sonra hesabına yatacak
 Babacan, 18 yaşından büyük herkesin faydalanabileceğini belirterek, şöyle devam etti: 'Bireysel emeklilik şirketinin bildirim sonrasında devlet katkısı, katılımcının BES hesabına otomatik olarak yatırılacak. Ocak'ta yatırılan katkı payına ilişkin devlet katkısı en geç mart ayında katılımcının hesabında olacak. '