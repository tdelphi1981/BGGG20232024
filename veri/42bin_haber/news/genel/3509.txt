Cenazede 10 bin polis görev yapacak
Paris'te esrarengiz bir suikasta kurban giden PKK kurucularından Sakine Cansız ile Fidan Doğan ve Leyla Söylemez'in cenaze törenine ev sahipliği yapacak olan Diyarbakır, olası provokasyonlara karşı kırmızı alarma geçti.
 SONER ARIKANOĞLU
 EDİNİLEN bilgiye göre; cenazeler, bugün Paris'ten İstanbul'a getirilecek ve akşam uçağıyla Diyarbakır'a gönderilecek. Bu gece Bağlar Hastanesi morgunda bekletilecek cenazeler, sabah cemevinde yapılacak dini törenin ardından saat 11.00'de Batıkent Meydanı'na getirilecek. Asıl tören de burada yapılacak.
 CENAZE töreni için bir resmi başvuru yapılmayan Diyarbakır Valiliği ise yeni provokasyonlara karşı bir dizi önlem aldı. Planlamada BDP'li yöneticilerin taleplerinin de dikkate alındığı bildirildi. Valilik, 100 bin kişinin katılması beklenen törenin güvenliği için Emniyet'ten takviye istedi. Bunun üzerine başka illerde görevli yaklaşık dört bin polis Diyarbakır'a kaydırıldı. Törende toplam 10 bin polis görev yapacak. Jandarma ve askeri birlikler de hazır bekletilecek.
 ÜST ARAMASI YOK
 TÖRENE katılmak için Batıkent Meydanı'na gidenlere kimlik kontrolü ve üst araması da yapılmayacak. Tören, polis kameraları aracılığıyla Emniyet Genel Müdürlüğü'ndeki kriz masasından da an be an izlenecek. Cenazeler, törenin ardından toprağa verilmek üzere memleketlerine gönderilecek. 
  