'Duygusal konuşmuş'
28 Şubat soruşturmasında serbest kalan Karadayı, Çevir Bir'e kızmamış
 Soner ARIKANOĞLU
 28 Şubat soruşturmasında ifadesi alınan dönemin Genelkurmay Başkanı emekli Org. İsmail Hakkı Karadayı'yı, tutuklanmaktan yaşı değil 3. Yargı Paketi'yle kapsamı genişletilen adli kontrol sisteminin kurtardığı ortaya çıktı. Karadayı, ifadesinde, 28 Şubat sürecinin darbe olmadığını; Batı Çalışma Grubu'ndan haberi olmadığını; tankların Sincan'da yürütülmesinin tesadüf olduğunu söyledi. 'Demokrasiye bağlıyım. Refahyol Hükümeti'ne istifa etmesi için baskı yapmadım' dediği öğrenildi.
 SORGUDA Karadayı'ya, sağ kolu olan ve halen tutuklu bulunan eski Genelkurmay 2. Başkanı emekli Org. Çevik Bir'in kendisini suçlayan 11 sayfalık ifadesi de hatırlatıldı. 'BÇG'den haberdar olmadığınızı söylüyorsunuz. Ama Çevik Bir, BÇG'yi talimatınızla kurduğunu iddia ediyor' denildi. Karadayı ise 'Cezaevi şartlarının yarattığı duygusallıktan öyle yazmış olabilir' karşılığını verdi.
 SORGUDA çoğunda Çevik Bir'in imzası bulunan BÇG belgeleri gösterildi ancak Karadayı, haberdar olmadığını; Bir'e bu yönde belge talimatı vermediğini savundu. Karadayı, orduların Genelkurmay Başkanı olmadan da darbe yapabileceğini vurguladı,  1960 darbesini örnek gösterdi. 
 
 Yarbay Topuz'un en zor günü...
 BALYOZ Davası'nda 16 yıl hapis cezası alan Yarbay Hüseyin Topuz, doğum gününde büyük acı yaşadı... Annesinin ölüm haberini, doğum günü olan 1 Ocak'ta aldı...
 Resmİgül Topuz (58), kanser tedavisi için bir yıl önce gittiği Almanya'da 1 Ocak'ta yaşamını yitirdi. Acı haber Yarbay Topuz'a cezaevinde, doğum günü olan 1 Ocak'ta verildi. Avukatı,  Balyoz Davası'na bakan İstanbul 10. Ağır Ceza Mahkemesi'ne başvurup cenaze izni istedi. Topuz, 1 günlük izinle dün annesi için Esenyalı'daki Seyit Seyfi Cemevi'nde düzenlenen cenaze törenine katıldı. Tabutunu da omuzladı...
 Annesine veda etti bebeğine kavuştu
 Topuz dün iki farklı duyguyu yaşadı. Annesini son yolculuğuna uğurladı, kendisi cezaevindeyken doğan 1.5 yaşındaki kızı Zeynep Topuz'la yeğenini  sevdi. Akşam ise cezaevine götürüldü.