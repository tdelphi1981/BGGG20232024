Moody's'den 'cari' bahane: Açıktaki düşüş mevsimsel
Türkiye, Moody's'den bekleneni alamadı. Kuruluş, Türkiye'nin notunu ve görünümünü değiştirmedi. Yetkililer not artırımına engel olarak cari açığı öne sürdü. Son dönemdeki düzelmeyi mevsimsel bulan kuruluş, 'Not için yapısal reform şart' mesajı verdi
 Uluslararası kredi derecelendirme kuruluşu Fitch'in not artırımının ardından gözlerin çevrildiği Moody's, Türkiye'nin notunu mevcut seviyede bıraktı. Moody's, kredi notu üzerindeki ana kısıtlayıcı faktörün dış dengesizlikler nedeniyle dışarıdan gelebilecek riskler olduğunu tekrarlarken, yatırım yapılabilir seviye kredi notu için Türkiye'nin üzerindeki riskleri azaltacak politikalar benimsemesi gerektiğini belirtti. Moody's Türkiye analisti Sarah Carlson dün düzenlenen telekonferansta gazetecilere yaptığı açıklamada, Türkiye'nin ödemeler dengesinden kaynaklanan riskleri azaltacak bazı adımlar attığına dikkat çekip, 'Türkiye'nin riskleri azaltacak politikalar üretmesi gerekiyor... yatırım yapılabilir kredi notu için tek bir reçete yok' ifadelerini kullandı.
 ZAMAN ALACAK
 Cari açığı oluşturan yapısal sorunların giderilmesinin zaman alacağına dikkat çeken Carlson ödemeler dengesinden kaynaklanan risklerin azaltılması için tasarrufların artması ve ihracatta ithalatın yüksek olan payının düşürülmesini örnek olarak verdi. Carlson, Türkiye'nin ne zaman yatırım yapılabilir kredi notu alabileceği sorusuna belirli bir takvim olmadığı cevabını verirken, kredi notlarının üçte birinin 18 ay içinde görünüm yönünde bir not kararı ile sonuçlandığını belirtti.
 Kamu maliyesi düzeliyor
 l KAMU bilançosu şoklara karşı artık çok daha dirençli.
 l  EKONOMİK büyüme de olumlu seyrediyor. Başlıca risk ise ödemeler dengesi. 
 l TÜRKİYE 10 yıldan daha uzun vadede borçlanırken hala zorluklar yaşıyor. Ayrıca dolarla borçlanmak hala daha ucuz. 
 l  SIKINTILARA rağmen şirketlerin görünümü olumlu. Büyüme, düşük faiz ve ihracattaki artış şirketleri destekliyor.  
 l  TÜRKİYE'de ekonomik büyümenin 2013'te yüzde 3,5-4,5 arasında olmasını bekliyoruz. Kamu maliyesinin şokları emme kabiliyeti arttı ve kamu maliyesi de giderek düzeliyor.
 Siyasi riskler orta dereceli
 l  BORÇLANMA dinamiği olumlu, borç oranı azalmaya devam edecek. 
 l  TÜRKİYE, krizde az sayıdaki olumlu hikayelerden biri. Notun yatırım yapılabilir seviyeye yükselmesi için birkaç alanda düzelme gerekiyor. 
 l  ÖDEMELER dengesinde düzelme not artırımı için şart ama yakın vadede cari açıkta ciddi bir düzelme beklemiyoruz. 
 l  CARİ açıktaki düzelme mevsimsel sebeplere bağlı. 
 l  BÖLGEDEKİ jeopolitik riskler şu aşamada not değerlendirmesinde ciddi bir etken değil. Siyasi riskler Türkiye için orta dereceli.
 Bir kademe altında
 ULUSLARARASI Kredi derecelendirme kuruluşu Fitch, ay başında Türkiye'nin kredi notunu yatırım yapılabilir seviyeye yükseltmişti. Derecelendirme kuruluşu Standard & Poor's ise kredi notunu yatırım yapılabilir seviyenin iki kademe altında 'durağan' görünüm ile derecelendiriyor.
 Her zaman notu yükseltebiliriz
 TÜRKİYE ile ilgili yayınladıkları kredi analizi raporunun rutin bir piyasa iletişimi olduğunu söyleyen Moody's Türkiye Kıdemli Analisti Sarah Carlson 'Rapor bir not değerlendirmesi niteliğinde değil. Ama Türkiye'nin notu aynı seviyede. Notla ilgili karar herhangi bir zaman alınabilir. Risk dengeleri ve bu dengeleri belirleyen faktörler uygun olduğu zaman bir değerlendirmeye gidebiliriz' ifadelerini kullandı.
 ROK'u takip edeceğiz
 MERKEZ Bankası'nın enflasyon, kredi büyümesi gibi konularda başarılı adımlar atmasını beklediklerini dile getiren Carlson, 'Rezerv Opsiyon Mekanizması yeni. Etkisini görmek için zaman gerekiyor. Daha önceki yıllarda bu konularda başarı sağlandı. Rezerv opsiyon piyasasında bunun etkili olduğunu görüyoruz ancak daha fazla zamana ihtiyacı var' dedi.