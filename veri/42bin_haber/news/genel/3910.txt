Trafikte hapı yutmayın
Uykum gelsin diye leblebi gibi hap yutanlar dikkat... Farkında olmadan direksiyon başında gözleriniz kapanabilir. Uyumak için depresyon epilepsi, şizofren ilaçlarını içmek sizi bağımlı yapabilir
 Türkan YILMAZER / turkan.yilmazer@aksam.com.tr
 Türkiye'de uyku ilacı alarmı... Geçen yıl ülkede, 37 milyon kutu anti depresan satıldı. Arkadaş tavsiyesiyle şeker gibi yutulan ya da bazı doktorların ilk muayenede yazdığı ilaçlar; sersemlik, zihin bulanıklığı, hatta bağımlılığa yol açıyor.
 AKŞAM'a konuşan Üsküdar Üniversitesi Psikoloji Bölümü'nden Psikiyatri Uzmanı Prof. Dr. Nesrin Dilbaz, uykusuzluk çeken her 4 kişiden birinin yan etkisi uyku olan ilaçlara sarıldığını belirterek, şunları söyledi:
 TRAFİKTE, uyuyan canlı bombalar dolaşıyor. Uykusuzluk çektiği için ilaç alanlar sabah uyandım zannediyor oysa zihinleri hala bulanık. Çoğu raporlara girmeyen ufak tefek pek çok trafik kazasının arkasında bu yatıyor.
 37 MİLYON KUTU
 TÜRKİYE'DE geçen yıl 37 milyon kutu anti-depresan satıldı. Bunların önemli bir bölümü uyku için kullanılıyor. 2010 yılında bu rakam 34 milyon kutuyken, 2003'te 14 milyondu. Uyku getirsin diye içilen depresyon, epilepsi, şizofreni, sedatif (sakinleştirici) ilaçları yeşil reçetesiz satılıyor. Bu ilaçların birçok yan etkisi var. Yan etkilerinin etiketlere işlenmesi lazım. Uyurgezerlik, alerjik reaksiyonlar, kilo alma gibi...
 Tavsiye alma tavsiye etme!
 MEDICANA Bahçelievler Hastanesi'nden Nöroloji Uzmanı Dr. Gülcan Sargın Kurt da, arkadaş tavsiyesiyle ilaç alımının çok yaygın görüldüğüne dikkat çekti: Tavsiye üzerine ilaç alımı çok yanlış. Uykusuzluğa; fibromiyalji, sırt ve boyun ağrıları, kalp yetmezliği, solunum yolları hastalıkları bile neden olabilir. Öncelikle bu problemler araştırılmalı, çözülmeli daha sonra ilgili uzman hekim tarafından gerekli görülürse ilaca başlanmalı.