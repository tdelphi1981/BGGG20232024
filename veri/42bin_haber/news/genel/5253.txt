Polisi bile şaşırtan operasyon
Fatih’te bir iş hanına baskın yapan polis, 17 bin 818 paket kaçak sigara ile 622 şişe kaçak ve bandrolsüz içki ele geçirdi.
 Kaçak malları saklamak için yapılan gizli bölmeler polisi bile hayrete düşürdü. Operasyon, polis kamerası tarafından da kaydedildi.
 
 Fatih İlçe Emniyet Müdürlüğü Asayiş Büro Amirliği ekipleri, Fatih’te daha önce yapılan ve 65 bin paket kaçak sigaranın ele geçirildiği operasyonun ardından çalışmalarını genişletti. Fatih Asayiş Büro ekipleri, yaptıkları istihbarat çalışmalarının ardından piyasaya gümrük kaçağı ve bandrolsüz sigara ve içki süren şahıslara yönelik yeni bir operasyon düzenledi. Ekipler, Süleymaniye Mahallesi’ndeki bir iş hanına baskın düzenledi. 
 
 GİZLİ BÖLMELER POLİSİ DE ŞAŞIRTTI
 
 Kepengini açarak iş hanına giren polisler, ilk aramada herhangi bir şey bulamadı. İş hanının tavan arasına bakan ekipler, poşetler içerisinde saklanmış kaçak sigara buldu. Aramayı derinleştiren ekipler, iş hanındaki gizli bölmeleri fark etti. Çekiç ve balyoz yardımıyla gizli bölmelerin tahtalarını kıran polis ekipleri, çok sayıda kaçak sigara ve içki ele geçirdi. Polisi bile şaşkına çeviren gizli bölmelerden değişik markalarda 17 bin 818 paket gümrük kaçağı bandrolsüz sigaralar ile 622 şişe bandrolsüz veya sahte bandrollü gümrük kaçağı içki ele geçirildi. 
 
 Fatih İlçe Emniyet Müdürlüğü Asayiş Büro Amirliği ekiplerin düzenlediği operasyonda elde edilen kaçak içki ve sigaralar kamyonete yüklenerek polis merkezine götürüldü. Olayla ilgili olarak İbrahim D., Yalçın K., Fatih K., Müslüm K., Selçuk K. ile Mahmut D. gözaltına alındı. Şüpheliler, alınan ifadelerinin ardından Nöbetçi Cumhuriyet Savcısı tarafından serbest bırakıldı. Olayla ilgili tahkikatın ise devam ettiği belirtildi.