'Enerji üretim payını yüzde 75’e çıkaracağız'
Enerji ve Tabii Kaynaklar Bakanı Taner Yıldız, özel sektörün enerji üretim payını yüzde 75'e çıkarma konusunda kararlı olduklarını söyledi.
 Enerji ve Tabii Kaynaklar Bakanı Taner Yıldız, 1. Gaziantep Enerji Zirvesi'ne katıldı. Sürdürülebilirlik Akademisi ve Gaziantep Büyükşehir Belediyesi tarafından Şehitkamil Kültür Merkezi'nde düzenlenen zirvede konuşan Bakan Yıldız, özel sektörün enerji üretimindeki payına ve yapılabilecek tasarruflara değindi.
  
 "Elektriğin nimetleriyle yaşayıp külfetlerine katlanmamak olmaz" diyen Bakan Yıldız, "Her konunun tehdit ve fırsatları karşılıklıdır, o yüzden biz ithalatı azaltmada her birimizin yapacağı tasarrufların son derece önemlidir." dedi. AK Parti'nin iktidara geldikten sonra özel sektörün enerji üretimindeki payı yüzde 34'lerden yüzde 61'lere çıkarıldığını belirten Bakan Yıldız, bu rakamı kısa ve orta vadede yüzde 75'lere çıkaracaklarını vurguladı. Yıldız, şöyle konuştu: "Niçin böyle bir yolu tercih ettik? Özel sektörün uluslararası sermayeyle buluşması 10 yıl önceki Türkiye'de daha kolaydı ve borçlanma limitlerini çoktan aşmıştı. Bugün enerjiye olan bağımlılık, enerji sektöründe Türkiye'de artmamıştır, ama ulaştırma sektöründeki kullanım her birimizin refah seviyesiyle beraber, daha çok artmıştır."
 Elektrik kullanımında yapılacak tasarrufun önemine vurgu yapan Bakan Yıldız şunları kaydetti: "Her konunun tehdit ve fırsatları karşılıklıdır, o yüzden ithalatı azaltmada her birimizin yapacağı tasarrufların son derece önemli olduğunu söylemek isterim. Küçümsemeyelim, her birimizin evde, yalıtımda, elektrik kullanımındaki yapacağımız tasarruflar o çokça şikayet ettiğimiz enerji kalemlerinin ithalatını önleyebilecek şeylerdir. Biz ölçtük ve biçtik, Türkiye'de 2023 yılına kadar yüzde 20 tasarruf elde edebilecek bir yapı var. Bu bir yandan övünülecek, bir yandan yerilecek bir durumdur. Önümüzde uzun bir mesafe var katetmemiz gereken, bu açıdan avantaj, ama bulunduğumuz konum itibariyle daha verimli çalışmamız lazım geldiği de bir dezavantajdır."
  
 Dünyayı kirletenlerle temizleyenlerin aynı ülkeler olmadığına dikkat çeken Bakan Yıldız, "Dünyayı kirletenlerle temizleyenler aynı ülkeler değil arkadaşlar. Biz kirletenlerden olmayacağız, ama dünyayı temizleyenlerin de en ön safında bulunmayacağız." şeklinde konuştu.
 Gaziantep Büyükşehir Belediye Başkanı Asım Güzelbey de enerjinin önemine değinerek, "Devir artık enerji devri. Önceden akan suya bakar, esen rüzgara sırt çevirirdik. Artık akan sudan, esen rüzgardan enerji üretiyoruz." dedi.
 CİHAN
  