Hırsızlık için girdiği evde öldü
İzmir'in Konak İlçesi'nde, 5 katlı binanın en üst katındaki eve hırsızlık amacıyla girmeye çalıştığı öne sürülen 18 yaşındaki Volkan Koçyiğit, havalandırma boşluğuna düşerek öldü
 İzmir'de olay, dün saat 21.30 sıralarında Güngör Mahallesi 376 Sokak’taki 26 numaralı apartmanda meydana geldi. 5 katlı binanın en üst katında bulunan A.V.’nin evine havalandırma boşluğundan tırmanan Volkan Koçyiğit, pencereden içeri girmeye çalıştı. Bu sırada dengesini kaybeden Koçyiğit, havalandırma boşluğuna düştü.
 Bina sakinleri, gürültü üzerine havalandırma boşluğuna baktıklarında tanımadıkları bir kişinin kanlar içinde yerde yattığını gördü. Çevre sakinleri, durumu sağlık ekipleri ve polise bildirdi. İhbar üzerine gelen polis ekipleri, yaralı Koçyiğit’i bulunduğu yerden çıkartabilmek için itfaiyeden yardım istedi. İtfaiye ekiplerince havalandırma boşluğundan çıkartılan Koçyiğit, 112 Acil Servis görevlilerinin ilk müdahalesi ardından ambulansla İzmir Eğitim ve Araştırma Hastanesi’ne kaldırıldı. Burada tedaviye alınan Koçyiğit, yapılan müdehalelere rağmen öldü. Polis, soruşturma başlattı. DHA