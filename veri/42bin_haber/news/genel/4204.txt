40 yıla 370 tarif
İstanbul'un kültür hafızası ciltlendi... 40 yaşına basan İKSV'yi anlatan 'İ-ka-se-ve' adlı kitapta Elia Kazan'dan Leyla Gencer'e 370 kişinin anıları var. Festival rekorunu kıran vakfın tarihi Başkan Bülent Eczacıbaşı'nı bile şaşırttı: Bilmediğim çok şey öğrendim
 Seray ŞAHİNLER
 Satır satır zirveye çıkışın öyküsü... Her yıl düzenlediği festivallerle İstanbul'un kültür-sanat merkezine dönüşmesine büyük katkı sağlayan İstanbul Kültür Sanat Vakfı (İKSV), 40 yıllık geçmişini 'i-ka-se-ve: 370 Kişi İstanbul Kültür Sanat Vakfı'nın 40 Yılını Anlatıyor' adlı kitapta topladı. İlkay Baliç ve Didem Ermiş'in hazırladığı kitapta, sanatçılardan, işadamlarına, gazetecilere kadar sürece tanık olanlar 40 yılı anlatıyor. 
 TİTİZ ARŞİV ÇALIŞMASI
 Bİr buçuk yılda hazırlanan kitapta, vakfın kurulduğu günden başlayarak düzenlediği ilk festivale, yeni festival ve projelerin ortaya çıkış sürecine ve etkinliklerde yaşananlara kadar her aşamaya yer veriliyor. Kitabın tanıtımıyla ilgili düzenlenen basın toplantısında İKSV Kurum Kimliği ve Yayınlar Yöneticisi Didem Ermiş de hazır bulundu. Ermiş, kitabın hazırlanış sürecini ise şöyle anlattı: 
 - 110 kişiyle görüşme yaptık. 250 kişiye e-maille sorular ilettik. İKSV tarihinin parçası oldukları bölümü bize aktarmalarını rica ettik. 
 - Tarihinde önemli yere sahip ama aramızda olmayan kişilerin anlattıklarını da ekleyebilmek için onların kitaplarından, söyleşilerinden hazırlanmış sözlü tarih çalışmalarından destek aldık. 
 - Kullanılan fotoğrafların büyük çoğunluğu İKSV'nin kendi arşivinden alındı. 
 - Fotoğraflar, sadece bir etkinliğin gerçekleştiğini, bir sanatçının belli bir tarihte İstanbul'da İKSV etkinliğinde olduğunu göstermekle kalmıyor, mekanların nasıl kullanıldığını, 40 yıl boyunca belirli yerlerin nasıl dönüşümlerden geçtiğini de gösteriyor.
 'Neler yapıldı listesi değil, sahne arkası'
 Kitabın tanıtımı için düzenlenen basın toplantısında İKSV Yönetim Kurulu Başkanı Bülent Eczacıbaşı da hazır bulundu. Bu çalışmayla vakfın geçmişinin farklı bir perspektiften ele alındığını belirten Eczacıbaşı, 'Bu kitapta İKSV'nin neler yaptığının listesini bulamayacaksınız. Yapılan söyleşilerden ortaya çıkarılmış bir sözlü tarih ve arşiv çalışması niteliğinde. Ben de İKSV hakkında bilmediğim çok şey öğrendim' dedi. Eczacıbaşı sözlerini şöyle sürdürdü: 1973 yılında müzik festivali düzenlemesiyle başlayan serüvenin, bugün geldiği noktaya nasıl ulaştığı anlatılıyor. Bugün 4 büyük festival, 2 bienal çok sayıda bağımsız etkinlikleriyle bir kurum haline gelmiş İKSV'nin bu yılları nasıl geçirdiği var. Bir anlamda sahne arkası...
 17 kişiyle çıkılan kültür yolculuğu...
 İstanbul Kültür Sanat Vakfı, 1973 yılında Dr. Nejat Eczacıbaşı önderliğindeki 17 işadamı ve sanatsever tarafından kuruldu. 40 yıl boyunca hem Türkiye'de hem yurtdışında kültür-sanat alanında birçok etkinlik düzenlendi. İKSV, her yıl film, tiyatro, müzik, caz festivalleri, bienaller ve tasarım atölyeleriyle sanatseverlerin ilgiyle takip ettiği, uluslararası alanda da yer alan projelere imza atıyor.
 'Vakıf, kendi kendini anlattı'
 Kitabı hazırlayanlardan İlkay Baliç, 'Biz okuyucu olarak bu kitaptan ne beklerdik neleri merak ederdik bunu sorduk' dedi. Baliç sözlerini şöyle sürdürdü: Vakfın kurulduğu günlerden bugüne geçirdiği dönüşümleri anlattık. Kurum kendi içinden bize kendi tarihini anlatsın istedik. İKSV tarihinde yer alanlar birbirlerinden söz alarak bize kolektif bir hikayeyi anlatıyorlar...
 Bilet kesen Halit Ergenç
 Nejat Eczacıbaşı (İKSV'nin kurucusu): Almanya'daki öğrenimim sırasında Türkiye'de bir festival düzenlenmesini özlerdim. Bu tasarıyı Cevad Memduh'a açtığımda hocanın heyecanını unutamıyorum...
 Hilmi Yavuz (Şair, yazar): Şakir Eczacıbaşı, Londra'da eczacılık okumuştur. Ama kimyacılardan çok sanatçılara yakın durmuştur...
 Hülya Uçansu (Öğretim görevlisi, festival direktörlüğünü üstlendi): Şakir Eczacıbaşı'nın aramıza katılması çok önemli. Uzun vadeli vizyon getirmesi etkinliğin gelişimini çok etkiledi. 
 Suna Kan (Keman sanatçısı): Elizabeth Schwarzkopfh şan derslerini, Leyla Gencer'in gelişini unutamıyorum...
 Yekta Kara (Solist,rejisör, İstanbul Opera Festivali Sanat Yönetmeni): Leyla Gencer Şan Yarışması'nın ön elemeleri dünyanın önemli başkentlerinde yapılıyor. Leyla Hanım'la vakfın özellikleri çok iyi örtüşüyor. O da inanılmaz mükemmeliyetçiydi...
 Elia Kazan (Yönetmen): İstanbul Film Festival kapsamında gösterilen filmlerin ön izlemesine 'sansür heyeti' de katıldı. 1988'de jüri başkanı olan Kazan, şunları söyledi: Temel çaba Türk sinemacılarından gelmeli. Yasaklanan filmleri biz görmek istiyoruz...
 Atilla Dorsay (Sinema yazarı): 8. İstanbul Film Festivali'nin kapanış gecesi gördüklerim bana inanılmaz geliyordu. Aynı sahnede olmaları Cannes Film Festivali için bile hayal edilemeyecek yönetmenlerin seyirciyi selamlamaları... 
 Halit Ergenç (Oyuncu): İKSV'de yaptığım işler arasında yer göstericilik, kapıda bilet kesmek, rehberlik vardı. Ve çok büyük zevkle yaptım.
 'Çizgi' üstü bir tasarımcı
 Kitabin tasarımı, İKSV Kurumsal Kimlik Danışmanı Bülent Erkmen'e ait. Grafik tasarım alanının önde gelen isimlerinden Erkmen'in, tiyatrodan uluslararası projelere, kitaplardan bildirilere kadar pek çok alanda çalışmaları var. Sanatçının çalışmaları, uluslararası çapta birçok etkinlikte ödüle layık görüldü.
  