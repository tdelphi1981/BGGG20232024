Tılsımlı kalem okunmuş cüppe
Avukat Teoman Salgırtay: Ankara Barosunun vestiyerine bir avukat gelmiş. Vestiyerci, Davayı kazandın değil mi? diye sormuş. Avukat Kazandım deyince, Okunmuş cüppe verdim sana, bu sayede kazandın demiş. Artık okunmuş cüppe istiyorlar.Avukat Kemal Vuraldoğan: 2. kat fotokopi odasında da tılsımlı kalem var. Onunla imzalarsan 3 aya kalmaz dosya tahsil ediliyor!
ANKARA Barosu avukatları, kendi aralarında okunmuş cüppe ve tılsımlı kalem efsanesi konuşmaya başladılar. Facebooktan paylaşılan rivayetlere göre, cüppeyi giyen davayı kazanıyor, kalemi kullanan dosyasını sonuçlandırıyor. Avukat Teoman Salgırtay, sorumuz üzerine, Okunmuş cüppe ve tılsımlı kalem doğru. Halimiz bu diyerek, avukat sorunlarını tartışmak için kurdukları grup üyelerinin paylaştığı hikayeyi şöyle anlattı: 
Biraz gülelim ve sonra düşünelim. Baro vestiyerine bayan bir avukat gelmiş. Vestiyerci, Davayı kazandın değil mi? diye sormuş. Avukat Kazandım diye cevap verince, Okunmuş cüppe verdim sana, davayı bu sayede kazandın demiş. Bu efsane oldu. Vestiyerci cüppenin okunduğunu, giyenlerin dava kazandığını anlatır. Bunu duyanlar da, okunmuş cüppe istemişler.
Avukatlar, bu olayın aktarılmasından sonra kendi aralarında tılsımlı kalem esprisini şöyle anlattılar:
Kemal Vuraldoğan: Ama o cüppe hikâyesi doğru. 2. kat fotokopi odasında da tılsımlı kalem var. Takip talebini onunla imzalarsan 3 aya kalmaz dosya tahsil ediliyor!
Teoman Salgırtay: Yargıtaya, duvarı atlayıp, sigara içilen bahçeden içeri girdiğimde, mürafaalar lehime sonuçlanıyor desem mi? 
7 SİGARA, 7 AYRI ÇÖP 
Kemal Vuraldoğan: 7 sigara içip 7sini de ayrı çöpe atman kaydıyla!
Teoman Salgırtay: Mesleğe yeni başladığım tarihlerde, 30 yıl önce, Ayaşlı dava vekilliğinden avukatlığa terfi bir avukat abimiz vardı. Duruşmada hâkime gusül abdestiyle geldiğini, davanın kabulünü talep ederdi. İşe yaradığını görmüştüm!
Bayram Vural: Gözümden yaş geldi gülmekten. Allah sizi de güldürsün.