Tehlike yokmuş!
AKŞAM'ın haberi gündeme oturdu... Vali vekili Trabzon'daki dereüstü, uçurum kenarı okul için 'Heyelan, sel riski yok' dedi. Başkan ise risklerin bulunduğunu ama binanın sağlam olduğunu savundu
 GÜRKAN ATA / TRABZON
 AKŞAM dün manşetten 'Akıl kayması' başlığıyla, Trabzon Beşköy'deki 'uçurum kenarı eğitimi' gündeme taşımıştı. Trabzon Vali Yardımcısı Kamil Sarıaslan ile Beşköy Belediye Başkanı Yahya Narmanlı basın karşısına geçti, ilginç açıklamalar geldi.
  OKUL, 1998'de 44 kişinin can verdiği sel felaketini yaşayan Beşköy'de. Afet sonrası öğrenciler başka bir ilçedeki okula verildi. Belediye için 2003'te 2 km uzakta dere yatağı üzerine bina inşa edildi. Haberde, binanın 'heyelan riski ve merkeze uzaklığı' nedeniyle boşaltıldığı iddiası yer almıştı. Bina 2009'dan itibaren İlköğretim okulu olarak hizmet vermeye başladı. 150 öğrencili okulda eğitim, uçuruma nazır yapılıyor. Haberde Belediye Başkanı Narmanlı'nın 'Veliler çocukları korkuyla okula gönderiyor. Burası her açıdan riskli' görüşleri yer almıştı.
 BİNA SAĞLAM YIKILMAZ
 HABER sonrası Vali Yardımcısı Sarıaslan ve Narmanlı açıklama yaptı. Sarıaslan, 'Belediye yeni binasında hizmete başladıktan sonra Milli Eğitim'e Bayındırlık ve İskan Müdürlüğü teknik elemanlarının uygun görüşü doğrultusunda devredilmiştir. Heyelan ve sel riski yoktur' dedi. Okul binasının sel-heyelan gibi afetlerde risk taşımadığını belirten Narmanlı ise, 'Riskli binayı Milli Eğitim'e devretme gibi lüksümüz olamaz. 
 Binada sorun yok, gayet kullanışlı ve sağlıklı' dedi. Sarıaslan, 'Çocuklar risk altında mı?' sorusunu yanıtsız bıraktı. Önlemler aldıklarını belirten Narmanlı ise 'Risk var ama okul sağlam' ifadesini kullandı.
 Madem güvenli belediye taşınsın
 KARADENİZ Teknik Üniversitesi Mimarlık Fakültesi İnşaat Mühendisliği Bölümü'nden Prof. Dr. Hızır Önsoy yeri inceledi: Burası riskli. Yukarıdan aşağı kayma tehlikesi var, ayrıca kaygan zemin, komple de gidebilir. Bu kadar öğrencinin bulunması ölümü beklemektir. Belediye buraya gelsin, okul belediye binasına taşınsın. En azından daha az insan ölür.
 Kaya düşebilir boru da sıkıntı
 NARMANLI soruları şöyle yanıtladı:
 SORU: Okulun altı uçurum, çocuk düşse cesedi bulunamaz' ifadesi sizin mi?
 BAŞKAN: Evet
 SORU: HES boruları patlasa öğrenciler ve okul binası etkilenir mi?
 BAŞKAN: Bunu HES'çiler yanıtlamalı ama tabi ki tehlike var
 SORU: Okulun karşısındaki kayalar kopup öğrenciyi tehdit ediyor mu?
 BAŞKAN: Evet tehlike var ama önlem almaya çalışıyoruz
 
 Narmanlı, sel- çığ konusunda 'Okulun olduğu yerde hiç sel-çığ olmadı. Ama dağdan gelebilir mi, Karadeniz bölgesinin her tarafında bu tür tehlikeler var' diye bilgi verdi. Narmanlı, bahçede ise sıkıntılar olduğunu söyledi.