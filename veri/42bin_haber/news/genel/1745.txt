Sektörel güven endeksleri azaldı
Sektörel güven endekslerideki düşüş, kasım ayında da devam etti. Hizmet sektörü güven endeksi 95,6, perakende ticaret sektörü güven endeksi 94,4, inşaat sektörü güven endeksi ise 76,2 değerine düştü.
 Türkiye İstatistik Kurumu (TÜİK) kasım ayına ait sektörel güven endekslerini açıkladı. Kasım ayında hizmet, perakende ticaret ve inşaat sektörlerinin güveni azaldı. Kasım ayında bir önceki aya göre, hizmet sektörü güven endeksi yüzde 7,2, perakende ticaret sektörü güven endeksi yüzde 4,8 ve inşaat sektörü güven endeksi yüzde 3,6 oranında düştü. 2012 yılı Ekim ayında 103,0 olan hizmet sektörü güven endeksi 95,6, 99,2 olan perakende ticaret sektörü güven endeksi 94,4, 79,0 olan inşaat sektörü güven endeksi 76,2 değerine düştü.
 Sektörel güven endeksleri 0-200 aralığında değer alabiliyor. Endeksin 100'den büyük olması sektörün mevcut ve gelecek döneme ilişkin iyimserliğini, 100'den küçük olması ise kötümserliğini gösteriyor. Hizmet sektörü güven endeksindeki düşüş, son üç aylık dönemde iş durumu, son üç aylık dönemde hizmetlere olan talep ve gelecek üç aylık dönemde hizmetlere olan talep beklentisi değerlendirmelerinin kötüleşmesinden kaynaklandı.
 CİHAN