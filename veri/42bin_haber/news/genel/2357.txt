İşadamlarının Erbil temasları sürüyor
Üyeleri ve ülke genelinden işadamlarının katılımı ile Irak'a iş gezisi düzenleyen Türkiye-Irak Sanayicileri ve İşadamları Derneği (TISİAD), temaslarının ikinci gününde Erbil Ticaret ve Sanayi Odası'nı ziyaret etti.
 TISİAD'tan yapılan açıklamada Erbil Ticaret ve Sanayi Odası'nda ikinci gün düzenlenen toplantıya; Türkiye Cumhuriyeti Erbil Başkonsolosluğu Ticaret Ataşesi Sayer Erbil, Erbil Ticaret ve Sanayi Odası Başkan Vekili Soran A. Aziz, TISİAD Başkanı Nevaf Kılıç ile Türk ve Erbilli işadamları katıldı. 
 Toplantıda  konuşan Erbil Ticaret ve Sanayi Odası Başkan Vekili Soran A. Aziz, işbirliğinin gelişmesi için ne gerekiyorsa yapmaya hazır olduklarını ifade etti. Bölgede 2 binden fazla yabancı şirketin faaliyet gösterdiğini aktaran Aziz, bunların yarısından fazlasını Türk şirketlerinin oluşturduğunu vurguladı. Dünyanın her ülkesinden insanların bölgeye yatırım için geldiğini anlatan Aziz, Türk işadamlarına hiç bir desteği esirgemediklerini kaydetti.
 Erbil'in Irak'ın ticaret kapısı ve ekonomi ve iktisadın oluştuğu ciddi bir alan olduğunu vurgulayan Aziz şöyle devam etti: "Ayrıca Erbil'in coğrafi ve stratejik konumu ile güvenli bir bölge olması, ticaret potansiyelini de arttırıyor. Bizim çok katı kurallarımız var ancak bunlar yatırımcılarında lehine. Desteklerimiz de çok fazla. Yatırımcılar için kanunları iyileştirmeye yönelik çalışmalar da devam etmekte. Bugüne kadar bölgeye gelenler daha çok devlet ihaleleri ve ticaret sahasında faaliyet gösterdi. Ancak bizim birincil bakış açımız ve şimdiden sonra oluşturacağımız politikalar daha çok yatırım üzerine olacak ve Türkiye'den gelen yatırımcıların sayısının artmasını istiyoruz."
 TISİAD Başkanı Nevaf Kılıç da, 2 komşu ve kardeş ülke arasındaki ticari bağlantıları güçlendirmek istediklerini söyledi. Ticari ilişkilerin dostluğu pekiştirerek birlikte daha güzel bir gelecek inşa edilmesini sağlayacağını anlatan Kılıç şöyle devam etti: "Türkiye ve Irak'ın, bölgelerinde ki stratejik konumu göz önüne alındığında iki ülke arasındaki iş ve güç birliğinin öneminin büyük olduğu bilinmelidir. Güçbirliğimiz, her iki ülkenin zenginliklerinin gün ışığına çıkması ve uluslar arası arenada ki konumunu daha yukarılara taşıması adına önemli bir stratejidir. Siyasi iktidarların iki ülke arasındaki ilişkilerin gelişmesine sunduğu katkıları biz işadamları ileriye taşımalı, elimizi taşın altına koymaktan çekinmemeliyiz."
 Türkiye Cumhuriyeti Erbil Başkonsolosluğu Ticaret Ataşesi Sayer Erbil ise bugüne kadar bölgeye binlerce işadamının geldiğini, bunlardan bin 100 tanesinin bölgede resmen faaliyet gösterdiğini aktardı. Ayrıca resmen olmasa da yine Türk işadamlarına ait 250'ye yakın işletmenin olduğunu belirten Erbil, açıklamasını şöyle sürdürdü; "Bölgedeki istikrar özellikle Türk işadamları ile işbirliği olanaklarını daha da mümkün kılmakta. Buraya gelmek kolay ama iş yapmak o kadar kolay değil. Burada kanunların uygulanmasında yöneticiler çok titiz. Ayrıca Iraklı işadamları Türkiye'ye gidip, hiç üşenmeden tüm illeri gezerek, en iyi malı, en ucuza nereden alacaklarını bizi bile şaşırtacak derece de iyi biliyorlar. Onlardan isteğimiz, biz kardeşleri varken işbirliği yapmak için başka kimseye ihtiyaç hissetmemeleri."
  
 Konuşmaların ardından TISİAD Başkanı Nevaf Kılıç, Türkiye Cumhuriyeti Erbil Başkonsolosluğu Ticaret Ataşesi Sayer Erbil ve Erbil Ticaret ve Sanayi Odası Başkan Vekili Soran A. Aziz'e birer plaket verdi. Program işadamlarının karşılıklı ikili iş görüşmesi yapması ile sona erdi.
 CİHAN
  