İdeal ilişkiye ve aldatmaya felsefi bakış
'Bir Hediye Olarak Aldatmak', senarist-yönetmen Uğur Yağcıoğlu'nun ilk romanı. Bir aldatmayla başlıyor, geri dönüşlerle ilerliyor, din felsefesine dokunuyor. Keyifli bir dil ve sürprizli bir finale... Yağcıoğlu ile konuştuk...
 Özlem Akalan / ozlemakalan@gmail.com
 Elif ve Enes'in ayrılığıyla başlıyor roman... Oysa arkadaşları için ideal çifttir onlar; güzel ile yakışıklı... İkisi de akıllı ve ilişkide uyumlu... Büyü, Elif'in Enes'i aldatmasıyla bozuluyor, yolları ve kaderleri ayrılıyor. Bu ayrılıkta Enes, kendisini uyuşturucunun kollarına bırakıyor, ardından da Elif'in en yakın arkadaşı Dünya'nın... Elif ve Enes kendi hikayelerini anlatırken, Mısırlı Layla, din felsefesi dersleri veren Türk hocası Sadi Bozbey'le İstanbul'a, bilinmezlerle dolu bir hayata adım atıyor. 
 'Bir Hediye Olarak Aldatmak' romanının ilerleyen sayfalarından ipuçları vermemek için kendimi zor tutuyorum. Ama hızımı alamayıp sonunda okuru bekleyen sürprizi mahvetmekten korkuyorum. Başından sonunu algılamak, sayfalar hızla ilerledikçe hikayenin nereye bağlanacağını kestirmek pek de kolay değil bu romanda. Hikaye, kurgu ve sürprizli sonu bir yana, asıl beni etkileyen romanın dili ve tespitleri oldu. Twitter'a, Facebook'a alıntı yapılacak ve takipçi sayısını hızla artıracak türden saptamalar, okuru sıkmadan, bir aforizma kitabı okuyormuş hissi vermeden, dozunda ve yerinde serpiştirilmiş. Üstelik romanı bitirdikten sonra, geri dönüp bazı bölümleri tekrar okuyacağınıza da eminim.
 ROMAN MI, FİLM Mİ, OYUN MU? 
 Aktif olarak üniversitede bir tiyatro oyunu yazıp arkadaşlarıyla bir tiyatro topluluğu kurmasıyla başlamış Uğur Yağcıoğlu'nun yazım macerası. 'Ardından televizyon ve sinema için senaryolar, tiyatro oyunları yazdım, yönetmenlikler yaptım' diyor yazar. Chiviyazıları Yayınevi'nden çıkan 'Bir Hediye Olarak Aldatmak' ise ilk romanı. Beş yıl önce film mi, tiyatro mu yoksa roman mı olacağını bilmeden yola çıkmış Yağcıoğlu. 'İlk cümle ile beraber kendiliğinden roman oldu' diyor; 'Anlatmak istediklerimin tamamı başka türle anlatılamazdı.'
 Romandaki dini-felsefi bölümler son derece ilgi çekici. Uzun bir araştırma ve birikimin sonucunda ortaya çıkan bu bölümlerde referans aldığı pek çok kişi olduğunu söylüyor Yağcıoğlu ve ekliyor; 'Ancak romanda karakterler bilgiyi aynen vermemeyi tercih ediyor. Bilgi üzerine karakterlerin yorumları var. Yani hayatta olduğu gibi; insanlar kendi hikayelerini anlatıyorlar. Sadi'nin kendince bir bakışı var, birçok kişi paylaşabilir bu bakışı, Sadi'yi tanımadan da benzer fikirlerde olabilir. Ya da olmayabilir... Ben de romanın yazarı olarak o fikirde olabilirim veya olmayabilirim. Hatta ben aynı fikirde olmadığım karakterleri yazmaktan daha da keyif alıyorum. Karşınızda zekasıyla sizi zorlayan biri var. Ama bu kendi kendinle satranç oynamak gibi de değil. Daha komplike bir oyun. Karakterinizin gözünden duruma baktığınızda, karşıdaki görüşün ki o sizin görüşünüz olduğu için yumuşak karnını da biliyorsunuz. Sıkı bir dövüşe giriyorsunuz.' 
 'Peki, aldatmanın neresi hediye?' diye sorduğunuzu duyar gibiyim... Enes'in aldatıldığını öğrendikten bir süre sonra Elif'e 'Öğrettiklerin için çok teşekkür ederim sana' demesiyle anlıyorsunuz, Enes'in dönüm noktasında olduğunu ve hangi yöne gideceğine karar verdiğini... 'Artık bir gün önceki adamın hayatını yaşamayacak o' diyor yazar Yağcıoğlu da Enes'ten söz ederken; 'Hazır olan, planladığı hayat yerle bir olduğu için bir travma yaşıyor. Ama o travma yeni bir hayata yol açacak. Daha iyi mi kötü mü bilinmez...'
 KİTAPTAN İLK CÜMLELER
 Oku... Şehrin her detayıyla hüznüme saygı göstermesini, havanın kapalı olmasını arzuladığım anlardan biri. Hani açıp kapatma anahtarı olsa güneşi söndüreceğim. Ama bir tek senin yaşamadığını hatırlatıyor koca dünya... Can acısını kale almayan pırıl pırıl bir öğlen... Sanki dramın bütün kıvrımlarını görmek için aydınlanmış ortalık. Gözlerim kamaşıyor. Elimde 'oku' diye tutuşturduğu bir kağıt, karşımda Elif'in en yakın arkadaşı Dünya...
 Yavaş yavaş hayata karışacağım
 - Roman ya da senaryo yazarken nasıl bir ortamda çalışıyorsunuz, olmazsa olmazlarınız var mı?
 Çok yer değiştiririm. Bir de yalnızken daha iyi çalışıyorum. Bunu bu roman için sorduysanız her zaman olduğumdan biraz daha disiplinli çalıştım galiba. 'Roman kendini yazdırdı' bile diyebilirim. 
 - Etkilendiğiniz yazarlar, sinemacılar kimler?
 İzlediğimin, okuduğumun hepsinden etkileniyorum aslında. Bazen o kadar iyi bir şey yapmak, zaman zaman da belki başkasının yerine utanmak olabiliyor. İyisi de etkiliyor, kötüsü de yani. 'Yazar,  kendisinden öncekilerin yetiştirmesidir' diye de bir cümle vardı sanırım. Edebiyat da sinema da zaman içinde üstüne taşları koya koya gidiyor. Yazı, sinema kişisel bir yolculuk. 'Her yazdığını, her çektiğini beğendiğin biri var mı?' diyecek olursanız, yok. Ama çok beğendiğim eserler çıkartan onlarca isim var. 
 - Bu romanı filme uyarlama fikriniz var mı?
 Şu an sadece insanların okuduklarındaki fikirlerini, kitabı hayatlarında nereye koyacaklarını merak ediyorum. Film senaryosu düşünerek yazmadım. Ama okuyup 'Mutlaka filmi yapılmalı' diyen arkadaşım var. Yarın ne getirir bilinmez. Film için ikna olmam lazım, benim için şu an roman... 
 -Yakın gelecekte yeni bir roman ya da sinema, dizi projesi var mı?
 Gündemde bir film projesi var ama zamanı henüz kesin değil. Birden fazla dizi projesi var, bakalım. Kitaptan sonraya ertelemiştim her şeyi, yavaş yavaş hayata karışacağım.