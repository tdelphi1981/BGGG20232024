Küreselleşmeye direnen tohumlar
Duymuşsunuzdur; 2006'da çıkan bir yasayla yerel tohumların ekilmesi büyük ölçüde engellenmişti. Bu duruma tepki olarak düzenlenen tohum takas şenliklerinden biri geçen hafta Seferihisar'da düzenlendi. Anadolu'nun farklı yerlerinden gelen çiftçiler ellerindeki tohumları başka tohumlarla takas etti.
  Eyüp Tatlıpınar
  eyup.tatlipinar@aksam.com.tr
 Ziraat Mühendisi Gökhan Günaydın, Anadolu'daki bazı köyleri gezerken 'satılık' tabelası dikilmiş tarlaların fazlalığı dikkatini çeker. Köylüler tarlalarına diktiği ürünü pazarda satamamış, banka kredilerini ödeyemediği için tarlalarını satışa çıkarmışlardır. Günaydın, bir köyde tarlasını satmaya çalışmayan nadir kişilerden birine sorar; 'Burada çiftçilikten, tarımdan en iyi sen mi anlıyorsun, nasıl becerdin tarlanı satmadan ayakta durmayı?' Çiftçinin 'başarısının' nedeni basittir; 'Bizim buradaki herkes tarlalarını ekti, ben bir şey ekmedim o yüzden borcum yok!' 
 Halen CHP Ankara milletvekilliğini yürütmekte olan Günaydın, Türkiye'deki tarımın durumu hakkında ipuçları veren bu anekdotu geçen hafta sonu Seferihisar'daki bir panelde anlattı. Kendisinin de, bizim de Seferihisar'da bulunmamızın nedeni, bu yıl ikincisi düzenlenen Tohum Takas Şenliği'ydi. 
 Haberi duymuşsunuzdur; 2006'da Meclis'te kabul edilen tohum yasasına göre tohumculuk uluslararası şirketlerin inisiyatifine bırakılırken çiftçiler kendilerine ait tohumları alıp satamayacak. Bu durumun ilk anda akla gelen birkaç çarpıcı sonucu şöyle: Yasaya göre bir şirket, genetiği üzerinde oynama yaptığı tohumun patentine sahip olduğu için, o tohumun tek sahibi yine kendisi... Genetiği değiştirilmiş tohumlar yılda sadece bir kez kullanılabildiği için çiftçiler ertesi yıl o ürünün tohumunu kullanamayacak. Genetiği değiştirilmiş tohumlardan elde edilen ürünler pazarda daha ucuz fiyata satıldığı için bu tohumları kullanmayan çiftçinin rekabet gücü kalmayacak. İşin bir diğer çarpıcı yanı, piyasada sertifikasız, yerel tohum satılamayacak ve uluslararası şirketler yasa gereği bu sertifikalandırma işinde söz sahibi olacak. 
 TOHUMLAR ŞİRKETTEN  
 Cümlelerde gelecek zaman kipini kullandığımıza bakmayın; bilimkurgularda rastladığımız fantastik bir gelecekten değil, bugünkü somut durumdan bahsediyoruz. Bahsi geçen, bugün dünyadaki tohum piyasasını kontrolü altında tutan uluslararası şirketlerin sayısı 10'u geçmiyor. Cargill, Monsanto, Ciba Geigy, Bayer... Yasayla, bu şirketlerin genetiği değiştirilmiş tohumlarını kullanmaya neredeyse mecbur bırakılıyoruz. Kanser olduğumuzda yine bu şirketlerin ürettiği ilaçları kullanıyoruz. İşin ironik yanı; durumu protesto mu edeceksiniz? Polisten yiyeceğiniz biber gazları da bu şirketlerden... 
 Tohumculuk yasasıyla karşı karşıya kaldığımız problemler elbette küresel bir boyuta sahip. Fakat bu yasanın Anadolu için öneminin, herhangi bir coğrafyadan daha 'yakıcı' olduğunu söyleyebiliriz. Zira 6 bin yıl kadar önce, tarımın ilk kez başladığı yerden söz ediyoruz. Tüm Avrupa'da 11 bin farklı bitki çeşidi varken Anadolu'da bu sayı 13 bini aşıyor. Seferihisar'daki Tohum Takas Şenliği'nde, belediye başkanı Tunç Soyer'den dinlemiştik; Anadolu'nun farklı yerlerinden, kimini ilk kez gördükleri 80 çeşit domates tohumuyla karşılaşmışlar. Bazılarının isimlerini bilmedikleri için o türe, yöresel tohumu dedesinden beri yetiştiren kişinin ismini vermişler. 2006'da çıkan yasayla bu zengin manzaranın kısa sürede bir çölü andıracağını tahmin ediyorsunuzdur. 
 ALIŞVERİŞ DEĞİL DİRENİŞ 
 Dünyanın farklı bölgelerinde örneklerine rastlanan tohum takası etkinlikleri Türkiye'de, bu duruma bir tepki olarak ilk kez 2009'da İzmir Torbalı'da ortaya çıktı. Yayıldığı yerlerden biri Seferihisar. Geçen hafta sonu iki gün boyunca düzenlenen şenlikte Anadolu'nun farklı yerlerinden gelen çiftçiler tohumlarını birbirleriyle takas ettiler. Yasaya göre yerel tohumların satılması yasak ama takası konusunda bir engel bulunmuyor. Tohumlarına sahip çıkan bazı kişilerin deyimiyle; 'Bu aslında ilkel bir alışveriş biçimi değil, bir tür direniş.' 
 Haberi, konuyla ilgilenenlere bir notla bitirelim; bugün Maltepe Organik Pazarı'nda elektronik malzeme, giysi, kitap, oyuncak gibi pek çok şeyin takas edileceği bir etkinlik düzenleniyor. Yeryüzü Derneği'nin 12.00-15.00 saatleri arasında organize ettiği etkinlikte elbette tohumlar da olacak.
  