İşte yılın en çok kazanan borsaları
2012 yılı, yükselen piyasaların tahvil ve borsaları için iyi bir yıl olarak niteleniyor.
 Financial Times gazetesi, geçen yıl en çok kazanan ve kaybeden borsalarına dikkat çekerken dolar bazında en büyük artışın Venezuela’da kaydedildiğini, en çok kazananlar arasında ikinci olan İstanbul borsasının da güçlü bir performans gösterdiğini belirtti. 
 
 Ekonomi gazetesi Financial Times, 2012 yılı sona ererken yükselen piyasaların tahvil ve borsa performanslarını, “2012 Kazananlar ve Kaybedenler” başlıklı bir analizde irdeledi.
 -“ŞAŞIRTAN SONUÇLAR”-
 2012 yılında gelişmiş ekonomilerdeki büyümedeki durgunluk sürerken yatırımcıların başka piyasalara yöneldiklerini kaydeden FT, yükselen piyasaların tahvillerine doğru hızlı girişler yaşandığını belirtti.
 Yükselen piyasaların borçlanmalarının yüzde 50 artarak 350 milyar doları bulduğu bildirilirken özellikle bazı “şaşırtıcı sonuçlara” dikkat çekilerek Zambiya, El Salvador ve Moğolistan’ın tahvil ihraçlarının gördüğü büyük ilgiye vurgu yapıldı.
 -“YENİ LATİN AMERİKALI SEVGİLİ MEKSİKA”-
 FT, Brezilya’da ise büyüme dramatik biçimde yavaşlarken “Brezilya modeli”nin pırıltı kaybetmeye başladığı yorumunu da yaptığı analizinde çok canlı imalat ve hizmet sektörleriyle Meksika’nın “yeni Latin Amerikalı sevgili” haline geldiğini belirtti.
 
 “FİNANS DOSTU” SAYILMAZLAR AMA...
 
 İngiliz gazetesi, tahvil alanında 2012 yılının en açık kayıplarının Arjantin ve Mısır’da yaşandığını belirtikten sonra borsalardaki gelişmelere şu sözlerle dikkat çekti:
 “Borsada en büyük kazanç sağlayanlar, daha küçük yükselen ekonomiler arasında bulunuyor. Dolar bazında en büyük artış olan yüzde 297’lik artış, finans dostu politikaları açısından bir mihenk taşı sayılmayacak Venezuela’da yaşandı. Aynı zamanda, güçlü performanslar, yüzde 57.58’lik artış ile İstanbul borsasından ve yüzde 57.69’luk artış ile toparlanan Mısır EGX30’dan da geldi.”
 İngiliz gazetesi, borsalar yönünde “hayal kırıklığına uğratanların” ise, Çin gibi daha büyük yükselen piyasalar olduğunu da yazdı.
 -YILIN EN ÇOK KAZANAN 10 BORSASI-
 Financial Times gazetesi, 2012 yılının en çok kazanan ve en çok kaybeden 10 borsası sıralamasını da yayımladı. Gazeteye göre en çok kazanan 10 borsa sıralaması şöyle:
 “Venezuela, İstanbul, EGX30 (Mısır), Filipinler, OMXTallinn, Tayland SETİ, Karaçi 100, Nairobi All Share, Nijerya ve Laos.”
 Bu arada, 2012 yılında en çok kaybeden borsa ise, yüzde 50’yi aşan bir çöküş ile Güney Kıbrıs Rum Kesimi borsası oldu.
 ANKA