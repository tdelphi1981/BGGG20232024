"Çok kötü bir hakem seyrettik"
Galatasaray-Gençlerbirliği maçında birçok tartışmalı pozisyon yaşandı. Maçın hakemlerini değerlendiren MHK eski Başkanı Mustafa Çulcu, son zamanlardaki hakem hatalarının bu akşamki maçta zirve yaptığını belirtti.
Çulcu'nun maçın tartışmalı pozisyonlarına ilişkin yaptığı yorumlar şöyle; 

"Özgür Yankaya, ne yaptığını bilmez bir halde maç yönetti. Müsabakanın CD'sini seyrettiği zaman eminim kendi yönetiminden o da memun kalmayacaktır. Özellikle, Drogba'nın Özgür ile girdiği mücadelede, Galatasaray lehine verdiği penaltı, tam bir eyyam kokuyordu. Galatasaray'ın gol yediği pozisyonda verdiği gol kararının altında ezildiği için bu penaltıyı uydurdu, şansı yaver gitti ve penaltı gol olmadı. Eğer verdiğin penaltıya inanıyorsan, penaltı sonrası Gençlerbirliği'nden Aykut'un hakemi itmesi, kollarından tutmasının karşılığı sarı değil, kırmızı kart olmalıydı. Kendisi de bu penaltıya inanmadığı için Aykut'a sarı kart göstererek bir eyyam daha yaptı. 
Gökhan Zan'ın ihracı öncesinde, Petrovic'le Gökhan arasında bir itiş-kakış var. Eğer Gökhan Zan'ı ihraç ediyorsan Petrovic'e de sarı kart göstermeksi gerekiyordu. 
Galatasaray'ın yediği golde Vleminckx'in Eboue'ye yaptığı harekette Fildişili yıldız kendini yere bıraktı. Burada bir temas var ancak bu düşürecek bir temas değildi, golün geçerli sayılması doğru."

Petrovic: Kırmızı kart doğru karar değil

Mücadelenin son dakikalarında Gökhan Zan'ın kırmızı kart gördüğü pozisyon hakkında açıklamalarda bulunan Gençlerbirliği oyuncusu Radosav Petrovic, Gökhan'ın kendisine vurmadığını söyledi. Petrovic, yaşanan pozisyonun normal olduğunu aktararak, 5 numaralı oyuncu asla bana dokunmadı. Belki istedi ama bunu yapmadı. Asla bana yumruk atmadı. Kırmızı kart doğru bir karar değil. Havada olan bir pozisyondu. Böyle mücadeleler bence normal ifadelerini kullandı.