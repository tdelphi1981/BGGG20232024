Ağladığım için gülenlere gülüyorum
Yılmaz Morgül'le spordan sonra, adrenalin ve serotonin eşliğinde kah gülerek kah hüzünlenerek konuştuk.
 FOTOGALERİ İÇİN TIKLAYINIZ...
 - Duygularımdan utanmıyorum, ben hayatla dalga geçiyorum 
 - Yürüyen müzik ansiklopedisiyim. 
 - Bu yüzyılın assolistiyim. 
 - Tasarımcı, iç dekoratör ve aynı zamanda bestekarım. 
 - Aksiyon filminde oynayacağım.
 ELİF AKTUĞ
 elif.aktug@aksam.com.tr
 Yılmaz Morgül'le spor yapmak ne zor! Onun enerjisine, azmine ayak uydurmak. Tamam, fikir benden çıktı, 'Birlikte ter atalım' dedim. İstanbul Küçükyalı'daki Ares Fitness'te buluştuk, Morgül'ün ailesine ait güzel ve tertemiz bir spor salonu. Terimizi attık, üstüne fotoğraf çekme faslında bir daha yorulduk! Yılmaz çocuk gibi, yerinde duramıyor. Uygar da mutlu çekim yaparken, arada fısıldaşıyorlar. 'Ne konuşuyorsunuz bakayım?' derken, Yılmaz Morgül'ün omzunda buluyorum kendimi. O nasıl esneklik, o nasıl kuvvet? Tamam, şişman değilim ama bir hareketle omza alınacak kadar sıska de değilim. O fotoğraflarda gördüğünüz kaslar 'fotoşop' değil inanın, Yılmaz Morgül 20 yıldır spor yapan ve her bir baklavasını hak etmiş bir sanatçı. Ona bir soru sorduğunuz zaman, cevapla birlikte kahkahalara da boğulabilirsiniz gözyaşlarına da. Bu röportajda da öyle oldu nitekim. Bir orkestra şefi gibi İstediği cevabı veriyor, istediği konuya geçiyor ve sizi allak bullak ediyor genel kültürüyle. Ancak sormaktan ve hedeften vazgeçmeden sohbete devam ediyoruz zira biz de boş değiliz! 
 
 × Türk Sanat Müziği söyleyen birisiniz, klişelere hiç uymadığınızı söyleyebilirim. 
 Ben bu yüzyılın assolistiyim. Zamana uyan ve zamana göre yaşayan, genç neslin, son assolistiyim. Gazinolar kapanmadan önce son dönem sahnedeydim, kadromda İbrahim Tatlıses ve Ebru Gündeş vardı. 
 
 × Çok genç yaşta assolist olmuşsunuz ve yaşınızla alakalı da bir spekülasyon var.
 Sahneye çıkarken yaşım 4-5 yaş büyütülmüştü. Ailemi biliyorsunuz Elif'çiğim bu konuyu neden uydurmuş olayım, ihtiyacım mı var? Çok gençtim ve beni assolist olarak sahneye çıkaracaklardı, ağır bir havam olmalıydı. İki beden büyük kıyafetler giydirdiler. O yaptığım anlaşma gereği, 9 yıl kot pantolon bile giymedim.
 
 × Nasıl ağır bir anlaşma böyle. 
 Evet, aynen öyle, Universal firması istemişti. Ciddi ve ağır görünmem gerekiyordu. Genç neslin solisti olarak, gençliğimi yaşamakta da zorluk çektim. Ancak sporunu yapan, dansını eden biriyim, klasik bir assolist çizgisinde değilim. Batı'daki starlar gibi yaşıyorum.  13 yıldır Zeki Müren'in kostümlerini yapan Muzaffer Çaha ile çalışıyorum. Böyle titiz çalışan başka Türk starı var mı? Kendime de tasarım yapıyorum, arkadaşlarıma da. Çok yönlü biriyim bilirsiniz.
 
 × Tasarım mı yapıyorsunuz, bir marka olabilir mi 'Morgül' acaba?
 (Gülüyor) Sürprizlerim bitmeyecek! Sadece ses sanatçısı Yılmaz Morgül değilim, tasarımcıyım ve aynı zamanda iç dekoratörüm. Ülkemizin en ünlü mimarlarından Erol Kataş ile çalışıyorum.
 
 × Şaşırdım ama.
 Şaşırmayın! Çeşme Sheraton, Kıbrıs Rock Hotel ve cemiyetin en önemli isimlerinin evlerinde iç dekoratörlük yaptım, yapmaya da devam ediyorum.        × Arkadaş kategorisinden sanırım!
 Hayır gayet profesyonel olarak. Kataş Beyefendiye, 'Çırağınızım' diyorum, 'Sen o aşamayı çoktan geçtin' diyor. Mesela sizin evinize geliyorum ve diyorum ki, 'Elif Hanım iki saat kadar gidin evden.' Olan eşyalarla evinizin değişimini yapıyorum. Eve gelince şok oluyorsunuz.
 
 × Aslında çok da ihtiyacım var, iyi olurdu bana gelmeniz. Böyle bir televizyon programı yapsanız 'yıkılmaz' mı ortalık?
  'Şov programı yap' teklifleri geliyor. Gece şovları ağırlıklı ancak kendi sanatımla alakalı program yapmak istiyorum, 4 aydır yapıyorum da. Olay TV'deyim, sadece sanatına inandığım, misyonu olan kaliteli isimlere yer veriyorum. Okan Bayülgen ve Mesut Yar yapımcı kimlikleriyle bana talk-show da önerdiler. Yürüyen bir müzik ansiklopedisiyim, aynı zamanda derin bir hayat tecrübesine sahibim. Okumadan durmam, felsefe ve tıp kitapları dahi okurum. Sıradışıyım.
 
 × Ancak seyirci hep bir meselesi olan Morgül'ü tanıdı, ağlayan Morgül'ü. 
 7 yıl oldu, Müge Anlı ve Şenay Düdek'in programında üzüldüm ve hıçkırıklarla ağladım. İnternet ortamlarında milyonlarca kişinin izlediği bir olaya dönüştü. Şova dönüştürdüler, bana güldüler ben de onlara gülüyorum. Kendisiyle dalga geçebilen, kara mizah yapan, hayatı tiye alan, güldüren bir adamım. Benimle dalga geçebilir, bana gülebilir, karalayabilirsiniz, alay da edebilirsiniz ama ilahi adalet diye bir şey var. Yaptıklarınız size dönecektir, kimseyle dalga geçmem, kınamam. Felsefem, 'Bizi bilen bilir, bilmeyen kendisi gibi bilir'dir. Gerçek arkadaşlarım cemiyet hayatındadır. Rahmi Koç vasıtasıyla cemiyete adım attım. Beyefendi duruşum yanında sanatçı kişiliğim ve saygım sayesinde içlerine aldılar. Kalburüstü ve köklü aileler. Çok özel gecelerde ve ev partilerinde yer alıyorum; caz okuyorum, aynı zamanda İngilizce, Yunanca, İbranice, Arapça şarkılar da okurum. Piaf, Sinatra, Dean Martin okurum. En büyük Türk Sanat Müziği külliyatına sahip sanatçı benim. IQ'm ortada zaten (gülüyoruz). Herkesle anlaşamam, pratik zekası olanlarla konuşabilirim. Kitap, sinema, sanat, felsefe, siyaset konuşmalıyım.  
 
 × Kiminle arkadaş olmazsınız peki?
 Boş insana tahammülüm yok. Cahilden hep kaçarım. Hatta cahil insanların evlenmesine de karşıyım. Onlar çocuk yapmasınlar, kanayan yaralar hep cehaletten kaynaklanır. 14 yıldır 200'den fazla vakıf ve dernekle çalışıyorum. Toplumun gündeminde ne acılar var gayet iyi biliyorum. Çocuklara karşı çok duyarlıyım, onlar için ücretsiz konserler, hayır geceleri düzenliyorum, onlar için para almadan sahneye çıkıyorum yıllardır. Hala kirada oturuyorum; arabam da yok. Yüreğimin sesini dinledim hep. Şöhretlerin en büyüğüne sahibim, sevgi ve takdir görüyorum. Misyonum bu, dünyada bir benzerim yok. 3 bine yakın konser oldu, karşılıksız.  Mum duruşu yaptım ekranda olay oldu. Ne yaptım uyuşturucu mu kullandım, ahlaksızlık mı yaptım? Kimin eşine göz diktim? 
 
 × Sinema ve dizi teklifleri aldığınızı duyuyorum ama kabul etmiyorsunuz!
 Bir menajerlik davası vardı başımda ve bitti nihayet. Tekliflerle ilgilenmeye başladım. Sinema ve televizyon için gelen işleri değerlendirmeye aldım. Aksiyon, komedi, drama hepsinde yer alabilirim.
 
 × Bence bir sit-com'da rol almalısınız.
 Aksiyon da olmalı, yeteneklerimi de kullanmak isterim. Twitter'da yazdıklarımı biliyorsunuz, komik ve eğlenceliyim. Özlü sözlerim sürekli tekrarlanıyor. Absürt, çılgın ve komik yönüm Twitter'da ortaya çıktı. Murat Boz'la fotoğraf koydum. 'Sen daha yakışıklısın' diye onlarca mesaj aldım.
 EŞEK SÜTÜ İÇTİM, ÇOK BEĞENDİM!
 × Saçlarınızın yeni modeli çok konuşuldu!
 Elif'çiğim biliyorsun, uzun zaman kanser denen illetle mücadele ettim. Saçlarım için tedavi gördüm, tıbben yapılan her türlü destek var ya da yok saçımda ne olacak? Bıraksınlar saçla, kılla tüyle uğraşmayı. Ne söylüyorum, ne yapıyorum ona baksınlar. Hatta bir aynaya baksınlar. 
 
 × Kendinize iyi de bakıyorsunuz...
 Her sabah uyanınca şükrederim sağlığım için ve derhal hareketlerime başlarım. Uyanır uyanmaz, yatakta egzersizlere başlarım.
 
 × Yatakta ne yapılır ki?
 (Gülüyoruz) Yatakta yaptıklarımı size anlatsam büyük olay olur. Mükemmel bir kahvaltı yaparım. Ekmeğimizi evde yaparız, meyve suyu içerim, doğal beslenirim. Mutlaka avokado yerim, çok faydalıdır. Keçi peyniri ve tereyağı yerim.
 
 × Sanki yüzünüzde de bir fark var!
 Dişlerimi yaptırdım, dudaklarımı da kaldırdı yeni dişlerim, hafif dişlek oldum. En iyi halimle sahnede olmalıyım. Gece keçi sütü içer yatarım, geçenlerde eşek sütü içtim çok beğendim.
 YAKINDAN GÖREN BENİ ÇOK BEĞENİR!
 - Herkes arıyor giydirmek için.
 - Ürünleri için modellik yapmamı isteyen firmalar var.
 - Asla asitli içecek reklamında yer almam. Çok zararlı ve gençlere bu kötülüğü yapamam, hiçbir para beni yolumdan döndüremez. Sanatçıyım diyen bunu yapmaz.
 - Yakından görenler daha çok etkileniyor .
 - Starım ama egom yoktur, inancım büyüktür.
 - Olduğum gibiyim, değişmem.
 - Ücreti bilirim, malımla mülkümle, ayakkabımla, arabalarımla hava atmam. Bunu yapanları ayıplarım, kınarım.  
 - Kutsal değerler ve gelenekler yok ediliyor, üzülüyorum.
  