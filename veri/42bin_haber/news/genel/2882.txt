El Kaide devlet kuruyor
Batı Afrika'daki Mali'de terör örgütü El Kaide yükseliyor. İslamcı gruplarla hareket eden örgütün yollar yaptığı, bulundukları alanlara elektrik sağlayacak jeneratörler ve güneş panelleri kurduğu bildiriliyor
 Dünyanın önde gelen terör örgütlerinden El Kaide'nin, askeri darbe sonrası yönetim boşluğunun yaşandığı Mali'de gittikçe gün yüzüne çıktığı belirtiliyor.
 AP'nin haberine göre, Mali'nin kuzey kesimleri artık 'El Kaide'nin Afrika'daki kendine has ülkesi' olarak görülüyor. Afrika'da yıllarca gölge gibi barınan, yoksulluk ve açlıkla mücadele eden El Kaide ve müttefiklerinin, siyasi istikrarsızlıktan faydalanarak saklandıkları yerlerden çıktıkları ve şehir merkezlerine yöneldikleri dile getiriliyor. Radikal İslamcı gruplar Ansar Dine ve MUJAO ile birlikte El Kaide'nin sayısız siper, tünel ve savunma hatları kurduğu anlatılan haberde, Afganistan'dan çok daha şiddetli bir savaşın ayak seslerinin yakın olduğu kaydediliyor. Ayrıca radikal İslamcı gruplar bölgede silahlar, teçhizatlar ve yakıt stoklamalarının yanı sıra eğitim kuvvetleri de oluşturarak cihada hazırlanıyor. El Kaide'nin kurduğu ilk üssün de Teghergharte'nin tepelerinde bir yer olduğu belirtiliyor.  Militanların bu bölgede tüneller kazdıkları, yollar oluşturdukları ve elektrik elde edebilmek amacıyla bölgeye jeneratörler ve güneş panelleri getirdikleri kaydediliyor. El Kaide'ye bağlı bir grup tarafından kaçırılarak 130 gün rehin tutulan eski bir BM diplomatı da, El Kaide'nin hiçbir zaman Afganistan'a sahip olmadığını, fakat Mali'nin kuzeyine kesinlikle sahip olduklarını vurguluyor.