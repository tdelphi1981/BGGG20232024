Bisiklete ikinci darbe
İspanya'dan çıkıp dünyayı sarsan doping skandalına ilişkin dava Madrid'de başladı. Bir dönem doping yaptığını itiraf eden ünlü ABD'li bisikletçi Armstrong'un en büyük rakibi İspanyol Contador da sanıklar arasında
 Spor dünyasının en büyük doping olayı olarak nitelendirilen Fuentes davası Madrid'de başladı. Doping ağını yönettiği iddiasıyla hakkında dava açılan İspanyol doktoru Eufemiano Fuentes sanık olarak mahkemeye çıktı. 
 İspanya polisi 2006 yılında Madrid'de Fuentes'in muayenehanesiyle Zaragoza ve El Escorial kentlerindeki bazı noktalara düzenlediği operasyonlarda, çok sayıda kan ve plazma örnekleri ele geçirdi. Soruşturmada, ele geçirilen örneklerin, gelişmiş bir doping programına katılan yaklaşık 200 sporcuya ait olduğu anlaşıldı. Dünya Dopingle Mücadele Ajansı da (WADA), baskınlar sırasında ele geçirilen kan örneklerinin, aralarında futbolcular ve tenisçilerin de bulunduğu başka spor dallarındaki isimlere ait olduğunu açıkladı. Suçlanan bisikletçiler arasında, doping yaptığı gerekçesiyle madalyaları geri alınan ünlü ABD'li Lance Armstrong'un en büyük rakiplerinden İspanyol Alberto Contador da yer aldı.
 Ancak İspanya'da 7 yıl önce dopingle ilgili yasa olmaması nedeniyle, sanıklara bu yönde suçlama yöneltilemedi. Sanıklar 'sporcuların yaşamlarını tehlikeye atmak'tan suçlu bulunursa iki yıla kadar hapis ve iki yıla kadar meslekten men cezalarına çarptırılabilir.