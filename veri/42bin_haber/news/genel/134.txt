The imam kovuldu
Kılıç Ali Paşa Camii'nin 4 dil bilen 'iPad'li İmamı Selman Okumuş'a kötü haber geldi. Diyanet'in Okumuş hakkındaki iddialara ilişkin incelemesi tamamlandı. 'The imam' meslekten men edildi...
 Bülent ŞANLIKAN / İSTANBUL 
 Farklı tarzı, teknolojiye yakınlığı nedeniyle kamuoyunda 'The İmam' olarak anılan Kılıç Ali Paşa Camii imamı Selman Okumuş, Diyanet İşleri Başkanlığı tarafından imamlık görevinden alındı. Beşiktaş'taki Kılıç Ali Paşa Camisi'nde imamlık yapan Okumuş, cemaatin büyük beğenisini toplamıştı. Genç imam, Başbakan Recep Tayyip Erdoğan'ın da katıldığı bir cuma namazında 'İngilizce Hutbe' okuyarak gündeme gelmişti. AB Bakanı ve Başmüzakereci Egemen Bağış da Okumuş'u twitter'dan 'Tadilat sonrası Tophane Kılıç Ali Paşa Camii muazzam olmuş. Hutbeyi tablet bilgisayarından okuyan İmam Selman Hoca iletişim uzmanı' diyerek övmüştü.
 
 MÜFETTİŞLER 'MEN' DEDİ
 Okumuş hakkında 'Cuma namazı sonrası cemaatten toplanan paraların bir bölümünü zimmetine geçirdiği ve birden fazla kadınla gayrimeşru ilişki yaşadığı' iddiaları üzerine soruşturma başlatılmıştı. İdari soruşturma tamamlandı. Müfettişler, Okumuş'u kusurlu buldu. Hazırlanan rapor çerçevesinde Okumuş, Diyanet İşleri Başkanlığı tarafından meslekten men edildi. Ancak yargı yolu açık.
 
 İLK RAPOR OLUMSUZDU  
 Soruşturma kapsamında, Diyanet'e gelen şikayetler üzerine bir müfettiş görevlendirilmişti. Müfettiş, raporunda ilk etapta iddiaların doğru olduğu yönünde görüş belirtmiş, bunun üzerine Okumuş Ramazan öncesi açığa alınmıştı. 
 
 YÜZÜMDE SUÇLU MİMİĞİ VAR MI?
 Okumuş hakkındaki iddialar üzerine, 'Daha önce hakkımda 5 kez soruşturma açıldı. Hepsinden aklandım. Şimdi de aklanacağım ve görevime devam edeceğim. Yüzümde ve hareketlerimde suçlu paniği ya da mimiği var mı?' demişti. Okumuş'un adı daha önce de farklı iddialarla anılmıştı. Cami lojmanı üzerine ilave kat çıkıp imar kirliliğine neden olmaktan dava açılmıştı. Genç imam ise suçlamayı kabul etmemişti.
 KADINLAR ŞİKåYETÇİ OLDU
 Okumuş'u görevden eden iddiaları, mağdur olduklarını savunan kadınların Diyanet'e taşıdığı öne sürülüyor. İsminin açıklanmasını istemeyen bir kadın genç imamın ikna edici sözleri ve dış görünüşü sayesinde insanlarla yakın ilişkiler kurabildiğini söyledi. Bir süre Okumuş'la beraber olduğunu belirten kadın, birden fazla kadınla ilişkisi olduğunu öğrendikten sonra ayrıldığını anlattı. Okumuş'un ilişki yaşadığı kadınlardan biriyle Endonezya'ya tatile gittiği de öne sürüldü.
 İKİ KEZ DÜNYA ŞAMPİYONU
 OKUMUŞ, 1977 doğumlu. Marmara İlahiyat Mezunu. Yine Marmara Üniversitesi'nde İngilizce İşletme  ile Din Eğitimi üzerine yüksek lisans yaptı. Arapça, Osmanlıca, Almanca ve İngilizce biliyor. İki kez ezbere 'Dünya Kur'an-ı Kerim okuma şampiyonu' oldu. Cuma günleri iPad ile İngilizce de vaaz vermesiyle dikkat çekmişti.
  