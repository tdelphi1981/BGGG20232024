'Zorunlu trafik sigortası, esnaf için ikinci bir vergi oldu'
Türkiye Esnaf ve Sanatkarları Konfederasyonu (TESK) Genel Başkanı Bendevi Palandöken, ''Zorunlu trafik sigortası, esnaf için ikinci bir vergi oldu'' dedi.
 Palandöken, yaptığı yazılı açıklamada, Karayolu Zorunlu Trafik Sigortası'nda ilgili yönetmeliğe aykırı olarak taksici ve minibüsçü esnafından 12 bin liraya varan sigorta poliçeleri kesildiğini öne sürerek, ''Zorunlu trafik sigortası, esnaf için ikinci bir vergi oldu. Sigorta şirketleri, taksi, minibüs ve servis aracı işleten esnafın zorunlu trafik sigortasını yapmak istemiyor. Esnaftan ödenmesi mümkün olmayan tutarlarda sigorta primi talep ediliyor'' ifadelerini kullandı.
          
 Zorunlu trafik sigortası primlerinde taban fiyatların Hazine Müsteşarlığı tarafından belirlendiğini kaydeden Palandöken, şunları kaydetti:
          
 ''Sigorta şirketleri taban fiyatların 10 katından fazla prim talep edebiliyor. Sigortacılık Kanunu'na göre sigorta şirketleri zorunlu olan sigortalarda poliçe düzenlemek mecburiyetinde ancak bazı sigorta şirketleri, zarar ettiklerini ileri sürerek zorunlu trafik sigortası poliçesi düzenlemekten imtina ediyorlar. Bunun için de hem yüksek fiyat talep ediyorlar hem de acentelerin komisyonunu kaldırıyorlar. Zorunlu olan sigortalarda aşırı yüksek fiyat uygulamak suretiyle poliçe düzenlemekten çekinenler için 10 bin liradan 50 bin liraya kadar adli para cezası uygulanıyor. Zorunlu trafik sigortası, taban fiyatın en fazla 2,5 katı kadar artırılabilir. Bunun için de haklı bir gerekçe olmalıdır. Gerekçesi olmadan taban fiyatı aşırı artıranlar hakkında adli para cezası kesilebilir. Tüm şirket yetkilileri bu gerçeği göz önüne alarak poliçe düzenlemelidir.''
          
 AA