Süreci sabote edecek yaklaşımlardan kaçının!
Bölge toplantılarının üçüncüsünü Karadenizli vekiller ve parti yöneticileriyle yapan Başbakan Erdoğan, halkın çözüme inandığını, süreci zorlayacak açıklamalardan kaçınılmasını istedi
 Hakkı KURBAN / ANKARA 
 Başbakan Recep Tayyip Erdoğan, Güneydoğu ve Doğu zirvelerinin ardından bu kez Karadenizli AK Parti milletvekilleri ve parti yöneticileriyle kahvaltıda bir araya geldi. İmralı süreci ve seçim hazırlıklarının ağırlıklı olarak değerlendirildiği buluşmada Erdoğan, "Süreci halka iyi anlatın, bizi sıkıntıya sokacak açıklamalardan ve tavırlardan kaçının" uyarısında bulundu. 
 AK Parti Genel Merkezi'nde Başbakan Yardımcısı Beşir Atalay'ın da katıldığı buluşmada,  bölge milletvekilleri, AK Parti il, ilçe, gençlik-kadın kolları başkanları ve belediye başkanlarından oluşan toplam 96 kişi hazır bulundu. 
 
 SÖYLEM BİRLİĞİ 
 Erdoğan'ın toplantıda İmralı sürecini "yasal çerçevede kalarak" yürüttüklerini vurguladığı öğrenildi. "Süreci sabote edecek, partimizi ve bizi sıkıntıya sokacak açıklamalardan özenle kaçının. Bu süreçte söylem birliği çok önemli" diyerek uyarılarda bulunan Başbakan'ın, "Biz, Kürt vatandaşlarımız ile PKK sorununun her zaman farklı olduğunu vurguladık" ifadesini kullandığı öğrenildi. Bu sözler ise salonda, "Ölen PKK'lılar benim çocuklarım" diyen Diyarbakır Milletvekili Cuma İçten'in açıklamalarına tepki olarak yorumlandı. 
 Muhalefetİ iftira ve yalanlarla bu süreci sabote etmeye çalışmakla suçlayan Başbakan'ın toplantıya katılanlardan süreci halka iyi anlatmalarını istediği öğrenildi. Trabzonlu küçük Muhammet'in bisiklet almak için biriktirdiği parayı, Van'daki depremzedelere göndermesini örnek olarak gösteren Başbakan'ın "İşte gerçek Türkiye fotoğrafı budur. Bu örnekler arttıkça umudumuz da artıyor" ifadesini kullandığı kaydedildi. 
 TOPLANTILAR DEVAM EDECEK 
 Başbakan Erdoğan'ın, bölge zirveleri kapsamında önümüzdeki günlerde Batı Karadeniz'le sürecek. Değerlendirme ve istişare toplantıları, Marmara, Ege, Akdeniz ve İç Anadolu'yla devam edecek.