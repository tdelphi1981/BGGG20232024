Hollywood’un 'Türk lokumu' öldü
Hollywood’da “Türk lokumu” lakabıyla ünlenen Türk asıllı Avustralya doğumlu Turhan Bey, 90 yaşında hayatını kaybetti.
 1940’lı yıllarda Errol Flynn, Katherine Hepburn, John Wayne, Peter Lorre ve diğer bir çok Hollywood yıldızıyla birlikte önemli filmlerde oynayan Turhan Bey, 30 Eylül’de Parkinson hastalığına yenik düştü.
 ABD gazeteleri Turhan Bey’in ölümüne geniş yer verdi ve Los Angeles Times gazetesi, Turhan Bey’in “yakışıklı ve güleryüzlü” olduğu için Holloyood’da “Türk lokumu” lakabıyla ünlendiğine dikkat çekti.
 Türk bir diplomatın oğlu ve asıl adı Gilbert Selahattin Sahultavy olan Turhan Bey, “A Night in Paradise”, "Out of the Blue” ve “The Amazing Mr. X” gibi filmlerle büyük roller alarak Hollywood yıldızları arasındaki yerini almıştı.
 Viyana’ya geri dönen ve fotoğrafçılık yapan Turhan Bey ayrıca, 1990’larda televizyona geri dönerek bilim kurgu dizisi Babylon 5’te rol aldı ve Emmy’e aday gösterildi.