İlk oylamadan Papa çıkmadı
Vatikanda Katoliklerin yeni ruhani liderinin belirleneceği Papalık seçiminde ilk oylamalar dün gerçekleştirildi ve şapelin bacasından siyah duman çıktı.
 Kardinallerin seçim heyeti (Konklav) için Sistine Şapeline kapanmadan önce katıldıkları Papalık Seçim Ayinini yöneten Kardinaller Meclisi Dekanı Angelo Sodano, 598 yıl aradan sonra istifa eden ilk papa olan 16ncı Benedikte teşekkür etti. Ayini, Türkiyenin Vatikan Büyükelçisi Prof. Dr. Kenan Gürsoy da izledi. Yeni Papayı seçecek olan beş kıta ve 48 ülkeden 115 kardinal, ayinden sonra Sistine Şapeline girerek kapıyı içeriden kilitledi ve gizlilik yemini ederek Konklavın ilk oturumuna başladı. Konklav sürecinde her kardinal günde dört defa oy verecek ve üçte ikilik çoğunluğa ulaşan aday yeni papa olacak.  
BEYAZ DUMANI BEKLİYORLAR 
Benediktin 28 Şubatta görevden ayrılması sonrası papalık koltuğuna oturacak ismin kim olacağı merakla bekleniyor. Vatikan geleneklerine göre, kardinallerin oylarını yazdıkları kağıtların bir kimyasalla birlikte yakılmasıyla Sistine Şapelinin bacasından çıkan siyah duman, Papa seçiminin sonuçlanmadığı anlamına geliyor. Bacadan beyaz duman çıkması durumunda ise yeni Papanın seçildiği ilan edilmiş olacak. Aziz Petrus Bazilikasının meydana bakan ve yeni Papanın dünyaya takdim edileceği büyük locası da tören için hazırlandı. Papalık seçimini 5 bini aşkın gazeteci takip ediyor.