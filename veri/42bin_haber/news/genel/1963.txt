Vergi mükellef sayısı 9 milyonu geçti
Faal vergi mükellef sayısı 9 milyon 274 bin kişiye yükseldi.
 Vergi mükellefi sayısı arttı. Faal vergi mükellefi sayısı 2012 yılı Kasım ayında 2011 yılı sonuna göre yüzde 5.3 oranında artışla 9 milyon 273 bin 627 kişi düzeyinde gerçekleşti.
 Maliye Bakanlığı Gelir İdaresi Başkanlığı Vergi Kimlik Numarası ve Mükellef Sayıları istatistiklerini açıkladı. Buna göre 2012 yılı Kasım ayında gelir vergisi faal mükellef sayısı 2011 yılı sonuna göre yüzde 3.7 oranında artışla 1 milyon 703 bin 754 kişiden 1 milyon 767 bin 439 kişiye yükseldi. Ocak 2005-Kasım 2012 döneminde resen terk işlemine tabii tutularak kaydı silinen mükellef sayısı 243 bin 940 kişi düzeyinde belirlendi.
 Gelir stopaj vergisi faal mükellef sayısı Kasım’da 2011 yılı sonuna göre yüzde 2.3 artışla 2 milyon 386 bin 309 kişiden 2 milyon 441 bin 628’e, gayri menkul sermaye iradı (G.M.S.İ.) faal mükellef sayıları yüzde 28.6 artışla 1 milyon 41 bin 427’den 1 milyon 339 bin 129’a yükseldi. Ocak 2005-Kasım 2012 döneminde resen terk işlemine tabii tutularak kaydı silinen gelir stopaj vergisi mükellef sayısı 433 bin 459, G.M.S.İ mükellef sayısı 61 bin 142 oldu.
 -BASİT USULDE VERGİLENDİRİLEN GELİR VERGİSİ FAAL MÜKELLEF SAYISI GERİLEDİ- 
 Kasım’da basit usulde vergilendirilen gelir vergisi faal mükellef sayısı 2011 yılı sonuna göre yüzde 0.7 oranında azalışla 714 bin 693’ten 709 bin 915’e geriledi. Ocak 2005-Kasım 2012 döneminde resen terk işlemine tabii tutularak kaydı silinen mükellef sayısı 32 bin 419 oldu.
 -KURUMLAR VERGİSİ MÜKELLEF SAYISI 664 BİN- 
 Kasım ayında kurumlar vergisi faal mükellef sayısı 2011 yılı sonuna göre yüzde 0.001 artışla 664 bin 25 oldu. Ocak 2005-Kasım 2012 döneminde resen terk işlemine tabii tutularak kaydı silinen mükellef sayısı 248 bin 741 düzeyinde belirlendi.
 -KATMA DEĞER VERGİSİ FAAL MÜKELLEF SAYISI ARTTI- 
 2012 yılı Kasım ayında Katma Değer Vergisi faal mükellef sayısı 2011 yılı sonuna göre yüzde 2.5 oranında artışla 2 milyon 351 bin 491 oldu. Ocak 2005-Kasım 2012 döneminde resen terk işlemine tabii tutularak kaydı silinen mükellef sayısı 455 bin 769 düzeyinde gerçekleşti.
 -EN ÇOK MÜKELLEF İSTANBUL’DA-
 İllere göre faal mükellef sayısı değerlendirildiğinde İstanbul ilk sırada yer aldı. İstanbul 473 bin 452 faal gelir vergisi mükellefi ile ilk sırada yer aldı. İstanbul’u 126 bin 130 gelir vergisi mükellefi ile Ankara, 122 bin 344 gelir vergisi mükellefi ile İzmir takip etti. 
 İstanbul’da bulunan gelir stopaj vergisi faal mükellef sayısı 703 bin 969, G.M.S.İ. faal mükellef sayısı 447 bin 824, katma değer vergisi faal mükellef sayısı 684 bin 380, basit usulde vergilendirilen gelir vergisi mükellef sayısı 40 bin 68, kurumlar vergisi faal mükellef sayısı 246 bin 458 olarak belirlendi.
 ANKA