Ulusal Kalite Başarı Ödülü Petkim’e verildi
Türkiye'nin en büyük sanayi kuruluşları arasında yer alan Petkim, Ulusal Kalite Başarı Ödülü aldı. Türkiye Kalite Derneği (KalDer) tarafından her yıl verilen ödülü, Büyük İşletmeler kategorisinde aday olan Petkim'in kazandığı, "Yaşanabilir Gelecek" temasıyla İstanbul Lütfi Kırdar Kongre Merkezi'nde düzenlenen 21. Kalite Kongresi'nin son gününde açıklandı.
 Petkim Genel Müdürü Hayati Öztürk, konuyla ilgili açıklamasında 2004 yılında imzaladıkları Ulusal Kalite Hareketi İyi Niyet Bildirgesi ile EFQM Mükemmellik Modeli'ni uygulamaya başladıklarını söyledi. Aradan geçen sekiz yılda, bu modelin gereklerini meşakkatli ve zorlu bir çalışma sonucunda hayata geçirmeyi başardıklarını belirten Öztürk, "Petkim'in 2 bin 500 çalışanı, bu süreçte kendi işlerinin yanında bu çalışmayı da yaparak her türlü takdirin üzerinde bir özveri gösterdi. Samimi olmak gerekirse kimi zamanlar umutsuzluğa düştüğümüz de oldu, çünkü biz bir üretim şirketiyiz. Birbirine entegre ama çalışma sistemleri çok farklı 22 fabrika ve yardımcı ünitenin bu modelin kurallarını benimsemesi, başka şirketlere göre çok daha zorlu bir mücadele gerektirdi. Çok şükür ki başardık. Tüm takım arkadaşlarımı yürekten kutluyor ve alkışlıyorum. Her zaman söylediğim gibi işimizi düne göre daha iyi yapıyoruz ama en iyisini yapmak için çalışıyoruz." dedi.
 CİHAN
  