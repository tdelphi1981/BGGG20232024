'Asgari'den dolandıran patron 'ortalama maaş'la yakalanacak
SGK, mesleklerde ortalama ücreti belirleyecek, altında çalıştıran işverenleri denetleyecek. Turizmde ortalama ücret 2 bin 500 TL ise, oteller asgari ücretli çalıştıramayacak. Maaş 300 TL artsa gelir vergisinden kazanç 2.8 milyar TL'yi bulacak. SGK primiyle rakam 6 milyar TL'ye çıkacak
 Aslı IŞIK / ANKARA
 asli.isik@aksam.com.tr
 Özel sektörde ücretli olarak çalışan 13 milyon 194 bin 783 kişinin, 6 milyon 264 bin 123'ünün asgari ücretli gösterilmesi, hem Maliye hem SGK'yı harekete geçirdi. Çalışanların yüzde 47'sinin asgari ücret üzerinden gösterilmesinin doğru olmadığını düşünen devlet, 1 Kasım'da düğmeye bastı. Uluslararası meslek kodları esas alınarak 5 bin 400 meslek kodu belirleyen, 1 Kasım'dan itibaren işverenlerin sigortaya bildirdiği aylık prim ve hizmet belgelerinde, çalıştırdıkları her kişi için meslek kodu isteyecek. Öncelikle, üst kuruluşları ve ücret tarifeleri olan sektörler mercek altına alınacak. Eğitim iş kolundaki özel okul ve dershaneler, özel hastanelerde çalışan doktorların ücretleri incelenecek. Sağlık Bakanlığı'na yazı yazılarak ortalama pratisyen, uzman hekim maaşları sorulacak.
 SGK, çeşitli sektörlerde üst kuruluşlara yazı yazılarak ve ortak çalışarak ortalama ücret tespit edilecek. Sektörlerin üst kuruluşları ve sendikalarla toplantılar yapılacak. Büyük kurumsal kuruluşlara yazılar yazılarak, ücretler öğrenilecek. Buralarla görüşüp, denetime start verileceği duyurulacak. Mimar ve Mühendisler Odası tüm meslek mensuplarının fiyat tarifesini Ocak'ta belirleyerek, Kurum'a bildirecek.
 Bugün işçilerin yüzde 47'si asgari ücretli gösteriliyor. Kurum, bu oranı bir iki yıl içinde yüzde 20-25'lere düşürmeyi hedefliyor.
 Futbol kulüplerinin denetim korkusu
 GEÇTİĞMİZ aylarda futbol sektörünü mercek altına alan SGK, futbolcuların yüzde 80'inin asgari ücretten çalıştırıldığını tespit etti. Kulüp yöneticileriyle yapılan üç toplantının ardından, futbolcuların gerçek ücretten gösterilme oranının hiçbir denetim yapmadan yüzde 90'a çıktığı belirtildi. Kulüplerle yapılan toplantıda, gerçek ücretten gösterilmemesi halinde denetim yapılacağı vurgulandı.
 Yıllık kayıp 6 milyar TL
 HALEN, 940 TL 50 Krş olan Asgari Ücret için işveren 53 TL 43 Krş gelir vergisi ödüyor. Çalışanın ücreti 300 TL fazla olursa, işverenin ödediği gelir vergisi 91 TL 68 Kuruş olacak. Bu durumda Maliye'nin kasasına aylık 238 milyon, yıllık 2,8 milyar TL'lik ek gelir girecek. Sigorta primlerinde ise daha fazla bir gelir söz konusu oluyor. Asgari ücret üzerinden ödenen 131 TL'lik sigorta primi, ücretin bin 240 TL olması halinde 173,67 TL'ye çıkıyor. Bu da SGK için 3,1 milyar TL ek prim geliri anlamına geliyor. İşverenin 300 TL'lik fazla ücret bildirmesiyle devletin kasasına toplam 6 milyar TL ek gelir giriyor.
 Öğretmenler en az 2.200 TL maaş alacak
 ÖZEL okullardaki öğretmenler kamuda 2 bin 200 TL olan öğretmen maaşından daha düşük ücrete çalışamayacak. SGK işverenlere, 'sizi kişi, ücret ve gün sayısı bazında takip ediyoruz. Öğretmenler bundan aşağı ücret alamayacak. Düşük bildirime devam ederseniz, işyerinizi denetime alacağız' diyecek. Örneğin turizm sektöründe ortalama ücret 2 bin 500 TL ise, 5 yıldızlı otelde çalışanlar asgari ücretli gösteriliyorsa, bu işyeri denetlenecek.
 Bu sistem işler!
 TÜRK-İş Araştırma Müdürü Enis Bağdadioğlu: İşçinin düşük ücretten gösterilmesi özellikle çalışanların emeklilik maaşlarına da hak kaybı olarak yansımaktadır.  Prof. Dr. Cem Kılıç (Gazi Üniversitesi): Bence bu sistem işler, piyasa ücret araştırmaları yapıyorlar. Bildirilenlerin mesleğine bakılacak. Yanlış beyanda hapis cezası söz konusu; evrakta sahteciliğe giriyor. Çünkü kamuyu zarara uğratıyorlar.'