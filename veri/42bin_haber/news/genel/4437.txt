Sahte hasar beyanları cezasız kalmıyor
Güneş Sigorta Genel Müdür Yardımcısı Hasan Altaner, sigortacılık mevzuatı gereği sahte hasar beyanlarının, dolandırıcılık ve sahtecilikten ağır ceza mahkemelerinde yargılanacak davalara dönüşebileceğini belirterek, sigorta suiistimallerinin gizli kalmadığını ve her zaman açığa çıktığını söyledi.
 Türkiye'de  sigorta tazminat taleplerinin yaklaşık yüzde 7.5'ini sahte hasar taleplerinin oluşturduğunu ifade eden Altaner, 'Suiistimallerin Türkiye'ye maliyeti de yılda yaklaşık 800 milyon liraya ulaşıyor. Bu nedenle konu, sektör tarafından son derece ciddiye alınıyor ve böyle durumlarla karşı karşıya kalmamak için şirketler tarafından çalışmalar yürütülüyor. Biz de Güneş Sigorta olarak son derece sıkı bir çalışma yürütüyor, zaman zaman da tahkikat konusunda uzman kişi ve kuruluşlardan destek alıyoruz. Geçtiğimiz günlerde usulsüzlük yapan bir kişinin 10 yıl hapis cezası aldığı dava, yürütülen bu çalışmaların sonucu. Ayrıca Türkiye Sigorta Birliği de oldukça hassas ve bu gibi beyanların azaltılması için çalışmalarını sürdürüyor' dedi.