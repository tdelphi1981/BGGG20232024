Artık kardeşlik hakim olacak
Başbakan Yardımcısı Bülent Arınç, Abdullah Öcalan ile yapılan görüşmeleri değerlendirirken, 'Geldiğimiz nokta iyi bir nokta. Eminiz ki terörle mücadele başarıyla sonuçlanacak, ülkede artık kardeşlik hakim olacak' dedi. Bursa'da düzenlenen MÜSİAD'ın 17'nci Genel Kurulu'nda yaptığı konuşmada şunları söyledi:
 ÜMİTLİ OLMALIYIZ
 - TERÖRLE mücadeleyi kolay mı zannediyorsunuz? Bu uçaklar ne ile uçuyor? Bu uçakların attıklarının maliyeti ne? Bu tanklar, bu kirpiler, bu sudan geçenler, askerlerimizin intikallerinde harcanan paralar ve bizim yeni yeni cihazlarla yaptığımız milyar dolarlık masraflar. Buna ihtiyaç duymasak neler yapabilirdik düşündünüz mü? 
 - TERÖRLE mücadeleyi başarılı kılmamız ve ülkeye huzur ortamı mutlaka getirmemiz lazım. 
 - GELDİĞİMİZ nokta iyi bir nokta. Eminiz ki terörle mücadele başarıyla sonuçlanacak ve ülkede artık kardeşlik hakim olacak. Bunun için her şeyi yapmak zorundayız. Bugünlerde yapılanlar da o yapmak zorunda olduklarımızdan birİ. Ümitli olmalıyız, destek vermeliyiz. Yeter ki silahlar sussun, kanayan yaralar artık tedavi olmaya başlasın.