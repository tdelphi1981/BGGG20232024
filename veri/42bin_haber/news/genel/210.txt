Maliye'ye AB'den 'kara para' uyarısı
Hükümet terörün finansmanının önlenmesi amacıyla uluslararası arenada diplomasi trafiği yürütürken, Avrupa Birliği'nden Maliye'ye 'Kara parayla mücadele kapasitesini geliştirin' uyarısı geldi.
 Kara paranın aklanması ve terörizmin finansmanıyla mücadele konusunda eksikliklere vurgu yapan AB, Mali Suçları Araştırma Kurulu'na (MASAK) yapılan şüpheli işlem bildirimlerindeki düşüşe dikkat çekerken, 'MASAK'ın kolluk kuvvetleri ve yargı arasındaki işbirliğinin güçlendirilmesi ihtiyacı devam etmektedir' uyarısında bulundu. İlerleme Raporu'nda ayrıca şöyle denildi: 'Terörizmin finansmanının suç olarak kabul edilmemesi ve terörist malvarlıklarının tespit edilmesi ile dondurulmasına ilişkin yasal çerçevenin yetersiz olması, FATF tarafından tespit edilen belli başlı eksikliklerdir. 2011'de MASAK'a yapılan şüpheli işlem bildirim sayısı 8 bin 739 olmuştur; bu sayı, 2010 ve 2009 yıllarına oranla kayda değer biçimde düşüktür. 'Suç Gelirlerinin Aklanması, Araştırılması, El Konması ve Müsaderesi ile Terörizmin Finansmanı Hakkındaki Avrupa Konseyi Sözleşmesi'ni 2007'de imzalamış olmasına rağmen henüz onaylamamıştır.' Hakkı KURBAN / ANKARA
  