ABD askeri müdahaleye mi hazırlanıyor?
Obama'nın Esed'i uyarması sonrası ABD savaş gemisi Suriye açıklarında pozisyon aldı.
 ABD'nin en büyük savaş gemilerinden Eisenhower'ın Suriye açıklarına gitmesi Washington'un askeri müdahaleye hazırlandığı iddialarına neden oldu.
 Geminin 8 savaş uçağı ve 8 bin askeri personelle Suriye açıklarında bulunduğu belirtildi. Uzmanlara göre ABD, Suriye'ye müdahale etmeye karar verdiği anda 10 bin asker, 17 savaş gemisi, 70 savaş uçağı, 10 küçük savaş gemisi ile operasyona başlayacak düzene sahip.
 Savaş gemilerinde füze savunma sisteminin de bulunduğu kaydedildi.
 Adının açıklanmasını istemeyen ABD'li yetkili özel kuvvetlerin pozisyon aldığını açıkladı. ABD Başkanı Barack Obama, geçtiğimiz günlerde Suriye Devlet Başkanı Beşşar Esed'i doğrudan uyarmış; "Bugün Esed ve onun komutası altındakilere şunu açıkça belirtmek istiyorum ki dünyanın gözü üzerinizde, kimyasal silahların kullanımı tümüyle kabul edilemez" demişti.
 Obama, "Bu silahları kullanmak gibi bir trajik hatada bulunursanız, bunun neticeleri olacaktır ve sorumlu tutulacaksınız. 21. yüzyılın, 20. yüzyılın en vahim silahlarıyla karartılmasına izin veremeyiz" ifadelerini kullanmıştı.
 
  