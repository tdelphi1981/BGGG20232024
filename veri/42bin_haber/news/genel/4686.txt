Valilik yan gelip yatma yeri değil
Başbakan 81 ilin valisine "Sıradanlığı bırakın, halk valiliğ iyapın. Yan gelip yatmak yok, protokol valiliği yok. Benim için mesai 24 saattir, 24 saat içerisinde sizi arayabilirim" diye seslendi
   Başbakan Recep Tayyip Erdoğan'dan valilere hem terör hem de illerin yönetimiyle ilgili önemli uyarılar geldi. Terör sorununun çözümü sürecinde valilere büyük sorumluluk düştüğünü vurgulayan Erdoğan, "Terörün bahanelerini ortadan kaldırın" dedi. Erdoğan, Ankara-Gölbaşı'ndaki Vilayetler Evi'nde, 81 il valisiyle bir araya geldi. Yeni İçişleri Bakanı Muammer Güler'in evsahipliğinde gerçekleşen toplantıda Erdoğan, şu mesajları verdi:  HEM KARARLI, HEM HAKLIYIZ: Biz şu anda hem güçlü, hem kararlı, hem her boyutuyla haklı bir konumdayız. Şu anda terör bizim yoksulluğa, ret, inkar ve asimilasyona karşı verdiğimiz samimi mücadele karşısında bunları kullanamaz hale gelmiştir. Biz Türkiye'yi normalleştirdikçe terörün elindeki bahaneler de tek tek ortadan kalktı. Bu noktada valilerimize büyük görev düşüyor. Terör, istismar alanını, beslendiği bataklıkları kaybettikçe sorun da çok hızlı çözülecek ve inşallah gündemimizden çıkacaktır.  24 SAAT MESAİDE OLACAKSINIZ: Bir Başbakan olarak benim elim ayağım o ilde sizsiniz. Benim için 24 saat mesaidir. 24 saat beni arayabilirsiniz. Ama ben de 24 saat içerisinde sizi arayabilirim. Biz tatilde bile mesaideyiz. Dicle'nin kenarında bir koyunu kurt kapsa bunun hesabı bizim üzerimizdedir. 'Kurttan, koyundan bana ne' deme makamında değiliz.  SIRADANLIĞI BIRAKIN, HALK VALİLİĞİ YAPIN: Günlük bürokratik işlemlerin, teferruatın içinde kaybolup gitmeyecek benim valim. Şehre vizyon katmak için her alanda öncü ve rehber olacaktır. En önemli isteğim sıradancılığı bırakacağız. Protokol valiliği yapmayacağız. Biz tam manasıyla halktan biri gibi olacağız. Halk bizi gördüğü zaman kendini bulacak. Devletin yumruğunu temsil eden vali profili bitti. Devletin şefkatli, kucaklayan yüzü olacaksınız. İnanan, çalışan insan tekeden süt çıkartır. 81 vilayeti siz ayağa kaldıracaksınız. Yan gelip yatmak yok, protokol valiliği yok. Alacağız hanımları yanımıza, hep beraber yola revan olacağız.  TÜRKİYE CUMHURİYETİ VATANDAŞLIĞI: Millet kavramının içerisinde tüm etnik unsurlar var. Onun için de Türkiye Cumhuriyeti vatandaşlığı bilincini hepimizin kavraması ve bu millet kavramı içerisinde hepimizin ısrarla yer almamız gerektiğini anlamamız lazım. 76 milyonu aynı ailenin bireyleri olarak görmek hepimizin görevidir. Terör biterse sıçrayacağız DÜN Güney Kore'nin önündeydik, geldi bizi geçti. Şimdi önüne geçemez miyiz? İstersek geçeriz. Terör belasına  30 yılda 350-400 milyar dolar harcarsan tabi ki onu geçemezsin. Terör belası olmasaydı çok daha farklı bir Türkiye olurdu. Terörü alt ettiğimiz andan itibaren sıçrayacağız. PROJELERİMİZLE DALGA GEÇTİLER: On yıl içinde biz bunları çok yaşadık. Birçok projelerimizle dalga geçtiler. 'Ekonomik kriz teğet geçecek' dediğimizde dalga geçtiler. Sonra bize uğramadığını görünce bir şey söyleyemediler. 'Altı sıfır atacağız' dediğimizde 'enflasyon patlar' dediler. Ama patlamadı, çatladı. Hatta 'Taksim'e çıkıp anırırım' diyen köşe yazarları oldu. Ne oldu? Anıramadılar. Bu iş biraz da karakter meselesi. Onlar kalemlerini kıramadılar.  
 Artık "Ulus"a değil "Millet"e sesleniş!   
 CHP'li Birgül Ayman Güler'in sözleriyle başlayan "ulus-milliyet" polemiği sürerken, Başbakanlık'tan da dikkat çekici bir adım geldi. Başbakan Recep Tayyip Erdoğan'ın aylık "Ulusa Sesleniş" konuşmasının adı "Millete Hizmet Yolunda" şeklinde değiştirildi. Başbakanlık kaynakları "ulus" "millet" kavramlarının tartışıldığı bir dönemde gelen bu değişikliğe ilişkin yorumdan kaçınırken, isim ve format değişikliğinin yeni yılla birlikte devreye sokulduğu bilgisini verdi.   Ulusa Sesleniş konuşmaları ilk kez merhum Turgut Özal döneminde "İcraatın İçinden" adıyla başlamıştı. Konuşma, merhum Bülent Ecevit'in Başbakanlığı döneminden itibaren "Ulusa Sesleniş" adını aldı. Başbakan Erdoğan döneminde de 10 yılı aşkın süredir aynı adla yayınladı. 'Millete Hizmet Yolunda' adıyla ilk kez dün akşam yayınlanan yeni programda Başbakan konuşmasının önemli kısmını "Terörle Mücadele" başlığına ayırırken, demokratik toplumlarda, meselelerin çözüm yerinin dağlar değil, parlamentolar olduğunu, çözüm sürecinin asla taviz süreci olmadığını, milletin sürece destek verdiğini söyledi. Programda Başbakan'ın katıldığı açılış ve etkinliklerin görüntülerine de yer verildi. ANKARA    