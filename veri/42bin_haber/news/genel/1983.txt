Aşk-ı Memnu'ya RTÜK Fetvası
Dizilere 'milli manevi sansür' tartışmaları sürerken RTÜK'te 'Aşk-ı Memnu' dizisini dini açıdan analiz eden bir tez hazırlandı... Tezde dizinin ana karakterleri Bihter ile Behlül'ün yakınlaştığı sahneler detaylı bir şekilde incelendi
 Ali ekber Ertürk
 Radyo ve Televizyon Üst Kurulu (RTÜK)'ten, Halit Ziya Uşaklıgil'in ünlü romanından uyarlanarak yayınlanan 'Aşk-ı Memnu' dizisine fetvayı aratmayan tez... 
 ÜST Kurul Uzmanı Hüseyin Tuğrul Oktay, başkanlık makamının talebi üzerine  'Televizyon Dizilerinin Toplumun Milli ve Manevi Değerleri Açısından Değerlendirilmesi; Aşkı Memnu Dizisi Örneği' isimli tez hazırladı. Oktay, uzmanlık tezinde sahneleri dini açıdan yorumladı. Tezde, dizide yer alan sevişme, özel yaşam, kürtaj gibi sahnelerin milli ve manevi değerlerin yanı sıra 'dine aykırı' olduğu da belirtildi. Olumsuz yönlerinin yanında 'Hıdrellez sahnesi', 'Bihter'in hayırseverliği', 'özürlü Beşir'in askere gitme tutkusu' gibi sahneler de 'olumlu' olarak teze yansıdı.
 AKŞAM'A konuşan Oktay, tezini geçen yıl hazırladığını ve bu tezle birlikte uzman olmaya hak kazandığını söyledi. Oktay, 'Tezin konusunu kendim değil, kurumum belirledi' diye konuştu. Oktay'ın sosyolog ve psikolog gibi uzmanların yanı sıra din adamlarının görüşlerine de ağırlık verdiği Kasım 2011 tarihli tezinde yer alan bazı ifadeler ise şöyle:
 1-'BAKIŞMALARI' İSLAMİ DEĞİL 
 BİHTER ve Behlül'ün sevişmeleri, öpüşmeleri, bakışmaları, evli olmayan çiftlerin birlikteliği yer almıştır. İslam dini ve toplumumuz zinayı yasaklamakla yetinmeyip, zinaya götüren yolları, müstehcenliği, kadın-erkek ilişkilerinde ölçüsüzlüğü ve aşırı serbestliği de önlemeye yönelik örf ve adetleri geliştirmiştir. 
 2-KÜRTAJ SAHNESİ DİNE AYKIRI
 (BİHTER'in kürtaj yaptırması) Kürtaj, dinen ve ahlaken ağır bir suç olarak görülmektedir. Kürtajın dizide ele alındığı gibi basit bir mesele olarak gösterilmesi insan hayatının bu kadar basite alınması toplumsal değerlerimize aykırılık teşkil etmektedir.
 3-BİHTER'İN İNTİHARI BÜYÜK GÜNAH
 İSLAM inancında, yaratılanlar arasında şerefli bir yere sahip olan insanın yaşama hakkı da, Allah tarafından lütfedilmiş en temel haktır. İslam, kişilere yaşama haklarını kendi elleriyle yok etme demek olan intihar hakkını da vermemiş, bunu büyük günahlar arasında saymıştır. 
 4-HIDRELLEZ SAHNESİ OLUMLU
 EVİN hanımlarından biri ile farklı bir sınıfa ait olan evin çalışanlarının birlikte hıdırellez kutlaması yapması, eski köklü bir geleneğe işaret edilmesi açısından gayet önemlidir.