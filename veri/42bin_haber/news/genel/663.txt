'Ben sana vali olamazsın demedim, mani olamazsın dedim'
Ankara Valiliği 29 Ekim Cumhuriyet Bayramı kapsamında düzenlenecek yürüyüşleri yasakladı. Hal böyle olunca biz de Türkiye Gençlik Birliği üyelerinin büyük bir güruhla yürüyüşe katılacağını bildiğimiz için birliğin başkanı İlker Yücel'i aradık...
  ZEYNEP BAKIR
  zeynep.bakir@aksam.com.tr
 Türkiye Gençlik Birliği ve birçok sivil toplum kuruluşu, yarınki Cumhuriyet Yürüyüşü için hazırlık yaparken geçtiğimiz salı günü Ankara Valiliği'nden bir açıklama geldi; 'Yürüyüş yasaklandı, meydanlara çıkan herkes yasal olmayan bir iş yapacak.' Bu haberi okur okumaz kalabalık olacaklarını bildiğimiz TGB'nin Başkanı İlker Yücel'i aradık ve röportaj yapmak istediğimizi söyledik. Onlar da bu sırada Ankara'da hummalı bir çalışma içerisindeydi. Valilik yasaklamayı geri çekince 29 yaşında, yüksek lisans öğrencisi ve birliğin genel başkanı olan Yücel'le Cumhuriyet Yürüyüşü ve hızla büyüyen TGB'nin iç yapısını konuştuk. 
 
 - Bu yasaklama konusunda ne düşündünüz?
 Valilik açıklama yaptıkça vatandaşların Ankara Ulus'taki buluşmaya katılma yönünde ki olumlu tepkisi artıyor. Ağır tahrik var çünkü (gülüyor). Sonra geri adım attılar. Yasak devam etmiş olsaydı da cevabımız şu olurdu; 'Ben sana vali olamazsın demedim, mani olamazsın dedim!'
 
 - Bu 19 Mayıs Atatürk'ü Anma ve Gençlik ve Spor Bayramı'nda TGB olarak 400 bin kişi gelmiştiniz İstanbul'a... Ankara'da yapacağınız Cumhuriyet Yürüyüşü ve planlaması hakkında bilgi verir misiniz? 
 Şu anda 15 ayrı ekip duyuru çalışması yürütüyor. Sabah saat 08.00'den itibaren ekipler toplanıyor ve belirlenen alanlara dağılıyor. Ankara tarihinin en yoğun duyuru faaliyetinin yürüdüğünü söyleyebilirim. Şehir merkezine uzak yerlere bile ekiplerimizi gönderdik. Ankara caddelerinde şöyle bir gezin, gözünüze 29 Ekim yürüyüşü duyurularından başka bir şey çarpmayacak. 
 
 - Yasak yüzünden yürüyüşten vazgeçen olur muydu? 
 Yasak yapıldığı andan itibaren katılımcıların sayısı daha da arttı. 19 Mayıs'ta da hatırlarsanız TGB'nin Diriliş Yürüyüşü engellenmeye çalışılmıştı fakat sonuç Cumhuriyet tarihinin en büyük gençlik yürüyüşü olmuştu. Yüzbinlerce insan büyük bir uyum içinde hiçbir sorun çıkmadan şölen havasında 19 Mayıs'ı kutlamıştı. 29 Ekim de böyle olacak. On binlerce karanfil hazırlıyoruz Atatürk büstüne koymak için. Çelenk koymayı yasakladılar ya bundan sonra göreceksiniz Atatürk gençleri, Atatürk büstlerini çiçek bahçesine çevirecek...
 
 - Valiliğin, Cumhuriyet Yürüyüşü'nü kanunlar nezdinde yasaklamaya hakkı var mı sizce? 
 Valilik yürüyüşten ürktüğü için hemen ilgili toplantı, gösteri, yürüyüş kanununa atfen adı geçen kararı aldı. Vali, Cumhuriyetin valisiyse Cumhuriyet Bayramı kutlamasından neden rahatsız olsun? 
 Hukuki gerekçeyi de izah edemiyorlar zaten. Basına açıklama yapmak için yasal bir izin belgesi almaya gerek yok. Ayrıca 2911 sayılı toplantı ve gösteri yürüyüşleri kanununun 4. maddesi, B bendi uyarınca 'Kendi kural ve sınırları içinde kalmak şartıyla kanun, gelenek ve göreneklere göre yapılacak toplantı, tören, şenlik, karşılama ve uğurlamalar bu kanun hükümlerine tabi değildir' der. Valilik kanunun bu maddesini bilmiyor mu? 
 Biliyor... E, peki neden yapıyor? Şimdilik uzlaşma sağlandığı için konuşmuyoruz ama Valilik eski yanlış kararına dönerse ağır konuşuruz. 
 
 USLU'YA SAHTE HABER
 - Adınız artık daha çok duyuluyor. 
 Alışılmışın dışında bir sivil toplum örgütü yapılanması sanırım... 
 TGB'yi 2006'da kurduğumuzda şu an ki durumunu tarif etseler galiba ciddiye almazdık. Gerçekten çok hızlı büyüdü. Biz bile şaşırdık. Çok basit bir siyasi temaya sahip olarak çalışmasını yürütüyor. Cumhuriyet Devrimi'nin aydınlanma birikimini savunmak bugün temel mesele, ayrıca anti-emperyalizm gençliğin her zaman duruşu olmuştur. Asık suratlı ve kaba bir tarz yerine yaratıcı ve sistemin çelişkilerini ortaya koyacak bir yol izliyoruz. Örneğin Yusuf Ziya Özcan, YÖK Başkanı'yken, 'Ören Bayan'a atfen 'Ören Ziya' afişlerimiz çok ilgi görmüştü. Koyun değiliz, öğrenciyiz açıklamasına çok sayıda koyunu alana götürmemiz sonrada 'yanlışlıkla' ellerimizden kaçırmamız günlerce konuşulmuştu. Taraf Gazetesi yazarı Emre Uslu'yu sahte haber verip, hiçbir araştırma yapmadan 'CHP darbe hazırlıkları' yapıyor yazısını yazdırmamız, Ergenekon konusunda da yazdıklarının hiçbir aslı astarı olmadığının göstergesiydi. O haber bizim 'dan-kek' haberimizdi ve çok eğlendik. 
 
 - Her gün bünyenize kaç kişi katılıyor, kaç kişisiniz? 
 Şu anda 76 il merkezinde, 100'ü aşkın ilçe merkezinde, bütün büyük üniversitelerde, 22 ülkede örgütlü durumdayız. 
 
 - TGB dendiğinde aklıma bir şekilde Dev Genç geliyor, sizinki nasıl bir birliktelik, bu birleşmenin alt metni nedir? 
 Gerçekten de bu hızla gidersek TGB tıpkı Dev-Genç gibi iz bırakan bir birlik olarak tarihteki yerini alacak. Değerli şair, hocamız Ataol Behramoğlu, 'TGB attığı adımları çok dikkatli planlıyor, kitlesel ve siyasi bir disiplini var. Dev-Genç'i her an aşabilir' dediğinde yaptığımız işin ciddiyetini bir kez daha kavramış olduk. 
 
 - Gündeminizi nereden belirliyorsunuz, takip ettiğiniz şeyler nedir?
 Şu anda siyasi iktidar, emperyalizmin dünya çapında uyguladığı 'ılımlı İslam' ve 'Büyük Ortadoğu Projesi' için çalışmaktadır. İnanmayan da CIA'nın yan kurumlarında çalışan Henri Barkey, Morton Abramowitz ve Graham Fuller'in yazılarına baksın. Biz günlük gazeteden çok bu isimlerin makalelerini okuyoruz. Böylece gelişmeleri bir sene önceden takip etmiş oluyoruz. 
 
 - Üyeleriniz arasında parti birliği var mı? CHP, İşçi Partisi, MHP, olmaz ya AKP gibi... 
 TGB'nin belki de en güzel yönü bu. Çok sayıda partiden gençler hayran bıraktıran bir disiplin ve uyum içerisinde çalışıyor. Bizim Genel Yönetim Kurulumuz normalde 41 kişiden oluşuyor ama hiçbir zaman kırk bir kişiyle toplanmadık. Hep bütün illerin yöneticilerini toplantılara davet ettik. Üç yüz genç, iki ayda bir toplanarak TGB'de söz sahibi olabiliyor. Genel Başkanlık yapmış olmama rağmen arkadaşlarımın hangi partiden olduğunu bilmiyorum, merak da etmiyorum. Ortak ilkelerimizi www.tgb.gen.tr adresinden ilan ettik. O ilkelere kim uyuyorsa TGB'lidir.
  