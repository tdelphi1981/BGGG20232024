‘İran’ın nükleer silahı olursa Türkiye’nin de olur’
İsrail Savunma Bakanı Ehud Barak, İran’ın nükleer silah eşiğinden geri adım attığını ancak bunun sadece geçici bir durum olduğunu savunurken, İran’ın nükleer silahları elde etmesi halinde Türkiye’nin birkaç yıl içinde bir nükleer güce dönüşeceğini de öne sürdü.
 Ehud Barak, İngiliz Telegraph gazetesi ile yaptığı söyleşide, İran’ın sessizce nükleer silah üretme hırsından geri adım attığı, böylece geçen yaz bir krizin önlendiğini ancak bunun sadece geçici bir durum olduğunu, bu krizin ancak 8-10 ay geciktirildiğini savundu.
 Diplomasi ve yaptırımların sonuç vermeyeceğini, İsrail’in tek başına harekete geçme hakkını saklı tuttuğunu da ifade eden Barak, İran’ın zenginleştirilmiş uranyum stokunun 850 kilogramdan 8.6 tona çıktığını da iddia etti.
 Barak, İran’ın attığı geri adımın “samimi” bir hareket olmadığını, İran’ın hala nükleer silahları üretmeye kararlı olduğunu, İran’ın bu çabasının başarısının ise Ortadoğu’da bir silah yarışını tetikleyeceğini savunarak “Suudi Arabistan birkaç hafta içinde nükleer olur. Türkiye de birkaç yılda nükleer bir güce dönüşür. Yeni Mısır da, takip etmek zorunda kalır”  iddiasında bulundu.
 ANKA
  