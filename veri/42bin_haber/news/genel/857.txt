Bütçedeki ÖTV hedefi kafaları karıştırdı: 2013'te yeni zamlar mı gelecek?
Hükümet 2013 Bütçesi'nde ÖTV gelirlerini yüzde 16.6 artırmayı hedefliyor. Alkollü içeceklerde ise bu oran yüzde 24.8. Enflasyonun çok üzerinde olan bu rakamlar zam korkusunu da beraberinde getirdi
 Aslı IŞIK/ANKARA
 BAŞBAKAN Yardımcısı Ali Babacan'ın sinyalini verdiği fiyat ayarlamaları 2013 bütçesinde de kendisini gösterdi. Hükümetin, Meclis'e sunduğu 2013 Bütçe Kanunu tasarısında,  ÖTV gelirlerindeki artış tahmini dikkati çekerken, kulislerde yeni yılda da bazı kalemlerde ÖTV artışının olabileceği konuşuluyor. Gelecek yıl yüzde 5,3 enflasyon hedefi koyan hükümet, Özel Tüketim Vergisi gelirlerini de (ÖTV) yüzde 16,6 artışla, 83,2 milyar TL'ye çıkarmayı hedefliyor. l Hükümet, alkollü içkilerden alınan ÖTV'nin yüzde 24,8 artışla 5,9 milyar TL'ye ulaşmasını bekliyor. Alkollü içeceklerdeki bu yüksek gelir artışı, 2013'te bu kaleme gelecek bir zam ihtimalini de kuvvetlendiriyor. l Geçen yıl tütün ürünlerine en az enflasyon kadar maktu vergi artışı öngören otomatik bir düzenleme yapılmıştı. 2013 Bütçe Kanun Tasarısı'nda ise tütün ürünlerinden alınan ÖTV'nin, yüzde 12,6 oranında artırılacağını gösteren rakamlara yer verildi. l Bütçede gelecek yıl petrol ve doğalgaz ürünlerinden sağlanan ÖTV gelirinin de yüzde 20,3 oranında artırılarak, 43,4 milyar TL'ye ulaşması öngörüldü.