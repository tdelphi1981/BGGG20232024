Piliç ihracatında gözler Suudi Arabistan’da
Lades Piliç Yönetim Kurulu Üyesi Meral Uzun, yıllık 800 bin ton tavuk eti tüketen Suudi Arabistan'a yeniden ihracatın sorunsuz başlaması gerektiğini belirterek, bunun Türk piliç sektörü için büyük önem taşıdığını bildirdi.
 2005 yılında çıkan 'kuş gribi' gerekçesiyle Türkiye'den dondurulmuş tüm ve parça tavuk eti ithalatını durduran Suudi Arabistan'ın, 6 yıl aradan sonra yeniden ithalat yasağını kaldırması sektörü de hareketlendirdi. Söz konusu yasağın kalkmasının ardından yaklaşık 1.5 milyar dolarlık bir ihracat kapısı da açılmış oldu.
 Gelişmeleri değerlendiren Lades Piliç Yönetim Kurulu Üyesi Meral Uzun, Türkiye'nin dondurulmuş bütün horoz ve tavuk eti ihracatının 2011 yılında 351 milyon dolar olduğu göz önüne alındığında; Suudi Arabistan'ın önemli bir potansiyel olarak öne çıktığını vurguladı. Türkiye'nin coğrafi konumu itibariyle her konuda olduğu gibi tavuk eti ticaretinde de çok avantajlı bir bölgede olduğu yorumunda bulunan Uzun, Suudi Arabistan'a da uzun soluklu bir pazar olarak baktıklarının altını çizdi.
 Uzun, "2005 yılındaki 'kuş gribi' haberleri üzerine Suudi Arabistan yönetimi ülkemizden tavuk eti alımını durdurdu. Artık ülkemizde böyle bir sorun olmamasına rağmen, böylesi bir yasağa anlam veremiyorduk. Ancak atılan adımlar sektör açısından önemli. Suudi Arabistan gibi tavuk eti ihracat hacmi çok yüksek olan bir ülke ile yeniden ticarete başlamamız bizim için çok önemli. Gerekli yasal düzenlemelerin ardından, yıllık 800 bin ton tavuk eti ithal eden Suudi Arabistan'a yeniden tavuk eti ihraç edebiliriz." dedi.
 Türkiye'nin tavuk eti üretimi ve ihracatındaki en büyük rakibinin Brezilya olduğunu kaydeden Meral Uzun, "Brezilya'da maliyetler oldukça düşük. Sektörümüzün en önemli 2 girdisi mısır ve soya. Çiftçileri de korumak amacıyla mısır ve buğday fiyatları ülkemizde yüksek seyrediyor. Aynı şekilde soya fasulyesi üretimimiz de yok denecek kadar az. Onu da dışarıdan ithal ettiğimiz için fiyatı yüksek Ancak, en büyük avantajımız Brezilya'dan daha kaliteli üretim yapmamız." ifadesini kullandı.
 Uzun, maliyetler düşürülüp, Suudi Arabistan gibi hedef pazarlara ihracatta yaşanan sorunlar aşıldığında  Türkiye'nin 2023 yılındaki 500 milyar dolarlık ihracat hedefinin 5 milyar dolarlık kısmını tavuk ve hindi üreticileri üstlenebilir.'' dedi.
 CİHAN
  