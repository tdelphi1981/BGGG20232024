'AKP'de bir iktidar çatışması başlamıştır'
MHP Grup Başkanvekili Mehmet Şandır, 'çift başlı yönetim' tartışmasını 'AKP içindeki iktidar çatışması' olarak yorumladı.
 Meclis'te basın toplantısı düzenleyen Şandır, 'Meclis Başkanı Cemil Çiçek'in 'Bu sistem devam ederse yarın Cumhurbaşkanı ile Başbakan çatışır' sözlerini nasıl değerlendiriyorsunuz?'' sorusu üzerine şunları söyledi: 'Ülkeyi yönetenler karnından konuşmamalı. Sayın Meclis Başkanı neyi kastettiğini açıkça söylemeli. Görülmektedir ki AKP içerisinde bir iktidar çatışması başlamıştır. AKP, 10 yıldır Türkiye'nin işleyişini bir çatışmacı işleyişe dönüştürmüştür. Sayın Başbakan ile Sayın Cumhurbaşkanı'nın dün yaşadıkları o çatışmacı sonuç, ülkemizin geleceği açısından çok talihsiz bir gelişme olmuştur. Bölücü terörü önlemek sorumlusu olanların en basit konuda böyle karşı karşıya gelmeleri ülkemizin geleceği açısından çok ciddi tehlikeler taşımaktadır. Talihsiz gelişme olarak görmekteyiz.' ANKARA