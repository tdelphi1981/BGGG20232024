Kürt sitesi: Fidan, yarın Erbil’e gidiyor
IRAK'taki bir internet sitesinde, MİT Müsteşarı Hakan Fidan'ın yarın Irak'ın Erbil kentine gideceği iddia edildi.
 BARZANİ’YE YAKIN
 Barzani'ye yakınlığıyla bilinen Avestakurd adlı internet sitesinde yer alan haberde, İmralı'da Kürt sorununun çözümü amacıyla başlatılan süreç kapsamında MİT Müsteşarı Hakan Fidan'ın yarın Kuzey Irak'ın Erbil'e kentine gideceği iddia edildi. Haberde çok fazla ayrıntı verilmezken, Fidan'ın Erbil'de hem Bölgesel Kürt Yönetimi, hem de PKK temsilcileri ile görüşebileceği iddia edildi.
 DEMİRTAŞ İDDİA ETMİŞTİ
 BDP Genel Başkanı Selahattin Demirtaş bir süre önce yaptığı açıklamada, İmralı'da başlatılan süreç kapsamındaki görüşmelerin, İmralı'nın yanı sıra, Erbil'de de yapılabileceği sinyalini vermişti. Demirtaş, "Süreç, geçmişe göre daha ciddi ve kararlı bir süreç gibi görünüyor. Bu sürece Hewler (Erbil) veya İmralı-Hewler adı verilebilir. Hewler süreci, PKK ile devlet arasında belki işleyebilir. Sayın Öcalan İmralı’da olduğu sürece de Güney Kürdistan’ın başkentinde bu görüşmeler niye yapılmasın? Diğer tüm grup ve fraksiyonları da bu sürece katmalıyız" demişti.
 DHA