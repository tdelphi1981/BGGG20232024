Kariyerini riske attı
Ispartanın Şarkikaraağaç İlçesindeki Sadettin Bilgiç Devlet Hastanesi Başhekimi Operatör Dr. Ahmet Yeşiltaş, tartıştığı uzman çavuşun silahından çıkan kurşunlarla ağır yaralanan askeri, yoğun bakım ünitesi bulunmayan hastanede, anestezi uzmanının da izinli olduğu sırada ameliyat yaparak hayatını kurtardı.
Geçen Pazar günü, Yenişarbademli İlçesi Jandarma Karakolunda Uzman Çavuş Mustafa K.nın kurşunlarına hedef olarak ağır yaralanan 20 yaşındaki Jandarma er Birkay Çetinkaya, Şarkikaraağaç Dr. Sadettin Bilgiç Devlet Hastanesinde, mucizevi bir şekilde hayata döndürüldü. 


Yaralandıktan sonra ambulansla Şarkikaraağaç Dr. Sadettin Bilgiç Devlet Hastanesine götürülen er Birkay Çetinkaya, hastanenin başhekimi genel cerrahi uzmanı Doktor Ahmet Yeşiltaşın o anda nöbette olması sayesinde kurtuldu. Vücuduna 3 kurşun isabet eden yaralıyı muayene eden Operatör Doktor Yeşiltaş, onun 120 kilometre mesafedeki Ispartaya sevk edilmesini riskli bularak, yoğun bakım ünitesi bulunmayan, anestezi uzmanı da izinde olan hastanede, mesleki kariyerini tehlikeye atarak ameliyata aldı. 


GELDİĞİNDE ÇOK KÖTÜ DURUMDAYDI 


Ahmet Yeşiltaş, yaralı asker hastaneye getirildiğinde çok fazla kan kaybının bulunduğunu ve kan kaybetmeye devam ettiğini, ayrıca iç kanama tespit edildiğini anlattı. Hastane Başhekimi Yeşiltaş şu bilgileri verdi: 


"Hastayı tam teşekküllü bir hastaneye sevk etmemiz gerekiyordu, ancak yaralının uzun yolculuğa dayanacak zamanı yoktu. Hastanın yolda vefat etme riskine karşılık, anestezi teknisyenleriyle ameliyata aldım. Kurşun yaralarından dolayı iç organlarında büyük tahribat oluşmuştu. Bu organlarının bazılarını almak zorunda kaldık. 6,5 saat süren ameliyattan sonra hastamız hayati tehlikeyi şimdilik atlattı. Ancak bundan sonra iyi bir bakıma ve tedaviye ihtiyacı var. O nedenle Isparta Devlet Hastanesine sevkini yaptık." 


SEVK ETSEYDİ KİMSE NEDEN ETTİN DİYEMEZDİ 


Isparta Kamu Hastaneleri Birliği Genel Sekreteri Dr. Osman Aydın, ilçe devlet hastanelerinde ağır ameliyatların yapılmasına olanak sağlayan tıbbi donanımın bulunmadığını, bu nedenle bu tür vakalarda en yakın tam teşekküllü hastanelere sevkini gerektiren yönetmelik bulunduğunu anımsattı. Osman Aydın, Dr. Yeşiltaşın yönetmeliği bildiği halde hastayı ameliyatta kaybetme riskine rağmen, operasyonu yaparak mesleki kariyerini riske attığını ve hastayı kurtarmayı başardığını söyledi. Aydın, meslektaşını, fedakarlık gerektiren bu davranışından dolayı kutladı.

 
AİLESİ DUA EDİYOR

 
Yaralı askerin annesi Züleyha Çetinkaya, İstanbuldan gelerek oğlu Birkay Çetinkayayı yalnız bırakmadı. Sağlık personeli ve doktor Yeşiltaşa dua eden anne Züleyha Çetinkaya, "Allah hepsinden razı olsun. Oğlumun hayatını kurtarma pahasına kendilerini riske atmışlar. Bugün oğlum hayattaysa onların sayesinedir" dedi.

 
Yaralı asker Birkay Çetinkaya, ambulansla Isparta Devlet Hastanesi yoğun bakım ünitesine götürüldü.

 
  
 