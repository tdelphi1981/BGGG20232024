Patlamaya hazır bomba!
6 yıl önce el konularak Tüpraş'a yakın noktada demirlenen yaklaşık 1500 ton LPG yüklü tankerle ilgili sorun çözülemedi.
 Eski sahipleri arasındaki anlaşmazlığın yanı sıra yalan beyanlarda bulunulması nedeniyle 6 yıl önce el konularak İzmit Körfezi’nde Tüpraş’a yakın noktada demirledikten sonra terkedilen yaklaşık 1500 ton LPG yüklü tankerle ilgili sorun çözülemedi. Geçen yılın ortasında icra yoluyla satılan geminin sahipleri gazı boşaltacak antrepo ararken başka bir mahkeme kararıyla gemi başkasına teslim edilince olay içinden çıkılmaz hale geldi.
 Daha önce birkaç kez fırtınalı havada demir tarayan ve Tüpraş’a doğru sürüklenen, makine, kumanda ve elektronik sistemleri ile tank ve vanaları paslanıp çürüyen gemiyi geçen yıl mahkeme kararıyla satın alan ortaklardan Aydın Yüksel, Gümrük Müdürlüğü’nce geminin 1 ay süreyle başkalarına teslim edildiğini, bu sırada gemideki LPG’nin büyük bölümünün başka gemilere aktarılmış olabileceğini savunarak savcılığa suç duyurusunda bulundu.
 Kocaeli Valisi Ercan Topaca da, İzmit Körfezi’ne giren LPG ve akaryatkıt taşıyanlar başta olmak üzere tüm tanker ve gemilerin yanı sıra sanayi kuruluşları için de tehlike yaratan LPG güklü gemiyle ilgili yasal sorunların çözülüp gazın boşaltılması için işlemlerin süratlendirilmesini istedi.
 İzmit Körfezi’ne ilk geldiğinde Karayipler’deki bir ada ülkesi olan Saint Vincent bandralı ‘Chernomores’ adını taşıyan 1850 grostonluk gemi, icra yoluyla satın alınmadan önce Panama bandrasına geçirilip ‘Quen’ adını aldı. Geçen yılın ortalarında mahkeme kararlarının Yargıtay’da onanması ve icra işlemleri ardından gemi, ‘Ay Uluslararası Nakliyat’ sahibi Embiya Ay, Hasan Cinel ve Aydın Yüksel tarafından satın alındı. Panama şirketi ‘Euphoria Deniz F.A.’ adına ortak olarak satın alınan gemideki gazın boşaltılması için devlete veya özel sektöre ait antrepo arayışları sürerken, geçen yıl Kurban Bayramı ardından yeniden açılan dava sonucu bu kez gemi Murat Hallı’ya teslim edildi.
 Aydın Yüksel, geminin bir ay süreyle başka birilerine teslim edilmesinin ardından içindeki gazın ve gemideki bazı malzemelerin satılmış olabileceğini ileri sürerek, şöyle dedi:
 “Biz teslim aldıktan sonra gemideki kaçakları izole ettik. Gazı boşaltacak yer ararken Gümrük bu kez gemiyi başka birisine teslim etmemizi istedi. Şimdi de gemiyi tekrar teslim almamızı istiyorlar. Gemi bir ay bizim kontrolümüz dışındaydı. Gümrük Müdürlüğü hakkında suç duyurusunda bulunduk. Önümüzdeki hafta bu konuda geniş kapsamlı basın toplantısı yapacağız.
 DHA
  