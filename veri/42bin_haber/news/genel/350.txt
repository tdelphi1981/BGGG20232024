'IMF heyeti, Ekim sonunda Mısır'a gelecek'
Mısır Maliye Bakanı Mümtaz es-Said, Uluslararası Para Fonu (IMF) heyetinin, Ekim ayı sonunda kredi görüşmeleri için Mısır'a geleceğini bildirdi.
 IMF-Dünya Bankası'nın Tokyo'daki toplantılarına katılan Said, ülkeye dönüşünde ekonomistlerle bir araya geldi. Said, toplantının ardından AA muhabirine yaptığı açıklamada,''IMF heyeti, Ekim ayı sonunda, kredi ile ilgili programın son halini görüşmek üzere Mısır'a gelecek. IMF ve Dünya Bankası'ndan alacağımız kredinin toplamının yaklaşık 5,8 milyar dolar olmasını bekliyoruz'' dedi.
          
 IMF ile anlaşmanın Kasım ayı ortasında imzalanmasını umduğunu belirten Said, ''IMF heyeti ile imzalayacağımız anlaşma sırasında kredinin 1,6 milyar dolarlık ilk ödemesinin de yapılmasını öngörüyoruz'' diye konuştu.
          
 Mısır, bu mali yılda 22,5 milyar dolar olan bütçe açığını kapatmak için finansman arayışı içinde bulunuyor.
          
 AA