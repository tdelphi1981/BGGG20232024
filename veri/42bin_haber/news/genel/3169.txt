Japonya'dan 116 milyar dolarlık teşvik paketi
Dünyanın en büyük ekonomisi olan Japonya'nın resesyona düşme ihtimalinin konuşulurken, 16 Aralık seçimleriyle iktidara gelen Şinzo Abe yönetimi, 116 milyar dolarlık (10.3 Trilyon Yen) teşvik paketini bugün onayladı. Bu paketin, 2009'dan bu yana açıklanan en büyük paket olduğu kaydedildi.
 Başbakan Şinzo Abe, Japon ekonomisini düzlüğe çıkarmak için adımlarına devam ediyor. Japon Merkez Bankası'nın para politikasında gevşemeye gitmesini sağlayan Abe, bugün de bir teşvik paketi açıkladı. 116 milyar dolarlık pakette aslan payı altyapı yatırımlarına gidecek. Başbakan Abe, "Önceki hükümet, ekonomiyi nasıl düzlüğe çıkaracağını ve ekonomi pastasını nasıl büyüteceğini çözemedi. İstihdamı artıracak ve sürdürebilir bir kalkınmayı getirecek bir ekonomi stratejisine sahip olmamız hayati." diye konuştu. Paketin 3.8 Trilyon Yen'lik kısmı yeni yolların, köprülerin ve geçitlerin inşa edilmesinde harcanacak. 3.1 Trilyon Yen'lik kısmı ise enerji dostu fabrikalar ve kök hücre araştırmalarına ayrıldı. Abe yönetimi bu paketle 600 bin ek istihdamın yaratılması ve ekonomik büyümeye yüzde 2'lik bir yükseliş sağlanması hedefleniyor.
 Başbakan Abe, seçim kampanyası döneminde önceliğinin ekonomi olacağını ilan etmişti. Seçimleri kazanmasının ardından ilk toplantısını da Japonya Merkez Bankası Başkanı Masaaki Shirakawa ile yaparak para politikasında gevşemeye gidilmesi ve enflasyon hedefinin yüzde 2 olarak belirlenmesini istemişti. Merkez Bankası, bu görüşmenin ardında yaptığı olağan aylık toplantısında para politikasında gevşemeye gitmiş ancak enflasyon hedefini bu ayki görüşmeye bırakmıştı. Hükümet bugün yaptığı açıklamada da Merkez Bankası'na çağrısını yineledi. Açıklamada, "Bankanın para politikasında gevşemeye gitmesini ve net bir enflasyon hedefini belirlemesini bekliyoruz." dedi. Abe yönetimi, uluslararası piyasalarda değerli seyreden Yen'in de değerinin düşürülmesini hedefliyor. Bu şekilde Japonya'nın daha rahat ihracat yapması hedefleniyor.
 BORSAYA OLUMLU YANSIDI
 Başbakan Şinzo Abe'nin teşvik paketini açıklamasının ardından Nikkei endeksi son 23 ayın en yüksek seviyesine çıktı. Borsa, 10 bin 780'e çıkarken ABD doları da Yen karşısında değer kazandı. Bir ABD doları, 89 Yen'e kadar çıktı. Şinzo Abe'nin iktidara geldiği 16 Aralık'ta 1 ABD doları, 83 yen civarında işlem görüyordu.
 CİHAN
  