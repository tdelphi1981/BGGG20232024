Memleket hasretinden şarkıcı oldum
Suriyeli Kürt müzisyen Xero Abbas, geçtiğimiz hafta yeni albüm çalışmaları için İstanbul'daydı. Sezen Aksu, Yavuz Bingöl, Uğur Yücel gibi isimlerin katıldığı, kendisi için düzenlenen özel bir gecede tanıştık Abbas'la... Hikayesini dinledik, Suriye'yi konuştuk...
 Eyüp Tatlıpınar
 eyup.tatlipinar@aksam.com.tr
 Xero Abbas, 24 yıl önce Suriye'deki baskılardan dolayı Almanya'ya göç etmiş, orada müziğe başlayıp bugüne kadar 6 albüm yapmış, sesiyle ve müziğiyle Türkiye'de de pek çok hayran kazanmış bir isim...
 Yaz aylarına kadar yetiştirmeye çalıştığı, bu kez İstanbul'da çıkaracağı 7'inci albümünün çalışmaları için yolu İstanbul'a düşmüştü. Abbas'ı, arkadaşlarının geçen pazartesi akşamı kendisi için düzenlediği özel gecede dinleme fırsatı bulduk. Dinlemeye gelenler arasında Sezen Aksu, Yavuz Bingöl, Uğur Yücel, Belçim Erdoğan, Mert Fırat, Vedat Yıldırım, Hasan Saltık gibi medya, sanat ve siyaset camiasından isimler vardı. Herkesin ortak fikri, Abbas'ın büyülü bir sese sahip oluşuydu. Ertesi sabah, Almanya'ya gitmeden önce kendisiyle sohbet edip hikayesini dinledik, bahsederken gözlerini yaşartan memleketini konuştuk.
 ŞAKAYLA BAŞLAYAN MÜZİSYENLİK 
 - Müziğe nasıl başladınız? 
 Almanya'ya iltica edip geldiğimde çok yalnızdım. Soğuk memleket, kimsem yok. Bazen dışarıda gezip içeri girince yastığa sarılıp ağlıyordum yalnızlıktan. Böyle çok gecem geçmiştir. 1988'de Bonn'da küçük çaplı bir Kürt müzik festivali vardı. Şakayla birilerini sahneye iterler ya, aynen öyle oldu. Birkaç tanıdığım zorla sahneye çıkardı. Mehmet Arif Cizravi'nin şarkılarını dinliyordum. Onlardan birini söyleyince herkes çok şaşırdı. Ben de aslında iyi söyleyeceğimi sanmıyordum sahnede ama demek ki hasret içimde çok birikmiş, içten söylemişim. Sonra herkes şarkı söylemem gerektiğini söyledi. Onları dinledim ben de...
 ŞARKICILIK İTİBARSIZ MESLEKTİ
 - Daha öncesi yok muydu? 
 Bizim ailede sesi iyi olan çoktur aslında. Mesela kız kardeşimin sesi benden kat kat iyidir ama o şarkı söylemek istemez. Üniversitede İngiliz edebiyatı dersleri veriyor. Oturaklı, itibar gören bir aileydik. Sanatçılığa, müzisyenliğe boş iş olarak bakılırdı. Ayıplanırdı. Para kazandıracak işler itibarlıydı. Hiç olmazsa tarlada çalış. Tarlan varsa tabii. 
 - Müzik eğitimi aldınız mı sonradan? 
 Hayır, almadım. Kürt ve Arap müziği dinliyordum. Söylemeye başlayınca Batı müziklerini de dinlemeye başladım. Caz, rock, klasik... Müzik üzerine çok düşünüp denemeler yapıyordum. Günümün tamamı bu şekilde geçiyordu. Almanya'da yaşamam da şansa dönüştü. Her tarzı kullanıp her milletten insanın dinleyebilmesini isterim müziğimi. Ama Mezopotamya'nın etkisini hissederek...
 BASKILARDAN KAÇTI 
 - Eski zamanlara dönelim... Baskılardan kaçıp Almanya'ya gitmişsiniz... 
 1960'lı yılların başlarında Baas rejimi geldiğinde 500 bin kadar Kürt'e kimlik verilmemişti. Vatandaş yerine bile konmuyorlardı. Bazıları okullara bile alınmıyordu. Bunu anlatırken çoğu kişi inanmıyor ama böyleydi. 1970'li yıllarda Arapları getirdiler. Her Kürt köyünün yanına silahlandırılmış bir Arap köyü... Yavaş yavaş topraklarımızı elimizden aldılar. Kürtleri tehdit olarak görüyordu yönetim. Bizim aile çok büyük, 28 köyümüz var Rakka tarafında. Nusaybin'in karşısı. Zaten bazı akrabalarımız da Nusaybin'deki köylerde. Lisede okuduğum sırada baskılara dayanamadım. Daha önce dayım ve kardeşim Almanya'ya gitmişti Ben de iltica ettim. 
 - Sizin aileniz o köylerin ağası mıydı? 
 Yok hayır. Bildiğin sıradan köylü bir aile... Ağa olsak ezilmezdik ki; niye Almanya'ya gidelim. 
 - Gidiyor musunuz memleketinize? 
 Arap Baharı'ndan beridir gidemiyorum. Ondan önce gidiyordum. Konser de verdim Halep'te. Ama çok fazla zorluk çıkardılar. 10 yıldır Suriye istihbaratının sakıncalı kişiler listesindeyim. Gitmek için izin almam gerekiyor. İzin için de bekletip uğraştırıyorlar.
 ARAP BAHARI TIKANDI 
 - Arap Baharı'nı nasıl değerlendiriyorsunuz? 
 İyi başladı ama Suriye'ye gelince işler karıştı. Tıkandı. Nedenini ben de bilmiyorum. Bir sürü ülkenin çıkarı var ortada; İsrail, Türkiye, Irak, İran... Çok karışık. Herkes farklı düşünüyor. Ama sonu gelecek tabii bu durumun. 
 - Suriye'deki Kürtlerin kendi özerk yönetimlerini kurduğunu okuyoruz haberlerde... 
 Oradaki siyasi durumları tam bilemiyorum ama bildiğim şu ki herkes yoksulluk içinde. Durumları çok fena. Bu rejim gitmeden düzelmesi mümkün değil ama Esad gidince neyin geleceği de, rahat edip edemeyeceğimiz de belli değil. Gittiğinde belki bu sefer Araplarla çatışma başlayacak. Korku içinde bekliyoruz sadece.
 KİNLE BİR YERE VARILMAZ
 - Esad'ın Kürtlere yakınlaştığı söyleniyor... 
 Onun yaptığı oyun. Kendisi için çare arıyor. Zamanında Kürtlere karşı Arapları kullanmıştı, şimdi de Araplara karşı Kürtleri kullanmak istiyor. Kürtlerin bu oyuna gelmesini istemem. Geçmişin kiniyle bir yere varılmaz zaten. 
 - Türkiye'de de bugünlerde Kürt meselesi çok konuşuluyor. Takip ediyor musunuz? 
 Türkiye'de yakınlaşma daha fazla. Daha şanslı görüyorum. Bugüne kadar işlerin neden yoluna girmediğini anlamıyorum ama şimdi barış ortamı sağlanacak gibi görünüyor. İki kesim de barışa bu kadar yakınken geri dönülmez artık.
 NEFES AÇICI İSTANBUL 
 - Türkiye'ye ilk ne zaman gelmiştiniz? 
 2001'de. Nevroz'da Diyarbakır'da sahneye çıktım. Sezen Aksu da vardı. Sonra İstanbul'a geldim. Büyük bir metropol. Her kesimden insan burada kendine yer bulabiliyor. Çok rahatlıyorum burada, nefes aldığımı hissediyorum. 
 - İstanbul'a yerleşmeyi düşünüyor musunuz? 
 Yok, hayır. Böyle gidip gelmek, arkadaşları görmek daha iyi. Benim yaşamak istediğim yer kendi topraklarım.
 ANNEM HALA BEĞENMİYOR 
 - Aileniz şimdi itibarlı biri olarak karşılar mı sizi? 
 Eski zamanlarda gazete televizyon yoktu. Şimdi her şeyin farkındalar tabii. Sanatın ne olduğunu da biliyorlar. Herkes bana saygı duyuyor. Bir tek annemi ikna edemedim. O hala beğenmiyor işimi. 'Bari söylüyorsan çok bağırma, hastalanırsın' diyor. Herkesin beni öpmesini, ilgi göstermesini de istemiyor. Anlamıyor çünkü neden ilgi gösterdiklerini.