O saldırıyı anlattı
Ünlü moda tasarımcısı Barbaros Şansal dün gece kendisine yapılan saldırıyı Ulusal Kanal'da anlattı
 Terzi Yamağı lakaplı modacı Barbaros Şansal evine girerken tekbir getiren iki kişi tarafından dövüldü. Şansal "Tekbir hedef şaşırtmak için olabilir" dedi.
 Önceki gece Taksim'de saldırıya uğrayan Barbaros Şansal başına gelenleri  Ulusal Kanal'da anlattı.
 Modacı Barbaros Şansal, Gümüşsuyu'ndaki evine girerken tekbir getiren iki kişi tarafından dövüldü. Saldırı haberini Twitter üzerinden takipçileriyle paylaşan Şansal, olayın ardından çektiği fotoğrafları "Saat 04:50 itibarı ile Taksim Ayaspaşa'da tehditkar ve siyasi ağırlıklı bir saldırı ile darp almış durumdayım. Karanlık beyinlerin revası bu işin bedelini ağır ödeyeceksiniz. Yazdıklarının ve yaptıklarının bedelini hayatınla ödeyeceksin dediler, benimki sadece bir can, ya milyonlar ne diyecek" notu ile yayınladı. Şansal olayı Habertürk'e şöyle anlattı: "Taksiye binip Gümüşsuyu'ndaki evime gittim. Taksi evime beş metre kala bıraktı. Tam içeriye girecekken biri tekbir getirip paltomdan çekti. Sonra tekmeyle yere düşürdü. Diğeri de "Yaptıklarının ve yazdıklarının cezasını çekeceksin" deyip yerde bana 15 tekme attı. Birinin yüzünü gördüm, diğerini göremedim. Duyduğuma göre 3 saat orada pusu kurmuşlar. Birilerinin kışkırtması olduğu belli. Tekbir getirerek hedef şaşırtmış da olabilirler. Polis olayın üzerinde araştırma yapıyor. Şu an iyiyim. sol elimde çatlak, burun içinde yırtılma ve vücudumda şişliklerle morluklar var."