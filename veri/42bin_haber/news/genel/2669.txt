Samsun'un yerel sofraları...
Bir haftalık aradan sonra Samsun lezzetlerini keşfetmeye devam ediyoruz. Bu hafta rotamızda Samsun denildiğinde akla gelen döner, pide ve Samsunlular dışında çok da bilinmeyen yöresel tatlar var. Bütçemiz bu hafta 37 TL...
 LEZZET KAŞİFLERİ 
 VARLIK SEZGİN
           @LezzetKasifleri
           @VarlikSezgin
 1- Gülhan Restoran
 Karadeniz mutfağının marka yemeklerinden olan pide, Samsun'un Bafra İlçesi'nin de alametifarikalarından. Durum böyle olunca biz de soluğu Gülhan Restoran'da alıyoruz. Samsunlular'ın, genellikle pazarları pide yemek için uğrak noktası haline gelmiş mekanın kıymalı pidesine (9 TL) diyecek yok. Mekan sahibi Kemal Bey, işin sırrının hamurun hazırlanışında olduğunu belirtiyor. Kullanılan maya, un, su ve şeker miktarı lezzeti belirliyor. Un, su ve havanın sıcaklık derecelerinin toplamı her zaman sabit olmalı; yoksa hamur tam mayalanmıyor ve lezzeti yavan oluyor. Ayrıca kıymalı pidede kullanılan et, dana döş; fırın da taş fırın olmalı. Taş fırın sayesinde sıcaklık pideye her açıdan eşit dağılıp kıtır bir tat veriyor. Yumurta da pide fırından çıktıktan sonra üzerine kırılıyor ve servis edilene kadar pidenin üzerinde pişiyor. (9 TL)
 
 2- Ulutan Et Lokantası
 1933 yılında Çarşamba'da Ahmet Yalçınkaya tarafından kurulan şirin ve mütevazı Ulutan Et Lokantası uzmanlığını konuşturuyor ve iyi terbiye edilmiş, yumuşak, lezzetli etler sunuyor. Mekan tam bir aile işletmesi, hizmetteki sırları en yakın işe başlayanın 15 yıllık olduğu uzun soluklu çalışanlarına dayanıyor. 
 Etler, Doğu Karadeniz'den geliyor. İsminde de bolca geçen et ustalığını tatmak için döner                          (12 TL/porsiyon) siparişi veriyoruz. Kıtır lavaşın üzerinde yumuşacık etle damaklarımız şenleniyor. Mekanın mönüsünde döner haricinde birçok sulu yemek ve kebap da var. (12 TL)
 
 3- Paradise Pastanesi
 Samsun'da 28 yıldır hizmet veren Paradise Pastanesi, şehrin 56'lar diye adlandırılan muhitinde hizmet veriyor. Vitrini süsleyen elma şekerleri ( 2 TL) bizi çocukluk yıllarımıza götürüyor. Elma şekerini yerken mekan sahibi yalnız olmadığımızı ve büyüklerin gizlice hala bu lezzeti yediğini anlatıyor. Mevsim kış, dışarısı ayaz; ağzımız tatlansın, biraz da içimiz ısınsın diye salep (5 TL) sipariş veriyoruz. Kış aylarının değişmez tadı, bol tarçınlı salep yanında çikolatalı kurabiyeyle servis ediliyor. (7 TL)
 
 4- Sokak Simitçisi ve Atom
 'Amasya'nın unundan, Samsun'un suyundan, yeni çıktı fırından yeniii!' diye bağıran sokak satıcılarının bol olduğu Samsun'da, farklı bir tattır atom   (0,05 TL/adet). Kimi yerlerde beze diye adlandırılsa da Samsun'da bu lezzetin adı atomdur. Limon suyu, tuz, şeker ve yumurta akıyla hazırlanan atom,  Samsun'da özellikle Ramazan'da çokça tüketilir. Bu dönemde yaygınlaşmasının sebebi, Ramazan pideleri yapılırken artan yumurta akını değerlendirmek için yapılmasıymış... Samsun'a özel bir lezzet olarak atom, yumuşak içiyle beğeniliyor. (1 TL)
 
 5- Cumhuriyet Fırını
 Samsun'un hemen merkezindeki Çiftlik Caddesi üzerinde 70 yıla yakın tarihiyle Cumhuriyet Fırını göze çarpar. Kentle özdeşleşmiş bir mekandır. Sabah ve akşam saatlerinde camını buğulu görürseniz hemen içeri girin, sıcacık ve taptaze lezzetleri herkesten önce yakalayabilirsiniz. Bununla da kalmayıp pide içini önceden hazırlayıp getirmek şartıyla pazar sabahları, odun ateşinde pidenizi de yaptırabilirsiniz. Biz seçimimizi Samsun'un gizli kalmış lezzetlerinden Bafra lokulu (16 TL /kg) ve Çarşamba kurutmasından (16 TL /kg) yana yapıyoruz ve ikisinden 250'şer gram alıyoruz. Lokul, iyice yoğrulup hazırlanan hamurun açılarak içine fındık, ceviz ve kuş üzümü konulmasıyla hazırlanıyor. Sonrasında lokmalık parçalara ayrılıp afiyetle servis ediliyor. Tat olarak kuru baklavayı anımsatıyor ama çok daha hafifi. 
 Çarşamba kurutması ise yine yöreye has bir lezzet; yumurta, yoğurt, süt ve yağla hazırlanan kulak memesi kıvamındaki hamur, içine ceviz serpiştirilip rulo haline getirilerek pişiriliyor. Gayet hafif ve çok lezzetli. İkindi vakti, çay eşliğinde, afiyetle yiyebilirsiniz. (8 TL)