Aldatmadığımızı küçük burjuvalara anlatamıyoruz
Altan Gördüm oyunculuğun yanı sıra şimdi bir de yapımcılığa soyunuyor. Yeni projelerini konuşmak üzere buluştuğumuz Gördüm, 'Bizim setimizde daha insani koşullar olacak' diyor. Gördüm'le yeni projelerini, ülkenin durumunu, açlık grevlerini ve elbette birkaç gün önce boşanacağını açıkladığı eşi Vahide Gördüm'ü konuştuk.
 Sibel Ateş Yengin
 sibel.ates@aksam.com.tr
 Boşanma haberiyle ilgili basın açıklaması öncesi 'Akademi 35 Buçuk'ta buluştuk oyuncu Altan Gördüm ile... Sohbetimiz esnasında eşinden sevgiyle bahseden Gördüm'e basında çıkan aldatma haberini de sorduğumuzda bu durumun yanlış anlaşılmadan kaynaklandığını ve gerekli basın açıklamasını önümüzdeki günlerde yapacaklarını söylemişti. Açıkçası bu kadar sevgiyle söz ettiği eşinden boşanmak istediğine dair bir izlenim edinmemiştim. Röportajımız yayıma girmeden iki gün önce Gördüm çifti, basın açıklamasıyla ayrılacakları haberini doğruladı. Hal böyle olunca Altan Gördüm'ü arayıp bu süreç hakkındaki fikirlerini aldık. 'Sanat ve hayat yolundaki ilişkimiz elbette devam edecek; her şeyden önce bir kızımız var' diyen Gördüm, bu ayrılık kararı ikimizindir, bu süreci de hep birlikte atlatacağız diyerek sözlerini sürdürdü... 
 - Oyunculuğun yanı sıra yapımcılık işine de soyunuyorsunuz. Neler yapacaksınız? 
 Güzel bir gençlik dizisi projemiz var. Beğenilirse yapacağız. Hiçbir yapımcı arkadaşımızı töhmet altında bırakmak istemem ama setimizde elimizden geldiği kadar daha insani koşullar sağlayacağız. Bir de İtalya-Türkiye yapımı bir sinema filmi projemiz olacak. Filmin hikayesi gerçek, yaşanmış bir öykü. Yazın çekeceğiz. Tiyatromuz ve 'Akademi 35 Buçuk' adlı oyunculuk okulumuz da var.  
 - Yapımcısı olduğunuz setler nasıl olacak? Önceki söyleşimizde sürelerin uzunluğundan şikayetçiydiniz...
 Her şey uygun koşullarda olsa bile işin kendisi zor. Dışarıda çekim yapman gerekiyordur bir anda kar yağar, sahneyi iç mekana da taşıyamazsınız. Çünkü bir haftada bölüm bitirmek gibi bir sıkıntı var. 'Kapitalizmde duygusallığa yer yoktur' gibi bir laf var ve hep onun arkasına sığınırlar. Paranın olduğu yerde duygu olmaz mı? İşte ben olabileceğini göstereceğim. Mutfaktan geliyorum ve her zaman mutfakta kalacağım. 
 - Kızınız Alize de aile geleneğini sürdürüyor ve oyunculuk yapıyor... 
 Armut dibine düşermiş. 'Annesinin karnında sahneye çıktı' derler ya aynı onun gibi. Üç aylıkken Vahide oyun arasında emzirirdi. İlk başta tiyatroya biraz tepkiliydi. Çünkü tiyatro onun için annesini, babasını ondan uzak tutan bir şeydi. Bu okulu açtığımızda 5 aylık sertifika programını bitirdi. Şimdi de 'Veda'da oynuyor. 
 - Torpil yaptınız mı kızınıza? 
 Ters torpil yaptım. Anne-baba oyuncudur, çocukları olur onlar da haza kazma olur ki Devlet Tiyatrosu'nda örneği çoktur. Çocuğu da iterler torpille morpille oyuncu yaparlar sonra sahnede mızrak bile tutamayan tipler beliriverir. Bizimkine de 'Kızım tiyatroyla ilgilen ama meslek olarak seçmeni baba olarak istemiyorum. İş alanı yok. Mutsuz olmaya hazır ol' dedim. Çok sayıda çocuk mezun oluyor ve  Cihangir kahvelerinde proje bekliyor. 
 - Nasıl bir babasınız?
 Tecrübeli bir baba değilim. Bazı şeyleri kızımla ilk kez yaşıyorum. Çocukluktan gençliğe geçiş vardır ve bir an 'Çocukken bırakmıştım ne vakit büyümüş de, olmuş' dersiniz, bana da öyle oldu. Olmuş derken fiziksel anlamda değil de, düşünce olarak söylüyorum. Bilinç verilmiş, en azından yaşadığı ülkenin koşullarını biliyor. Olgun bir çocuk. Sert bir baba değilim. Kızdığım zamanlar olur ama kararları Alize'ye bırakırım. 'Aşamadığın durumlarda buradayım' derim. Erkek arkadaşı var mesela gelir, dertleşir. Sevdiğimiz de bir çocuk. Gizli kapaklı yapmasındansa açık olması önemli... Benden görüş alıyor, bu da güzel bir şey. Mesela Vahide benden daha serttir. Başarılı bir oyuncu, güzel bir kadın dolayısıyla annesini model alıyor. İyi bir çocuk, iyi bir evlat... 
 - Nasıl bir eşsiniz peki?
 Vahide her zaman 'Herkese senin gibi eş nasip olsun' der. Biraz fazla ilkel olduğum taraflar var. Bazen beni de rahatsız eder ama bunu da kaybetmek istemiyorum. Sildiğim, eski arkadaşım olup artık çok eski arkadaşım olarak kalan çok arkadaşım vardır. 
 - 'Bir zamanlar maziydi' der gibi... Acaba o keskin kriterleriniz nedir?
 (Gülüyor)... Değişmeyen şey, değişimin kendisidir ya. Bazı şeyler değişmez. İnsanın ismi gibi, hayata bakışı gibi... Öğrencilik yıllarımızda herkes istisnasız devrimciydi. Şimdi bakıyorsunuz o dönemden bir arkadaşınız 'Gençlik hevesiydi, şimdi iş güç sahibi insanlarız' diyor. O dönem insanlar öldü yahu! Bu bir akım ya da moda değildi ki. Toplumsal ya da bireysel mücadele var. O zamanlar Türkiye'de karşı olduğumuz birçok durum şimdi de artarak devam ediyorsa değişen ne? Kişisel refahı bulduktan sonra bazı şeyleri terk edeceksem ne işe yarıyor bu?  'Solcusun ama cipe biniyorsun' deniyor, evet, herkes binsin. İmkanım olduğu sürece gerekli yerlere destek de yapıyorum. Kimse 'Bizi yarı yolda bıraktı' diyemez.
 DÜZEN DEĞİŞİYOR
 - Ülkenin şu anki siyasi durumuyla ilgili ne düşünüyorsunuz?
 Çok ağır bir süreçten geçiyoruz, bu ağır süreci şu anda durdursak bile kuşaklar değişmesi lazım. Ülke demokratikleşme adına ciddi bir düzen değişikliğinden geçiyor. Bu değişim de demokratikleşme değil, tam tersi baskıcı totaliter bir rejim. 
 - Cumhuriyet Bayramı'nda çıkan olayları nasıl değerlendirdiniz?
 'Onlara yer göstermiştik' deniyor. 'Polis kendini korudu' deniyor. 29 Ekim sabahı Niksar'daydım ve bir avuç insanla ben de orada yürüdüm. Öğlen İstanbul'a döndüm Beşiktaş'ta kalabalığın arasına karıştım sade bir vatandaş olarak. Başbakan 'Ankara'da Türk bayrağıyla dolaşmak kolay, gel de Hakkari'de dolaş' dedi. AKP grubu da alkışladı. Demek ki Hakkari kontrolünüzde değil. Demek Hakkari kaybedilmiş. Ayrışmanın ciddi şekilde üzerine gidiliyor. Düğmeye basıldı. 
 - Açlık grevleriyle ilgili sanatçıların da yer alacağı bir etkinlik düzenleniyor siz de katılacak mısınız; bu konudaki görüşleriniz nedir?
 Açlık grevi meselesini kafamda çözmüş değilim. Böyle söyleyince de faşist olmakla suçluyorlar. Bana hiç kimse Kürt hareketinin devrimci bir hareket olduğunu anlatamaz. Ben de halkların özgürlüğünden yanayım. Emperyalizmin maşası olarak hiçbir halk özgürlüğüne kavuşmamıştır, kavuşamaz da. Şu anda Türkiye'deki PKK hareketi ABD'nin güdümündedir. Bir aydın olarak böyle bir harekete, bu yanından dolayı destek olamam. ABD'nin başını çektiği bir şeye devrimci olduğum için de katkıda bulunmam. O yüzden bu açlık grevleri konusunda kararsızım. 
 - Peki, sizce Türkiye'nin Kürt meselesi nasıl çözülebilir?
 Topyekun kurtuluştan yanayım. Öncelikli bir sistem sorunumuz var. İstediğiniz sistemi kurduktan sonra ayrışmaya gerek yok ki, hoş isteniyorsa da ayrılırlar. Ama Türkiye'nin sosyal yapısına, demokratik yapısına bakın. Mümkün mü? Tamam, istedikleri yeri verelim. Bağımsız Kürdistan kuruldu diyelim. Peki, İstanbul'da yaşayanlar ne olacak? Pasaportla mı girecekler Türkiye'ye ya da ben oraya pasaportla mı gireceğim? Biri bana bunu açıklasın. Buradaki nüfusu ne yapacağız? Sorun bu değil. Sorun gerçek anlamda demokrasi sorunu. Bölünmek elbette emperyalizmin işine gelir. 
 - Sözünüzü sakınmadan konuşmaktan çekinmiyor musunuz?
 'İşsiz kalmaktan korkmuyor musunuz?' diye de soruyorlar. Niye korkacağım? Korksaydık bu ülkede Mustafa Kemal de, Kurtuluş Savaşı da olmazdı. Neden korkacağım? Hayatımı küçültürüm. Neyimi alırlar? En fazla canımız var. Bunları da söyleyemeyeceksek niye o zaman 'Sanatçıyız, aydınız' diyoruz? Kulağımıza küpe takıp marjinal takılmak için mi? Sanatçının sorumlulukları da olmalı. 'Sanatçı politikanın içinde olmalı mı?' diye tartışılır. Direkt politikanın içinde durmak değil ama bu bir duruştur. 'Ben profesyonelim her yerde oynarım' düşüncesini de kabul etmiyorum. Bunun adı profesyonellik değil, ilkesizliktir. Hayatta bir duruşun olmalı. Sana aykırı işlerde trilyonlar da verseler oynamayacaksın. O yüzden biz bugünlere geldik. Bazı yanlışlar legalleşti. 'Ben sende imkansızlığı sevdim ama asla umutsuzluğu değil' demiş ya Nazım (Hikmet). İmkansızlıkta bile umutsuzluğu kaybetmeyeceğiz.
 VAHİDE GÜÇLÜ KADINDIR
 - Eşinizin rahatsızlığını öğrendiğiniz an ne hissetmiştiniz? 
 Tahlil sonuçlarını beklerken kızım 'Baba doktorlar seni çağırıyor' dedi. Bir anda olağanüstü bir şey var diye düşündüm. Odaya girdim, karşımda üç doktor. İçimden 'İnşallah benimle ilgilidir' dedim. Biri eşiniz, biri kızınız... 'Eşinizde hoşumuza gitmeyen bir kitle saptadık ve bu bir tümör' dediler. Animasyon filmlerindeki gibi bir anda her şey sallanıp çökmeye başlıyor. Ne kadar çağdaş, aydın da olsak ölümle anılan bir hastalık bu. 
 - Eşiniz ne olduğunu sormamış mıydı?
 Sordu. 'Benimle ilgili önemsiz bir şeymiş' dedim. O gece geçmek bilmedi. Ertesi günü otururken Vahide'ye bir anda 'Doktora gideceğiz' dedim. Vahide 'Hayrola ne oldu?' deyince durumu anlattım. 'Sakin olacağız ben her şeyi ayarladım' dedim. Zaten çok güçlü bir kadındır. Arabada hiç konuşmadan doktora gittik. 
 - Peki, ne düşünmüş o anda, sonradan sormadınız mı?
 Sordum tabii. 'Alize'yi, seni düşündüm. Bir de çok çekmeyeyim diye düşündüm' dedi. Ben de her zaman 'Ölümün de konforlusu olsun' derim. O hastalığı yaşayan yalnız kalıyor. İstediğiniz kadar destek olun sonuçta o düşünceleriyle yalnız. Güzel bir kadının o ilaçların etkisiyle ne hale geldiğini görüyorsunuz. Bir yıl çok zor geçti. Bir de sevenlerinize dert anlatıyorsunuz. En sonunda Vahide bir süre telefonunu kapattı.
 ARKADAŞ DETOKSU YAPTIK
 - Böyle bir durumda aramak mı, aramamak mı iyi?
 Kimse aramayınca 'Aranmadım', çok aranınca da 'Of çok telefon geldi' deniyor. Sıkıntılı bir dönem... Böyle dönemlerde insan normal duygular yaşayamıyor. Yakınları da... Vahide bu hastalığa yakalanacak en son insanlardan biridir. Beslenmesine dikkat eder, dost sofrasında en fazla iki sigara içer, sporunu yapardı. Neyse ki şükür artık atlattık.  
 - Peki, kişi zorlu bir süreç yaşıyorsa iyi gün-kötü gün dostları kendini belli eder ya, sizde de böyle oldu mu?
 Bilerek, bilmeyerek ama isteyerek biz de Rasim Öztekin'in dediği gibi 'arkadaş detoksu' yaptık. Hiç tanımadığımız insanlar sırf sevdikleri için bir şekilde ulaştı. 'Her ilmeğinde yirmi dua var' diyerek hırka, atkı yollayan oldu. Şifalı bitkiler... Çok yakın sandığınız insanlar bir süre sonra telefon açıp da 'Böyle bir şey duydum doğru mu? Ne zaman müsait olursunuz?' diye sorunca kalıyorsunuz. Yakınlık deyince gece kapıyı kırar gelirsin. İzimizi kaybedip de bizi bulan, yoldaşlık eden çok arkadaşım oldu. Bir gün tanımadığım bir numara aradı. Emel Sayın'mış. 'Vahide Hanım'ı çok severim' deyip hatırımızı sormuştu. Seren Serengil mesela... 'Çok dostunuz vardır ama evinize gelip yardım edebilirim' diyordu. Diğer taraftan arkadaş diye düşündüğümüz insanlar... Ahmet Arif'in 'Erkekçe olsun isterim dostluk da, düşmanlık da' diye bir şiiri vardır ya hayata bakışımız böyle. İdeolojik anlamda taban tabana zıt olduğum insanlar bize ulaştı. Dinsel inançlarım güçlü değildir, hatta hiç yoktur. Biri bana okunmuş bir şey verdiği için saygı duydum. Vahide'ye götürdüm, o inanır. Bu pozitif enerjidir.
 İSTANBULLULAR ALINMASIN AMA...
 - Ankaralısınız; İstanbul'a ve İstanbullulara alışmak zor muydu? 
 Kimse alınmasın ama arkadaşlarımızla aramızda diyelim ki bir yapımcıdan söz ederken 'Ankaralı gibi' deriz. Bu ne demek biliyor musunuz? Güveniriz. Ne olur İstanbullular bunu yanlış anlamasın. İstanbul'daki üretim ilişkileri, çok sağlam olmayan insanları bozuyor. Özellikle bizim piyasamızda. Bir anda gelen şöhret, bir anda gelen ekonomik rahatlık... Bunu herkes kolay kolay taşıyamıyor. Çok arkadaşımı gördüm ben bu yolda 'telef' olan... Önemli olan piyasada saygın bir şekilde kalıcı olabilmek. Bunu sağlayabilirsek gerçek anlamda sanatçı sıfatını üzerimizde taşıyabiliriz.
 YOL ARKADAŞLIĞIMIZ DEVAM EDECEK
 - Ayrılık kararınıza ilişkin neler söyleyeceksiniz?
 Sanat ve hayat arkadaşlığımız devam edecek. Zaten kızımız var ve en önemli varlığımız. Aramızda kesinlikle hiçbir kırgınlık yok. Bazı arkadaşlarımız 'İkisinin de sevgilisi var' diyor; oysa böyle bir şey kesinlikle yok. Zaten bunları da söylemeye gerek yok. Küçük burjuvalara bunu anlatamıyoruz. Bazen ilişkiler kendiliğinden biter. Türkiye'de çok sayıda ilişki bu durumda ama kimse açık yüreklilikle, cesaretle bunu masaya yatıramıyor. Biz bunu dile getirdik ve nasıl ki saygılı bir birliktelik varsa ayrılık da vardır diyalektik bakarsak. O kadar basit aslında. Bizim bir yol arkadaşlığımız vardı ve aynı şekilde bu yol arkadaşlığımız devam edecek. 
 - Siz peki kendinizi nasıl hissediyorsunuz, gönlünüz rahat mı?
 Ne olursa olsun 21 yıllık bir ilişkimiz vardı. Ama bu ayrılık iki tarafın da rızasıyla oldu. Mutlaka insanın içi burulur, burulmam dersek yalan olur. Ama bu durumu yine birlikte atlatacağız. Üretimle atlatacağız. Birlikteliğimizi başka kanallara yönlendireceğiz.