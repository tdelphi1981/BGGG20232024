İsrail o ismin üzerini çizdi
Üç yıl önce Tel Avib Büyükelçimiz Oğuz Çelikkol'u alçak koltuğa oturtarak iki ülke arasında krize neden olan Ayalon'a kötü haber.
 Üç yıl önce Türkiye'nin o dönemki Tel Aviv Büyükelçisi Oğuz Çelikkol'u alçak koltuğa oturtarak iki ülke arasında kriz yaşanmasına neden olan İsrail Dışişleri Bakan Yardımcısı Danny Ayalon, 22 Ocak'taki seçimlerde partisi 'Evimiz İsrail' tarafından aday gösterilmedi.
 Ayalon'la Dışişleri Bakanı ve 'Evimiz İsrail' Partisi lideri Avigdor Lieberman arasında gerilim olduğu iddia ediliyordu.
 
 "LİSTEYE ALINMADIM"
 Ayalon, Facebook sayfasından yaptığı açıklamada, "Bugün, Evimiz İsrail Partisi Başkanı Avigdor Lieberman'dan önümüzdeki seçimlerde listeye alınmadığıma dair bir bildirim aldım" dedi.
 "Geçtiğimiz dört yıl içinde, karışık ve zorlu bir dönem boyunca İsrail dışişleri bakan yardımcılığı görevini üstlendim. Diplomatik, güvenlik ve ekonomik alanlarda İsrail'in refahı ve kudreti için çalışmaya devam edeceğim" diyen Ayalon, görev süresi bitene kadar sıkı bir şekilde çalışmayı sürdüreceğini sözlerine ekledi.
 Ayalon'u yardımcılığından azleden Lieberman ise seçimler öncesi yapmış olduğu listeyi, "dengeli ve milliyetçi" bir liste olarak tanımladı.
 AYALON'UN YERİNE KIRSCHENBAUM 
 Ayalon'un listede yerine gelen ismin MK Faina Kirschenbaum olduğu belirtildi.
 Arutz Sheva'da yer alan haberde ise Lieberman'ın bu kararının nedeninin büyük ihtimalle “alçak koltuk krizi” olduğu yorumuna yer verildi. 
  