İn cin kayak yapıyor!
Erzurum'da Dünya Üniversitelerarası Kış Oyunları'na ev sahipliği yapan 100 milyon liralık dev tesis 'hayalet pist'e döndü
 LEVENT AKPINAR / ERZURUM
 Milyonlarca lira harcanarak yapılan tesis gerekli çalışma yapılmadığı için 'hayalet pist'e dönüştü... Dünya Üniversitelerarası Kış Oyunları için inşa edilen Konaklı Kayak Merkezi'nde, karların ezilmemesi ve çığ tespit komisyonunun atanmaması gibi nedenlerle 12 pistten sadece 1'i açık tutuluyor. 
 460 hektar alan üzerine kurulan ve yapıldığı günlerde 'Dünyanın sayılı kayak merkezlerinden' olacağı öne sürülen Konaklı Kayak Merkezi,  Kış Oyunları'ndan bu yana adeta kaderine terk edildi. Palandöken Kayak Merkezi'nde bulunan ancak Konaklı'da 'çığ tespit komisyonu' bugüne kadar oluşturulmadığı için 'halka açık' hale getirilmeyen 100 milyon liralık tesisler kapalı tutuluyor. Merkezde, açık olan tek pistte ise sadece sporcular kayak yapabiliyor.
 SORUN, tesislerin işletmesinin Türkiye Kayak Federasyonu'ndan alınıp, Gençlik ve Spor İl Müdürlüğü'ne verilmesinin ardından başgösterdi. Sezon başında yapılan bu değişiklikle birlikte iddiaya göre deneyimsiz personel çalıştı. Pistler bugüne kadar kayak için hazır hale getirilemedi. 
 KOMİSYON KARAR VERİR
 ERZURUM Valiliği ise eleştirilere şu açıklamayla yanıt verdi: 'Bu tesislerde daha önce görev yapmakta olan ve başvuruda bulunan teknik ve geçici personellerin tamamı yeniden işe alınmıştır. Şu an 35 kişilik teknik, 30 kişilik geçici personel ile hizmet 
 verilmektedir. 
 PİSTLERDEKİ karların ezilmesi ise kayak merkezlerinde görev yapan teknik komisyonun aldığı karara göre yapılmaktadır. Teknik komisyon o günkü hava durumuna ve çığ riskine göre tesislerin açılıp açılmayacağına, çığ riski varsa kontrollü şekilde patlatma yapılmasına karar vermektedir. Bu tür olumsuz durumlarda ve tipi olduğu günlerde pistlerde ezilme işlemi yapılmamaktadır.'