Fatmagül'ün terliklerinden sonra Yatağan merakı
Fatmagül'ün terlikleri, Hürrem'in takıları derken şimdi de yeni moda, Yeniçerilerin en gözde silahlarından olan Yatağan kılıcı.
Osmanlı ordusunun kuşandığı en gözde kılıçlardan olan 'Yatağan', tarihi film ve dizilere ilginin artmasıyla hediyelik eşya olarak yeniden değer kazandı.  
Denizli'nin Serinhisar ilçesine bağlı Yatağan beldesinde birkaç yıl önce durma noktasına gelen Yatağan kılıcı üretimi yeniden canlandı. 
YATAĞAN KILIÇLARI / FOTO GALERİ 
Yatağan Belediye Başkanı Tuncer Tunçbilek, bıçak, kılıç ve pala üretimiyle ünlü olan beldede 800 yıldan bu yana üretim yapıldığını ancak tüfeğin icadıyla yatağan ürününe olan talebin azaldığını, bu nedenle üretimin düştüğünü, birkaç yıl öncesine kadar sadece temsil ve sergiler için üretim yapılır hale geldiğini anlattı. 
"OSMANLI İLGİSİ YATAĞAN'IN KADERİNİ DEĞİŞTİRDİ" 
Beldede halen altı yatağan ustasının üretime devam ettiğini belirten Tunçbilek, son dönemde çekilen Osmanlı temalı film ve dizilerin yatağanın kaderini değiştirdiğine dikkat çekti. 
Birkaç yıl önce film yapımcılarının çekimlerde belediyelerine ait koleksiyonları kullandığını, ancak kılıçlar geri geldiğinde çoğunun bozulmuş olduğunu gördüklerini bildiren Tunçbilek, şöyle konuştu: 
"Şimdi bizden yatağan isteyen yapımcıları ustalarımıza yönlendiriyoruz. Diyoruz ki 'kendiniz yaptırın, hem ustalar para kazansın, hem de sizin malınız olsun'. Bu şekilde bir hareketlilik başladı. Film ve dizileri izleyenlerde de yatağan ve diğer nostaljik askeri malzemelere karşı ilgi başladı. Meraklı insanlar arayıp buluyor, sipariş veriyorlar. Sipariş verenler arasında koleksiyon yapan çok sayıda insan var. Film setlerinin verdiği siparişler 150-200 adet civarında oluyor. Tamamen el emeği olması nedeniyle üretim zaman alıyor. İnternet yoluyla da çok sayıda sipariş alıyoruz. Ustalarımız siparişleri bir iki aylık sürelerde teslim edebiliyor." 
"DİZİLERİ İZLEYEN SİPARİŞ VERİYOR" 
Yatağan Demircilik Kooperatifi Başkanı Şener Yatağanbaba ise beldedeki ustalara son dönemde özellikle kılıç çeşitlerinde talep yağdığını, gelen siparişlerin çoğunun film ve dizileri izleyen insanlardan oluştuğunu söyledi. 
Alıcıların direkt imalatçı usta ile irtibat kurup sipariş verdiklerini ifade eden Yatağanbaba, "Siparişler yüklü miktarda alınmıyor. Bu bir el emeği. Yapımı zaman alıyor. Ürünlerin fiyatı, işçiliğine göre 500 liradan bin 500 liraya kadar değişiyor" dedi. 
YATAĞAN BABA'DAN BU YANA 
Beldenin kurucusu Yatağan Baba tarafından Selçuklular'dan bu yana bıçak ve pala üretilen Yatağan beldesi, 16. yüzyıldan tüfeğin icat olduğu 19. yüzyıla kadar Osmanlı İmparatorluğu'nun kılıç ihtiyacını karşıladı. 
Yatağan isminin Yeniçerilerin bellerine doladıkları şal kuşaklar üzerine bağladıkları silahlığın içine kılıcı yatay bir şekilde yerleştirmelerinden de gelmiş olabileceği iddia ediliyor. 
Kılıcın sadece tek tarafının keskin olması ve dayanıklılığıyla diğer kılıç çeşitlerinden ayrıldığı, Yavuz Sultan Selim, Kanuni Sultan Süleyman ve Sultan Abdülaziz'in de yatağanlarının olduğu biliniyor.

DİZİLERLE ÜNLENEN EŞYALAR  
Yayınlandığı dönemde izlenme rekorları kıran "Fatmagülün Suçu Ne" dizisinde başrol oyuncusu Beren Saatin canlandırdığı köylü kızı Fatmagül ün giydiği lastik terliklerin benzeri, Şanlıurfalı iki kardeş tarafından "Fatmagül terlikleri" denilerek beş liradan piyasaya sürülmüştü. İsmail ve Hüseyin Çap kardeşler Suriyeden ithal ettikleri parfüm kokulu ve banyoda kaymama özelliğine sahip terlikleri satışa, "Fatmagülün banyo terlikleri geldi" yazısıyla sunmuşlardı. 
Göz kamaştıran mücevherlerin dikkat çektiği Muhteşem Yüzyıl dizisi ise izleyicilerin mücevher sanatına ilgisini artırdı. Takı markalarının dizinin çekimleri için özel tasarladığı, dizideki tüm oyuncuların canlandırdığı karakterler için, karakterin ruhunu yansıtacak şekilde ayrı ayrı üretilen gözalıcı takılar, kuyum sektörünün canlanmasını da sağladı.