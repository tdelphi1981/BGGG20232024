Eli kırıldı, farketmedi
Spor Toto Süper Lig'in 24. haftasında dün akşam oynanan ve Beşiktaş'ın 3-2 kazandığı Fenerbahçe derbisinde eli kırılan Roberto Hilbert, bu sabah ameliyat oldu.Sol el 5. tarak kemiğinde kırık meydana gelen oyuncunun sağlık durumu ile ilgili olarak kulüp doktoru İsmail Başöz şunları söyledi:  "Fenerbahçe maçının ilk yarısının ortalarında futbolcumuz Roberto Hilbert'in sol el 5. tarak kemiğinde kırık gelişmiştir. Maçın devre arasında tanısı konulan ve gerekli müdahalesi yapılan oyuncumuz maçın geri kalan dakikalarını bu şekilde tamamlamıştır. Roberto Hilbert'e bu sabah Acıbadem Fulya Hastanesi Sporcu Sağlığı Merkezi'nde başarılı bir operasyon yapılmıştır." 

HILBERT ELİNİN KIRILDIĞINI FARK ETMEDİ 

Öte yandan Hilbert'in maç sırasında yaşadığı sakatlığı fark etmediği öğrenildi. Alman oyuncunun, mücadelenin ilk yarısında girdiği bir ikili mücadele sırasında sol el 5. tarak kemiğinde kırık meydana geldiğini, devre arasında yapılan kontrolü sırasında fark ettiği belirtildi. Hilbert'in yaşadığı bu sakatlık sonrası sahalardan uzak kalmayacağı ve takımla birlikte çalışmalara devam edeceği kaydedildi.