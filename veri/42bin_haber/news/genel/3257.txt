Afyon'da feci kaza: 3 ölü, 3 yaralı
Afyonkarahisar'ın İhsaniye İlçesinde bir otomobille ticari taksinin kafa kafaya çarpışması sonucu 3 kişi öldü, 3 kişi de yaralandı.
 Kaza, saat 00.20 sıralarında İhsaniye İlçesi Gazlıgöl beldesine bağlı Yarımca köyü yakınlarında meydana geldi. Edinilen bilgiye göre, Eskişehir yönünden Afyonkarahisar istikametine gitmekte olan Selçuk Çetin yönetimindeki 06 AAT 52 plakalı otomobil ile karşı yönden gelen Adem Bayrampınar idaresindeki 03 T 6903 plakalı ticari taksi kafa kafaya çarpıştı. Kazada, sürücüler Çetin ve Bayrampınar ile ticari takside yolcu olarak bulunan Osman Kayacı olay yerinde hayatını kaybetti, Nuran Kayacı, Ali Osman Kayacı (3) ile Oğuz Narin ise yaralandı. Yoldan geçen sürücülerin yardımıyla taksiden çıkarılan yaralılar, olay yerine çağırılan 112 Acil Servis ekipleri tarafından Afyonkarahisar'daki çeşitli hastanelere kaldırıldı. Yaralıların sağlık durumlarının iyi olduğu belirtildi. Kazada hayatını kaybeden üç kişinin cansız bedenleri, İl Afet Acil Durum Müdürlüğü ekiplerinin çalışmaları sonucu sıkıştıkları yerden çıkartılarak, Afyonkarahisar Devlet Hastanesi Morgu'na kaldırıldı.
 Kayacı ailesinin, hasta olan 3 yaşındaki çocuğu Ali Osman'ın, Zübeyde Hanım Doğum ve Çocukevi Hastanesi'ndeki tedavisinin tamamlanmasının ardından, yaşadıkları Beyköy Köyüne dönüş yaptıkları öğrenildi.
 Kazanın ardından Afyonkarahisar-Eskişehir karayolunda ulaşım yaklaşık 3 saat boyunca kontrollü olarak sağlandı.
 Kazayla ilgili soruşturma başlatıldı.