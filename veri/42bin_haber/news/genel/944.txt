Masmavi sularda bir yelkenli bulutu
Ahşap teknelerin yarıştığı 24. Bodrum Cup'ı AKŞAM Pazar için Emre Ermin izledi ve fotoğrafladı. Geçtiğimiz pazar günü biten ve 5 gün süren yarışlara süngerciliğin başkenti Kalimnos, İlhan Koman'ın teknesi Hulda ve rüzgarsız hava damgasını vurdu.
  EMRE ERMİN
  emreermin@gmail.com
 Duymuşsu-nuzdur; Bodrum Cup, tüm yaz turizmde yorulan ahşap teknelerin, özellikle de guletlerin katıldığı önemli bir tekne yarışı. Yoksa şöleni mi desek? Farklı türlerde ve boyutlardaki teknelerin ilgi gösterdiği 5 günlük yarış, bu yıl Kurban Bayramı'nın tatil günlerine denk geldi. 
 
 BİR MİSAFİR: HULDA 
 Bodrum Cup'ta tekneler gruplar halinde değerlendirmeye sokuluyor; ahşap tekneler, mega yatlar, misafir tekneler ve polyester tek direk tekneler... Bu yıl türlerin arasında bir misafir katılım vardı ki, 19'uncu yüzyılı temsil ediyordu. Adı; Hulda. 30 Aralık 1986'da kaybettiğimiz heykeltıraş İlhan Koman'ın hem içinde yaşadığı, hem atölye olarak kullandığı, sergiler açtığı, Türkiye'yi yurtdışında tanıttığı İsveç bayraklı bir ahşap gemi... Döneminin tüm özelliklerini barındırıyor. Çift direkli, randa armalı (yelkenli teknelerde en geriye açılan yan yelken), her detayı tarih kokan, gemiye yaklaştıkça kendinizi korsan filmlerinde hissettiğiniz bir yelkenli... Tam 107 yaşında. 
 Yelkenleri, halatları, tüm makara ve vinçleri, direkleri, kaportası her şeyi ama her şeyiyle tam bir orijinal tarihi eser. Büyük boyutuyla Hulda, mega yatlar sınıfında derecelendirildi.
 Didim D-Marin'den başlayan starta gelen Hulda, rüzgarsız sabahın ilgi odağıydı. Bu önemli tarihi varlığı görmek herkesin çok hoşuna gitmişti. Biz ondan performans beklemezken, yelkenlerini rüzgara göre ayarlayınca adeta rüzgarın önünde koşmaya başladı. Diğer guletleri de oldukça zorladığını söylemek gerek. Ne yazık ki bu güzel yelkenli gemi Kalimnos Adası'na kadar gelmeden, misafiri olduğu şölene veda etti. Yeni sergiler açmak ve sanatsal faaliyetlerde bulunmak için liman liman dolaşmaya çıktı. 
 Durgun havaysa en çok biz fotoğrafçılara yaradı. Neden mi? Çünkü durgun denizde kolayca fark edilen foklar, yunuslar tarafından çevrelendiğimizi fark ettik ve onları takip etmeye başladık. Hatta tam tersi olduğunu söylemek doğru olur. Çevremizdeki yunusların atlayarak balık avlamalarını yakından izledik. Hatta bir ara onlar yüzüp atlarken tekneden atlayıp aynı suyu paylaşmanın tadını çıkardık.
 
 SÜNGERE YOLCULUK
 Bu sene Bodrum Cup'taki önemli ayaklardan biri de Kalimnos adasıydı. Didim D-Marin'de 3'üncü etabın akşam yemeğinde konuşma yapan süngerci Aksona Mehmet (Bodrum süngerciliğinin efsane ismi Mehmet Baş), Kalimnos'un ne denli önemli bir süngercilik merkezi olduğundan ve hatta dünyanın süngercilik başkenti olduğundan bahsettiğinde, bu çok az bilinen küçük Yunan adasına uğramak için can atmaya başlıyoruz. 
 Rüzgarsız başlayan bir etap Didim'den Yalıkavak önlerine kadar 'Denizbank Etabı' olarak geçiyordu. Ülkemizin en güzel marinalarına, yat duraklarına uğraya uğraya ilerlediğimiz bu sıra dışı yelkenli yarışında ilk olarak Yalıkavak Palmarina'da, ardından Didim D-Marin'de, sonrasında Kalimnos Yat Kulübü'nde ve son olarak da İstanköy (Kos) adasında konakladık. Birbirinden güzel 55 teknenin limanlara giriş çıkışı da bu ufka yayılmış şölene uygun şekilde görkemli oldu tabii.
 
 BADEM ORADAYDI 
 Rüzgarsız geçen ilk üç günün ardından 'Kirli Mehmet' etabı denen, Didim'le Kalimnos arasındayken öğleden sonra durum değişti ve kuzeyden esmeye başlayan rüzgar, tüm yelkenlilerin akşama kadar adaya varmasına olanak tanıdı. 
 Kardak Kayalıkları'ndan sonra iyice görünmeye başlayan Kalimnos, Türkiye kıyılarından esen rüzgarın altında kararmaya başlamıştı bile. Dik kayalık yamaçları, masmavi sularıyla bir Ege kıyısı daha önümüzde uzanıyordu. Zincirimizi derinlere bırakıp adanın misafirlere ayrılan iskelesine yanaştık. Dar sokakları, yüksek yamaçtan kent limanını izleyen evleriyle Kalimnos lezzetli izler bıraktı hepimizde.
 24 yaşında dalış esnasında vurgun yiyen, o vahim kazadan itibaren gönül gözüyle gören kaptan Cengiz Orçun'la Aksona Mehmet'i, Kalimnos'ta süngerci arkadaşları arasında bir kahvehanede buluyoruz. Burası limanın en doğusunda sadece ağlar, balık ve deniz kokan bir köşe. Kendi eviymiş gibi içeri girip bize kahve hazırlayan Mehmet kaptan ile Cengiz kaptan masada sohbeti koyulaştırırken bana da fotoğraf makinemi çıkartmak kalıyor.
 Artık hava ilk günlerdeki gibi durgun değil. Tüm filo, 55 büyüklü küçüklü tekne, Kos Adası'na doğru balon yelkenlerini açarak ilerliyor şimdi. Bu uzun ve güzel etabın ismi 'Acıbadem Etabı'. Aspat önlerinde Türkiye sularına giren yarış, Yunan bayraklarını toka etmemizle (zamanı gelene kadar kaldırmak) Kos'a doğru ilerlemeye başlıyor. Kos Adası'na vardığımız son gece kayalıklar, durgun sularda bize eşlik eden yunus sürüleri, başını çıkartıp bakan ünlü fok Badem, yelkovan kuşları, uçan kuşlar geride kalacak. 
 Yelkenden bir bulutun masmavi sularda ilerlediği böyle bir şöleni tekrar görmek için gelecek yılın ekim ayını bekleyeceğiz. Hem bu sefer, 25'inci yılını kutluyor olacak... O zamana kadar selametle kaptan, Ahoy! 
  