Super Bowl, ABD ekonomisine bir gecede 12.7 milyar $ bıraktı
İşte Amerikan mucizesi. Ülkede hayatı durdurma noktasına getiren Amerikan Futbol Ligi Finali (Super Bowl) milyonlarca insanı televizyon karşısına kilitledi. Organizasyon ekonomiye tek gecede 12.7 milyar dolar katkı sağladı. Sadece reklamların büyüklüğü 400 milyon dolara yaklaştı
 Amerikalı sporseverlerin ve tanıtım peşindeki büyük şirketlerin ortak ilgi odağı Amerikan Futbol Ligi Finali Super Bowl, Baltimore Ravens'ın San Francisco 49ers'i 34-31 yenmesiyle sona erdi. New Orleans Superdome Stadyumu'nda oynanan finalde ağabey-kardeş rakip takım koçları olarak karşı karşıya geldi. Ravens koçu ağabey John Harbaugh, kardeşi Jim'i yenilgiye uğrattı. Maç öncesi Amerikan Ulusal Marşı Alicia Keys tarafından seslendirilirken, devre arasında da Beyonce sahne aldı. Maçla ilgili konuşulan bir başka konu ise organizasyonun ülkedeki ekonomik etkisiydi. Dünyanın en büyük spor organizasyonlarından biri olarak görülen maça reklam verenler arasında Mercedes, Coca-Cola, Peps, Audi, Hyundai, Best Buy gibi dev şirketler var.
 PARA ALMADI
 ÖTE yandan ABD'nin en büyük spor etkinliklerinden Super Bowl'da konser veren Beyonce'nin para almadığı ortaya çıktı. Maçın devre arası sanatçısı bu yıl dünyaca ünlü popçu Beyonce oldu. Ancak Beyonce'nin bu konserdeki performansı için para almadığı ortaya çıktı. NFL'nin sadece 600 bin dolara mal olan prodüksiyon maliyetlerini karşıladığı ifade edildi. Beyonce'nin ekstra masraflarının  sponsoru Pepsi Co şirketi tarafından karşılandığı belirtildi. Super Bowl maçının devre arası şovları her zaman merakla bekleniyor ve milyonlarca kişi izliyor.
 30 sn. reklam 4 milyon dolar!
 - MAÇI 115 milyona yakın kişi izledi. Böylece Amerikan televizyon tarihinde en çok izlenme rekoru  kırıldı.  l MAÇ sırasında 30 saniyesi 4 milyon dolardan reklam verildi. Final sırasında reklamlara 47 dakika ayrıldı. Başka bir deyişle 376 milyon dolarlık reklam verildi. Son 10 yıldaki Super Bowl reklamlarının toplam değeri 2 milyar dolara yaklaşmış durumda.  
 - KAZANAN takımın oyuncularına kişi başına 88 bin dolar para ödülü verilirken, kaybedenler 46 bin dolar aldı.  İlk Super Bowl'un biletleri 6 dolara satılırken, bu yılki biletler 850 ila 1250 dolar arasında alıcı buldu. Biletler, karaborsada yaklaşık 3-4 kat fazla fiyata satıldı.
 Maç sırasında 1 milyar tavuk kanadı satıldı
 Maç 62 kamerayla takip edildi. Maç nedeniyle New Orleans'a 150 bin kişi gitti. Super Bowl için gelenler kente 400 milyon dolardan fazla katkı yaptı. Maçın bilet fiyatları ise 1.500 dolarla 15 bin dolar arasında değişti. Taraftarların Superdome Stadyumu'nda çıkardıkları ses 120 desibeli buldu. Maç için 7.5 milyon televizyon satıldığı belirtilirken, 170 milyondan fazla ABD'linin maçı izlediği ifade edildi. Maç sırasında yenmek için 1 milyardan fazla tavuk kanadı satışı yapıldı.   Organizasyon ülke ekonomisine 12.7 milyar dolarlık katkı sağladı.  Final günü web trafiği yüzde 20 artarken, cep telefonundan video izleme sayısı ise 2 katına çıktı.
 GEÇEN YIL MADONNA VARDI
 Geçen yıl ki devre arası konserinde Madonna, Nicki Minaj ve M.I.A ile sahneye çıkmıştı. Madonna'nın konseri 1 milyar dolar mal olurken, konseri ABD'de 114 milyon kişi izledi.  Billboard dergisine göre Madonna'nın gösterisi Super Bowl tarihinin en çok izlenen konseri oldu. Beyonce'nin bu rekoru geride bırakıp bırakamayacağı merak ediliyor.