Bin Ladin dosyası artık başbakanda
El Kaide'nin bir numaralı ismi Usame Bin Ladin'in ölümünün ardından Pakistan hükümetince talep edilen rapor tamamlandı.
 LADİN geçen yıl, Pakistan'ın Abbotabad kentinde saklandığı evde ABD askerleri tarafından düzenlenen gizli bir operasyonla öldürüldü. Ladin'in cesedine kimlik tespiti yapıldı ve bir uçak gemisinden denize bırakıldı. Dünyanın en tehlikeli teröristleri listesinde yer alan Ladin'in ölümünün ardından Pakistan hükümeti de harekete geçti ve Ladin'in ülkede uzun süre yakalanmadan nasıl kalabildiğine ilişkin bağımsız bir komisyon tarafından soruşturma başlatıldı.
 BEŞ kişilik komisyonun başkanı olan eski hakim İkbal Javed de, hazırladıkları raporu dün Başbakan Raca Pervez Eşref'e sundu. Raporun içeriğine ilişkin bilgi verilmezken, komisyonun hükümet ve askeri yetkililerin yanı sıra, Ladin'in üç dul eşiyle de görüştüğü öğrenildi.
 EŞREF de raporun kendisine sunulmasından sonra, bilgilerin gerekirse kamuoyuyla paylaşılabileceğini kaydetti. Bazı gözlemciler, Ladin'le ilgili bu raporun mutlaka açıklanması gerektiğini dile getirdi.
  