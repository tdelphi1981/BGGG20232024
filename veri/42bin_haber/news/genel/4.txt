'Ya batacağız, ya da yüzeceğiz'
İngiltere Başbakanı David Cameron, ekonomik olarak ''hesaplaşma zamanının'' yaşandığını söyleyerek, ''Ya batacağız, ya da yüzeceğiz'' dedi.
 Cameron, lideri olduğu Muhafazakar Parti'nin Birmingham şehrindeki yıllık kongresinde konuştu.
          
 Konuşmasında hükümetinin ekonomi politikalarını savunan Cameron, ''Bugün küresel bir yarış içerisindeyiz. Bu, bizim gibi ülkeler için hesaplaşma zamanı demek. Ya batacağız, ya da yüzeceğiz. Ya yapacağız, ya da reddedeceğiz'' diye konuştu.
          
 İngiltere'nin bütçe açığını gidermek için kemer sıkma politikalarının süreceğini belirten Cameron, ''Zor kararlar almazsak ve kararlılık ortaya koymazsak, İngiltere geçmişteki gibi olmayacaktır'' dedi.
          
 Hükümetinin ekonomi politikasının işe yarayıp yaramadığına ilişkin ise Cameron, zararın tahmin edilenden daha kötü olduğunu ve ekonominin iyileşmesinin tahmin edildiğinden daha uzun süreceğini ifade etti.
          
 Muhalefetteki İşçi Partisi'nin ekonomik büyümeyi güçlendirmek için daha fazla borçlanma önerisine karşı çıkan İngiltere Başbakanı, ''Bu, ekonomiye daha fazla zarar verecek ve insanları olumsuz etkileyecektir. Çok fazla harcadıkları ve çok fazla borçlandıkları için bu noktadayız'' dedi.
          
 Ekonomik anlamda ülkesinin zor zamanlardan geçtiğini vurgulayan David Cameron, bu sürecin çok çalışarak ve sorumluluk alarak atlatılabileceğini kaydetti.
          
 Çift dipli resesyonda olan İngiliz ekonomisi üç çeyrektir daralırken, hükümet bütçe açığını gidermek için sosyal yardımlar başta olmak üzere birçok alanda daha fazla kesintiye gitmeyi planlıyor.
          
 AA