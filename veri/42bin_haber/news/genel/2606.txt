Rusya’dan tarihi davet!
Rusya Dışişleri Bakan Yardımcısı Mihail Bogdanov, 130’dan fazla ülkenin Suriye’de tek meşru yönetim olarak kabul ettiği Suriye Ulusal Koalisyonu Başkanı Ahmet Muaz El-Hatip’e görüşme için davetiye gönderdiklerini açıkladı.
 Ria Novosti’ye açıklamada bulunan Bogdanov, Rusya’nın 21 aydır devam eden Suriye krizinin çözümü için El-Hatip’le görüşmeye hazır olduğunu söyledi. Görüşme için Moskova ya da Cenevre, Kahire gibi başka bir merkezin olabileceği de belirtildi. Bogdanov açıklamasında, “Davetiyeyi gönderdik. Ahmet Muaz El-Hatip davetiyeyi aldı.” dedi.
 Kasım ayında kurulan Suriye Ulusal Koalisyonu, batılı ülkeler tarafından tek meşru otorite olarak kabul edilirken, Moskova tarafından eleştiriliyor.
 Bogdanov, BM Suriye Özel Temsilcisi Lahdar İbrahimi ile birlikte Rus ve Amerikalı yetkililerin de Ocak ayında bir araya geleceğini belirtti. İbrahimi’nin gün içinde Moskova’ya gelmesi ve Rusya Dışişleri Bakanı Sergey Lavrov’la da 29 Aralık’ta bir görüşme yapması öngörülüyor.
 Suriye’de mevcut durumla ilgili üçlü görüşmenin yılbaşı tatilinden sonra yapılacağını ifade eden Bogdanov, “İbrahimi’nin son temaslarını değerlendireceğiz. ABD tarafından Dışişleri Bakan Yardımcısı William Burns katılıyor.” bilgisini verdi. Üçlünün ilk toplantısı Cenevre’de Aralık başında kapalı kapılar ardında gerçekleşmişti.
 Cenevre’de 30 Haziran’da gerçekleşen toplantıda Suriye’de geçiş hükümeti konusunda mutabakata varılmıştı. Rusya Dışişleri Bakanlığı Rusya ve ABD’nin yeni bir plan üzerinde çalıştığı yönündeki iddiaları reddetmiş, Cenevre Mutabakatı temelli çözüm için arayışların sürdüğünü kaydetmişti.
 Interfax’a özel açıklamada bulunan Rusya Dışişleri Bakanı Sergey Lavrov da Cenevre Mutabakatı çerçevesinde barış ihtimallerinin olasılığının azaldığını ifade etse de, alternatifin kanlı bir kaos olduğu uyarısı yapmış, siyasi çözüm için arayışları sürdüreceklerini belirtmişti.
 Rusya ve ABD’nin 2014’de yapılacak Cumhurbaşkanlığı seçimlerine kadar geçiş hükümeti kurulması, yeni hükümette iktidar ve muhalefetin de yer alacağı bir yapının oluşturulması için çalıştıkları ifade ediliyor. Buna göre yetkileri azaltılan Esed’in 2014’de yeniden aday olmasının da önü kesiliyor.
  