40 aile şirketi, TAİDER'i kurdu
Türkiye'nin birçok ilinden 40'ın üzerinde aile şirketi bir araya gelerek, Aile İşletmeleri Derneği'ni (TAİDER) kurdu.
 Yapılan açıklamaya göre, aile şirketleri için dinamikleri anlamak ve başarılı yönetilmek, gelişim, organizasyon, kurumsallaşma, sürdürülebilirliği sağlamak gibi konularda bilgi üretmek, en güncel eğitimleri edinmek ve deneyimleri paylaşmak amacıyla faaliyete başlayan TAİDER, 40'ın üzerinde şirketin katılımı ile kuruluş aşamasını tamamladı.
          
 Türkiye'nin birçok ilinden aile şirketlerinin katılımı ile kurulan dernek, aileler arası iş birliği, dayanışma, paylaşım ve iletişim ağı yaratmayı hedefliyor.
          
 -İlk yönetim kurulu belirlendi-
          
 TAİDER, İzmir'de gerçekleştirdiği kurucular toplantısında, yönetim kurulunu seçti. Yönetim Kurulunda, Şerife İnci Eren (İnci Holding), Meral Ekmekçioğlu (Kilsan), Şükrü Ünlütürk (Sun Tekstil), Seyda Akdurak (Söke Değirmencilik), Fahrettin Gülener (Er Metal), İrem Oral (Odak Group), Uğur Paksoy (Turunçgil Ziraat) yer aldı.
          
 TAİDER'in Yönetim Kurulu Başkanlığı görevini üstlenen Şerife İnci Eren, konuya ilişkin yaptığı açıklamada, ''Bizler ve ortak değerleri paylaştığımız aile şirketi sahibi dostlarımız, ülkemizdeki aile şirketleri arasındaki deneyimlerin paylaşılması için fırsatlar yaratmak üzere gönüllü olduk. Ülkemizde aile şirketlerinin kurumsallaşması ve sürdürülebilir büyümesini destekleyerek, kalkınmamıza katkıda bulunmayı amaçlamaktayız'' dedi.
          
 Yönetim Kurulu üyeleri ise, girişimin tüm Türkiye'yi kucaklayacak bir hareketi başlatmasından mutluluk duyduklarını ve 40 kurucu üye ile yola çıkmanın yeni bir dernek için önemli olduğunu belirtti. 20 yeni üye adayı da bulunan dernek kuruluş öncesi ''Aile İşletmeleri Platformu'' adı altında bugüne kadar İzmir ve İstanbul'da 5 tanışma ve tanıtım toplantısı ile 7 ön çalışma grubu toplantısı gerçekleştirdi.
          
 Özellikle işlerin ikinci ya da üçüncü kuşağa devrinde ''sürdürülebilirlik'' ilkelerine odaklanacak dernek, aile işletmelerinin profesyonel destek edinmelerine, dünyada bu alanda ortaya konan en güncel bilgi ve deneyimlere ulaşmalarına olanak tanıyacak.
          
 TAİDER, kuruluş aşamasını takiben, Family Business Network (FBN) International'a üye olmak üzere müracaatını gerçekleştirdi ve 3 Ekim'de Londra'da toplanan genel kurulunda üyeliği resmen kabul edildi. Bu üyelik, TAİDER'in uluslararası aile şirketleri ağı ile ilişki kurarak, dünyadaki deneyimleri ve birikmiş olan bilgileri üyelerine aktarmasına katkı sağlayacak.
 AA
  