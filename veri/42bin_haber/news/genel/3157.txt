Kabine revizyonuna ilk yorum
Başbakan'ın 'kabine revizyonu' açıklamasına ilk yorum Bakan Günay'dan geldi.
 Bakan Günay: Başbakanımız kiminle çalışmak isterse kendi takdirleridir.
   Kültür ve Turizm Bakanı Ertuğrul Günay, milletin parasını yine millet için kullanmaya çalıştıklarını belirterek, "Cumhuriyet'in 100. yılında Türkiye’yi her alanda en öndeki 10 ülke arasına sokabilme hedefimiz var. Atatürk’ün söylediği ‘çağdaş uygarlık, muasır medeniyet seviyesinin üzerine ulaşmak’ sözü için çalışacağız. Bu konuda iş yapmaya özen gösteriyoruz." dedi.
 Bakanı Ertuğrul Günay, Başbakan'ın dile getirdiği kabine değişikliği hakkındaki soru üzerine ise "Her an her şey olabilir. Arkadaşlar, hepimiz görevlerimizi yapıyoruz. Hiçbir görev kimsenin mülkü değil. Nihayet millet adına bu görevleri yapıyoruz." diye ifade etti.
 Kültür ve Turizm Bakanı Ertuğrul Günay, bir dizi açılış için geldiği Amasya’da, Kültür Bakanlığı ile Merzifon Belediyesi tarafından ortaklaşa yaptırılan Akif Gülle Kültür Merkezi'nin açılış törenine katıldı. Törene; Bakan Günay, AK Parti Amasya milletvekilleri Naci Bostancı ve Avni Erdemir, Amasya Valisi Abdil Celil Öz, Merzifon Kaymakamı Mehmet Fatih Geyim, Amasya Belediye Başkanı Cafer Özdemir, Belediye Başkanı Mehmet Kadri Aydınlı ve çok sayıda vatandaş katıldı.
 Bir gazetecinin, "Başbakan Recep Tayyip Erdoğan’ın, Senegal dönüşü kabine değişikliği konusunda 'her an her şey olabilir' beyanı var. Siz bu konuda ne düşünüyorsunuz?" sorusu üzerine Bakan Günay, “Her an her şey olabilir. Arkadaşlar, hepimiz görevlerimizi yapıyoruz. Hiçbir görev kimsenin mülkü değil. Nihayet millet adına bu görevleri yapıyoruz. Sayın Başbakan kimle çalışmak isterse kendi takdirleridir. Ne zaman değişiklik isterse Sayın Cumhurbaşkanımız ile mutabakat ile bunu gerçekleştirirler. Biz, bize emanet edildiği müddetçe görevi, emaneti başımızın üstünde taşımaya çalışırız. Bizim işimiz budur. Bu soruların muhatabı da biz değiliz." şeklinde konuştu.
 Milletin parasını yine millet için kullanmaya çalıştıklarını kaydeden Bakan Günay, Türkiye’yi, dünya turizminin lider ülkelerinden biri halini getirmeye çalıştıklarını kaydetti. Ertuğrul Günay, şunları ifade etti: "Bizim ‘Cumhuriyetin 100. yılında Türkiye’yi her alanda en öndeki 10 ülke arasına sokabilme’ hedefimiz var. Atatürk’ün söylediği ‘çağdaş uygarlık, muasır medeniyet seviyesinin üzerine ulaşmak’ sözünü, söz olmaktan, kavuşturmaya çalışacağım. Bu konuda iş yapmaya özen gösteriyoruz. ‘Ayinesi iştir kişinin lafa bakılmaz’ sözü bizim için çalışma ilkesi, hayat düsturudur. Türkiye, turizmde ilk ona girme hedefini 90’ıncı yılında başardı. Ülkemize, her yıl 30 milyondan fazla turist geliyor. Ziyaretçilerin yarısı İstanbul ve Antalya’ya geliyor. Biz istiyoruz ki Anadolu’ya gelenlerin sayısı da artsın. Anadolu’da sofralarımızı, türkülerimizin güzelliğini, şehirlerimizin güzelliğini görsünler ve tat alsınlar. 1999’da dünyada kriz yokken, ülkede kriz vardı. 2009’da dünyada kriz var, Türkiye sapa sağlam ayakta duruyor. Çünkü bizim işimiz hizmet, gücümüz millet.
 Merzifonlu Kara Mustafa Paşa’nın şehrinde meydanda yapılan çalışmaları görünce çok beğendim. Meydanı ve Kültür Meydanı'nı biz tamamlayacağız dedim ve Allah’a şükür verdiğimiz sözü yerine getirdik. Hiç cebimizden bir şey yapmıyoruz. Hepimiz, milletin verdiklerini millete hizmete dönüştürmeye çalışıyoruz. Merzifon’daki gelişme, bizim Türkiye turizmini yayma hedeflerimizle çok örtüşüyor. Yolların kesiştiği noktada bulunan Merzifon’da tarihi eserler tek tek ayağa kaldırıldı. Camileri, bedestenleri, okulları görünce turizm potansiyeli olan Amasya’yı marka kent ilan etmiştik. Merzifon, Amasya gerdanlığının en güzel mücevherlerinden birisidir. Değerli kardeşimiz Akif Gülle’nin adının bir kültür merkezinde yaşatılması çok önemli bir olay. Kültür merkezimiz hayırlı, uğurlu olsun.”
 Konuşmalardan sonra, Akif Gülle Kültür Merkezi, Kültür ve Turizm Bakanı Ertuğrul Günay ve protokol üyeleri tarafından açıldı. Bakan Günay ve beraberindekiler, daha sonra Merzifon Halk Eğitim Merkezi tarafından açılan resim sergisini gezdi.
  
  