Bu kadınlar şehre yakışacak mı?
Kadınların moda tutkusu televizyonların yeni reyting oyuncağı oldu. 'Hangi ünlü ne giymiş?'ten 'Benim kombinim daha yaratıcı' diyen evkadınları dönemine çoktan girildi. Bu rüzgarın doğurduğu yeni bir dizi-moda programı başlıyor. 'Şehir Kadına Yakışır' isimli programda kurmacayla gerçekler birbirine karışırken, üç genç kadının modayla ilişkisi izleyenlere ilham ve bilgi verecek.
  PINAR HİÇDURMAZ
  pinar.hicdurmaz@aksam.com.tr
 Farklı yaş ve zevklerde üç kadın; Ece, Bihter ve Derin... Tek ortak noktaları modaya olan düşkünlükleri. Bu üç kadın her cumartesi saat 13.30'da Digiturk platformunun          21. Kanalı Türkmax'ta 'Şehir Kadına Yakışır'da bir araya geliyor. Yaşam ve moda alanında beğenilen blog yazarı Ferhan Talib, sosyal medyada bilinen adıyla 'iconjane' ise, bu üç güzel kadını gölgeleri gibi izleyerek moda ve yeni trendler hakkında tüyolar veriyor. Ünlü tasarımcılarla gerçekleştirilecek özel söyleşilerin de yer aldığı program, her hafta moda ve stil konusunda sürpriz konu ve konukları izleyiciyle buluşturma iddiasında. 'Şehir Kadına Yakışır' dün Türkmax'ta başladı. Bugün de 15.15'te tekrarı var. 
 
 × Programın ortaya çıkış hikayesini öğrenebilir miyiz?
 Ferhan Talib: Türkmax ekibi farklı bir formatta bir moda programı yapmak istediklerini ve benim blog'umun tadında bir şeyler düşündüklerini söylediler. 'Iconjane' adlı blog'umda sadece modadan bahsetmiyorum. Katıldığım davetlerden, defilelerden ve kendi ilgi alanlarımdan kesitler de sunuyorum. Şimdi aynı şeyi televizyon ekranlarından aktarıyorum. 
 
 × Nasıl bir program bu? 
 F. T.: Şehirli kadınların yaşam tarzlarını, tercihlerini ve imkanlarını gözler önüne serecek. Kesinlikle sadece moda anlatan bir program olmayacak. Üç genç kadının hayatlarının içinde modaya ne kadar yer varsa... Karakterler aşık olacak, iş yerinde problemler yaşayacak, davete, defileye, sergiye, çeşitli mekanlara gidecek ve siz onların gittikleri mekanlarla ilgili kıyafet seçimlerini yorumlarıyla izleyeceksiniz. Ece, Bihter ve Derin alışverişi gerçekleştirecek, ben de yorumlayacağım. Programa zaman zaman tasarımcılar, stil danışmanları da konuk olacak. Onlar da kızlar hakkındaki yorumlarını söyleyecekler. İlk programın konuğu Gamze Saraçoğlu oldu. Ece'nin iş görüşmesi vardı ve en doğru seçimi yapmak için arkadaşlarıyla birlikte Cotton Bar'dan Gamze Saraçoğlu'nun tasarımlarından birkaçını denedi. 
 
 × Bu kadın karakterler nasıl hayat buldu?
 Ceren Toprak: Zeynep ve ben zaten Digiturk ekibindeyiz. Özellikle Zeynep moda konusunda sık sık görüşlerini aldığımız bir arkadaşımız. Digiturk'te kostüm ve stil danışmanlığı yapmasının etkisi büyük. Ben de şık giyinmeyi seviyorum. Tabii bir de üç kadından birinin özelikle yeni üniversiteyi bitirmiş olmasını istedikleri için onların gözünde rol için biçilmiş kaftan oldum. Bihter yani Elçin, hem giyim tarzıyla hem de görüntüsüyle aranılan üçüncü kadına çok uyuyordu. Ekip bu şekilde tamamlanmış oldu. 
 
 × Canlandırdığınız karakterlerden bahseder misiniz? 
 C. T.: Ece karakterini canlandırıyorum. Mimarlık okumuş ve yeni mezun olmuş, iş arıyor. Öğrencilikten sonra hayata tutunmaya, kendine bir yön çizmeye çalışıyor. Bu konuda en büyük yardımcıları da Bihter ve Derin. Sanatsal bir kişiliği de var. Resim yapmak en büyük hobisi. Bu yüzden sergileri ziyaret etmeyi ve tiyatroya gitmeyi çok seviyor. Daha çok spor giyinmekten hoşlanıyor. Gardırobunda olmazsa olmazları babet ve jean pantolonları...
 Elçin Fakir: Bihter'i canlandırıyorum. Reklamcı ve bir ajansı var. En büyük hobisi yemek yapmak ve yeni lezzetler keşfetmek. Yemek kurslarına gitmeyi bu yüzden çok seviyor. En büyük özelliklerinden biri de dilinin kemiği yok, düşündüğünü söylemekten asla çekinmiyor. Marka giymeyi seviyor fakat uygun fiyatlı seçimlerde bulunuyor. Ya sezon indirimlerini takip ediyor ya da pazarlardan alışveriş yapmayı tercih ediyor. Grupta ilişkisi olan tek kişi Bihter. Uzun zamandır bir erkek arkadaşı var. Ama şuh bir havası da olduğu için Ece ve Derin ona sürekli 'çapkın' diyerek sataşmayı seviyor. 
 Zeynep Küçükosman: Derin karakterini canlandırıyorum. Zengin bir ailenin tek kızı ve stilistlik yapıyor. Bugüne kadar hiçbir ilişkisinde dikiş tutturamamış çok nadir aşık olabilen bir kadın. Bu durumdan hiç memnun değil ve sürekli arkadaşlarına dert yanıyor. Modaya çok düşkün,  yeni trendleri takip ediyor. Özellikle pahalı, 'marka' kıyafetler en büyük zaafı. Ama modifiye tasarımlar yapmayı da seviyor. Yemek yapmaktan hiç hoşlanmıyor. 
 
 × Gerçek hayatta da canlandırdığınız karakterlerle benzer özellikler gösteriyor musunuz?
 Z. K.: Yaptığımız meslekler hariç çoğu özelliğimiz benziyor. Stilist değilim ama apayrı bir iş de yapmıyorum. 8 yıldır televizyonculuk yapıyorum. Şu an yapım amiri olarak çalışıyorum. Aynı zamanda programlar için kostüm ve stil danışmanlığı yapıyorum. Derin karakteriyle en çok benzeyen özelliğim gerçek hayatta da ilişkiler konusunda çok bahtsız oluşum. Pahalı markalar konusunda pek benzemiyoruz birbirimize ama arkadaşlarımın çoğu zevkime güvendikleri için alışverişe benimle çıkmayı isterler. 
 E. F.: Müjdat Gezen Sanat Merkezi Konservatuar Tiyatro mezunuyum. 6 yıldır profesyonel olarak tiyatro yapıyorum. Şu an özel bir tiyatroda çalışıyorum. Bihter gibi ben de çevremde şuh bir kadın olarak görülüyorum. Ama kendimi öyle bulmuyorum. Her kadın gibi alışveriş yapmayı ve güzel giyinmeyi seviyorum.
 C. T.: En çok ben benziyorum sanırım. Evet, yeni mezun oldum fakat bir işim var reji asistanlığı yapıyorum. Aynı canlandırdığım Ece karakteri gibi spor giyinmeyi daha çok seviyorum. Aynı zamanda güzel görünmek ve dikkat çekmekten de hoşlanıyorum.
 Ferhan Talib, sosyal medyada 'iconjane' adlı blog'uyla yakaladığı popülerlik sayesinde Türkmax yapımcılarının dikkatini çekti. 'Şehir Kadına Yakışır' adlı programın moderatörlüğünü alarak internet ekranlarından televizyon ekranlarına geçiş yapan bloger'lardan olma şansını da bu sayede yakalamış oldu.