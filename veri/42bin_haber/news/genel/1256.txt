Arap tayları, açık artırma için padokta
Veliefendi Hipodromu'nda geçtiğimiz salı günü safkan Arap atı satışı vardı. Gittik ve at dünyasında heyecanla karşılanan bu satışı yerinde izledik.
 GÜLAY ALTAN
 gulay.barbaros@aksam.com.tr
 Salı günü İstanbul Veliefendi Hipodromu'nda at sahiplerini yakından ilgilendiren bir satış yapıldı. Sultansuyu Tarım İşletmesi yetiştirmesi 2010 doğumlu safkan Arap elit koşu tayları açık artırmayla satıldı. 
 Peki, bu cümle ne anlama geliyor? Cümleyi adım adım açalım; bu işler nasıl yürüyor anlayalım......
  Sultansuyu Tarım İşletmesi:
  Malatya'daki Sultansuyu Tarım İşletmesi Müdürlüğü, TİGEM (Tarım İşletmeleri Genel Müdürlüğü)'e bağlı bir devlet harası... Kendi başına bir yazı konusu neredeyse... Çünkü 1865 yılında 'Sultansuyu Çiftlikatu Hümayun' adıyla kurulmuş. 1908'e kadar ordunun binek at, keçe, yapağı gibi hayvansal ürün ihtiyaçlarını karşılamış. 1924-1928 arasında topçu alayı yapılmış. Ardından safkan Arap atı yetiştirmek, aynı zamanda ordunun ihtiyacı olan hafif süvari binek atı yetiştirmek amacıyla 'Sultansuyu Harası' olmuş... 
 Sultansuyu Tarım İşletmesi yetiştirmesi: Koşu atları ikiye ayrılıyor: İngiliz ve Arap atları. İki türün çok keskin farkları var, dolayısıyla birlikte yarışmıyorlar. İngiliz atları daha hızlı, fiziksel olarak daha yapılı ama daha hassas. Sakatlıklarında tedavileri daha güç ve çabuk sakatlanıp, hasta olabiliyor. Arap atlarıysa daha yavaş ama daha dayanıklı. İki türün en belirgin ayrım noktalarından biri de yetiştiriciliği. İngiliz atları özel girişimcilerce yetiştirilirken, Arap atlarını ağırlıklı olarak TİGEM yetiştiriyor.
 2010 doğumlu:
 Arap atları üç yaşında koşmaya başlıyor. Bu ihalede satılacak taylar 2,5 yaşında yani yeni yılda hipodroma çıkmaya hazırlar...
 Safkan Arap elit koşu tayları:
 Çiftlikte üretim için kullanılan anne ve babalar, daha önce hipodromda koşmuş ve başarılı olmuş atlardan seçiliyor. Ama tüm taylar aynı kategoride değil. Anne-baba kadar diğer kardeşlerin de pistlerde kazandığı başarı önemli. Satışa gelenler 'elit' yani hem anne-babaları, hem kardeşleri pistlerde başarı elde etmiş...
 Veliefendi Hipodromu'nda yapılan açık artırmanın duyurusu çekti dikkatimizi önce çünkü İstanbul'un ana arterlerinde yer alan billboardlarında boy boy ilanlar vardı. At yarışı dünyası bambaşka bir evren gibi... Dolayısıyla yarışlarda bahis oynayanlar kadar oynamayanların da ilgisini çeken bir alan. Fakat bu dünyaya bir kılavuzumuz olmadan giremezdik. At yarışı dünyasında iyi tanınan Mutlu Balyemez ile konuştuk önce. Mutlu Balyemez'in dedesi, adına, hatta yetiştirdiği atlar adına koşu düzenlenen Ömer Caf. Kendi de yetiştirici, antrenör ve yarış yazarı. 
 12.00'de başlayacak satış öncesi hipodromun basın tribününde buluştuk. 11.00'de satışa çıkacak 14 tay, aprantiler eşliğinde pistte yürüyüp padok alanına götürüldü. Aprantiler, jokey okulu öğrencileri. Padokta bekledikleri süre boyunca muhtelif alıcılar katalogda görüp beğendikleri atları inceledi.
 İşletmenin bastığı katalog, oldukça detaylı bilgiler veriyor taylar hakkında. Anne-babalarının dışında büyük, büyük, büyük anne ve babalarının isimleri de yazıyor. Ve tabii diğer akrabaları da. Anne-babadan kardeş ve anne kardeşi, baba kardeşi şeklinde ayrı ayrı. Kardeşler, özellikle anneden kardeşler çok önemli. Soy her şey demek olmasa da başarı için önemli bir kritermiş bunu öğreniyoruz Mutlu Balyemez'den.
 BİLEĞİNE KUVVET
 Soy dışında bazı fiziksel özelliklere bakılıyor. Padokta, gözlerine kestirdikleri atlara bakanlar önlerinden yürütüp dikkatli dikkatli ayak ve bileklere bakıyor. Atın bileğinin dikliği önemli. Dimdik olursa ya da eğimi fazla olursa iyi değil... Dik bilek çim zeminde iyi koşamazmış, fazla eğimli bilek de kum zeminde. Ayaklarını nasıl bastıkları da önemli; makbul olan düz basması ama tıpkı insanda olduğu gibi hafif içe basanlar ya da dışa basanlar da var. Bu bilek ve ayak meselesi o kadar önemli ki, atlarla ilgili konuşmaların tümünde ve açık artırmanın başında da satın alınan tayların düz basması için temennide bulunuluyor. 
 Bu arada atla ilgili hiçbir şey kesin bilgi değil, soy önemli ama bazen hiç ummadığınız kandan gelen bir at müthiş başarılar yakalayabiliyor. Ya da 'bileği dik koşamaz' denilen at, uygun bir antrenman programıyla rekordan rekora koşabiliyor...
 Satışın yapılacağı alan yaklaşık 400 metrelik bir pistin etrafı. İçeride, ortada satış kurulu oturuyor. Önünde açık artırmayı yönetecek olan Yaşar Esin. Atçılık camiası kendisini Yaşar Baba olarak tanımlıyor. Tam 'babacan' bir tip. Satış bittikten sonra sohbet etme fırsatı bulduğumuz Yaşar Baba, 35 yıldır bu ihaleleri sunuyor. Görevi fahri; 'Davet ediyorlar, geliyorum' diyor. Aslında TİGEM çalışanı, emekli olmuş. At kayıt memurluğundan personel şefliğine uzun bir kariyeri var bu dünyada. İşini büyük bir sevgiyle yaptığı açık, anlatırken gözleri parlıyor. O bu işi ustasından devralmış ama devredeceği bir çırağı yok. Anılardan bahsediyoruz, 'Çok şey yaşandı ama hep tatlı olanları hatırlıyorum. Açık artırmalar her zaman heyecanlı geçer ama en eğlenceli diyebileceğim şeylerden biri, kapışmalı geçen satışlarda üst üste artıranların o heyecanla kendi söylediği rakamı artırmasıdır' diyor gülerek.
 15 BİN LİRA TEMİNAT
 Artırma başlamak üzere, oturanlara bakıyoruz... Camiada herkes birbirini tanıyor. 10 kadar alıcı var ama her alıcı en az üç-beş kişiyle geldiği için izleyicileri de katarsanız kalabalık bir artırma diyebiliriz. İhaleye girebilmek için 15 bin lira teminat yatırılması gerekiyor. Herkes katalog elinde, kafasında alacağı atı belirlemiş hafif bir heyecanla bekliyor... Hafif diyoruz çünkü alıcıların çoğu, 'ağır' tabir edilen kişiler, heyecan göstermek racona ters... Bu da Arap atı sahiplerinin genel profilinden kaynaklanıyor. Geleneksel olarak Arap atı Doğu ve Güneydoğu bölgesinde yetiştiriliyor, yüzlerce yıllık aile geleneği sürdürenler de çoğunlukla o bölgeden geliyor. 
 Alıcılar arasında kulağında telefonla artırma yapanlar, vekil. Bir hanımefendi var; Elif Akfırat, kimin adına alışveriş yaptığını bilmiyor kimse. O da anlatmaya meraklı değil. Bir grup da ilk kez at alıyor, onlar da oldukça heyecanlı. En rahatları Remazan Kaya (aileden atçı ve sektörün en büyüklerinden) ve Mevlüt Taniyit.
 YOK TALİP; ÇEKKK! 
 Alıcıların çoğu antrenörlerle katılıyor ihaleye. Bir de eski efsane jokey Süleyman Akdı burada. Arif Kurtel adına satın alıyor atları. Satışın ilk dakikaları heyecansız, ilk çıkan ve alanda iki tur atan üç ata alıcı çıkmıyor. İlk tayın adı Gürbulak. At alana girdiğinde Yaşar Baba, atın adını söyleyip heybetli sesiyle bağırmaya başlıyor: 'Var mı talip? Var mı talip? Bi dahi var mı talip?'
 Cılız bir '30 bin' duyuyoruz... Yaşar Baba, 'Bu taya komisyonun belirlediği fiyat 40 bin lira' deyip bir daha soruyor: 'Var mı talip? Var mı talip? Bi dahi var mı talip?'
 Sessizlik...
 Yine bağırıyor Yaşar Baba, 'Yoook talip. Çeeek!'
 Arka arkaya bu manzara yaşanınca 'Acaba bu taylar satılmayacak mı?' diye endişelenip Mutlu Balyemez'e soruyorum... 'Hayır' diyor, 'Asıl iyi olması beklenen, parlak atları ortalara doğru göreceğiz, heyecan olsun diye hemen onları çıkarmıyorlar.' 
 Hakikaten birkaç tay sonra, 60 bin, 70 bin, 100 bin diye uzayıp gidiyor teklifler. 'Var mı talip?' sorusunun ardından eldeki tabelalar kalkıyor sırayla, bağırarak tekliflerini söylüyorlar. Yaşar Baba da sık sık hatırlatıyor rakamı ve ortamı heyecanlı sesiyle kızıştırıyor. 'Satıyorum, satıyorum, sat-tım' bekliyoruz ama öyle olmuyor. Satmaya şöyle başlıyor: 'Haraç birrrr!' Şaşkınlıkla soruyorum, 'haraç mezat satmak deyimindeki haraçmış... Saymaya devam ediyor 'Haraç ikiiii, haraç üçççç, sattı!'
 İki tay için ciddi çekişme yaşanıyor ama örneğin Remazan Kaya, aldığı at için imza atmaya giderken tam önümüzden geçtiği sırada, çekiştiği diğer alıcının 'Sen olmasaydın bırakmazdım' dediğini duyuyoruz...
 ALTINDAN HAVA GEÇER
 14 at sırayla satış için önümüzden geçiyor, sonra başta satılmayan atlar yeniden geliyor podyuma ve onlar için de alıcılar çıkıyor tabii muhammen bedelin biraz daha altında satılıyor hepsi.
 Satışın sonunda Mutlu Balyemez'e soruyorum: 'At iyi bir yatırım mıdır?' Cevabı beni şaşırtıyor. 'Hayır. Çünkü altından hava geçer. Bizim camiada böyle söylenir, yani çok faktör var, bir atın kazanması için.' İhalenin heyecanıyla neredeyse bir at alacak havaya girmişken maliyetini öğreniyorum ve vazgeçiyorum... 'Bir atın aylık 3 bin lira civarında masrafı vardır' diyor Mutlu Balyemez. 'Ama atçılık yapanların hepsi gönülden bağlanıyor atlara. Bu iş böyle kanına girdi mi çıkmıyor. Ünlüler dünyasından da çok atçı var, Ebru Gündeş'in koşan atları var zaten. Birçok futbolcunun da atı var. Metin Arolat'ın da İsmail Türüt'ün de atı var.' 
 'Neden benim de olmasın?' diyorsanız 15-16-17 Aralık'ta İngiliz tayları satışı var, haberiniz olsun...