Saydamlıkta 54'üncü olduk
Uluslararası Saydamlık Örgütü’nün 2012 Yolsuzluk Algılama Endeksi açıklandı.
 Türkiye, Uluslararası Saydamlık Örgütü’nün 2012 Yolsuzluk Algılama Endeksi’nde geçen yıla göre daha iyi bir sonuç elde ederken yedi sıra birden yükselerek 174 ülke arasında 54’üncü oldu.
 Berlin merkezli Uluslararası Saydamlık Örgütü (Transparency International)’nün 2012 Yolsuzluk Algılama Endeksi açıklandı. Sıralama uluslararası iş âlemi ile uzmanların ülkelerdeki kamu yolsuzlukları hakkındaki değerlendirmeleri gözönüne alınarak oluşturuldu.
 Endeks bu yıl 174 ülke üzerinden ve 100 puan esasına göre hazırlandı. Türkiye 49 puanla 54’üncü olurken geçen yıla göre yedi sıra yükseldi. Türkiye ile birlikte Malezya, Letonya ve Çek Cumhuriyeti de aynı puanı aldı. İlk üç sırayı, 90’ar puanla geçen yıl olduğu gibi Danimarka, Finlandiya ve Yeni Zelanda paylaştı.
 -BRUNEİ SULTANLIĞI, İSRAİL, KIBRIS RUM KESİMİ, GÜRCİSTAN TÜRKİYE’DEN DAHA SAYDAM-
 Sıralamada Türkiye’nin üzerinde yer alıp daha az yolsuzluk algılamasına sahip olduğuna inanılan ülkeler ve bulundukları sıralar şöyle: Gürcistan (51), Ruanda (50), Kosta Rika (48), Macaristan (46), Brunei Sultanlığı (46), Polonya (41), İsrail (39), Slovenya (37), Bhutan (33), Botswana (30), Kıbrıs Rum Kesimi (29), Birleşik Arap Emirlikleri (27), Katar (27), Uruguay (20), Şili (20).
 -KRİZ YOLSUZLUĞU ARTIRIYOR-
 Raporla ilgili açıklamada euro bölgesi borç krizinin, ülkelerin yolsuzlukla mücadeleye tam odaklanamamaları sonucu doğurduğu belirtildi. Açıklamada, “2012 endeksinde düşük performans gösterenler arasında finansal ve ekonomik krizden en çok etkilenen euro bölgesi ülkeleri de bulunuyor” denildi. USÖ, sonuçların politikacıları, finansal krizle başetmek için kamudaki yolsuzluk risklerinin üzerine gitmeye ve yolsuzluğa karşı korunaklı kurumlar oluşturmak için daha güçlü çaba göstermeye davet ettiğini bildirdi.
 Ekonomik krizle mücadele eden İtalya geçen yıl bulunduğu 69’dan 72’nci sıraya indi. Aynı şekilde krizde bulunan Yunanistan geçen yıl 80’inci sırada bulunurken 94’e düştü. 73’üncü sırada bulunan Brezilya ise 69’unculuğa tırmanarak daha iyi sonuç elde etti. Geçen yıl 95’inci sırada bulunan Hindistan bu yıl beş basamak yükseldi. Türk Cumhuriyetlerinin tümü endekste 130’lu sıralardan itibaren yer aldı. Almanya bir sıra yükselerek 13’üncü olurken Japonya 17’nci sırada kaldı. ABD 24’üncülükten 19’unlculuğa yükseldi. Çin ise geçen yıl bulunduğu 75’inci sıradan 80’e indi.
 Endeksin sonuncu sıralarında bulunan Afganistan, Kuzey Kore ve Somali ise 8 puana sahip oldu.
 ANKA