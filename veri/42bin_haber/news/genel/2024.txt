Fransız Accor, Türkiye’de 50 yeni otel yapacak
Fransız otel devi Accor, Türkiye yatırımlarını artırmayı planlıyor. 50 yeni otel açmak için kolları sıvayan şirketin projeler müdürü Marie-Claire Bizot-Greggory, yatırım için yeni şehirler aradıklarını duyurdu.
 Türkiye İşadamları ve Sanayiciler Konfederasyonu (TUSKON),  Paris Yatırım Ajansı (GPIA) ve Fransa Yöneticiler ve Girişimciler Federasyonu (FEDIF) ile 2. Fransa-Türkiye Ortaklık Fırsatları programını organize etti. Programda; 92 ülkede 5 bine yakın oteli bulunan Accor, Türkiye yatırımlarını artıracağını açıkladı. Adana, Bursa, Eskişehir, Gaziantep, İstanbul, Kayseri ve Trabzon'da Novotel ile Ibis markalı toplam 10 otelleri bulunduğunu belirten Accor Grubu Projeler Müdürü Marie-Claire Bizot-Greggory, Türkiye'de muhtelif illerde 50 yeni otel daha açacaklarını, bunun için yer arayışına başladıklarını ifade etti.
 Paris Valisi Daniel Canepa, GPIA Başkanı Pierre Simon ve FEDIF Başkanı Nevzat Ceylan'ın yanı sıra İstanbul Ticaret Odası (İTO) Başkanı Murat Yalçıntaş'ın da konuk olduğu programda söz alan alan TUSKON Başkanı Rızanur Meral, Fransa ile Türkiye'nin senelere dayanan bağları olduğunu dile getirdi. Meral, "İki ülkenin ticareti 12 milyar Euro'yu aştı. Ancak bu yeterli bir rakam değil." dedi. Meral, Türkiye'den ve Fransa'dan şirketlerin el ele vererek iyi yatırımlar yapabileceğine de işaret etti.
  
 Paris Valisi Daniel Canepa ise Fransa ile Türkiye diyalogunun siyasi sorunlardan dolayı sekteye uğradığından yakınırken; şunları kaydetti:
 "Evet arada askıda olan bir köprü var. Şu an ticari bağların askıya alındığın görüyoruz. Türkiye, Fransa için önemli bir ülke. Çok dinamik, yakın vadede büyük bir güç olacak. Ülkenin reformlarını, yatırımcılarının aldığı merhalelere tanığız. Bu anlamda benim 2023 hedeflerinin yakalanacağından kuşkum yok." 
 Fransa'nın Ar-Ge için 9 milyar Euro yatırım yaptığını aktaran Canepa, "Ar-Ge'de görevli 70 bin elemandan oluşan araştırmacı gurubumuz var. Yeni dünyaya  Ar-Ge ile yön verebiliriz." ifadelerini kullandı.
 GPIA Başkanı Pierre Simon da Avrupa'da görülen ekonomik büyümelerin aşikar olduğundan söz etti. Simon, şöyle devam etti:
  "Paris dünyanın önemli duraklarından biri. Bir defa buradan 500 milyon bireye hitap edilebiliyor. Pek çok şirketin operasyonu bu şehirde bulunuyor. Paris, tren ağı ile Avrupa'nın  diğer önemli şehirlerine gitmeyi vaat ediyor. Konut ve arsada Tokyo'nun ardından gelen Paris, mimarinin yanında tekstil, Ar-Ge ile fuar gibi alanlarda yatırım imkanları sunuyor."
 2. Fransa-Türkiye Ortaklık Fırsatları'nda son olarak plaket takdim töreni yapıldı. Ardından TUSKON Başkanı Rızanur Meral, Paris Valisi Daniel Canepa, GPIA Başkanı Pierre Simon, FEDIF Başkanı Nevzat Ceylan ve İTO Başkanı Murat Yalçıntaş ile toplu fotoğraf çektirdi.
 CİHAN
  