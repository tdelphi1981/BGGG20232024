Konuk Yazar - Suriye muhalefeti ve Kürtler
Suriye krizi derinleşerek devam ediyor. Ne kadar süreceği, nereye varacağı bilinmiyor. Bu belirsizlik Suriye'nin geleceğiyle ilgili kaygıları artırıyor. Türkiye'yi çok yakından ilgilendiren bu konu, hafta sonu İstanbul'da toplanan İstanbul Küresel Forumu'nda tartışıldı.
 Suriye konusunu sadece Türkiye değil tüm dünya yakından takip ediyor. SETA ve Kamu Diplomasisi Koordinatörlüğü tarafından düzenlenen 'Dünya'nın Adaleti' başlıklı toplantıya 30 ülkeden 130 konuşmacının katılması da bunun göstergesi. Yöneticiliğini yaptığım ve 'Suriye'de Geçiş Süreci' adlı oturumda Suriye Ulusal Konseyi'nin (SUK) lideri Abdülbasit Seyda ile Suriye Kürt Ulusal Muhalefeti (SKUK) lideri Abdülhekim Beşar vardı. Muhalefetin iki önemli isminin söyledikleri durumun hiç kolay olmadığını gösterdi. 
 MUHALEFETİN YOL HARİTASI 
 SUK lideri Seyda Suriye rejimini durumunu 'tıbben ölü, klinik olarak yaşıyor' şeklinde tanımladı. Seyda, Şam rejiminin bir mezhep savaşı körüklediğini iddia ederken geçiş sürecine yönelik 3 aşamalı planlarını da anlattı: 1. Toplumun bileşenlerindeki korkuyu silmek için yeni metin üzerinde anlaşmak. İki kez mağdur olan Kürtleri anayasal olarak tanımak, Araplarla Kürtler arasında köprü kurmak. 2. Dini farklılıkları ulusal kimliğin bir parçası olarak görmek. 3. Yaşanan itilafları çözmek için güven mekanizması kurmak. Seyda'nın sözleri SUK'un bugüne kadar hala belli kesimlerin güvenini kazanamadığı şeklinde tercüme edilebilir. Hıristiyanlar, Kürtler, muhalif Aleviler ve Dürzilerin bir kısmı hala muhalefete uzak duruyor. Nitekim Suriyeli Kürtler de ulusal konseye katılmış değil. SUK ise başta sağlayamadığı güveni oluşturmak istiyor. Seyda'nın 'krizin derinleşirse aşırı uçları güçlenir, komşular büyük zarar görür' değerlendirmesi de önemli.
 KÜRTLER 'FEDERALİZM' DİYOR
 Suriye Kürt Ulusal Konseyi lideri Abdülhekim Beşar ise muhalefete katılmamalarına gerekçe olarak 'kendilerine garanti verilmemesini' gösteriyor. 'Kürtler başlangıçta dışlandı' diyor. SUK'a Kürtleri katma çabaları da sürüyor. Beşar, 'Kürtler için federal bir yapılanma en önemli seçenek. Hatta bu seçenek Suriye'nin bölünmesini de engelleyebilir' diyerek adını koymadan Irak Kürt bölgesine göndermede bulunuyor. Zaten bu grup Barzani'ye dolayısıyla Türkiye'ye de yakın. Beşar ayrıca, Kürtlerin, her türlü eşitliği öngören, laik bir devletten yana olduklarını söylüyor. SKUK 16 gruptan oluşuyor. PYD onların dışında. Zaten Beşar da bu konuya hiç girmiyor. Ancak, tüm Suriye muhalefetinin henüz kendi içinde birlik sağlayamadığı anlaşılıyor. Rejimin ömrünün uzaması onları kaygılandırıyor. 
 Nitekim oturumdaki diğer konuşmacısı Amerikan Barış Enstitüsü'nden Steven Heydemann 'böyle giderse Esad sonrasında istikrarlı bir Suriye mümkün değil. Savaş 3 yıldan fazla sürerse kim kazanırsa kazansın sonrasında mutlaka bir iç savaş olur. Değişim olsa bile otoriter bir yönetim gelir' diyerek en kötü senaryoyu masaya koyuyor. Peki ya ABD? Heydemann 'Seçim sonrasında bir politika değişikliği beklemeyin' diyor. SETA Başkanı Taha Özhan'a göreyse Suriye'de muhalefetin Sünni ağırlıklı olması normal ve diğerlerine garanti vererek bu işi çözebilir. 
 Evet, Suriye muhalefetinin durumu bu. Başlangıç noktasında değiller ama aradan geçen sürede hala büyük eksiklikleri var. Kürtler Irak benzeri bir yapıda ısrarcı ama PYD faktörü önemli. Rejim güç kaybediyor ama hala ayakta. Bu arada Suriye'de her gün yüzlerce kişi ölmeye devam ediyor.
 Mete ÇUBUKÇU