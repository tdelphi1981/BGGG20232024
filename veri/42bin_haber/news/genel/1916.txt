Sarin tehlikesi
Suriye'de 2 yıla yaklaşan çatışmalar yeni bir boyut kazandı. Beşşar Esad yönetiminin elindeki füzelerin bulundukları yerlerin değiştirildiği iddia edildi. Uzmanlar bu hareketin nedeninin, füzelere başta sarin gazı olmak üzere çeşitli kimyasal silahlar yerleştirmek olabileceğini söyledi.
 wired.com sitesinin askeri blogu Danger Room'da yer alan habere göre, Suriyeli mühendislerin geçen hafta başlattığı 'kimyasalları karıştırma' işlemleri bitirildi ve kimyasal silahlar Suriye'nin merkezine aktarıldı. France 24'e konuşan Paris'teki Stratejik Araştırmalar Vakfı uzmanı Olivier Lepick, ABD'nin elde ettiği görüntülere göre, Şam yönetiminin kimyasal silah stoklarında hareketlenme ve değişiklik olduğunun anlaşıldığını dile getirdi. AFP'ye konuşan ve adının gizli tutulmasını isteyen ABD'li bir yetkili de, Esad'ın muhtemelen füzelere kimyasal silah monte etmeye çalıştığını kaydetti.
 İstihbarat kaynaklı İsrail sitesi Debka da, 'gelişmelerden haberdar olan bir ABD'li yetkili'nin sözlerine yer verdi. Söz konusu yetkili, Suriyeli mühendislerin, sarin gazı üretmek için gereken kimyasalları karıştırma işlemine başladıkları bilgisini aldıklarını kaydetti. Site ayrıca, ABD'nin kimyasal silah tehdidine karşı Türkiye, Ürdün ve İsrail'de eşgüdümlü çalışan komuta merkezleri oluşturduğunu bildirdi.
 Sarin nedir?
 Alman kimyager Gerhad Schrader tarafından 1938'de bulunan sarin gazı, vücuttaki sinir sisteminin dengesini bozarak felç meydana getiriyor. Sürekli solunum halinde gazın öldürme süresi 10 dakika. 1991'de BM'nin kitle imha silahları kategorisine aldığı sarin gazı, 1988'de Saddam Hüseyin tarafından Halepçe`deki Kürtlere karşı kullanılmıştı