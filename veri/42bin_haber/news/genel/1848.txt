Serbest kıyafet, 5 milyar dolarlık sektörü yok edecek
Adana Okul Kıyafetleri İmalatı ve Satıcılar Derneği Başkanı Ömer Ortakaya, serbest kıyafet uygulamasının hayata geçmesiyle, okul kıyafeti üretimine ağırlık veren tekstil firmalarının kapanma noktasına geleceğini, Türkiye'nin işsizler ordusuna 3 milyon kişi daha ekleneceğini ifade etti.
 Çin'in giremediği tek sektör olan okul kıyafeti imalatında Adana'nın ve Gaziantep'in yerli üretimde çok ciddi bir yere sahip olduğunun altını çizen Ortakaya, bu uygulama ile birlikte 5 milyar dolarlık bir sektörün yok olacağını iddia etti. 2013 yılının siparişleri alınmış, kumaşlar dokunmuş, dikim hazırlığına başlanmışken tüm siparişlerin iptal olduğunu vurgulayan Ortakaya, bütün emeklerin zayi olduğunun altını çizdi.
 UYGULAMAYLA dar gelirli vatandaşların büyük sıkıntılar çekeceği uyarısında bulunan Ortakaya, 'Öğrenciler okula gitme hazırlığı yaparken, derse odaklanma yerine kıyafet seçimi sorunları yaşayacaklardır' dedi.
  