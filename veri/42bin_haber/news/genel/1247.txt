Hedefim oyuncu olmak değil!
25'inci Best Model Türkiye yarışmasında 1'inci olan Sena Akay, 8 Aralık gecesi Türkiye'yi Best Model of The Word yarışmasında temsil etmeye hazırlanıyor. 90 farklı ülkeden modellerin katılacağı yarışmada iddialı olduğunu ifade eden Akay LIFE'ın sorularını tüm samimiyetiyle cevapladı
 - Bugüne kadar mankenlik yapmadan yarışmaya girip de Türkiye'nin en iyi mankeni seçilmek büyük bir sürpriz değil mi?
 Hiçbir tecrübem olmadan 1'inci  olmam çok güzel. Ama şimdi yeteneğimi kullanarak çok şey öğreneceğim. İşte o zaman nerelere geleceğim, onu düşünmek lazım. Avrupa'da ünlü bir manken olmayı 5 yıldır düşlüyordum. Şimdi yolum açık,  yürüyeceğim. En çok arzu ettiğim ise Victoria's Secret' in mankeni olmak.
 - Türkiye' de manken olarak bir yere gelmeden Avrupa' da nasıl ünlü bir manken olacaksınız?
 Erkan Özerman, ocak ayında yapılacak, Paris'teki haute coutere defilelerine şimdiden müracaaat ederek beni dünyaca ünlü mankenler arasındaki ön görüşmelere dahi yerleştirdi. Gidip onu mahcup etmeyeceğim. Ne kadar iyi bir manken olduğumu ilk fırsatta dünyanın zirvesinde kendimi kabul ettireceğim. En çok güvendiğim şey dünyadaki bütün en ünlü mankenlerin vücut ölçülerine sahip olmam. 88-60-88 bir mankende olması gereken bacak boyu ölçülerim tamamiyle dünya standardlarının en iyisine uyuyor. Demek ki şansım olacak. Ayrıca bu dünyanın en ünlü markalarıyla sahipleri ve stilistleriyle çok yakın dost ve arkadaş olan Best Model' in Kurucu Başkanı Erkan Özerman' dan yardım görmek daha doğrusu himayesinde olmak bir insanın hayatta en büyük şansıdır. Ben de bu şansı kullanacağım.
 'HİÇ åŞIK OLMADIM'
 - Hiç  aşık oldunuz mu, şu anda bir ilişkiniz var mı?
 17 yaşında bir genç kızın okul, ev ve spor salonu arasında geçen hayatında böyle bir olayın olması oldukça zor. Hiç aşık olmadım. Sevgilim de olmadı. Ama okul arkadaşlarım oldu. Ben birçok erkek manken gibi spor yaparak vücuduma dikkat ederek, iyi bir sporcu olarak bugüne kadar yaşadım. Diğer kadın mankenlerden de farkım bu. Voleybolcuyum belki ilk bakışta garip gelecek ama. Hem Galatasaray takımında hem Fenerbahçe takımında oynadım. İyi bir sporcu disiplinli bir sporcu hayatı ciddiyetle alır ve adımlarını doğru atar. 
 - Dizi  veya film oyunculuğu bu yaşam tarzınızı belki değiştirir. Siz de diğerlerine benzersiniz...
 Bu çok ilginç bir açıklama. Yarışmada hemen hemen herkes bir dizide rol kapmak bir filmde oynamak o sayede para kazanmak ünlü olmak yolunu düşlemiş. Benim hiçbir zaman böyle bir hayalim olmadı. Çünkü oyuncu olmak bambaşka bir şey. Eğitim ister, bilgi ister, tecrübe ister. Ve o mesleğe gönül vermek ister. Benim böyle bir niyetim hiç yok. Türkiye'nin en iyi mankeni, dünyada en çok beğenilen Türk mankeni olmak benim isteğim.
 '13 YAŞINDA KEŞFEDİLDİM'
 - Manken olma fikri hayali size daha önce meşhur olanların geldikleri noktadan mı başladı? Birçok ünlü manken var Türkiye'de. Dikkat ederseniz manken olarak zirvede olan sadece bir-iki kişi çıktı. Diğerleri başka meslekte üne kavuştu. Dizi ve sinema oyuncusu gibi... 
 Daha 13 yaşına basmamıştım, Dolmabahçe Sarayı' nda yapılan bir tören ve defileye arkadaşım Almila ve annesi beni götürmüşlerdi. Bir tesadüf olacak Erkan Bey'le orada karşılaştım. 'Kim bu güzel kız' dedi?  aileme de 'Şu anda siz New York'ta olsaydınız Eva Herzigova'yı keşfedenler bu güzel kızı da ünlü bir manken yaparlardı' dedi. Ailem  liseyi bitirdiğin zaman sana bu şansı veririz. Ama biz senin bu yaşta bu mesleğe girmeni istemiyoruz dediler. 5 sene spor yaparak çok disiplinli bir hayatla bu yarışmaya kadar hazırlandım. Büyüyünce yarışmaya gel kızım diyen Erkan Bey'in 17 yaşında tekrar karşısına çıktım ve Türkiye' nin en iyi mankeni yarışmasını kazandım. Düşünecek olursak beni demek ki 12 yaşında keşfetmişler. Yani milli piyangodan çıkmış gibi bir günde bir yere gelmedim. 
 - 8 Aralık gecesi Türkiye'yi temsil edeceksin. Neler düşünüyorsun?
 8 Aralık gecesi 25'inci Best Model of The World, dünyanın en iyi mankeni yarışmasında ülkemi temsil edeceğim. Çok iyi bir derece almak için elimden ne geliyorsa yapacağım. Fakat 90 tane ülke katılıyor. Diğer mankenlerin ne durumda olduğunu bilmiyorum. Fakat  1 Aralık'ta İstanbul'da toplanacak mankenlerle 1 haftalık bir kamp çalışmamız olacak. O zaman herkesi yakından görmek ve tanıma fırsatım olur. Şimdiden bir şey söylemek çok hayali olur, gerçekçi olmaz. Onun için buna cevap veremem.
 'ARTIK SOKAKTA TANINIYORUM'
 - Best Model Türkiye seçildikten sonra hayatınızda ne değişti?
 11  tane TV röportajı, gazete ve dergi röportajları hepsi o kadar. Bu arada birçok davete açılışa ve önemli gecelere Erkan Bey tasvip ettiği takdirde onunla katılıyorum. Bu arada tek ve en büyük değişiklik herhalde sokakta yürürken insanlar tanıyor ve bazılarının birbirine 'bu yeni seçilen güzel mi, kraliçe mi?' dediklerini duyuyorum. 
 - Bir nevi babasıyla dedesiyle dolaşan bir genç kız durumuna mı düştünüz?
 Best Model of The World Kurucu Başkanı'na eşlik etme onurunu yaşıyorum. Mesela geçtiğimiz günlerde akşam beni Yılmaz Özdil'in bir eseri olan Metin Serezli'nin sahneye koyduğu İsim-Şehir-Hayvan isimli tiyatro oyunun galasına götürdü. Benim yaşımda kimse yoktu. Fakat ben çok mutlu oldum. Çünkü Nevra Serezli, Gülriz Sururi, Metin Serezli, Deniz Adanalı ve jüri üyemiz olan Vural Gökçaylı ile bizzat konuşup tanışma fırsatını yakaladım. Özellikle Nevra Hanım'ın çok güzel iltifatları beni mutlu etti. 
 - Erkan Bey' in sanatçıları içinde evlendirip Lady yaptıkları var. Acaba sizin içinde böyle düşünüyor mu, prenses olur musunuz?
 Bu güzel iyi niyetleriniz için teşekkür ederim ancak şu an benim için çok uzak.
 İKİNCİ AKAY DEVRİ BAŞLADI
 Best Model of  Turkey yarışmasında 20 kişilik jüri üyesinin tamamının oylarını alarak 1'inci seçilen Sena Akay için ünlü modacı Yıldırım Mayruk, övgü dolu yorumlar da bulundu. Mayruk '25 yılda nihayet istediğimiz gibi genç, güzel, taptaze bir manken bulduk.  Sena Akay 'ın Şenay Akay'la  hiçbir kan bağı yoktur. Aynı soyadı taşıdıkları göz önüne alındığı için 2'nci Akay devri başladı' dedi.
 FOTOĞRAFLAR: ŞENEL ALDI (HIGH MEDIA)