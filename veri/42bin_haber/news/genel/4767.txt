Rüşvet başını yedi, TeliaSonera CEO'su Lars Nyberg istifa etti
TeliaSonera CEO'su Lars Nyberg Özbekistan'daki rüşvet iddiaları nedeniyle görevi bırakacağını açıkladı. Gerekçe olarak da 'Yönetim Kurulu beni desteklemiyor' dedi. Kulislerde Nyberg'in suyunun ısındığı uzun süredir konuşuluyordu. 320 milyon dolarlık rüşvet iddialarının şirkette daha çok sayıda 'kelle alacağına' kesin gözüyle bakılıyor!
  
 Turkcell'in sorunlu ortaklarına darbe üzerine darbe... Rus Alfa'nın mahkemeden eli boş dönmesinin ardından şimdi de İskandinav TeliaSonera istifa haberiyle sarsıldı. Özbekistan'daki rüşvet skandalının İsveç yargısına taşınmasıyla birlikte suyu ısınan TeliaSonera CEO'su Lars Nyberg, dün öğlen saatlerinde görevinden istifa ettiğini duyurdu. Lars Nyberg, hukuk firması Mannheimer Swartling'in TeliaSonera'daki rüşvet ve kara para aklama suçlamalarını destekleyecek bir şey bulamadığına memnun olduğunu söyledi. Nyberg, 'Mannheimer Swartling'in raporu yönetim kuruluna ulaştığında kurulun yapısında önemli değişiklikler yapılacağı bilgisi de bana ulaştı. Şirketin CEO'su olarak devam etmek için kurulun desteğine ihtiyacım var. Kurul bünyesinde yapılacak değişiklikler sonucu kuruldan gereken desteği bulamayacağım düşüncesiyle TeliaSonera'daki görevimden ayrılma kararı aldım' dedi.
 HİSSELERİNİN büyük kısmı İsveç devletinin olan TeliaSonera'nın, 2007 yılında faaliyete geçtiği Özbekistan'da 3G lisansları almak için Devlet Başkanı İslam Kerimov'un kızı Gülnara Kerimova'ya 320 milyon dolara yakını rüşvet verdiği iddia edilmişti.
 2007'ye dayanıyor
 TELIASONERA'nın Özbekistan pazarına girmesinin geçmişi 5 yıl önceye dayanıyor. Şirket 2007'de Ucell isimli şirketin hisselerini satın alarak ülkeye girdi. Fakat TeliaSonera, şirketi satın aldığında, Ucell'in 3G lisansı yoktu. TeliaSonera, bunun üzerine elinde 3G lisansı bulunan bir şirketin kapısını çaldı. Tabii bu noktada hatırlatmakta fayda var. Özbekistan devletinin yasalarına göre telekomünikasyon alanındaki lisanslar şirketten şirketke devredilemiyor. Bunun için tek yetkili makam var o da Özbekistan Devleti.
 Şirket Cebelitarık'ta
 TELIASONERA yetkilileri bu detayı gözden kaçırmış olacak ki, elinde 3G lisansı olan Takilant Ltd. adlı şirketle görüşmeye başladı. Şirketin kuruluş yeri  Özbekistan değil, Cebelitarık. Bugün dünyada çoğu şirketin devletlerden vergi kaçırmak için kullandığı İspanya'nın güneyindeki bir bölge. 2008 yılında bu şirkete 2.2 milyar İsveç Kronu para aktardı. Bunun dolar olarak karşılığı da tam 320 milyon. Yani TeliaSonera, aslında lisans devretme yetkisi olmayan bir offshore şirkete, 320 milyon dolar ödemiş.
 Banka hesaplarını bile dondurdular
 TAKILANT'ın patronu 1980'li yıllarda Ermenistan'da doğmuş bir kadın. İsmi Gayane Avakyan. Avakyan'ın özellikle Kerimova'nın finansal işleriyle bire bir ilgilendiği konuşuluyor. Avakyan, aynı zamanda Kerimova'nın 2003 yılında kurduğu moda evinin de eski müdürü. Yakınlıkları da buradan doğuyor. Avakyan'ın sahibi olduğu Takilant'ın adı bugün dünyanın birçok bölgesinde kara para aklama soruşturmalarının içinde geçiyor. Bunun son örneği de İsviçre'de yaşandı. Temmuz başında Kerimova'ya yakınlıklarıya tanınan iki Özbek vatandaşı İsviçre'de tutuklandı. Soruşturma geçtiğimiz günlerde genişletilirken, aralarında Avakyan'ın da olduğu birçok ismin toplam 600 milyon dolarlık banka hesapları donduruldu. Soruşturma TeliaSonera ve Kerimova'ya kadar uzanmış durumda...
 Hesapta niye yok?
 TAKILANT'ın hesaplarında 320 milyon dolarlık bir gelir görünmüyor. TeliaSonera, Takilant'la aralarında bir anlaşma yaptıklarını doğruluyor. Fakat ortada konuşulan rakamlar farklı. İskandinav şirkete göre, iki taraf arasında 3G lisanslarının ve Özbek telefon numalarının satın alınması için bir anlaşma imzalanıyor. Anlaşma kapsamında Takilant 30 milyon dolarlık nakitin yanı sıra Ucell'in de yüzde 26'lık hissesine sahip oluyor. Bu gelişmeler de paranın nereye gittiğine dair kafalarda soru işareti doğuruyor...
 'Kanıtlanırsa bırakırım' demişti
 TELIASONERA CEO'su Lars Nyberg, haber ajansı Reuters'a yaptığı açıklamada İsveç telekom grubunun Özbekistan'da 3G lisans alımı ile ilgili çıkan rüşvet söylentilerini yalanlamış ve şirketin yanlış yapmış olması ihtimalinde istifa edeceğini bildirmişti. Nyberg, yaptığı açıklamada, 'Biz kimseye rüşvet vermedik ve kara para aklamaya yardımcı olmadık. Bu 2.2 milyar kron, bir rüşvet değil yatırım' şeklinde konuşmuştu. Daha sonra da FT'ye bir demeç veren Nyberg, istifa edeceği ya da kovulacağı yönünde çok fazla haber olduğunu belirtirken, görev süresi dolmadan şirketten ayrılabileceğinin de sinyallerini vermişti. Görev süresi 2013 yılında dolan 60 yaşındaki Lars Nyberg, 'Zaten yönetim kurulu benim yerime yeni isimler bakmaya başladı. Ben de gelişmelere ayak uydurmak zorunda kalabilirim' ifadelerini kullanmıştı. Bu açıklamalarının üzerinden yaklaşık 2 ay geçtikten sonra Nyberg, çareyi şirketteki koltuğunu bırakmakta buldu.  