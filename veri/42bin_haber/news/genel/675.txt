Ünlü baba ister misiniz hanımlar?
Sperm bankaları konusu bir süredir gündemden uzaktı.
 Sperm bankaları konusu bir süredir gündemden uzaktı. İngiltere'de faaliyet gösteren ve ünlülerin spermlerini pazarlayan banka konuyu tekrar gündeme getirdi. İngiliz kanalı ITV'deki bir programa katılan şirket yetkilisinin oyuncu olduğu iddiası olayları daha da karıştırdı.
  KAAN KAVUŞAN
  kaan.kavusan@aksam.com.tr
 İngiltere'de yayın yapan ITV kanalı, 'This Morning-Bu Sabah' adlı programına Türkçesi 'Ünlü Baba' anlamına gelen 'FameDaddy' adlı internet sitesinin CEO'su olduğunu iddia eden birini konuk etti. CEO uzun uzadıya şirketin faaliyetlerini anlattıysa da işin özeti şöyleydi:
 FameDaddy bir sperm bankasıydı ve bankanın sperm tabanı ünlülerin spermlerinden oluşuyordu. Mahremiyete saygı, şirket politikası olduğundan ünlülerin listesi verilmiyordu (sitedeki soruları cevaplayarak bazı isimlere ulaşabiliyorsunuz yine de) ama çocuğunuzun genlerini alacağı babanın her türlü özelliğini seçebiliyordunuz. Örneğin eski bir futbolcu, bir rock star, bir ressam veya aktörden çocuğunuz olabiliyordu bu şekilde. Şirket CEO'su olarak kendini tanıtan Dan Richards spermleri nereden buldukları konusundaysa, 'insanlığa yararlı olmak isteyen büyük insanların bağışları'ndan bahsediyordu.
 Sonunda kanal, CEO olarak kendini tanıtan Dan Richards'ın oyuncu olduğunu öğrendiklerini itiraf etti ve kamuoyundan özür diledi. FameDaddy'nin bir uydurmaca mı kurmaca mı olduğuna işte bu aşamada karar verilemedi. Richards'ın Youtube'da da görülebilecek şirket tanıtım filminde kullandığı, 'Eğer yakışıklı değilseniz, sporda ve işte kötüyseniz veya şişkoysanız, üremeyi bırakmalısınız' deyişi ve aynı videoda CEO olarak Leila Anderson adında bir kadının görünmesi de şirketin foyasını iyice ortaya çıkardı. Tüm olanlara karşın, bu 'kandırmacanın' bir medya testi mi, yoksa bir dolandırıcılık mı olduğu hala tartışılıyor. Hatta İngiliz Gazetesi Independent, bunun viral bir dizi tanıtımı olduğunu düşünüyor. Ama yine de ITV'den gelen açıklama bunun bir viral da olsa, anlaşılmadığına işaret.
 SEÇ, BEĞEN, AL
 Biz de bu tartışmaların ardından Fame Daddy'nin internet sitesini kurcaladık...
 Siteye girer girmez, kategoriler karşınıza çıkıyor. 10 milyon dolar değerinde bir futbolcu, 4,5 milyon dolarlık atlet, Formula 1 pilotu, Oscar kazanmış oyuncu ve Lordlar Kamarası'ndan bir aristokrat gibi seçenekler bulunuyor. Siz de arasından seçim yapıyor ve sperminize ulaşıyorsunuz. Ne istediğinizden emin değilseniz hemen soruları cevaplayarak seçim alanınızı artırıyorsunuz. Sorular ve şıklardan bazıları şöyle;
 - Ünlü babanızda en çok hangisinin özellikleri olmasını istersiniz? (Seçenekler: Sporcu, sanatçı, soylu)
 - Ünlü babanız hangisinin boyunda olsun? (Tom Cruise boyunda olmasını niye isteyesiniz ki? Seçeneklerde var.)
 - Ünlü babanız hangi alanda uzman olsun? (Spor, ritim gibi seçenekler var)
 - Çocuğunuzu nerede görmek istersiniz? (Wembley, Oscar Ödül Töreni cevaplar arasında)
 - Çocuğunuz nasıl konuşsun ister siniz? (Rap'çi gibi, Steven Gerrard aksanıyla ya da İngilizce konuşsun gibi seçenekler var.)
 Site bir ünlü kataloğu sunmasa da bu soruları cevapladığınızda size bir 'ünlü baba' öneriyor. Biz de testi cevapladık ve 'ünlü babamız' manken Katie Price'ın eski eşi müzisyen Peter Andre çıktı! Bakalım başka kimler varmış diye testi baştan başka cevaplar vererek yapıncaysa Barrack Obama'nın adına ulaştık. Site tüm dolandırıcılık iddialarına karşı bir açıklama yapmadı.
 Bu ilk değil!
 Medya kuruluşlarını 'trollemeyi' seven ve medyanın arzularını göstermek istediğini iddia eden Joey Scaggs, 70'li yıllarda Mick Jagger, Bob Dylan, John Lennon ve daha birçok rock yıldızının spermlerini elinde bulundurduğunu iddia etmişti. 'Medyaya iyi bir hikaye verin yeter, hemen üstüne atlar' diyen Scaggs, bu tecrübesini belgesel olarak aktarmak için maddi destek buldu ve iki İtalyan yapımcıyla anlaştığını ifade etti.
  