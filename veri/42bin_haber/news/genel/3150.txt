Rusya 139’uncu, Türkiye 64’üncü
Heritage Vakfı'nın 2013 için hazırladığı Ekonomik Özgürlük Endeksi'nde 177 ülke arasında Türkiye 64'üncü, Rusya ise 139'uncu oldu. Listede Hong Kong, Singapur ve Avustralya ilk üç sırayı paylaşırken, ABD ilk 10'da yer aldı.
 Rusya 2012'de 144'üncü sırada yer alırken, bu yıl 5 sıra ilerlemesi dikkat çekti. Rapora göre Rusya ekonomik açıdan istikrarlı bir büyüme sağlasa da, bunun daha çok petrol ve doğalgaz gelirlerine bağlı olduğu, bu durumun ise orta vadede yasal ekonomik zeminin yetersizliği nedeni ile kırılgan olduğu kaydedildi.
 Rusya ekonomisi açısından yolsuzluk, devletin neredeyse tüm sektörlerde ağırlığının devam etmesi, devletin finans sektörü ve bankacılıkta etkin olması olumsuz veriler olarak görülüyor.
 Türkiye ise, Avrupa'da yer alan 43 ülke arasında 32'inci oldu. Rapora göre Türkiye bir çok alanda ekonomik özgürlükler açısından önemli gelişmeler sağlarken, gayri safi milli hasılası ise 2002'den bu yana 3 kat arttı. Ticaret ekonomik büyümede itici güç oluştururken, finans sektöründe rekabet giderek artıyor. Hükümet reform çalışmalarını desteklerken, verimsizliği azaltıyor. Tüm olumlu gelişmelerle birlikte, kurumsal yapıdaki zayıflık ekonomik özgürlükler ve dinamik büyüme açısından engel oluşturuyor.
 Eski Sovyet ülkelerinden Estonya 13'üncü sırada yer almayı başarırken, Gürcistan 21 ve Litvanya da 22'inci oldu. Eski Sovyet ülkelerinden Türkmenistan 169'uncu, Özbekistan 162 ve Ukrayna da 161'inci sırada ancak yer bulabildi. Sıralamada Küba, Kuzey Kore ve Zimbavey son üçe girdi.
 CİHAN
  