İsrailde kritik gün
İsrail'de 5 milyonu aşkın seçmen "kazananı önceden belli" seçimlerde oy kullanmak üzere bugün sandık başına gidiyor. Başbakan Binyamin Netanyahu'nun yeniden başbakan seçilmesi beklenirken, yeni hükümetin barış süreci, Türkiye ile ilişkiler, ekonomi ve askerlik gibi kritik meselelerdeki politikalarını esas belirleyecek olansa kurulacak koalisyonun yapısı.
İsrail'de bugün yapılacak erken genel seçimlerde, seçmenler 120 sandalyeli meclisin (Knesset) yeni üyelerini belirlemek üzere oy kullanacak. Hükümet kurulabilmesi için koalisyonun en az 61 milletvekilinin desteğini alması gerekiyor.  
Yapılan son kamuoyu yoklamaları, seçime ortak liste ile giren Netanyahu ile Dışişleri eski Bakanı Avigdor Lieberman'ın aşırı sağcı İsrail Evimiz partisinin 32 sandalye kazanacağını gösteriyor. Şu anda bu iki partinin meclisteki toplam sandalye sayısı 42. 
Ana muhalefet İşçi Partisi'nin sandalye sayısını ikiye katlayarak, 16'ya çıkarması ve ikinci sırada yer alması bekleniyor. Seçimlerin tartışmasız yıldızı olan 40 yaşındaki karizmatik lider Naftali Bennett'ın liderliğini yaptığı Yahudi Evi partisinin ise 14 sandalye kazanarak, koalisyon çalışmaları sırasında kritik rol oynayacağı tahmin ediliyor. Mevcut koalisyonun ortaklarından Şas partisinin 11, eski dışişleri bakanlarından Tzipi Livni'nin ise dokuz sandalye kazanacağı öngörülüyor. 
ARAPLARLA YALNIZCA O BAŞ EDER 
Seçimleri izlemek üzere geldiğimiz İsrail'de şu ana kadar konuştuğumuz hemen herkes, bunu bugüne kadarki "kazananı en belli" seçim olarak nitelendirdi. Netanyahu-Lieberman blokunun iktidarda yıpranmış olmasına karşın favori gösterilmesinde, barış sürecinin kesintiye uğraması nedeniyle İsrail halkının da daha agresif politikalar talep etmesi ve giderek siyasi yelpazenin sağına kaymasının etkisi büyük. 
Kudüs'te karşılaştığımız 32 yaşındaki Ohad Solomon da oyunu Netanyahu'ya verecek seçmenlerden biri. Solomon, "Elbette Netanyahu'ya vereceğim oyumu. Çünkü en iyi lider, en güçlü lider o. Araplarla diğerlerinin baş edebileceğini düşünmüyorum" diyor. 
İsrail'de Netanyahu kazanacak gibi görünse de esas merak edilen yeni koalisyonun nasıl bir yapıda olacağı. Zira kurulacak koalisyon, ülkenin en önemli meseleleri arasında yer alan bütçe açığının kapatılması, askerlik sisteminin değiştirilmesi ve dış politika gibi konularda da belirleyici olacak.  
NETANYAHU İLK KİME GİDECEK? 
Netanyahu'nun koalisyon için geleneksel ortakları olan sağ partileri tercih etmesi durumunda, özellikle dış politikada gerek Ortadoğu sorununun çözümü gerekse de Türkiye ile diplomatik ilişkilerin yeniden kurulması konusunda uzlaşmadan uzak bir hükümet ortaya çıkabilir. Bu da İsrail'in uzun vadede bölgede yalnızlaşmasına ancak halkın istediği agresif politikaları sürdürmesine neden olabilir.  
İsrail Dışişleri Bakanlığı'nın eski Genel Direktörü olan ve Türkiye'yi çok yakından tanıyan Alon Liel, "En önemli mesele, seçimlerin ardından Netanyahu'nun ilk kimin kapısını çalacağı. Çünkü ilk gideceği partilerle konuşurken, dışişleri, savunma gibi önemli bakanları masaya getirecektir. Bu da İsrail'in yeni yönünü belirleyecek. Mesela, dışişleri bakanlığı konusunda DNA'sında 'barış olmayan' Lieberman gibi bir isme mi gidecek, yoksa DNA'sında 'barış taşıyan' Livni gibi bir isme mi gidecek, bu büyük önem taşıyor" dedi.