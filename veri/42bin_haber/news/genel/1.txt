'Havada duble yollar yapıyoruz'
THY Genel Müdürü Temel Kotil, AA Finans Masası'nın konuğu oldu. Kotil, yurt dışı yolcuların sayısındaki artışı "Bir hayli duble yol yapıyoruz havadan" sözleriyle dile getirdi.
 Türk Hava Yolları (THY) Genel Müdürü Temel Kotil, Anadolu Ajansı Finans Masası'nda, THY'nin çalışmalarına ve havacılık sektörüne ilişkin soruları yanıtladı.
 Kotil, öncelikle ülkelerin nerede oynamak istediklerine karar vermeleri gerektiğini belirterek Türkiye'nin son on yılında globale oynamak istediğini her boyutuyla, deklare ettiğini söyledi.
 
 Türkiye'nin global oynaması için çok global bir hava yoluna ihtiyacı bulunduğunu kaydeden Kotil, global havacılık pazarının 500 milyar dolar seviyesinde olduğunu belirtti.
 Kotil, şunları söyledi:
 ''Dünyada yaklaşık olarak 2,5 milyar taşınan yolcu var. Yalnızca 10 milyon yolcu taşıyan yalnızca 1,6 milyar dolar ciro yapan Türk Hava Yolları'nın globalliğinden bahsedilemez. Şimdi ne kadar globaliz bugün onu söyleyeyim 38 milyon yolcu hedefliyoruz. İnşallah biraz daha fazla olacaktır. Bu yıl yurt dışı yolcuda yüzde 28 büyüyoruz. Bu da demek ki bayağı bir çok duble yollar yapıyoruz demektir bu havadan. Ciro olarak da 7,8 milyar dolar hedefliyoruz. Bütçe hedefiydi bu da tutacak gözüküyor. Belki biraz daha artısı olabilir. Bununla o 500 milyar dolardan çok da olmasa bile 1,6 milyara göre 500 fazla değişmiyor. Dünya havacılığının büyüme oranı yüzde 3, yüzde 4. Gittikçe daha fazla pay alıyoruz. Globale çıkıyoruz."
 Kriz
 Krizin havayolunu nasıl etkilediğine değinen Kotil, "Kriz krizdir. Ülkelere ve şirketlere etkisi o ülkenin kendinin oluşturduğunun talep fazlası olup olmadığından kaynaklanıyor. Türk Hava Yolları bu krizden hiçbir zaman negatif etkilenmedi bugüne kadar. 2003'ten sonrasında etkilenmedi. 2008'de dünyada toplam karda, yani kar yüzdesinden bahsetmiyorum, dünya altıncısıydık operasyonel karda. 2009'da dünya altıncısıydık. Şu anda, bu yılın birinci yarısında bizdeki rakamlarla dünya üçüncüsüyüz. Biz şu anda dünyadaki en büyük network'lerden birine sahibiz. 203 noktaya uçuyoruz."
 Tenkit aldık
 Ortadoğu'ya açıldıkları için çok tenkit aldıklarını ifade eden Kotil, "Ortadoğu'da çok para var. Avrupa İstanbul üzerinden Ortadoğu'ya bağlanınca, 14 milyar dolarlık gelirin Avrupa-Ortadoğu uçuşlarının oluşturduğu gelir havacılık sektöründe 14 milyar dolar bundan pay almaya başladık. Transfer yolcu arttı" dedi.
 THY ile AA'nın kesiştiği noktalar var
 AA Finans Masası'na telekonferans yöntemiyle bağlanan Anadolu Ajansı Yönetim Kurulu Başkanı ve Genel Müdürü Kemal Öztürk ise THY'nin, kendileri açısından son derece önemli bir kurum olduğunu belirterek neredeyse bütün aktivitelerine THY ile gittiklerini söyledi. Öztürk sözlerini şöyle sürdürdü:
 ''Türkiye'nin hak ettiği bölgesel güç ve dünyadaki konumu açısından ona yakışır markalarının olması açısından, bu markalardan ilki belki de en önemlisi THY olmuştur. Hep gurur duyarak bahsediyoruz. THY'nin dünya hava yolları arasında başarısı bizim açımızdan da dikkatle izlenen bir projedir. AA hazırladığı 100. yıl vizyonu ile dünyadaki en önemli haber ajansından birisi olmaya karar verdi ve bir yıldır da bu yönde yoğun bir şekilde çalışıyor. THY'yi örnek alıyoruz, markalaşma çalışmaları açısından. Bunları gururla söylüyoruz. Türkiye'nin ulusal hava yollarının aynı zamanda Türkiye'nin ulusal haber ajansı ile bir arada işbirliği içerisinde olmasını önemsiyoruz. THY ile AA'nın kesiştiği noktalar var. Özellikle uçaklarımızdaki uluslararası yolcularımıza sunduğumuz haber metinleri konusunda çok arzulu ve istekli olduğumuzu ve ülkemizin iki önemli kurumunun işbirliği yapmasını arzu ettiğimizi belirtmek isterim.''
 Anadolu Ajansı'nın THY ile ilgili olarak çeşitli projeleri bulunduğunu kaydeden Öztürk, ''Bizim THY ile ilgili olarak arkadaşlarımıza özellikle söylediğimiz konu, yaptığınız her faaliyetin her aktivitenin, THY'nin her başarısının 5 ayrı dilde AA'dan servis edildiğinizi bilmek isteriz. Arapça'da, Rusça'da, Boşnakça'da, İngilizce'de ve Türkçe'de Türkiye'nin gururu olmuş bir kurumun bütün haberleri öncelikli olarak yer alır, öncelikli olarak yayınlanır ve bundan da son derece mutluyuz. Finans Masamız, AA'nın önemli projelerinden biri olan Finans Terminali projesinin bir parçasıdır. Bütün finans kurumlarına, finans aktörlerine yönelik özel bir yayın yapıyoruz. Bu masada Türkiye'nin önemli finans aktörleri ve Türkiye'deki dengeleri etkileyecek aktörler konuk oluyor. Özel bir yayınla hem yazılı hem de canlı olarak bütün abonelerimize servis ediyoruz.'' şeklinde konuştu.
  