İster makarna, ister hindi yiyin kalp sağlığı için hareket edin
Sporcu sağlığı ve kalp hastalıkları uzmanı Prof. Dr. Erdem Kaşıkçıoğlu, bilinenin aksine yağ miktarına dikkat edilirse tam tahıllı makarna, ekmek ve kırmızı et de yenilebileceğini, hareketi artırmamız gerektiğini söylüyor. Prof. Kaşıkçıoğlu, mutfağa girdi ve AKŞAM Cumartesi okurları için kalp sağlığını koruyacak yemekler yaptı...
 Türkan Yılmazer
 Kalp rahatsızlıkları çok genç yaşlarda görülüyor artık... Ölümle sonuçlanmasa bile yaşam kalitesi bu nedenle düşen birçok kişi var. Her yaş grubundan kadın-erkek herkesi ilgilendiren kalbimizi ayakta tutabilmenin en önemli koşulu ise yaşam alışkanlıklarımızı idealize etmek. 'Kalbini korumak isteyenler nasıl beslenmeli?' sorusuna yanıtları Prof. Dr. Erdem Kaşıkçıoğlu'ndan aldık. Üç dalda profesörlük unvanı olan Kaşıkçıoğlu; iç hastalıkları, kardiyoloji ve spor hekimliği alanında uzman. 
 İstanbul Üniversitesi İstanbul Tıp Fakültesi'nde öğretim üyeliğini sürdüren Kaşıkçıoğlu'na göre alışkanlıklarımızı değiştirmezsek bizi cidden 'kalpten götürecek' bir süreç bekliyor. 
 Kendisi Kahramanmaraşlı olan Kaşıkçıoğlu, kalp sofrası için örnek mönüyü Ege'den oluşturdu. Tabii bunda Dr. Siyami Ersek Göğüs Kalp Damar Cerrahisi Eğitim Araştırma Hastanesi'nde Kardiyoloji Klinik Şefi olan eşi, Doç. Dr. Hülya Akhan Kaşıkçıoğlu'nun payı olduğunu evlerine gittiğimizde öğrendik. 
 
 KALBİMİZ ALARM VERİYOR
 × Türkiye'de kalp sağlığıyla ilgili 'alarm' gerektiren bir durum var mı?
 Maalesef var! Özellikle de hareketsiz bir yaşamla birlikte çocuklarda obezitenin artması, gelecek kuşaklarda görülebilecek kalp sorunları konusunda bizi endişelendiriyor. Beslenme çok önemli. Aileler birtakım kontrol yöntemleri geliştirmeli. Yağsız bir diyet programı öneriyoruz. Kalorisi ve glisemik indeksi düşük besinler öncelikli olmalı. Ekmek de yemelisiniz ama lifli yani tam buğday unundan yapılmalı. Çocuklarınız tabii ki makarna ya da pilav da yiyecek, siz de yiyeceksiniz. Ancak esmer undan yapılmış, kepekli makarnalar tercih etmelisiniz. Sosları ağır yağlı olmasın. 
 
 ÇİKOLATA YERSEN, KOŞ
 × Kırmızı et çok yaygın tüketiliyor ve çok seviliyor. Kalp sağlığını düşünen yemeyecek mi?
 Kırmızı et çok yararlı bir besindir. Esansiyel aminoasitleri alabildiğimiz tek gıda. Kullanılabilir demiri en iyi kırmızı etten alıyoruz. Üstelik de Türkiye, kansızlığın yoğun yaşandığı bir ülke. Bu yüzden mutlaka kırmızı et tüketmeliyiz. Haftada iki gün ve yağsız pişirilmiş tavsiye ediyoruz. Ayrıca miktar da çok önemli. Örneğin kalp sağlığı diyetinde zeytinyağı öneriyoruz diye istediği kadar kullanacağını düşünenler var. Oysa günde en fazla iki yemek kaşığı zeytinyağı tüketilmeli. Yine işlemden geçirilmemiş, doğal yapılan tereyağı miktarına dikkat ederek yenilebilir. Sloganımız şu 'Yediğimizden fazla hareket edersek, sorun yok!' Tabii kare bir çikolata yerseniz 5 kilometre koşmalısınız, unutmayın. 'Doydum' diyene kadar yiyoruz; yanlış. Çok aç hissetmediğiniz an bırakın. Üstelik biz ekmekle doyuyoruz. Beyaz ekmek iştah açar, yedikçe yersiniz. 
 
 TAVUK YERİNE HİNDİ YİYİN
 × Bugün bize hindi yaptınız beyaz et mi tüketilmeli mi daha çok?
 Beyaz et denildiğinde ilk akla tavuk gelirdi ama toplum olarak tavuk yemekten korkar olduk. Manüpilasyonu olmayan beyaz et, balık. Onda da deniz tercih edilmeli. Hindi ise riski daha az, daha doğal yetiştirilen bir beyaz et ürünü. Daha çok kırsal bölgelerde açık havada yetiştiriliyor. Yağ oranı, kolesterol oranı daha düşük. O da tercih edilebilir.
 KARIŞIK TAHILLI EV EKMEĞİ
 MALZEMELER: 
 - Yarım kilogram 7 tahıllı un karışımı 
 - 1 su bardağı ceviz 
 - Yarım çay bardağı keten tohumu 
 - 1,5 su bardağı ılık süt 
 - 1 paket kuru maya 
 - 1 tatlı kaşığı şeker  
 - Yarım su bardağı ılık su. 
 YAPILIŞI: Maya, şeker ve ılık suyu karıştırıp        10 dakika bekletin. Unu derin bir kaba alın, kabarmış maya ve sütü ilave ederek yoğurun. Kıyılmış ceviz ve keten tohumunu ilave edip tekrar yoğurun. Hamur üzerine temiz nemli bir bez örterek iki katı kabarıncaya kadar (takriben 1-2 saat) mayalandırın. Önceden ısıtılmış fırında başlangıçta 10 dakika 230 derecede, daha sonra 210 derecede 30 dakika pişirin.
 KEREVİZ DOLMASI
 MALZEMELER: 
 - 2 orta boy kereviz              
 - 2 havuç 
 - 1 su bardağı bezelye 
 - 1 orta boy kuru soğan 
 - 1 greyfurt 
 - 1 portakal               
 - 2 yemek kaşığı zeytinyağı 
 - Dereotu.
 YAPILIŞI: Soğanları ince ince, havuçları da küp küp doğrayın. Kerevizleri soyup 2 parmak kalınlığında yuvarlak dilimleyin. Geniş bir kaba kerevizleri sıralayın. Malzemenin tamamını üzerine dökün. Greyfurt ve portakalı sıkıp suyunu yemeğe ilave edin. Zeytinyağı ve tuzunu ekleyip kısık ateşte hepsi yumuşayınca kadar yarım saat pişirin. Soğuduktan sonra düz bir servis tabağına önce kerevizleri üzerine de sebzeleri yerleştirin. İnce kıydığınız dereotlarını serpiştirip servis edin. 
 FESLEĞENLİ MAKARNA
 MALZEMELER: 
 - Tam buğday makarnası  
 - 3-4 dal taze fesleğen 
 - 1 adet kuru soğan  
 - 4-5 diş sarımsak 
 - 2 tatlı kaşığı kurutulmuş fesleğen 
 - Yarım paket domates püresi (mevsim uygunsa 4-5 rendelenmiş domates)
 YAPILIŞI: Makarnayı 2 kaşık zeytinyağı ve tuz ilave edilmiş 1-1,5 litre kaynayan suda suyunu çekinceye kadar pişirin (Makarnalar diri kalmalıdır). Başka bir tavada zeytinyağında soğan ve sarımsakları kısık ateşte çevirin. Üzerine domates püresi ve kuru fesleğeni ilave edip 2-3 dakika daha pişirin. Haşlanan makarnaları sos tavasına döküp 1-2 dakika daha ocakta tutun. İnce kıyılmış fesleğen ve isteğe bağlı olarak hellim veya beyaz peynirle servis yapın. 
 HİNDİ TANDIR
 MALZEMELER: 
 - 1 kilogram hindi but  
 - 1 demet taze kekik 
 - 10-15 diş sarımsak  
 - 2-3 yemek kaşığı sızma zeytinyağı 
 - 10-15 arpacık soğan 
 - 1 tatlı kaşığı kimyon.
 YAPILIŞI: Hindi butlarını derisi ve görünen yağlarını temizlendikten sonra derin bir kaba alın. Zeytinyağı, kimyon ve ezilmiş 5-6 sarımsaktan elde edilen sosla eti iyice ovun. Etin üzerine bıçakla küçük kesikler açıp ikiye böldüğünüz sarımsakları yerleştirin. Kekikleri de dal halinde etin aralarına, üzerine bol bol koyun. Ağzını sıkıca kapatıp bir gece buzdolabında dinlendirin. Ertesi gün fırın kabına alıp arpacık soğanlarını ilave edin. Kabın ağzını sıkıca kapatıp 170 derece ısıda 2-3 saat pişirin. Et tamamen yumuşayıp üstü kızarıp suyu koyulaşınca servis yapın. Yanına buharda pişirilmiş Brüksel lahanası, brokoli ve havuç koyabilirsiniz.
  