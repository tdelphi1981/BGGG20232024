Enkaz mirasçılarına iade edilecek
Umut Davası'nda karar... Uğur Mumcu, Ahmet Taner Kışlalı, Muammer Aksoy ve Bahriye Üçok'un öldürülmesini kapsayan Umut Operasyonu sonrasında açılan davada toplam 8 sanığa 6 ile 12 yıl arası hapis cezası verildi. Mahkeme, 20 yıl önce gerçekleşen suikastta paramparça olan Mumcu'ya ait aracın enkazının, mirasçılarına iade edilmesine de hükmetti.
 İYİ HAL İNDİRİMİ
 ANKARA 11. Ağır Ceza Mahkemesi'nde dün görülen duruşmaya sadece tutuksuz sanık Recep Aydın katıldı. Mahkeme heyeti, sanıklardan Mehmet Ali Tekin, Hasan Kılıç ve Ekrem Baytap'ı silahlı suç örgütü kurma ve yönetme suçuyla 15'er yıla mahkum etti. Bu ceza, sanıkların iyi halleri nedeniyle 12 yıl 6'şar aya indirildi.
 SanIklar Abdulhamit Çelik, Fatih Aydın, Yusuf Karakuş, Mehmet Şahin ve Recep Aydın'ı silahlı suç örgütü üyesi olmak suçundan 7 yıl 6'şar ay hapis cezasına çarptıran mahkeme heyeti, bu sanıkların da yargılama aşamasındaki iyi hallerini dikkate alarak, cezalarını 6 yıl 3'er ay olarak açıkladı.
 ARABAM YOKTU! 
 MAHKEME, 1993 yılında aracına bombalı suikast düzenlenen ve yaşamını yitiren Uğur Mumcu ile ilgili de ilginç bir karara imza attı. Mahkeme, Mumcu'ya ait 06 YR 245 plakalı aracın enkazının da mirasçılarına iadesine karar verdi. Uğur Mumcu'nun oğlu Özgür Mumcu, karara Twitter'dan tepki gösterdi: 'Babamın arabasının enkazını bize vereceklermiş. Sağolsunlar. Arabam yoktu, iyi oldu.'
  ANKARA