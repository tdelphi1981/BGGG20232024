Yeni yıl sımsıcak
'Hava soğuk elimi tutar mısın?' kampanyasında mutlu son... Hakkari Üniversitesi'nin başlattığı ve AKŞAM'ın desteklediği kampanya kapsamında toplanan ilk yardım paketleri yılın son günü çocuklara ulaştı. Minikler yeni yılı, yeni montları, ayakkabıları, atkıları ve bereleriyle sevinçle karşıladı
 ZEKİ DARA/ HAKKARİ 
 En güzel yılbaşı hediyesi onların... Hakkari Üniversitesi Sağlık Hizmetleri Meslek Yüksek okulu öğrenci ve yöneticilerinin başlattığı ve AKŞAM'ın destek verdiği 'Hava soğuk ellerimi tutar mısın?' kampanyasına üniversiteler, sivil toplum kuruluşlarını yanı sıra vatandaşlar da katkı sağladı. Kampanya kapsamında toplanan yardımlardan oluşan ilk koliler Hakkari'ye ulaştı. Yaklaşık 800 kişilik koliden oluşan yardım paketlerinin yeni yılın ilk gününde ihtiyaç sahiplerine ulaşmasını sağlamak isteyen 'yardım gönüllüleri' sabahın erken saatlerinde kent merkezine 45 kilometre uzaklıktaki Taşbaşı Köyü'nün yolunu tuttu. Yardım kolileriyle gelen konuklarını bekleyen 0-12 yaş grubundaki çocuklar büyük bir sevinç içinde birer adet bot, mont, kazak, hırka, atkı ve bere bulunan poşetleri aldı.
 'AKŞAM'a teşekkür'
 HAKKARİ Üniversitesi Sağlık Hizmetleri Meslek Yüksekokulu Müdürü İrfan Yoldaş ise şöyle konuştu: 'Kampanyamızın hedefi olan yardıma muhtaç çocuklara kışlık kıyafetlerini ulaştırmanın mutluluğu içindeyim. Elimize geçen kışlık kıyafetleri dağıtmaya ve çocukları o kıyafetlerle buluşturmaya devam edeceğiz. Bizlere başından beri destek veren, sayın rektörümüz başta olmak üzere, kampanyamızı sahiplenen AKŞAM Gazetesi'ne ve yardımda bulunan herkese teşekkür ederiz. En büyük ödülümüz o çocukların yüzünün gülmesidir.'
 'Bir daha üşümeyeceğiz'
 Yeni elbise ve ayakkabılarını alan çocuklar 'Bir daha üşümeyeceğiz' diyerek yardımı yapan herkese teşekkür etti. Montunu giyip, atkısını, beresini, eldivenini takan çocukların yüzünde güller açtı. Ayakkabılarına ablalarının yardımlarıyla kavuşan çocukların yüzündeki ifade ise görülmeye değerdi. Çocuklar daha sonra fotoğraf çektirerek mutluluklarını ölümsüzleştirdi.