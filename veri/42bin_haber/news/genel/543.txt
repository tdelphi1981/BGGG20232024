Çalık ve Limak, Kosova elektriği için ortak oldu
Çalık ve Limak Grupları, kurdukları ortak konsorsiyumla Kosova'nın elektrik dağıtım işini aldı. Grup 13 milyon tüketiciye hizmet verecek
 ÇALIK ve Limak gruplarının kurduğu ortak konsorsiyum, Kosova'nın elektrik dağıtım şirketini satın alarak, Kosova’nın elektrik dağıtımını üstlenmelerini sağlayacak satış sözleşmesine imzayı attı. Kosova Elektrik Korporasyonu’na bağlı Kosova Elektrik Dağıtım ve Tedarik şirketinin özelleştirilmesi ihalesine katılan Çalık-Limak Konsorsiyumu verdiği 26 milyon 300 bin euro'luk teklifle ihaleyi kazanarak, şirketin yüzde yüzünü satın alma hakkını elde etti.
 300 MİLYON EURO YATIRIM
 Satış sözleşmesi imzası için Kosova'da düzenlenen törene Kosovo Çalık Limak Energy Şirketi ve Limak Holding Yönetim Kurulu Başkanı Nihat Özdemir, Kosovo Çalık Limak Energy Şirketi İcra Kurulu Başkanı Nurettin Türkoğlu ile Kosova Hükümeti ve Kosova Özelleştirme Komisyonu adına Ekonomik Kalkınma Bakanı Besim Beqaj de katıldı. Çalık ve Limak Grupları tarafından yüzde 50-50 ortaklıkla kurulan konsorsiyum, 15 yılda her yıl 20 milyon euroluk yatırım yapmayı  planlıyor.
 TÜRKİYE'DE 13 MİLYON TÜKETİCİYE HİTAP EDİYORUZ
 İMZA töreninde konuşan  Nihat Özdemir,' Limak olarak biz 3 milyon 300 bin tüketici, Çalık Grubu da 1 milyon 700 bin müşteri olmak üzere 5 milyon tüketici ve 13 milyon insana hizmet veriyoruz. Kardeş ülke Kosova’ya güvenimiz tam. Bu nedenle de hiçbir garanti almadan, garantörlük aramadan gönül rahatlığıyla imza atıyoruz' dedi. Özdemir, ayrıca çalışanların bir tanesi bile üç yıl süreyle işten çıkarmadan Kosova Elektrik Üretim Santralı'nın üretmiş olduğu enerjinin tamamını satın alacaklarının da altını çizdi.
 ENERJİDE İDDİALI İKİ GRUP BİR ARAYA GELDİ
 KOSOVA elektrik dağıtım işini yürütecek Çalık-Limak ortaklığının İcra Kurulu Başkanı Nurettin Türkoğlu da bu ihalenin kazanılmış olmasının önemli bir ilk olduğunu vurguladı. Enerji alanında iki iddialı grubun güçlerini ve deneyimlerini birleştirerek, vizyoner bir adım attıklarını belirten Türkoğlu, 'Biz Kosova’ya kaliteli ve sürekli elektrik vermek hedefindeyiz. İki grubun deneyim ve becerisi bunu başaracaktır. Bu konsorsiyum Kosova'dan sonra farklı fırsat ve pazarları da değerlendirerek, enerjide çarpıcı işler yapmaya devam edecektir' dedi.