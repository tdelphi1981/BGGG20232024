Devletin gözü Bedrettin'in üzerinde
Bedrettin K., sokakta şiddete maruz kalan yüzlerce çocuktan birisiydi. Ailesi tarafından dilenmesi için Adana'dan İstanbul'a getirildiğinde henüz beş yaşındaydı.
 Bülent ŞANLIKAN / İSTANBUL 
 10 Ocak 2010 günü sokakta mendil satan çocukların işkencesine maruz kaldı. Öldü sanılıp Haliç Köprüsü'ne atıldı. Olay, yargıya taşındı. İstanbul 2. Çocuk Mahkemesi, minik Bedrettin ile birlikte köyde yaşayan kardeşleri A.K., F.K. ve S.K., İstanbul'da bulunan Y.K.'nın koruma altına alınmasına karar verdi. Hastanede geçen günlerin ardından Bahçelievler'deki Şeyh Zait Çocuk Yuvası'na yerleştirilen Bedrettin, uzmanlar ve psikologlar eşliğinde hayata tutunmayı başardı. 
 AİLENİN SON ŞANSI
 Veüç yıl aradan sonra Bedrettin yeniden baba ocağında! Adana Kozan'da 'Dilenci köyü' olarak bilinen Turgutlu Köyü'ne gönderildi. Savcılık kanalıyla Adana İl Sosyal Hizmetler Müdürlüğü, Bedrettin'in kardeşlerini de aileye teslim etti. Uygulamaya göre, Bedrettin'in ailesine devlet tarafından danışmanlık tedbiri uygulanıyor. Aile aynı suçu bir kez daha işlerse çocuklar bir daha verilmemek üzere aileden alınacak. Sosyal uzmanlar, Bedrettin ve kardeşleriyle ilgili gelişmeleri düzenli takip ediyor. Hazırlanan raporlar, Aile ve Sosyal Politikalar Bakanlığı'na da bildiriliyor. Şu ana kadar Bedrettin'in sosyal durumu ve psikolojisiyle ilgili olumsuzluk yaşanmadığı öğrenildi. Yetkililer, bu durumun aileye son bir şans anlamına geldiğini belirtiyor. 
 
 'Bunu da  kardeşime verin' demişti
 BEDRETTİN'i dönemin Kadın ve Aile'den Sorumlu Devlet Bakanı Selma Aliye Kavaf yakından takip etmişti. Kavaf, İstanbul'a her gelişinde Bedrettin'i kaldığı Şeyh Zayed Çocuk Yuvası'nda ziyaret etmişti. İstanbul Sosyal Hizmetler İl Müdürü Önal İnaltekin, Bedrettin hastaneden taburcu olurken yaşadıkları duygu dolu anları şöyle anlatmıştı: Son gün, müdire hanımla yanına gittik. Bedrettin için yeni elbiseler ayakkabılar alınmıştı. Ne istersin diye sorduk. 'Ben bisiklet istiyorum' dedi. 'Onu alırız tabii ki, bak ayakkabı da getirdik' dedim. Bedrettin de bunun üzerine 'Benim ayakkabım var. Bunu kardeşime verin' şeklinde bir cevap verdi. Bizim için çok duygusal bir andı.
  