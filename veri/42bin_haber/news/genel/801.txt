'Yunanistan ile müzakereler son aşamada'
Fransa Maliye Bakanı Pierre Moscovici, Avrupa Birliği, Avrupa Merkez Bankası (ECB) ve Uluslararası Para Fonu'nun (IMF) oluşturduğu Troyka heyetinin, Yunanistan ile son ekonomik pakete ilişkin sürdürdüğü müzakerelerde artık ''son aşamaya'' gelindiğini söyledi.
 BFM televizyon kanalına konuşan Moscovici, ''Yunanistan ile müzakerelerde artık son aşamadayız. Gelecek ay içinde Yunanistan'ın yapısal sorunlarına bir yanıt verme durumunda olmamız gerekiyor. Ben bu ülkenin ne kadar zor görünse de yapısal ekonomik sorunlarına bir çözüm getireceğimizi hem umut ediyorum hem de diliyorum'' ifadesini kullandı.
          
 Yunanistan'a sağlanan kredinin yeni diliminin serbest bırakılmasını istediklerini belirten Moscovici, bununla birlikte Atina hükümetinin de gerçekten gerekli çabayı sarf ettiğini göstermesi gerektiğini vurguladı.
          
 Moscovici, dün Alman mevkidaşı Wolfgang Schaeuble ile Yunanistan'ın içinde bulunduğu ekonomik durum hakkında istişarelerde bulunmuştu.
          
 Avro Bölgesi maliye bakanlarının da 12 Kasım'da konuyla ilgili görüşmesi öngörülüyor.
          
 Yunanistan'a içinde bulunduğu mali ve ekonomik krizden çıkabilmesi için 16 Kasım'dan önce 31,5 milyar avroluk yeni kredi diliminin verilmesibekleniyor.
          
 AA
  