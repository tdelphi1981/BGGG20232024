Bonservisini jetle getirdi
İstanbul'dan 350 bin euro bankaya yatırıldı. Asbaşkan Ali Yıldırım, Londra'dan Emre'ye aradı. Para dekontunu Atletico'ya götürüp temiz kağıdını aldı, sonra da cebine koyup uçağa bindi
 Alaattin Metin
   
 F.Bahçe'de dün heyecanlı saatler yaşandı. Emre Belözoğlu ve Pierre Webo ile anlaşan Sarı-Lacivertli yöneticiler iki futbolcunun lisansını çıkarmak için de zamana karşı yarıştılar. Webo, İstanbul'da olduğu için istanbul Büyükşehir'den bonservisini almak iki saat sürdü. Bugün kulübe gelip imza atıp, resmen F.Bahçeli olacak.   
 ANCAK zor olan Emre'nin İspanya'daki transfer sertifikasıydı. Çünkü lisansının çıkartılması için sadece 24 saat kalmıştı. Bir yanda Londra'da Ali Yıldırım, bir yanda İspanya'da Emre Belözoğlu ve kulüpte de Deniz Tolga Aytöre arasında çok yoğun bir telefon trafiği yaşandı.     
 ATLA UÇAĞA HEMEN İSTANBUL'A GEL   
 ALİ Yıldırım, Emre ile konuştu. A.Madrid'in istediği 350 bin euro, bankaya yatırıldı. Temiz kağıdını kulübünden alan Emre, Yıldırım'a "Tamam ağabey her şey bitti. Şu andan itibaren F.Bahçeliyim" müjdesini verdi. Yıldırım, "O vakit Emre, hemen uçağa atla, İstanbul'a gel" dedi. Emre de apar topar havaalanına giderek Madrid'den jete binip, cebinde transfer sertifikasıyla gece yarısı İstanbul'a geldi.   
 AYNI saatlerde de Ali Yıldırım, Londra'dan uçağa binip İstanbul'a döndü. Bunda birinci amaç Emre'nin Atletico Madrid ile ilişkisinin kesilmesi ve pazar günü Aykut Kocaman isterse Sivas maçında oynatmaktı. İkincisi de bu transferin mimarı Ali Yıldırım'ın iki F.Bahçe sevdalısı Kocaman ile Emre'yi bir an önce buluşturup, hasret gidermekti.     
 İKİ FENERLİ OLGUNLUK DERSİ VERDİ   
 EMRE dün gece 23.35'te İstanbul'a döndü. Taraftarlar havalanında karşıladı. Ali Yıldırım'ın uçağı ondan iki saat sonra geldi. Dün gece planlanan Kocaman, Emre, Yıldırım arasındaki üçlü zirve muhtemelen bugün idmandan önce gerçekleşecek. Ne konuşulacak?   
 BÜYÜK ihtimalle iki taraf da geçmişe sünger çekip, F.Bahçe'nin başarısı için omuz omuza verecekler. Daha önce Erzurum'da oynanan Süper Kupa maçından önce Aykut Kocaman, Alex'e "Gel el ele verelim F.Bahçe'yi büyütelim" demişti. Şimdi bu rolü Emre üstlenecek.   
 FUTBOL Şube Sorumlusu ve Asbaşkan Ali Yıldırım, "Emre'nin yuvaya dönmesi çok önemli bir olaydır. Aykut Kocaman'a Emre'yi söylediğim an bir saniye düşünmeden hemen cevabını verdi. Emre de aynı şekilde davrandı. Bu da gösterdi ki F.Bahçe sevgisi olanlarda art niyet olmaz" diye konuştu.   
 ŞİMDİ top artık Aykut Kocaman'da. Sivas maçında oynatır mı yoksa bu iki transferi yedek kulübesinde mi oturtur, bu hocanın bileceği bir şey. Ama gerçek olan iki futbol adamı, kendilerinden beklediği gibi büyük bir olgunluk dersi verdi.   