BDP'den AKP'ye 'Başkanlık' sinyali
TBMM Uzlaşma Komisyonu, başkanlık sistemi tartışmasına resmen başladı.
 Ebru TOKTAR ÇEKİÇ / ANKARA
 Açlık grevlerinin sona ermesiyle gerilimi azaltan BDP, bu konuda AKP'ye göz kırptı. BDP'nin pazartesi günü başkanlık sistemiyle ilgili esnek bir teklif sunabileceği konuşuluyor. 
 CHP'li Atilla Kart, dün toplanan alt komisyonda, başkanlık sisteminin hem yasama hem yürütmeyi ilgilendirdiğini belirterek, 'Herkes bu konudaki teklifini sunsun. Yürütme bölümüne geçelim ki başkanlık sistemine ilişkin teklifinizi net olarak görelim' dedi. BDP'li Ayla Akat Ata, pazartesi günü tekliflerini sunacaklarını bildirdi.  AKP ve MHP de birkaç gün içinde teklif sunacakları mesajını verdi.
 MHP'li Faruk Bal, 'Başkanlık sistemine tümüyle karşıyız. Dikta rejimine ve federasyona kapı aralar. Parlamenter sistemdeki fren-denge mekanizması tamamıyla yok olur. 150 yıllık parlamenter geleneğimiz var' dedi. 
 AKP'li Ahmet İyimaya da 'Başkanlık sistemi, ekonomide ve siyasette istikrarı kuramsallaştırır, koalisyon hükümetleri tehlikesini bitirir' görüşünü savundu.
 BDP'li Ayla Akat Ata ise 'Cumhuriyetin kuruluşunu önemsiyoruz. Cumhuriyetin demokratikleşmesi önemlidir. Sorunlar, demokrasi içinde çözülmeli' diyerek, 'Türkiye ahalisi' vurgusu yapan 1921 Anayasası'na işaret etti.