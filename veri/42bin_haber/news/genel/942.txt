Jake Bugg: Genç, yetenekli ve Dylan-vari
Son günlerde adını çok sık duymaya başladığımız müzisyenlerden biri Jake Bugg. Bazıları ona 'Yeni Bob Dylan' diyor. Bazılarıysa daha temkinli davranıp 18 yaşındaki Jake'in sadece geleceği parlak bir genç şarkı yazarı olduğunu düşünmekle yetiniyor. İlk albümü ekimde piyasaya çıkan, çıkar çıkmaz da İngiltere'de bir numaraya kurulan Jake Bugg'a dair bizim de anlatacaklarımız var...
 EGEMEN LİMONCUOĞLU
  egemenlimon@yahoo.com
 Yer: Nottingham'da hizmet veren Alley isimli bir vejetaryen kafe-bar. Yaşının küçüklüğü her halinden belli bir genç, elinde gitarıyla şarkı söylüyor. Yıllardan 2009. Amatörce çekilmiş videodan anladığımız kadarıyla mekandakiler için yapılacaklar arasında ilk sırada gelmiyor bu genç adamın şarkısına kulak kabartmak. Zira muhabbet epey koyulaşmış ortamda. Ama şarkısını bitirdiğinde, alkışlarla karşılığını buluyor performansı. 
 Sahne, Bob Dylan'ın kariyerinin ilk günlerini andırıyor. 60'ların başındaki o Amerikan folk'unun, New York şehrinin 'moda' kafelerinden içeri girip başköşeye kurulduğu günlere dair anlatılanlara, Dylan'ın adını duyurmasını sağlayan kültürel ortama... 
 Belki de en çok bu yüzden bugün artık geleceği parlak mı parlak, yeteneği tescilli 18 yaşında genç bir müzisyen olarak anılan Jake Bugg'ın adının hemen peşine bir 'yeni Dylan' sıfatı ekleniyor. Oysa Jake'in önce İngiltere'nin müzikal gündemine sonra da bize kadar ulaşan, kapağında sadece kendi adı ve bir adet 'afili' fotoğrafı yer alan ilk albümündeki şarkılar, mevzubahis Dylan benzetmesinin fazlasıyla üstünkörü yapıldığına dair gayet güçlü kanıtlar sunuyor. 
 
 BİR ROBİN HOOD 
 Özellikle Robin Hood'un maceralarından aşina olduğumuz Nottingham'ın Clifton mıntıkasında büyüyor Jake Bugg. 
 Çocukluğu annesinin dinlediği şarkıları ezberlemekle dayısının ona gitar çalmayı öğrenmesi gereğini telkin edişi arasında geçiyor. The Beatles şarkılarına vuruluyor önce, ardından Jimi Hendrix'i keşfediyor. Gitara başlamasında ısrarını sürdüren dayısı sayesinde Nick Drake, Donovan ve John Martyn gibi akustik tınıları müziklerinin ana öğesi bilmiş müzisyenlere/bestecilere kaptırıyor kendini. Özellikle de Donovan'a. '65 tarihli Donovan hit'i 'Catch The Wind'in onun için ne kadar önemli bir şarkı olduğunu sıklıkla dile getiriyor, bugün bile... Sonra, tahmin edeceğiniz üzere pek de uzun yıllar geçmesi gerekmiyor Jake'in kendini gitarıyla o şarkıları ve o şarkılardan örnek alarak yaptığı ilk bestelerini dinleyici karşısında çalarken bulması için.
 Biletlerinin satışı çıktığı gün bitmesiyle meşhur Glastonbury Festivali'nin 2011'de takdim ettiği yeni isimlerden biri oluyor. BBC DJ'leri onu ve şarkılarını heyecanla karşılıyor. Bizde de yayınlanan Jools Holland'ın canlı performanslara yer verdiği müzik programı sayesinde televizyon ekranlarında da boy gösterip ses vermesi, stüdyoya girip kaydedeceği ilk albümü dört gözle beklenir hale getiriyor.
 
 MODERN RETRO
 Ekim ortasında yayımlanan albümü şöyle baştan sona (ya da arzuya göre sondan başa, karışık ve benzeri şekillerde) itinayla dinlediğinizde kapılacağınız ilk his şarkılara sinmiş 'retro'luk. Ama bu retro'luk bu tip şarkı yazarlarından bekleyeceğiniz, şarkıların hakkını vermenin getirdiği doğal bir sonuç. Ama yine fark ediyorsunuz ki bu retroluk sadece belli bir dinleyici profiline hitap edecek eski usul folk-rock ya da rock&roll estetiklerine sahip değil sadece. 
 Aynı zamanda günümüzün algısına, dinleme alışkanlıklarına gayet uygun şarkılar. Doğup büyüdüğü şehirden, gönül işlerinden ve tabii kendine dair basit, epeyce de naif şeylerden bahsediyor Jake albüm boyunca. Bunları kah Arctic Monkeys'i hatırlatacak bir edayla yapıyor, kah bir plak cızırtısı eşliğinde. Tabii arada, 45'lik olarak (single da diyebiliriz pek tabii) yayımlanan 'Lightning Bolt' gibi şarkılarda Dylan-vari hallere de bürünüyor. Hatta 'Broken'da olduğu gibi Lana Del Rey'in sesinden dinlemenin nasıl olacağını merak edeceğiniz şarkılarla da çıkıyor karşımıza. 
 Tüm bu şarkıları kolunun altına alıp gitarıyla (mesela) 1962'de şehir şehir dolaşsa peşine epey bir müziksever takabilirdi. Şimdi 2012'de benzer bir şeyi, günün şartlarının gerektirdiği şekilde yapıyor, yaşından çok daha olgun gösterme riskini(!) de göze alarak. 
 
 İLK ALBÜM TAMAM
 Akranı Justin Bieber'in en büyük rakibi olarak pop dünyasına hızla girmeye niyetleneceğine neredeyse tam aksi bir yol tutturmuş kendine genç Jake Bugg. Eğer henüz daha çiçeği burnunda mertebesindeki kariyeri 'yaşına bakmadan kalkıştığı işe bak' önyargısını sağ salim atlatabilirse kesinlikle iyi bir folk-rock şarkıcısı ve şarkı yazarı kazandı müzik dünyası denebilir. Belki yıllar sonra tıpkı Bob Dylan gibi saygıda tek bir kusur bile etmekten kaçındığımız müzisyenlerden biri olacak, belki de yeni bir albüm kaydettiğinden kimseciklerin haberdar olmaya tenezzül etmediği harcanmış yetenekler arasına katılacak.
 BU YILIN DİĞER İKİ YETENEKLİ VE GENÇ İNGİLİZ'İ
 Bu yıl İngilizler eli gitar tutan genç ve gayet başarılı isimler konusunda hiç de fena olmayan bir yıl geçiriyor. Jake Bugg'dan hemen önce kulağımıza çalınan iki isim, Michael Kiwanuka ve Lianne La Havas, özellikle 2012'nin en iyi yeni kazanımları olarak bir kenara not edilmeli. Yaşça her ikisi de Jake'ten büyük olsalar da, Kiwanuka da La Havas da ilk albümlerini bu yıl çıkardı. Michael Kiwanuka'nın akustik-soul'u da, Lianne La Havas'ın pürüzsüz sesi de karşılığını fazlasıyla buldu. Her ikisi de İngilizlerin en prestijli müzik ödülü Mercury Prize'a aday gösterildi. Uzun lafın son cümlesi Jake Bugg'la beraber bu iki yeni yeteneği de ıskalamamak şart diyelim.