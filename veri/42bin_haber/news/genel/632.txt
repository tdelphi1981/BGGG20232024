Tarihi camide Yunan işgali
Bursa'daki 600 yıllık Muradiye Camisi'nin son cemaat mahallinde, 1920-1922'deki Yunan işgalinin izlerine rastlandı.
 Sultan 2. Murad tarafından 1426'da Bursa'da inşa ettirilen Muradiye Camisi'nin son cemaat mahallinde, 1920-1922'deki Yunan işgali sırasında yapıldığı anlaşılan Yunan bayrağı, ordu flaması ve taçtan oluşan ''üçlü kompozisyon'' tespit edildi.
 Vakıflar Genel Müdürlüğü'nce yürütülen ''2012-2013 Yılları Restorasyon İşi'' kapsamında, Osmangazi ilçesindeki tarihi Muradiye Camisi'nin son cemaat yerinde raspa (törpü, kazıma) ve kalem işi araştırmaları gerçekleştirildi. Araştırmalar sonucunda çeşitli desen ve filetolar (Üst üste yapıştırılan ahşap ve ona uygun malzemelerin yanlamasına kesilmesiyle elde edilen bir süsleme unsuru) ortaya çıkarıldı.
 Son cemaat mahallinin güney duvarında, sıva altında koyu kırmızı renkte, kalın bordür şeklinde ele alınmış ''1'inci dönem'' (ilk inşa edildiği dönem) mihrabiye süslemeleri bulundu. ''2'nci dönem''de (Yunan işgali dönemi) ise, sülyen boya ile aynı motiflerin üzerinden geçildiği tespit edildi. Yine aynı yüzeyde, sıva üzerinde, 1920-1922 yıllarında Yunan işgalcilerince yapıldığı anlaşılan Yunan bayrağı ve ordu flaması ile taçtan oluşan ''üçlü kompozisyon'' tespit edildi. Stampa üslubunda (Ağaç, metal vb. üzerine oyulduktan sonra bir yere basılan biçim) yapılan ve dört adet pencere kalınlığında yer alan bu motiflerin, işgal sonrasında badana ile örtüldüğü belirlendi. AA