Global piyasalar not artırımını satın aldı
Akbank Yönetim Kurulu Başkanı Suzan Sabancı Dinçer global piyasaların Türkiye'nin not artırımını satın aldığını belirterek 'Not ne zaman artar kestirmek zor ancak yabancılar Türkiye'deki dengeli büyümeyi takip ediyor. Son 10 yılda gösterdiğimiz performansı sürdürmeliyiz' dedi
 Akbank Yönetim Kurulu Başkanı ve Murahhas Üyesi Suzan Sabancı Dinçer, uluslararası kredi derecelendirme kuruluşlarının Türkiye'ye yönelik not arttırımını hem yurtiçi hem de uluslararası piyasaların beklediğini belirterek, 'Zaten yurtdışında Türk kağıtlarındaki primlere baktığınız zaman bir not arttırımı beklentisini piyasalar satın almış gözüküyor' dedi. Bu not arttırımının hangi tarihte olacağını kestirmenin zor olduğunu kaydeden Dinçer, 'Türkiye'nin ekonomik performansı çok çok iyi gitti ama cari açık ve tasarruf oranlarının düşüklüğü, ekonomimizin zayıf karnı. Yabancılar, buradaki dengeli ekonomik büyüme ve bu sorunlu alandaki çalışmaları çok yakından takip ediyor. Türkiye'nin özellikle son 10 yılda gösterdiği performans iyiydi. Bundan sonra da aynı performansı göstermemiz gerekir' dedi. 
 Dinçer, 'Türkiye, kendi ekonomik gücünü tüm dünyaya duyurmuştur. Bugün ister Amerika'ya ister Uzakdoğu'ya, hangi kıtaya giderseniz gidin Türkiye dediğiniz zaman herkes Türkiye'yi çok iyi biliyor' dedi.
 YÜKSELEN DEĞER OLDUK
 AKBANK  ile İzmir Ticaret Odası (İZTO) arasında imzalanan protokol töreninde konuşan bankanın Yönetim Kurulu Başkanı ve Murahhas Azası Suzan Sabancı Dinçer, Türkiye'nin birçok alanda üst üste başarılı bir performans gösterdiğini belirterek, 'Tabii ki eksiklikler, yapmamız gerekenler var. Ama bütün resme baktığımız zaman hakikaten Türkiye, bu global krizde bence yükselen değer olmuştur' dedi.
 BÜYÜMEYE  DEVAM EDECEĞİZ
 AKBANK Genel Müdürü Hakan Binbaşgil ise, Türkiye'nin çok iyi, sağlam, güçlü bir bankacılık sektörüne sahip olduğunu, bunun da ülke açısından bir şans olduğunu söyledi. Türkiye'nin gelişmesinin devam edeceğini dile getiren Binbaşgil, 'Bunu yapabilmek için Türkiye'nin sağlam bir bankacılık sektörünün olması çok önemli bir konu. Özellikle Avrupa, büyük ülkeler öncelikle bankacılık sektörünü düzeltmeye çalışıyor' şeklinde konuştu.