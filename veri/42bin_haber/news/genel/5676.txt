İkiz kardeşinin katiliyle Sevgililer Günü'nde evlenecek
Arjantin'de bir kadının, ikiz kardeşini öldürmekten mahkum olan adamla yarın evleneceği bildirildi.Johana Casas'ı öldürmekten mahkum olan Victor Cingolani, yerel bir radyoya yaptığı açıklamada, Sevgililer Günü'nde Edith Casas (22) ile evlenmeyi planladığını belirtti.

Cingolani, suçsuz olduğunu dile getirerek, cezaevinden çıkacağına inandığını, kanıtların geçersiz olduğunu, müstakbel eşinin de haksız yere mahkum edildiğini düşündüğünü belirtti. Victor Cingolani, nikahın nerede yapılacağının gizli tutulacağını vurguladı.

İkizlerin babası Valentin Casa ise Cingolani'nin kızının katili ve psikopat olduğunu belirterek, Benim için iki kızım da öldü. Johana Tanrı ile Edith ise şeytanla birlikte ifadesini kullandı.

Yargıç Gabriela Zapata, anne Marcelina Orellana'nın talebi üzerine Edith Casas'ın muayene edilmesinin ve genç kadının psikolojik sorunu olmadığının ortaya çıkmasından sonra evliliğe izin vermişti. Aralıkta yapılması planlanan nikah, muayene nedeniyle askıya alınmıştı.

2010'da sevgilisi Johana'yı öldürmekten 13 yıl hapse mahkum olan ve suçsuz olduğunu savunan Victor Cingolani geçen yıl basına yaptığı açıklamada, Johana'yı sevmiştim ama Edith'i seviyorum. Evleneceğim ve sevdiğim, güzel bir nişanlım var demişti.

Cingolani'yle geçen yıl nişanlanan eski manken Edith Casas da nişanlısının ikiz kardeşinin ölümünde suçunun bulunmadığına inandığını belirtmişti.
Anne Orellana ise kızı 18 yaşından büyük olduğu için nikahı önlemenin zor olacağını ancak bir psikologa görünmesi için mahkemeye başvuracağını, Edith'in ne yaptığını bilmediğini vurgulamıştı.