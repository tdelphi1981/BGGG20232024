Çin ve Japonya gerginliği tırmanıyor
Çin'e ait 7 askeri geminin Japonya ile aralarında krize neden olan adalara yaklaştığı bildirildi.
 Japonya Savunma Bakanlığı, Yonaguni adasının güneydoğusunun 49 kilometre yakınında, yerel saatle 07.00'de (TSİ 01.00), Çin'e ait 7 askeri geminin Japon uçakları tarafından tespit edildiğini açıkladı.
 Bakanlık yetkilisi, Pasifik'ten ilerleyen gemilerin Güney Çin Denizi'ne doğru gittiğini belirtti.
 Söz konusu donanmanın, 2 fırkateyn, 2 arama kurtarma denizaltısı, bir ikmal, bir füze ve bir torpido gemisinden oluştuğu bildirildi.
 Güney Çin Denizi'nde, Çin'in "Diaoyü" ve Japonya'nın "Senkaku" adını verdiği insansız ada parçacıklarında egemenliğin kime ait olduğu konusunda iki ülke arasında son aylarda gerginlik yaşanmıştı.
 Adaların tarihsel ve uluslararası açıdan doğal olarak kendisine ait olduğunu vurgulayan Japonya'nın tavrına karşılık Pekin yönetimi Güney Çin Denizi'ndeki adalar ile aynı silsilede olan adaların antik çağlardan beri Çin'e ait olduğunu savunuyor.
 Çin ve Japonya arasında yıllardır gündemde olan ve iki ülke ilişkilerinde önemli bir gerginlik sebebi olarak görülen ihtilaflı adalar meselesi, 2010 yılının Eylül ayında bir Çin balıkçı teknesinin Japon sahil güvenlik teknesiyle gerginlik yaşaması ve Çinli kaptanın tutuklanmasıyla tekrar dünya gündemine taşınmıştı.
 İki ülke arasında kriz yaratan takımadaları 5 küçük ada ve 3 mercan kayalığından oluşuyor.
 AA