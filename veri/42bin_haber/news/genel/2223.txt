Rekorları kırılsa da o hala bir efsane: Gerd Müller
Son günlerde adını sık sık duyuyoruz; Messi rekorlarını bir bir kırıyor ama bu, 'Bombacı' lakaplı Alman futbolcu Gerd Müller'in değerinden hiçbir şey götürmüyor. Müller kimdir; anlatalım istedik.
 KAAN KAVUŞAN
 kaan.kavusan@aksam.com.tr
 Lionel Messi, önce onun Avrupa Kupaları'nda attığı gol sayısını aştı. Şimdi de 'bir yılda atılan en fazla gol' rekorunu kırdı. Fakat tüm bunlar Müller'in değerinden hiçbir şey götürmedi. Bir senede attığı 85 gollük rekor kırıldıysa da Müller maç başına attığı gol sayısıyla hala Messi'nin önünde. Daha çocuk yaşta yetenekleri fark edilen, hemen Barcelona altyapısına 'kaynayan' Messi'nin aksine Müller'in zorlu bir hikayesi var.
 Almanya'nın Bavyera Eyaleti'nde bulunan Nördlingen doğumlu Müller, II. Dünya Savaşı'nın bitiminden sadece bir ay sonra gözlerini açtı dünyaya. Almanya savaştan mağlup ayrılmış, yetmemiş, dört yıl sonra da 1949'da Doğu ve Batı olmak üzere ikiye ayrılmıştı. Ortaokul çağındaki Müller de bir fabrikada tekstil işçisi olarak çalışmaya başlamıştı.
 Kasabanın yerel takımı 1861 Nördlingen'e katıldığında 15 yaşındaydı. Hocası onu ilk gördüğünde, bir de lakap takmıştı: 'Kısa Şişko Müller'. İşte o çocuk kısa sürede hocasını mahcup edecekti. Müller şunu fark etmişti; yere yakın olması, topa daha yakın olması; topa daha yakın olmasıysa gole daha yakın olması demekti. 51 maçta 108 gol atıp Bayern'in dikkatini çekti böylece.
 GÜREŞÇİ Mİ BU?
 Müller, Bayern Münih'e gittiğinde takım ikinci ligin sıradan takımlarından biriydi. Nazi döneminde 'En fazla Yahudi üyeye sahip olan kulüp' unvanı, pek işlerine yaramamıştı. Sadece 1931 yılında bir kez şampiyon olmuş, ardından yıllarca ikinci ligde 'debelenmişlerdi'. Müller geldiğinde, Teknik Direktör Zlatko 'Cik' Cajkovski, 'Ne yapacağım bu tıknazı?' diyordu, 'Topçu değil, halterci bu!'
 64 santim çapındaki baldırlarıyla Müller, Bayern ile çıktığı ilk maçında 2 gol attı; takım sezon sonunda 'Bundesliga'ya çıktı. Ardından goller, kupalar ve şampiyonluklar gelmeye başladı. Müller, 607 maçta 566 gol attı; 4 lig şampiyonluğu, 3 Şampiyon Kulüpler Kupası şampiyonluğu, 1 Kupa Galipleri Kupası, 1 Kıtalararası Kupa, 4 Almanya Kupası elde etti. 'İmparator' lakabıyla anılan Franz Beckenbauer sadece Bayern'in değil, Avrupa futbolunun da kaderini değiştiren bu adam için 'Bayern bugün sahip olduğu her şeyi Gerd Müller'e borçlu. Onun golleri olmasa hepimiz antrenman sahasında, eski bir tahta sıranın üzerinde oturuyor olurduk' diyor.
 İLK MİLLİ MAÇ TÜRKİYE İLE 
 Müller, 1966 yılında ilk kez bir hazırlık maçında Türkiye'ye karşı milli olmuştu. Oyunun son dakikalarında oyuna girince gol de atamamıştı. Milli takım kariyerini tamamladığında, arkasında 62 milli maç, 68 gol vardı ve Batı Almanya onun gol attığı her maçı kazanmış, atamadığı maçlarınsa yarısını kazanamamıştı. Ama en önemli maçı, jübile maçıydı. Rakip, Total Futbol'la kasıp kavuran Hollanda'ydı. Daha 3. dakikada top Almanlar'ın ayağına değmeden golü yazmıştı Portakallar ama Cruyff ve arkadaşları bir şeyi; Gerd Müller'i unutmuşlardı. Maçın sonunda günün gazete sayfalarında  '89 dakika tutarsın, bir dakika tutamazsın; golünü yazar' denilen Müller, galibiyet golünü atmış skoru 2-1'e getirmişti. Bir dünya finali maçında takımına kupayı getiren golü atıp milli jübilesini yaptı Müller...
 Dünya Kupası'nın ardından gittiği ABD'de de üç sene oynayıp futbolu bıraktı. Boşluğa düştü, kendini alkole verdi. Müller'i Bavyera'nın bir barında bulan ve Bayern'in büyük bir aile olmasıyla övünen eski takım arkadaşları onu alkol tedavisine ikna ettiler. Arınan Müller, şimdi A takımda Teknik Direktör yardımcılığı yapıyor ve Nördlingen'deki bir stada adı verildi.
 NASIL BİR FUTBOLCUYDU?
 Artık Youtube'da Müller'in birçok maçına ulaşmak mümkün ama biz, dönemin ünlü gazetecisi ve spikerlerinden Pertev Tunaseli'nin Milliyet'teki yazısından alıntılayalım nasıl bir oyuncu olduğunu; 'Müller, hakiki bir centilmen; futbolu ilim haline getirmiş biri. Avustralya'dan Alaska'ya kadar maç kasetleri toplar, izler. Yavaş görünen oyun akışı içinde fizik noksanlıkları olduğunu düşünenler hep yanılırlar. Doksanıncı dakikada bile koşar. Bir kaleci Müller'e karşı oynuyorsa topu asla yere düşürmemelidir, çünkü anında bir ayak uzanacak, Bayern gol kazanacaktır.