Dünyanın yeni sağlık bilim merkezi olacak
Bahçeşehir Üniversitesi Türk tıbbını dünyanın merkezi haline getirecek. BAU TIP Fakültesi öğrencileri, Harvard, Yale, Stanford, Cenevre gibi dev üniversitelerde araştırma yapma şansı yakalayacak
 
 Onur UYSAL / İSTANBUL
 Kampusum Dünya sloganıyla yola çıkan ve dünyanın 35 ülkesinden 187 üniversiteyle işbirliği yapan Bahçeşehir Üniversitesi (BAU), bu kez Medical Park Hastaneleri'yle güçlerini birleştirdi. 
 TIp alanında pek çok yeniliğe imza atacak bu dev işbirliğiyle Türkiye'deki hekim kalitesinin artırılmasının yanı sıra hem önemli bilim insanları yetiştirilecek hem de tıp dünyasında çığır açacak gelişmelere imza atılacak. Türkiye'de ilklere imza atan Bahçeşehir Üniversitesi (BAU) ile sektöründe söz sahibi hastaneler zinciri Medical Park'ın işbirliği ile kapılarını öğrencilere açacak olan BAU Tıp Fakültesi, uluslararası arenada tıp alanında Türkiye'nin de söz sahibi olmasını sağlayacak. 
 Türkİye'de tıp alanında devrim niteliğinde gelişmelerin yaşanacağı bu birliktelik, çatısı altında hem Anadolu'nun her köşesinde işini ustalıkla yapabilecek hekimler yetiştirecek hem de tıp alanında yeni gelişmelere imza atacak. BAU Tıp Fakültesi'nin öncelikli hedefleri arasında dünyanın en önemli üniversitelerinde öğretim görevlisi olarak çalışabilecek bilim adamları yetiştirmek de var. 
 ARAŞTIRMA MERKEZİ AÇILACAK
 Bu yıl ilk öğrencilerine kavuşacak olan BAU Tıp Fakültesi'nin sahip olduğu önemli özelliklerin başında bir 'Araştırma Merkezi'nin bulunması yer alıyor. Eğitimlerini yerinde, yani hastanede alacak olan geleceğin bilim adamları, aynı zamanda fakülte hastanesinin hemen yanında inşa edilecek olan araştırma merkezinde tıp alanında pek çok yeni gelişmenin altına imza atacak. BAU Rektörü Prof. Dr. Şenay Yalçın, 'Kurduğumuz tıp fakültesi, dünyanın tıp eğitiminde, araştırmalar ve uygulamalarında en son noktada olacak. Araştırmalarımızda mükemmellik noktalarımız genetik, kanser ve salgın hastalıklar olacak' dedi.
 6 YILDA TAM DONANIM
 BAU ile Medical Park Hastaneleri'nin işbirliğiyle güçlenen fakülte, Türkiye'de bir ilki daha yaşatıyor. SGK ile anlaşması bulunan Medical Park Hastanesi, BAU ile yaptığı bu işbirliği ile son yıllarda özelleşmekte olan sağlık sektöründe önemli bir eğitim-araştırma hastanesi olma özelliği de taşıyacak.  
 Türkİye'de tıp alanında uzmanlaşmak, dünyada önemli başarılara imza atmak isteyen ve BAU Tıp'ı tercih eden öğrenciler, dünyanın en önemli üniversiteleri ile yapılan işbirlikleri sayesinde uluslararası alanda deneyim yaşayacak. 
 Öğrenciler altı yıllık eğitim süreleri içerisinde;
 - Harvard Üniversitesi Dana Farber Kanser Enstitüsü'nde 1 yıl araştırma
 - Her yıl Harvard Üniversitesi'nde 1 aylık klinik staj
 - Cenevre Üniversitesi  Kalp Sağlığı Merkezinde çalışma
 - Yale Üniversitesi 'nörogenetik laboratuarı'nda çalışma
 - Florİda Üniversitesi'nde anatomi laboratuarlarında çalışma  
 - Stanford Üniversitesi'nde biyomedikal alanında araştırma yapma imkanı bulacaklar.
 - AyrIca hazırlık sınıfı okuyacak olan öğrenciler, İngilizce eğitimlerini Bahçeşehir Üniversitesi'nin Washington DC ve Toronto'daki kampuslarında alacaklar. İlk bin içerisindeki başarılı öğrenciler bu imkana ücretsiz kavuşacaklar.
 Devrim niteliğinde eğitim!
 BAU TIP, öğrencilerine Türkiye'de tıp eğitiminde devrim yaratacak bir imkan sağlıyor. Seçmeli tıp eğitimi sistemiyle öğrenciler ilk iki yıl aynı eğitimi alacak, ikinci yılın ardından amaçları doğrultusunda ayrılacaklar. Seçmeli eğitim, ülkemizde mühendislik, fen ve sosyal bilim alanlarında uygulanıyor ancak tıp alanı için 'seçmeli programlı eğitim' ilk kez BAU Tıp'ta gerçekleşiyor.
 YURTDIŞINDA  UZMANLIK ŞANSI
  Seçmelİ tıp eğitiminde 2. yılın sonunda programlar şöyle ayrılıyor:
 1. MD PROGRAMI: (6 yıl) Hedef çok iyi hekimler yetiştirmek. 
 2. ARAŞTIRMA ODAKLI MD PROGRAMI: (6+1 yıl) Hedef araştırma odaklı hekimler yetiştirmek. Öğrenciler bir yıllarını yurtdışındaki önemli bir laboratuarda (Harvard Dana Farber Kanser Enstitüsü, Cenevre Kalp Sağlığı Laboratuarları gibi) araştırma yaparak geçirecekler. Uluslararası bir dergide araştırmanın yayınlanması ise bu bir yılın başarı kriteri. 
 3. MD-PHD PROGRAMI (6+2 yıl): Bu programda amaç temel ve klinik bilimlere araştırmacı gözüyle bakan hekim-bilim insanları yetiştirmek. Dört yıllık doktora eğitiminin iki yılı tıp eğitimi içerisinde programlanır ve 6 yıllık sürenin sonuna PhD eğitiminin 2 yıllık tez-araştırma dönemi eklenir. Tez dönemi yurtdışı işbirliği olan (Yale Üniversitesi-Nörogenetik programı; Harvard Dana Farber Kanser Enstitüsü Kanser Araştırma Laboratuarları; Florida Üniversitesi Anatomi Laboratuarları, Cenevre Üniversitesi Kalp Sağlığı Laboratuarları gibi) laboratuarlarda burslu tamamlanır. Bu eğitimlerin bir önemli yanının da yurtdışı araştırma ve ihtisas programları ile entegre olması ve yurtdışı koordinasyon ofisi ile bu çabanın desteklenmesi olduğunu belirten BAU TIP Fakültesi Dekanı Prof. Dr. Türker Kılıç, 'Öğrencilerimizin sadece ülkemiz ihtisas sınavlarında başarılı olması için değil, aynı zamanda yurtdışı tıpta uzmanlık sınavlarında da başarılı olması için danışmanlık ve burs sağlanacaktır' diyor. Öğretim üyelerinin seçimi konusunda Türkiye'de bir ilki daha gerçekleştirdiklerini belirten Prof. Dr. Türker Kılıç, 'Türkiye'deki en iyi ve en kuvvetli öğretim görevlisi kadrosunu kurabilmek için uluslararası bilimsel kriterleri kullanan bir fakülteyiz. Öğretim üyelerimizi dünya kriterlerine göre bir kişinin bilime yaptığı katkıyı gösteren 'H-INDEX' katsayısına göre seçiyoruz. Bu doğrultuda öğrencilerimiz eğitimlerini kaliteli ve tecrübeli bir eğitim kadrosundan alacaklar' dedi.
 ÇOCUK HASTANESİ KURULUYOR
 En önemli yeniliklerden biri olarak temel tıp bilimleri merkezleri ve bunun yanı sıra Onkoloji ile travma ve kemik klinikleri açılacağını belirten Prof. Dr. Şenay Yalçın,  'Özellikle genetik araştırmalara çok önem vereceğiz. Bizim fakültemiz ve hastanemiz, toplumun her kesiminin faydalanabileceği özel olmayan, sigortalıların da yararlanabileceği halka açık bir hastane olacak. Sağlığın her alanında klinik hizmet verilecek. Ama mükemmellik noktalarımız genetik, kanser ve salgın hastalıklar. Tıp fakültemizle birlikte, Fizyoterapi, Beslenme ve Diyetetik, Hemşirelik bölümlerini de Temel Tıp bilimleri merkezinde eğiteceğiz. En büyük hedeflerimizden birisi de İstanbul'da en çok gereksinim duyulan çocuk hastanesi kurmak' dedi.
 
  