BDP'den çok kritik karar
Barış ve Demokrasi Partisi (BDP), terör örgütü PKK'nın talimatıyla cezaevlerinde başlayan açlık grevleriyle ilgili yeni bir karar aldı.
 BDP grubu açlık grevine başlayacağını bildirdi. Eş Başkan Gültan Kışanak, BDP grubunun başlatacağı açlık grevine ilişkin olarak milletvekilleriyle birlikte yarın Diyarbakır'da Demokratik Toplum Kongresi (DTK) binasında saat 11.00'de basın toplantısı yapacak.
 BDP, il örgütlerine 'Açlık Grevlerinde 58. Gün' konulu genelge gönderdi. Açlık grevi yapanların sayısının 707 olarak belirtildiği genelgede, 5 Kasım'da 72 cezaevinde bulunan 10 bin kişinin de açlık grevine katılımıyla olayın yeni bir boyut kazandığını savundu.
 "BDP olarak ilk günden itibaren 'talepleriniz, taleplerimizdir' diyerek bu haklı, meşru, insanı ve hukuki direnişi sahiplendik." denilen genelgede, "Çünkü talepler, bizim de yıllardır savunduğumuz, mücadelesini verdiğimiz taleplerdir. Çünkü bu taleplere olumlu cevap verilmesi durumunda, Kürt sorununun demokratik, siyasi, barışçıl çözümünün önünün açılacağına da inanıyoruz. Çünkü olumlu cevap verilmesi durumunda, yıllardır yaşanan acıların, savaşın yol açtığı ölümlerin daha da artmaması sağlanmış olacaktır. Tüm bu gelişme ve hayati ihtiyaçlara rağmen, açlık grevleri ile ilgili Başbakan Erdoğan'ın şahsında somutlaşan inat, görmemezlik ve karşıtlık devam ediyor. Bu yaklaşım grevlerin ölüm olmadan sonuçlanmasına hizmet etmez. Kürt sorununun çözümüne katkısı olmaz. Hatta telafisi mümkün olmayan sonuçların ortaya çıkmasına yol açabilir. Şunu çok iyi bilmemiz gerekiyor; açlık grevlerini sonlandıracak olgulardan birisi de, hepimizin haklı, meşru, insani ve hukuki bu direnişe daha büyük destek vermesi ve sahiplenmesidir. Kaybedilecek bir tek saniyeye dahi tahammülümüz olmamalıdır. Tüm il ve ilçe örgütlerimiz, aşağıda belirtilen eylemliliklerin yanı sıra özgünlüklerinde uygun gördükleri demokratik eylem ve etkinlikleri planlayarak yaşama geçirmelidir." ifadeleri kullanıldı.
 AÇLIK GREVLERİYLE İLGİLİ MİTİNG YAPILACAK
 BDP Eş Başkanları Selahattin Demirtaş ile Gültan Kışanak imzalı genelgede, mitingler ve yürüyüşler düzenleneceği de belirtildi. Verilen bilgilere göre Kışanak'ın katılımıyla 10 Kasım Cumartesi günü Cizre'de, 11 Kasım Pazar günü Siirt'te kitlesel mitingler gerçekleştirilecek.
 Tarihi il örgütleri tarafından netleştirilmek üzere 12-19 Kasım tarihleri arasında İstanbul ve Van illerinde Demirtaş'ın katılacağı mitingler yapılacak. 13 Kasım tarihindeki miting ise Mardin Cezaevi'nin önünde yapılacak.
 MUM YAKMA OLAYI GERÇEKLEŞTİRİLECEK
  
 11 Kasım Pazar günü de saat 12.00'de tüm il ve ilçe örgütler tarafından açlık grevi yapılan cezaevlerine yürüyüşler yapılacak. Bu yürüyüşler engelleme ile karşılaşsa dahi ısrarcı ve kararlı olunacağı vurgulandı. Akşam saatlerine kadar cezaevi önünde kalınacağı belirtilirken; yürüyüşlerin güçlü geçebilmesi için tüm mahallelerde ev ev çalışma yürütülmesi de istendi.
  
 11 Kasım Pazar günü örgütlü olunan bütün illerde, açlık grevlerine dikkat çekmek ve taleplerin sahiplenildiğini göstermek amacıyla saat 19.00'dan itibaren bütün evlerin ve iş yerlerinin gece boyunca ışıklarını kapatmaları, evlerin ve iş yerlerinin dış pencere ya da balkonlarında mum yakarak 'Hayatları Karartmayın, Ölümlere Hayır' mesajı vermeleri çağrısı yapılacak.
 Bir gece sürecek bu eylemin halka duyurulması için basın açıklamaları, halk toplantıları, yerel medya imkânları, sosyal medya, el ilanları gibi yöntemler kullanılması istendi. Evlerin özellikle caddeye bakan balkon ve pencerelerine mum bırakılmasının da cezaevlerinde ve dışarıda hayatların kararmaması açısından önemli bir mesaj olacağının unutulmaması gerektiğine dikkat çekildi.
 CİHAN