NATO üssü tatil köyü oluyor
ADANA Karataş'a bağlı Yemişli Köyü'nde 45 yıl NATO Radar Üssü olarak kullanılan binalar, engellilerin rehabilitasyonu için 5 yıldızla tatil köyüne dönüştürülüyor.
 75 dönümlük arazide yer alan üssü 'Adana Büyükşehir Belediyesi Engelli Konaklama Merkezi'ne dönüştürmek için çalışma yürüten Belediye Başkan Vekili Zihni Aldırmaz, 1957'de en büyük NATO Radar Üssü olarak kurulan tesislerin 10 yıl önce kapatıldığını belirtti. Engelli ve yaşlı vatandaşlar için 5 yıldızlı sosyal tesise dönüştürüleceğini söyleyen Aldırmaz şöyle konuştu:
 6 BİNA, 46 ODA
 750 bin liralık harcamayla tesis kullanıma hazır hale gelecek. Projenin 6 ayda tamamlanmasını planlıyoruz. Yaşam merkezi ile dünyanın en büyük engelli kamp merkezine sahip olacağız. 6 binada 46 odanın bulunduğu merkezde, 44 yatak odası, yemekhane, spor salonu ve hidroterapi havuzu yer alacak. Ayrıca 2 ek binada fitness salonuyla kapalı spor alanları yapılacak. Midilli atları için gezinti alanı yaparak, ücretsiz kullanıma sunacağız. Ayrıca engelli spor kulüplerinin de tesisten yararlanması sağlanacak. Burada kamp yapan engelli ve engelsiz vatandaşlarımızın aynı zamanda deniz tatili yapmalarını da sağlayacak bir sistem oluşturacağız. 250 kişilik konferans, kongre ve toplantı salonu, yarı olimpik yüzme havuzu, atletizm pisti, tenis kortları, kafeterya, jimnastik salonu ve sauna hizmetleri de faaliyete geçecek. DHA