Operasyon öncesi sivil idareye by-pass
Meclis İnsan Haklarını İnceleme Komisyonu bünyesindeki kurulan Uludere Alt Komisyonu'nun yazmaya başladığı rapora; operasyon öncesinde sivil idareye bilgi verilmeyerek by-pass edildiği yönündeki değerlendirme damgasını vuracak.
 İstihbarat birimleri arasında koordinasyonsuzluğun da vurgulanacağı raporda 'Uludere'nin 'hata' olduğu kaydedilecek. 28 Aralık 2011'de 34 kişinin yaşamını yitirdiği olayla Komisyon başkanı AK Partili İhsan Şener, '1 hafta-10 gün içinde taslak olarak rapor hazır olacak. Olayda koordinasyon eksikliği görünüyor. Kişisel kanaatim budur' dedi.
 ÖTE yandan muhalefet ise Uludere'yi çözecek bilgilerin rapora girmeyeceğinden emin. Raporda 'vur emrini kim verdi?' sorusunun yanıtı, Genelkurmay bilgi vermediği için olmayacak. 
 REZİL OLURSUNUZ
 Muhalafet sivil idarenin olaydan haberdar olduğunu kaydederken, 'Bölgede Fehman Hüseyin'in olduğu biliniyor. Yerel komutanlığın devre dışı bırakılmasının sebebi de bu ismi yakalama hayalidir' görüşünü savunuyor. CHP'li Levent Gök'ün, toplantıda 'Bu raporla kamuoyunun karşısına çıkılırsa rezil olursunuz' dediği öğrenildi. 
  VOLKAN YANARDAĞ