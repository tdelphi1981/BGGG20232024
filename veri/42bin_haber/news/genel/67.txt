50 milyar dolarlık pasta Türk bankalara kaldı
Avrupa'daki kriz Türk bankalarına yaradı... Artık kasalarındaki parayı daha dikkatli harcayan yabancılar piyasadan çekilirken, meydan Türklere kaldı. Yüksek sermaye ve artan risk iştahı gibi avantajlarıyla fark yaratan Türkler, 2-3 yıl içinde 50 milyar $'lık finansman ihtiyacının karşılanmasında büyük rol oynayacak
 Ayfer ARSLAN
 Küresel kriz nedeniyle Avrupalı bankalar kendi dertlerine düşünce 50 milyar dolarlık proje finansmanı pastası Türk bankalarına kaldı. Bireysel krediler ve KOBİ kredilerinde bu yıl ekonomik durgunluk nedeniyle yeterli büyümeyi yakalayamayan Türk bankaları, ellerindeki likiditeyi değerlendirmek için rotayı köprü, otoyol, enerji alanındaki büyük proje finansmanlarına çevirdi. Otoyol, köprü, enerji 2013 yılına sarkarken özelleştirme ihaleleri de dahil olmak üzere proje finansmanı açısından 2-3 yıllık süreç içersinde yaklaşık 50 milyar dolarlık bir potansiyelin bulunduğunu belirten bankacılar 'Yabancılar kriz nedeniyle çekildi, piyasa Türk bankalarına kaldı. Türk bankalarının elinde hem likidite var hem de iştah var' görüşünü paylaştı. Türkiye'de başta enerji olmak üzere ulaşım, altyapı ve sağlık alanında yapılacak yeni yatırımlar Türk bankalarının iştahını kabartıyor.  Önümüzdeki 3-4 yıllık dönemde EÜAŞ'ın portföyünde bulunan ve toplam kurulu gücü 16.000 MW olan 45 adet santralin özelleştirilmesi gündemde. Özelleşecek bu santraller için 15-20 milyar dolarlık bir finansman ihtiyacının ortaya çıkması bekleniyor. Özel sektörün enerji yatırımları tarafında ise önümüzdeki 5-6 yıl içerisinde henüz yatırımı başlamamış toplam 7.000-8.000 MW kurulu güce sahip ilave enerji projesinin faaliyete geçeceği tahmin ediliyor. Bankacılık çevreleri sadece enerji alanında elektrik üretim santralı ve elektrik dağıtım özelleştirmeleri dahil 3-4 yıllık bir süreçte toplamda 30-40 milyar dolarlık bir finansmana ihtiyaç duyulacağını öngörüyor.
 YABANCI ARTIK ÇEKİLDİ
 TSKB Proje Finansmanından Sorumlu Genel Müdür Yardımcısı Ufuk Bala Yücel: 'Türk bankaları proje finansmanında giderek daha etkin bir konuma geldi. 3 küresel kriz nedeniyle eskiden bu alanda etkin olan yabancı bankalar yok oldu. Piyasadan çekildiler. Kısa zamanda geri dönenlerini de bekliyorum. Türk bankalarının hem istekleri hem iştahları hem de fonları var. Projeler üst üste ekleniyor. Otoyol, köprü, arkasından hastane yatırımları ve elektrik dağıtı özelleştirmeleri gelecek. Bütün bunları üst üste geklersek 2-3 yıl içerisinde 40-50 milyar dolarlık proje finansmanı açısından bir potansiyel gözüküyor. Fiyatlama açısından da dışarıya göre bir dezavantaj yok.'
 ÇOK CİDDİ SERMAYE VAR
 Garanti Bankası Genel Müdür Yardımcısı Erhan Adalı: 'Bugün gelinen noktada Türk bankalarının proje finansmanında yabancı rakiplerine göre daha etkin olmasının en büyük nedeni; sektörün son 10 yıldaki gelişiminde yatıyor. ABD ve Avrupa'da bankalar borç sorunu ile uğraşırken, Türk bankalarında çok ciddi bir sermaye birikimi oluştu. '
 Sağlam yapı fark yarattı
 İŞ Bankası da konuyla ilgili şu görüşleri paylaştı: Türk bankacılık sektörünün 2001'de gerçekleştirilen reformlar sonrasındaki sağlam yapısı, sermaye yeterliliklerinin güçlü durumunu koruması ve ülkenin kalkınmasına yönelik yatırımları destekleme yönündeki misyonu, yerli bankaların proje finansmanında son dönemde yabancı bankalara nazaran daha etkin rol oynayabilmesine imkan tanımıştır.
 45 milyar dolarlık proje finansman işlemi birikti
 Akbank Genel Müdür Yardımcısı Alper Hakan Yüksel:  'Son dönemde ardı ardına hızlanan özelleştirme ve ihale takvimleri ile birlikte, 2013-2015 arası dönem için yaklaşık 45 milyar dolar düzeyinde bir proje finansman işleminin biriktiğini görüyoruz. Bugün gelinen noktada, Türk bankalarının, gerek bu projeleri iyi tanıyor ve anlıyor olmaları, gerekse de bu projeleri hayata geçirecek sermayedarların 'know-how' ve mali güçlerine daha yüksek bir inanç ortaya koymaları nedeniyle paylarının arttığı görülüyor. Türk bankaları, her ne kadar bu projelerin finansmanında aslan payını almaya devam edecek olsalar bile, yapılandırma bilgi birikimi ve avantajlı fonlama kaynakları nedeniyle yabancı bankalar da bu resme dahil edilmeli.
 Türk bankaları dünya devlerinden krizde ayrıştı
 Yapı Kredi Kurumsal ve Ticari Bankacılık Genel Müdür Yardımcısı Mert Güvenen:
 'Bankalarımızın proje finansmanında etkinliğinin artması, Türk bankalarının krizde dünya devlerinden ayrıştığının somut bir göstergesi.  Özellikle son yıllarda özelleştirmeler, satın almalar, enerji ve alt yapı yatırımlarında büyük artışlar yaşanması, proje finansmanı kredilerinde hızlı bir trendin yakalanmasında etkili oldu. Bu tür kredilerin geri ödenmesinde ise sektörün genelinde yatırımcı şirket yerine projenin aktifleri baz alınıyor ve bankalar farklı garantiler sayesinde risklerini azaltabiliyor. Biz de Yapı Kredi olarak başta enerji olmak üzere proje finansmanı kapsamındaki işlemlerde etkin ve başarılı bir rol oynamaya devam ediyoruz. Enerji . köprü ve otoyol özelleştirmeleri ve hastane gibi yatırımlara desteğimiz sürecek.'
 Yabancı bankalar da katılmalı
 l Finansbank Kurumsal bankacılık Genel Müdür Yardımcısı Ömür Tan : 'Belirli Türk Bankaları proje finansmanında hep çok aktifti. Sadece yabancı bankaların geçtiğimiz yıllarda var olan aktivasyonları azaldıkça Türk bankalarının yeni işlemlerde etkinliği artmış olarak yorumlanıyor.  Ayrıca son zamanlarda yap işlet devret gibi modellerdeki yapı ve içerik, Türk bankaları tarafından etkin ve işlemlerin tamamlanabilmesi motivasyonu ile değerlendiriliyor. Çünkü bu  işlemler ülkemiz ekonomisi için çok değerli işler.  Proje finansmanında aktif olan Türk bankalarının teknik açıdan da yurtdışındaki örneklerle aynı paralellikle güçlü ve sağlıklı finansman yapıları kurgulayabildiklerini de unutmamak lazım. Fakat işlemlerin çokluğu ve büyüklüğü nedeniyle, ihtiyaç olacak finansmanları karşılayabilmek için yabancı bankaların olması çok önemli. Hatta bunun daha rahat sağlanabilmesi için yapılan ihalelere yabancı firmaların daha fazla katılması ve ilgi göstermelerini bekliyoruz.'
 3 DEV PROJEYE 4.3 MİLYAR $ KREDİ
 Varan 1 
 İSTANBUL- İzmir otoyolunun ilk aşaması olan Gebze-Orhangazi arasının finansmanın Türk bankaları tarafından sağlanması kesinleşti. İlk aşama için 2.7 milyar dolarlık toplam finansman ihtiyacı ortaya çıkarken, bunun yarısı özkaynak konularak karşılanacak, geriye kalan 1 milyar 350 milyon dolarlık yarı finansman ise 8 Türk bankasından sağlanacak. Bu 8 Türk Bankası da; Ziraat Bankası, Halk Bankası, Vakıfbank, İş Bankası , Garanti Bankası, Akbank, Yapı ve Kredi Bankası ile Finansbank olarak belirlendi. İstanbul-İzmir Otoyolu Projesi, iki şehir arasındaki mesafeyi 3.5 saate indirecek. İstanbul-Bursa arasındaki mesafenin de 1 saate kadar inmesi sağlanacak. 22 yıl 4 aylık yapım ve işletme ile en kısa süreli teklifi verip ihaleyi kazanan Nurol-Özaltın-Makyol-Astaldi-Yüksel-Göçay İnşaat Konsorsiyumu tarafından gerçekleştirilecek otoyol inşaasının toplam maliyetinin 6-7 milyar dolara ulaşacağı tahmin ediliyor.
 Varan 2 
 İSTANBUL Boğazı'na 3. köprü yapımını da kapsayan Kuzey Marmara Otoyolu ihalesini kazanan IC İçtaş-Astaldi Ortak Girişim Grubu (OGG) Yönetim Kurulu Başkanı Serhat Çeçen, proje finansmanını ağırlıklı olarak Türk bankalarının oluşturacağı konsorsiyumla en kısa sürede gerçekleştireceklerini söylemişti. Serhat Çeçen 2.5 milyar dolarlık yatırımın finansmanının yüzde 20'sini özkaynak, yüzde 80'ini Türk bankalarının oluşturacağı konsorsiyumdan karşılanacağını açıklamıştı.
 Varan 3 
 AĞUSTOS ayında yapılan ihalede Soma linyit kömür sahasını alan Kolin İnşaat Yönetim Kurulu Başkanı Naci Koloğlu, önceki gün Soma linyit kömür santralının yapımı için yaklaşık 1 milyar dolar yatırım yapacaklarını ve finansmanı Türk bankalarından sağlayacaklarını açıkladı.
  