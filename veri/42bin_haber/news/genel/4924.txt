Gözler MOBESE'de!
ABD Büyükelçiliği'ni kana bulayan Ecevit Şanlı'nın üzerinden çıkan kimliğin sahibi İrfan A, diğer 2 zanlıyla beraber serbest bırakıldı. 20 kişilik özel bir ekip oluşturan Emniyet, suç ortaklarını bulabilmek için gözünü MOBESE ve güvenlik kameralarına çevirdi
  
 Soner ARIKANOĞLU / ANKARA
 ABD'nin Ankara Büyükelçiliği'ne yönelik intihar saldırısını gerçekleştiren DHKP-C'li Ecevit Şanlı'nın kimliğini kullandığı İrfan A, ifadesi alındıktan sonra serbest bırakıldı. İrfan A'yla birlikte gözaltına alınan diğer iki zanlı da serbest kaldı. İrfan A'nın, Ecevit Şanlı ya da DHKP-C ile herhangi bir bağlantısı saptanamadı. Polise verdiği ifadede kimliğini kaybetmediğini söyleyen İrfan A, Temel Haklar Derneği tarafından düzenlenen futbol turnuvasına katıldığını; turnuva sırasında kimliğini kısa süreliğine dernek yöneticisi Durmuş K'ya verdiğini anlattı. Böylece gözaltında kimse kalmadı.
 OLAYLA ilgili soruşturmayı yürüten Ankara Terörle Mücadele Şube Müdürlüğü, Şanlı'nın suç ortaklarını belirlemek amacıyla 20 kişilik özel bir ekip oluşturdu. 20 uzman polis, MOBESE ve güvenlik kameralarının incelemekle görevlendirildi.
 
 Erdoğan Didem'i aradı
 SALDIRIDA ağır yaralanan gazeteci Didem Tuncay'ın tedavisi Ankara Numune Hastanesi'nde devam ediyor. Prof. Dr. Nurullah Zengin, Tuncay'ın sağlık durumundaki iyileşmenin devam ettiğini, tedavi süreci ve gözündeki sorunla ilgili bugün kapsamlı bir değerlendirme yapılacağını söyledi. Başbakan Tayyip Erdoğan da Didem Tuncay'a 'geçmiş olsun' telefonu açtı. Baba İsmail Tuncay'la görüşen Erdoğan, olaydan duyduğu üzüntüyü dile getirdi. Didem Tuncay'ın annesi Meral Tuncay ise 'Çok sayıda basın mensubu Didem'i ziyaret etmek için geldi, bize güç verdi' dedi.