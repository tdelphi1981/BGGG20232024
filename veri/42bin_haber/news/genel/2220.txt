Kolektif aşkla yapılan kitaplar
Çiçeği burnunda yayınevi Kolektif Kitap yayımladığı kitaplarla dikkat çekmeyi başarıyor. Özellikle de 'Hayali Söyleşiler' isimli 3 kitaptan oluşan dizisi... Kimin aklına gelir ki ölülerle söyleşi yapmak!
 ZEYNEP BAKIR
 zeynep.bakir@aksam.com.tr
 Fotoğraf: EBRAR ALPER
 İstanbul Kadıköy'de, Ressam Şeref Akdik Sokak'ta birçok amatör ya da profesyonel fotoğrafçının kadrajına girmiş olması muhtemel güzellikte 3 katlı bir yapının içinde gazetemize konu olacak bir aşk yaşanıyor. Bu aşklardan biri Kolektif Kitap'ın da kurulmasına sebep olan kitap ve tasarım aşkı. Diğeri de yayınevinin sahipleri Murat Oğurlu ve kapak tasarımlarını yapan eşi Deniz Hanım'ın (Muhteşem yağlı boya resimler yaptığını bizzat gördük) aralarında yaşadığı aşk! İkisi de birbirinden etkileyici... Ama bizim bugünkü yazı konumuz; o, her iki aşktan da doğan enerjiyle yayınladıkları kitapları...
 İŞTE O HAYALİMDEKİ BÖCEK!
 Kolektif Kitap henüz yaşını ya yeni doldurmuş ya da doldurmak üzere olan taptaze bir yayınevi... Ama bir araya gelen ekibin birikimi epey fazla...  Düsturları belli: 'Kolektif bilinç, kolektif hafıza, kolektif güzellik adına, daha çok kitap' diyorlar. 
 Kolektif Kitap'ı keşfetmemiz, bir cuma gecesi Pazar gazetemizi bağlarken ekipçe oldu. 'Resimli Başyapıtlar' ismini verdikleri seriden Franz Kafka'nın 'Dönüşüm' kitabını, o gün gelen kitapların arasında fark ettik. Kitabı eline alan 'İşte o, hayalimdeki Gregor Samsa' diyordu. Kafka'nın 'Dönüşüm' kitabı; Samsa'nın bir sabah, kendini dev bir böceğe dönüşmüş bulmasıyla başlar ve hayatındaki değişiklikleri anlatır. Evet, gerçekten yayınladıkları kitapta hepimizin ortak hayal ettiği 'böcek' aynıydı! Kitabın illüstrasyonlarını yapan Luis Scafati'nin bu satırları okuma ihtimali olmasa da, hayal dünyamıza tercüman olduğu için hürmetlerimizi gönderiyoruz. 
 Uzun lafın kısası yayınladıkları bu kitap ve devam serisini gördüğümüzde Kolektif Kitap'a olan merakımız arttı. Yayınevi de bu sevincimizi kursağımızda bırakmayarak, üstelik daha da artan bir hayranlık duymamızı sağlayacak eylemlerle devam etti diğer kitaplarını yayınlamaya... Mesela; gazeteye geldiği gibi Yayın Yönetmenimiz Nilay Örnek'in çizgi hayranlığı nedeniyle havada kaptığı 'Grafik Kanon - 1' kitabı ve ardından; 'Bunun ikincisi kimde?' haykırışı buna bir örnek. Hazır yeri gelmişken buradan kendisine cevap verelim 2'nci kitap henüz çıkmadı. 
 Resimli Başyapıtlar serisinden çıkan kitaplarsa Poe'nun Kara Kedi'si, Gogol'un Palto'su... Bir de Hayali Söyleşiler serisi var ki o da içeriğiyle başka bir yazı konusu değerinde. Picasso, Frued ve Shakespeare'le (hepsi ayrı bir kitap) hayali söyleşiler yapılmış. Konu olan kişilerin biyografilerine dayanılarak, kişilerin uzmanları tarafından röportaj gibi aktarılmış. Shakespear'in hayat hikayesini onun ağzından dinliyor(muş) olmak gayet keyifli hale getiriyor okuduğunuz şeyi...  Bu üçlünün arasına Mevlana, Mimar Sinan, Mustafa Kemal Atatürk de katılsa hiç fena olmaz... Laf aramızda böyle bir planları olduğunu da öğrendik. Ancak belirlenen kişileri yazacak bir uzaman bulmak ilk problem olsa gerek! 
 Bahsini etmediğimiz kitaplar arasında insanlık tarihini şekillendiren olay ve fikirleri konu alan, 'Dünyayı Değiştiren   100 Fikir' ve henüz yeni çıkan çocuklar için yaptıkları belli ama en çok büyüklerin okuyacağını tahmin ettiğim 'Alfred & Agatha'nın Maceraları' isimli de bir kitap var. İçeriğini anlattığımda siz de bizimle aynı fikirde olacaksınız. 
 Polisiye romanların kraliçesi Agatha Chiristie ile gerilim filmlerinin babası Alfred Hitchcock çocukluk arkadaşıymış. Birlikte maceradan maceraya atılmaya karar vermişler. Bu Kolektif Kitap'ın işi değil ama animasyon filmini bile izlemek isteriz! 
 Uzun lafın kısası kadrajımıza takılan Kolektif Kitap çatısı altında çıkan yayınları beğenerek takip ediyoruz, size de takdimimizdir...