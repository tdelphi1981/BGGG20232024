Yasaklı PKK Almanya'da saklanamaz
Almanya Adalet Bakanı Sabine Leutheuser-Schnarrenberger, 'Almanya, PKK'nın saklanacağı veya faaliyet göstereceği bir ülke değildir' dedi. Resmi ziyaret için Türkiye'ye gelen Almanya Adalet Bakanı, dün sabah bir grup gazetecinin sorularını yanıtladı. Konuk bakan, Başbakan Recep Tayyip Erdoğan'ın 'PKK'nın Avrupa'daki destek gördüğü ülkelerin başında Almanya geliyor' sözleri hatırlatıldığında şunları söyledi:
 BİR YÖNTEM BULUP ÇIKIYORLAR
 'Almanya Büyükelçiliği, gereken açıklamayı yaptı. Alman ceza hukukuna uygun şekilde PKK ile mücadele ediyoruz. Alman yerel savcılar ile Federal Başsavcılığın soruşturmaları var. PKK Almanya'ya göre, ülke dışında faaliyet gösteren bir terör örgütü. Almanya, PKK'nın saklanacağı veya faaliyet göstereceği bir ülke değildir ki, zaten Almanya'da yasaklıdır. Alman yasaları kapsamında PKK'nın kara para aklama gibi finans kaynakları konusunda da soruşturmalarımız sürüyor. Bir ucundan tutuyoruz, ama onlar başka bir yöntem bulup yine karşımıza çıkıyorlar.' ANKARA
 Vizede ilerleme yok
 Türk vatandaşlarına vize muafiyetiyle ilgili Alman hükümetinin tutumunda bir değişiklik olmadığını belirten konuk bakan, 'Bu konuda asıl sorumlu bakan ben değilim. Ancak bir ilerlemeden bahsedemeyiz' dedi. 'Bu hayır anlamına mı geliyor?' sorusunu Leutheuser-Schnarrenberger gülerek 'Öyle' diye yanıtladı.
  