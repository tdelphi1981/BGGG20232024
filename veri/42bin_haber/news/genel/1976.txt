'HEP'ten dönüşüme kim ne diyor?
Siyaset ve stratejistler, AKŞAM'ın dün manşetine taşıdığı, 20 yıllık dönüşümü tartışıyor. AKŞAM'ın duyurduğu raporda, HEP'le başlayan ve DEP'le devam eden Kürt siyasi hareketinin, bir dönem 'parti kapatma' gerekçeleri arasında sayılan çok sayıda talebinin bugün hayata geçtiği ortaya çıkmıştı:
 - Fikri Sağlar (HEP ve DEP'in siyasette olduğu dönemin Kültür Bakanı): O deklarasyonların yayınlandığı günden bu yana hala Kürt sorunu varsa ve son 10 yılında iktidardaysa AKP durup düşünmeli. Kürt politikası, parlamento dışına çıkarılmaya çalışılıyor. O günkü yanlış tekrar edilmek isteniyor. Bu, onarılmayacak yaralar açar. O deklarasyonların yayınlandığı zaman hükümetler gereğini yerine getirmiş olsaydı, bugün bunları konuşuyor olmazdık. Ahmet Türk gibi isimler, aynı sınırlar içinde yaşamak isteyen son jenerasyon gibi. Arkadan gelenler dağda kardeşlerini, babalarını kaybetti. 
 - Dr. Nİhat Ali Özcan (Türkiye Ekonomi Politikaları Araştırma Vakfı (TEPAV): Türkiye'deki değişiklikler, politik ortam, örgütün kapasitesi, uluslararası ortamdaki değişiklikler sonucu bu noktaya geliniyor. Önemli olan sorunu yönetilebilecek düzeyde tutabilmek. Bu tür işlerde ani ve hızlı çözüm yok. Zamana yayılmış bir konu ve kolay değil. 
 - Prof. Dr. Hasan Ünal (Atılım Üniversitesi): Şu soru sorulmuyor: 'Nihai amacınız nedir?' Demokratik taleplerin neredeyse tümü AB ortalamasının da üzerinde karşılanmış durumda. Bunun ötesindeki adımlar, mesela anadilde eğitim bir başka devletin kurulmasıdır. Bugün Belçika parçalanma noktasındadır. Artık demokratik talepler diye gündeme getirilen şeyler, 'Ayrı devlet kurmaya çalışıyorum' anlamına gelir.  HAKKI KURBAN