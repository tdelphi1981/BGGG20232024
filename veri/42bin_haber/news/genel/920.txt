Hükümet kıdem tazminatında geri adım attı
Maliye Bakanı Mehmet Şimşek: "Kıdem tazminatıyla ilgili bir tasarı gündemde yok"
 TBMM Plan ve Bütçe Komisyonu'nda, 2013 Yılı Merkezi Yönetim Bütçe Kanunu Tasarısı ile 2011 Yılı Merkezi Yönetim Kesin Hesap Kanunu Tasarısı'nın geneli üzerindeki görüşmeler tamamlandı.
 Maliye Bakanı Mehmet Şimşek, görüşmelerin ardından milletvekillerinin sorularına yanıt verdi.
 Büyükşehir Yasa Tasarısı'nın bütçeye etkisi konusundaki bir soru üzerine Bakan Şimşek, söz konusu yasanın, geçmesi halinde 2013 yılına etkisinin 610 milyon lira olacağını, bu rakamın da bütçede yer aldığını bildirdi. Şimşek, ''2014 yılındaki etkisi 3 milyar 727 milyon lira, 2015 yılındaki tahmini etkisi de 4 milyar 100 milyon lira olacak'' dedi.
 Bakan Şimşek, söz konusu tasarıda yer alan düzenlemeyle 2464 sayılı Belediye Gelirleri Kanunu'na göre tahsil edilen vergi ve harçların (ilan, reklam vergisi, eğlence vergisi, elektrik ve havagazı tüketim vergisi, yangın sigortası vergisi, haberleşme, çevre ve temizlik vergisi...vs) 5 yıl süreyle alınmayacağını vurguladı.
 Yeniden yapılandırma gelirleri
 6111 sayılı kanunla yapılandırılan alacak tutarının sorulması üzerine Şimşek, söz konusu yasa çerçevesinde 5 milyon 241 bin 542 mükellefin başvuruda bulunduğunu, 6 milyon 179 bin 441 dosyanın da yapılandırıldığını belirtti.
 Şimşek, ''Yeniden yapılandırma miktarı da 39 milyar 375 milyon 198 bin lira. Ekim 2012 itibarıyla toplam tahsilat 19 milyar 759 milyon 343 bin lira, yani yapılandırılan alacağın yüzde 50,2'si Hazine'ye intikal etmiştir, tahsil edilmiştir'' dedi. Bakan Şimşek, yeniden yapılandırma çerçevesinde 2013 yılında bütçeye katkı olarak gördükleri rakamın 700 milyon lira olacağını vurguladı.
 10 milyar liralık tedbir
 Maliye Bakanı Şimşek, ''Takdir edersiniz ki bu sene birtakım tedbirler aldık. Bunların etkisi 2013 yılında 10 milyar lira olacak'' dedi.
 Maliye Bakanı Mehmet Şimşek, 2013 yılında vergi gelirlerinin 318 milyar liraya çıkmasını beklediklerini belirterek, ''Bu yıla göre yüzde 14 artış öngörüyoruz. Bu fark nereden kaynaklanıyor? Takdir edersiniz ki bu sene birtakım tedbirler aldık, yani zam yaptık. Bunların etkisi 2013 yılında 10 milyar lira. 2012'deki etkisi ise 2,6 milyar lira'' diye konuştu.
 Kıdem tazminatıyla ilgili bir tasarı gündemde yok
 Kıdem tazminatıyla ilgili bir soruyu yanıtlayan Şimşek, şunları söyledi:
 ''Eğer, bütün taraflarla konuşularak bu sistem reforme edilebilirse bu, ülkemizin, işçilerimizin faydasınadır. Çünkü şu anda bundan yararlanan işçi oranı yüzde 10'un altında. Ama eğer, bu yönde bu tarafların bir uzlaşması söz konusu değilse bu konuyu zorlayarak yapma şu anda gündemimizde değil. Daha doğrusu şu anda kıdem tazminatıyla ilgili bir tasarı gündemimizde değil. Bana sorarsanız, bu ülkede bir iş gücü piyasası reformuna ihtiyaç var. OECD istatistiklerine bakın, dünyanın en katı iş gücü piyasası rejimlerinden bir tanesi Türkiye'dedir.
 Bütçeyi hazırlarken, ''gelecek sene seçim olabilir'' yaklaşımı içinde olmadıklarını anlatan Şimşek, ''Biz bu bütçeyi aylar öncesinden hazırlamaya başlıyoruz'' dedi.
  