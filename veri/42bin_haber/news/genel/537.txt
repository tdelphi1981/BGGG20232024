'Stratejimiz Türkiye üzerine' diyen ING büyümenin merkezine İstanbul'u koydu
ING'nin Türkiye'deki konumunu güçlendirmeyi hedeflediğini belirten ING Bank Yönetim Kurulu Üyesi Benjamin Van De Vrie, 'ING uzun vadeli düşünüyor, bir gün gelip ertesi gün çıkmak gibi bir stratejimiz yok'dedi. Türkiye'de girişimci ruh ve pozitif enerjiden etkilendiğini belirten Vrie, Avrupa'nın bu konuda Türkiye'den öğreneceği çok şey bulunduğunu savundu
 Ayfer ARSLAN
 ayfer.arslan@aksam.com.tr
 Küresel kriz nedeniyle bazı Avrupalı bankalar Türkiye'deki operasyonlarını satarken, Hollanda merkezli ING Bank Yönetim Kurulu Üyesi Benjamin Van De Vrie,  Türkiye ekonomisindeki büyüme potansiyeline dikkat çekerek, 'Türkiye ING'nin stratejisinin merkezinde. Türkiye piyasalarından çıkma gibi bir düşüncemiz yok. Türkiye'deki konumumuzu güçlendirmek istiyoruz. ING uzun vadeli düşünüyor bir gün gelip ertesi gün çıkmak gibi bir stratejimiz yok' dedi.
 ING Bank Yönetim Kurulu Üyesi Benjamin Van De Vrie ile Hollanda ve Türkiye arasındaki diplomatik ilişkilerin 400. yılı nedeniyle İstanbul'a gelen Clipper Stad Amsterdam yelkenli gemisinde konuştuk. Sık sık İstanbul'a gelen Benjamin Van De Vrie, Türkiye'de girişimci ruh ve pozitif enerjiden etkilenmiş. Vrie, bu konuda Kuzeybatı Avrupa'nın Türkiye'den öğreneceği çok şey olduğuna inanıyor.
 BÜYÜMEK İÇİN KAYNAĞIMIZ VAR
 - Bazı Avrupalı bankalar krizde Türkiye'deki operasyonlarını küçülttü. ING'nin planları ne?
 Son yıllarda yaptıklarımıza bakacak olursanız Türkiye'de  belirgin şekilde büyüyoruz. Türkiye'ye önemli miktarda kaynak getirdik. Türkiye'deki bankanın büyümesini ve kendine sağlam bir yer edinmesini sağladık. Bu ING Grubu'nun desteğiyle oldu. Türkiye piyasalarından çıkma gibi bir düşüncemiz yok. Türkiye'deki konumumuzu güçlendirmek stratejimizin bir parçası. Büyüme için yeterli kaynağımız da var.
 ING uzun vadeli düşünüyor
 - Türkiye ekonomisinde nasıl bir potansiyel görüyorsunuz?
 Büyümekte olan ekonomide eş zamanlı olarak bir banka için ilginç gelişmeler oluyor.Tüketici tarafında refah seviyesinin artmasıyla pek çok açıdan büyüme fırsatı var. Refah seviyesi arttıkça konut, eğitim, sağlık giderleri artıyor. Türkiye, ING'nin stratejisinin merkezinde. Türkiye hem Ortadoğu hem Kuzey Afrika'ya erişim açısından stratejik bir konumda. ING uzun vadeli düşünüyor, bir gün gelip ertesi gün çıkmak gibi bir stratejimiz yok.
 40 milyar dolarlık yatırım
 - Şu anda Türkiye'deki Hollanda yatırımlarının büyüklüğü nedir?
  Yaklaşık 40 milyar 
 dolar civarında. 
 - Türkiye'de yatırım yapmayı planlayan yeni şirketler var mı?
  Evet, ilgi sürüyor. Çünkü verimli bir ekonomik yönetişim mevcut. Verimli etkin bir vergi sistemi var. Bölgeye ihracat yapmak amaçlı pek çok Hollanda şirketi Türkiye ile ilgileniyor. Büyük Hollanda firmalarının hemen hepsi Shell, Unilever, ING gibi hepsi Türkiye'de.  Şimdi daha çok orta ölçekli şirketler ilgileniyor.
 Bireysel bankacılıkta büyüme fırsatı
 - Bankacılıkta hangi alanlarda büyüme fırsatı var?
 Bireysel bankacılık tarafında büyük bir potansiyel olduğuna inanıyoruz. Mobil bankacılık ve internet bankacılığı gibi yeni kanallarla bu alan daha da gelişecek. KOBİ bankacılığına da özel önem veriyoruz. Zaten banka olarak bizim DNA'mızda var. Pekçok  yerde ve Türkiye'de KOBİ müşterilerine karşı kalbimizde özel bir yer var. KOBİ bankacılığından çok iyi anlıyoruz. Kredi büyümelerimiz de sektörün üzerinde.
 KOBİ kredilerinde  %13 büyüdü
 - KOBİ kredilerinde bu yıl ne kadar büyüme sağladınız?
  İlk yarıda bankacılık sektöründe 737 milyar lira  düzeyindeki toplam kredilerinin yaklaşık yüzde 44'ü kurumsal-ticari krediler, yüzde 23'ünü ise KOBİ kredileri oluşturuyor.  ING Bank'a gelince, 2012 yılının 2. çeyreğinde ticari kredilerde sektör 2011 sonuna göre yüzde 7.5 büyüme kaydederken, ING Bank yüzde 13'lük oranla sektör ortalaması üzerinde büyüdü.
 Hollanda-Türkiye dış ticaret hacmi 7 milyar euro
 - Türkiye-Hollanda ilişkilerinin  artırılmasının ING açısından önemi nedir?
 Hollanda açısından Türkiye önemli bir ticaret ortağı. Hollanda şirketleri açısından da Türkiye'nin çevre ülkelere erişmek için önemli bir geçiş noktası. Makine teçhizat, kimya, ilaç ve ileri teknoloji alanında da yatırım ve işbirliği fırsatları olabilir. Hollanda'dan Türikye'ye 5 milyar euroluk ihracat yapılıyor. Türkiye'den Hollanda'ya yapılan ihracat da yaklaşık 2 milyar euro. Yani toplam 7 milyar euroluk ticaret hacmi sözkonusu.  İki ülke arasındaki ilişkiler ING'yi uluslar arası ticaretin bankası şeklinde gelişmesini sağlayacak.