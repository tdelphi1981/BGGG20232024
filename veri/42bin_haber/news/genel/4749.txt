Halkın adaleti kısasa kısas
Uyuşturucu çeteleriyle mücadele edemeyen Meksika, vatandaşın eline silah verdi. Halk güçleri önce yakalıyor sonra kendi mahkemesinde yargılıyor
  
 Meksika'nın uyuşturucu çeteleriyle baş edememesi nedeniyle belli bölgelerde güvenlik kontrolünü devrettiği halk birlikleri, yakaladığı zanlıları yargılamaya başladı. Önceki gün 'toplum polisi'nin kontrolündeki Guerrero eyaletindeki mahkemeye 50 'suçlu' çıkarıldı.
 UZUN yıllarıdır uyuşturucu çetelerinin cinayet ve adam kaçırma eylemleriyle mücadele eden Meksika'da son altı yılda 70 bin cinayet işlendi. Önceki ay iktidarı Felipe Calderun'dan devralarak Cumhurbaşkanlığı koltuğuna oturan Enrique Pena Nieto, halka güvenli bir yaşam sağlayacağına söz vermişti. Cumhurbaşkanı bu doğrultuda tartışmalı bir karara imza atarak, Meksika'nın 20 noktasında güvenlik sağlama görevini yerel halka verdi. Halkın içinden seçilen ve 'toplum polisi' olarak adlandırılan görevliler silahlandırıldı. Toplum polisi suçluları kendi yöntemleriyle yakalamaya başladı. Devlet, kendi kolluk kuvvetlerini de görevden çekmedi.  
 ÖNCEKİ gün El Mezon Köyü'nde kurulan mahkemede toplum polisi 50'den fazla tutukluyu yargıladı. Maskeli yerel güçler, cinayet, hırsızlık ve tecavüzle suçlanan mahkumları yüzlerce kişinin karşısına çıkardı. 
 'KATİLSE ÖLDÜRÜN'
 Toplum polisi mahkumları 'kısasa kısas' anlayışıyla yargıladığını kaydetti. Copala Kenti toplum polisi yöneticisi Odila Gonzalez Rios 'İşledikleri suçla cezalandırılmalılar. Tecavüz ettilerse tecavüze uğramalı, öldürdülerse öldürülmeliler' dedi. 240 silahlı kişiden  oluşan örgütlenmenin koordinatörü Bruno Placido Valerio ise niyetlerinin karmaşa yaratmak değil, çözüm getirmek olduğunu bildirdi.
 'HUKUK İHLALİDİR'
 Reuters haber ajansı mahkemede suçlarla ilgili hiçbir somut kanıt ortaya konmadığını bildirirken, tutuklularla ilgili kararın önümüzdeki günlerde açıklanacağı kaydedildi. 
 Nieto'nun 'toplum polisi' kurumu, şiddet olaylarının durdurulamaması nedeniyle polise itimadı kalmayan halk tarafından kolayca benimsense de bazı tartışmalara yol açmıştı. Halk güçlerinin yasaları ihlal edebileceği öne sürülmüştü. Yargılama hamlesi ise daha büyük tepki gördü. Reuters'e konuşan Meksikalı hukuk profesörü Oscar Ortiz toplum polisinin zanlıları yargılamassını insan hakları ihlali olarak adlandırdı. 
 'Meksika devleti bu işe el koymalı' diyen Ortiz, 'Yasaların bu şekilde çiğnenmesine izin veremezsiniz' ifadelerini kullandı.  