Hürriyet'e Bem-Bir-Sen'den ödül
Bem-Bir-Sen'in 19. kuruluş yıldönümünde, İbrahim Keresteci Basın ödülleri de sahiplerini buldu.
Hürriyet de hem gazete hem de internet dalında ödüle layık görüldü. Hürriyet adına ödülü Ankara Muhabiri Aysel Alp, Memur-Sen Genel Sekreteri Günay Kaya'dan aldı. 
 
Memur-Sen'e bağlı Belediye ve Özel İdare Çalışanları Birliği Sendikası'nın (Bem-Bir-Sen) 19. kuruluş yıl dönümü Ankara'da düzenlenen bir törenle kutlandı. Törende, 3 yıl önce trafik kazasında yaşamını yitiren Bem-Bir-Sen Genel Sekreteri İbrahim Keresteci adına düzenlenen basıl ödülleri de sahiplerini buldu. Bem-Bir-Sen Genel Başkanı Mürsel Turbay, örgütlenmeye inanmış bir sendikacı olan Keresteci'yi  O, adam gibi adamdı sözleriyle andı. 
 
10 Ocak'ın çalışan gazeteciler günü olduğunu anımsatan Turbay, basın çalışanlarının her türlü tehlikenin ortasında görev yaptığını, kimi zaman bu uğurda hayatlarını kaybettiklerini vurguladı. Gazetecilerin haklarının gerektiği gibi verilmediğini, birçoğunun geçim standartlarının altında bir ücretle çalıştığını ve emeklilik primlerinin gerçek ücretler üzerinde yatırılmadığına dikkat çekti.  
"BEŞAR İÇİN DUA EDİN" 
Suriye'de tutuklu kalan gazeteciler Adem Özköse, Hamit Coşkun, Cüneyt Ünal, hala tutuklu bulunan gazeteci Başar Kadumi'nin eşi Arzu Kadumi, görevi sırasında yaralanan AA Foto Muhabiri Sinan Gül ile Medya-İş Genel Başkanı Gürsel Eser, İbrahim Keresteci Özel Ödülüne layık bulundu. Ödülü ağlayarak alan Arzu Kadumi, eşinin işlemediği bir suçtan Suriye'de hala tutuklu bulunduğunu belirterek, "Dünyanın çeşitli bölgelerinde gazeteciler ölüyor, öldürülüyor ya da tutsak ediliyor. Eşim Beşar da işlemediği bir suçtan dolayı Suriye'de ve öldü mü yaşıyor mu, bunu bile bilmiyorum. İki çocuğumla sadece bekliyoruz. Sürecin hayırla sonuçlanması için sizlerden dua etmenizi istiyorum" dedi.