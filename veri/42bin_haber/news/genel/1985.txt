Cinayet mi örgüt mü?
Karara bağlandıktan sonra Yargıtay'a gönderilen Hrant Dink cinayeti dosyasında belirsizlik hakim...
 SEDA KILIÇ
 Yargıtay dosyaya hangi dairenin bakacağına karar veremedi.
 AGOS Gazetesi Genel Yayın Yönetmeni Hrant Dink'in öldürülmesiyle ilgili dava 17 Ocak 2012'de karara bağlandı. Ardından dosya Yargıtay'a gitti ancak eksiklikler nedeniyle geri gönderildi. Eksikliklerin tamamlanmasının ardından dosya yeniden Yargıtay'a iletildi. Ancak 2,5 ay önce gönderilen dosyanın hangi daireye gönderileceği ise henüz belli olmadı. 
 TEREDDÜT OLMAMALI
 YARGITAY Cumhuriyet Başsavcılığı'nın dosyayı cinayet suçuna bakan Yargıtay 1. Ceza Dairesi'ne mi yoksa örgüt suçlarına bakan Yargıtay 9. Ceza Dairesi'ne mi göndereceği netlik kazanmadı.
 DİNK ailesinin avukatlarından Cem Halavurt ise dosyanın 9. Ceza Dairesi'ne gönderilmesi gerektiğini söyleyerek, bu konuda herhangi bir tereddüdün olmaması gerektiğini vurguladı. Cinayetle ilgili mahkum olan fail Ogün Samast'ın dosyası Yargıtay 1. Ceza Dairesi'ne gönderilmişti.