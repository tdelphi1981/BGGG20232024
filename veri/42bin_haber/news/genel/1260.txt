Üreteceğimiz tabletlerin üzerinde kayak bile yapılır!
Fatih Projesi'nin adaylarından Japon Fujitsu'nun Türkiye Genel Müdürü Zaim, 'Çocuklar bu cihazları yetişkinlere göre daha hoyrat kullanacak. Biz, üstüne oturup kayak yapabilecekleri sağlamlıkta tablet üretebiliriz' diyor
 Şenay BÜYÜKKÖŞDERE
 Öğrencilere tablet bilgisayar dağıtılmasını öngören FATİH Projesi'nin pilot uygulaması piyasada satılan tabletlerden alınıp öğrencilere dağıtılarak devam ediyor. Tabletleri üretecek şirket ise yapılacak ihale sonucunda belli olacak. Pek çok uluslararası ve yerel şirket projede yer almak için kolları sıvadı. Japon teknoloji şirketi Fujitsu ise proje için en dayanıklı tableti üretecek tek şirket olduğu iddiasında.
 SUYA BİLE SOKABİLİRLER
 FUJITSU Türkiye Genel Müdürü Halit Zaim, Fatih Projesi'nde hedefin en ucuz ürünü değil, sağlam cihazı en uygun fiyata üretmek olduğunu belirterek, 'Çocuklar bu cihazları yetişkinlere göre daha hoyrat kullanacak. Tabletleri suya sokabilirler, yere düşürebilir hatta kışın üzerine oturup kayak bile yapabilirler. Bu kalitedeki cihazları ise ancak Fujitsu gibi bir şirket üretebilir' dedi.
 İhtiyacımız olan 'server'ları üreteceğiz
 FUJITSU, 2008'den bu yana masaüstü bilgisayar ve tablet üreten iş ortağı Informatik ile önümüzdeki dönemde sunucu, depolama ürünleri ve PalmSecure Biometrik Kimlik Doğrulama Sistemi üretimi de yapacak. Şirket, 6-8 Kasım tarihleri arasında Almanya'nın Münih kentinde düzenlenen Fujitsu Forum'da söz konusu teknolojilerin üretilmesi konusunda Informatik ile bir anlaşma imzaladı. Zaim, 'Bu anlaşma ile Fujitsu olarak ilk aşamada ihtiyacımız olan 3-4 bin serverı burada üreteceğiz' dedi.