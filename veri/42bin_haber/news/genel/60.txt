Ölümcül şüphe
ABD'de menenjit salgını başladı... Ölen 9 kişinin sırt ağrısı şikayetiyle steroid iğnesi yaptırdığı ortaya çıktı. 13 bin kişinin hayatı tehlikede...
 ABD'de alarm, 13 bin kişinin hayatı tehlikede... 13 bin kişinin menenjit salgınının şüphelisi olan steroid iğnelerinden yaptırdığı açıklandı. Salgında yaşamını yitirenlerin sayısı 9'a, vaka sayısı da 105'e çıktı. Ölenlerin hepsinin sırt ağrısı şikayetiyle steroid iğneleri yaptırdığı belirlendi. Ülkede 23 eyalete gönderilen tek dozluk 17 bin 700 şişenin geri çekildiği, bunlardan en az birinde mantara rastlandığı kaydedildi. Şiddetli baş ağrısı, baş dönmesi, mide bulantısı ve ateş gibi belirtileri olan menenjitin salgına yol açan mantar kaynaklı türünde, bazı vakaların inme geçirdiği gözlendi. Semptomların, hastalar iğneleri yaptırdıktan 1 ila 4 hafta arasında ortaya çıktığı bildirildi. Mantar kaynaklı menenjit, yüksek dozda anti-mantar ilaçlarıyla tedavi ediliyor.
  