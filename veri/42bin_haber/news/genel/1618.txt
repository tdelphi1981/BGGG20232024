Macaristan'da Kanuni'nin türbesi aranacak
1566'daki Macaristan seferi sırasında vefat eden Kanuni Sultan Süleyman'ın Zigetvar'da defnedilen iç organlarının bulunduğu türbenin yeri TİKA ve Zigetvar Belediyesi işbirliğiyle gün yüzüne çıkarılacak.
Türk İşbirliği ve Koordinasyon Ajansı Başkanlığı (TİKA) ve Zigetvar Belediyesi ayrıca, Osmanlı eserleri konusunda kapsamlı bir işbirliği başlatıyor. 
Ankara'da TİKA Başkanı Serdar Çam ile Macaristan'daki Osmanlı eserleri konusundaki işbirliği olanaklarını değerlendiren Zigetvar Belediye Başkanı Janos Kolovics, ortak çalışmaları AA muhabirine anlattı. 
Kolovics, "TİKA ile birlikte Kanuni'nin vücudunun bozulmaması için çıkarılan ve Zigetvar'da defnedilen organlarının bulunduğu gerçek yeri arayacağız. İzleri ve kalıntıları araştıracağız. Türbe şu an toprağın altında. Onu gün yüzüne çıkarmak için elimizden geleni yapacağız. Yazılı kaynaklar ve arkeolojik çalışmalarla türbeyi bulabiliriz. Bu projenin arşiv çalışmalarını Türk uzmanlar ile birlikte yapacağız. Jeofizik çalışmaları da olacak" bilgisini verdi. 
 
KANUNİ CAMİİ VE TÜRK EVİ RESTORE EDİLECEK 
 
Zigetvar'da Osmanlı dönemine ait yapılarda yürütülecek çalışmalara değinen Kolovics, şunları kaydetti: 
"Bunlardan biri Kanuni Sultan Süleyman diğeri de Ali Paşa Camisi. Kanuni Sultan Süleyman Camii'ni TİKA'yla beraber restore edeceğiz. Bunun dışında şehrimizde Kanuni için yapılmış bir Türk Evi bulunuyor ve bu yapının restorasyonunu TİKA'yla yapacağız. O zamanki Türk kültürünü insanlara göstermek istiyoruz. Evde sergilemek üzere o dönemde yaşayan Türklerin kıyafetleri, araç gereçlerini eve yerleştirmek istiyoruz. Şehirde ayrıca tuğladan yapılmış sağlam bir kale var. Biz de belediye olarak Türk-Macar Dostluk Parkı inşa ettik. Bu parkta Sultan Süleyman'ın büstü de bulunuyor. Zigetvar'ın Türkler için büyük bir sembolik önemi var. Şehrimizde Osmanlı döneminden kalan birçok yapı olduğu için ortak olarak yalnızca TİKA'yı yani Türkiye'yi seçtik. Türkler ve Macarlar yüzyıllardır dost. İki halkın birbirine çok yakın olduğunu düşünüyorum." 
Kolovics, projelerin Kanuni Sultan Süleyman'ın vefatının 450. yıl dönümü olan 2016'da bitirilmesinin hedeflendiğini ifade etti. 
 
MACARLARIN BU TARİHE SAYGISI SEVİNDİRİCİ 
 
TİKA Başkanı Serdar Çam da, Zigetvar Belediyesi ile işbirliğine ilişkin, "Ortak tarihi unsurlarımızı birlikte ortaya çıkarıp , sonsuza kadar yaşatma konusunda mutabakata vardık. Bizleri sevindiren başka bir nokta ise, Macaristan halkının da bizim kadar bu tarihe saygı ve sevgi duyması" diye konuştu. 
Çam, Macaristan'da restorasyon konusunda ilk kez böyle bir çalışma başlatacaklarını ifade ederek, Kanuni Sultan Süleyman anısına güzel çalışmalar yapmak istediklerini, bu çerçevede iki ülke tarihçilerinin de desteğiyle, Kanuni Sultan Süleyman'ın iç organlarının defnedildiği gerçek yerin tespit edilmesine çalışacaklarını bildirdi.