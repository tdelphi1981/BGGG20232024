Müdahale hazırlığı var
Açlık grevi eylemlerinde 54. güne girilirken, Adalet Bakanlığı'nın eylemcilere yönelik bir müdahale planı hazırlığı içinde olduğu öğrenildi. Açlık grevi yapan ve durumu kritikleşen mahkumları, Bakanlığın daha kalabalık koğuşlardan tek ya da 3 kişilik odalara almasının, olası bir müdahaleye zemin hazırlama amaçlı olduğu belirtildi.
 BAKANLIK, eylemlerin bitirilmesi konusunda bir çözüm noktasına ulaşılamaması halinde, durumu kritik hale gelenlere müdahale edilmesini gündemine aldı. Bu kapsamda, Sağlık Bakanlığı ile yazışma yapılarak, doktorların olası bir müdahalede nasıl hareket etmesi gerektiği konusunun irdelendiği bildirildi. 
 AİLELER ÇÖZÜM BEKLİYOR
 TUTUKLU ve hükümlerin aileleri ise hükümetten somut çözüm adımı atılmasını bekliyor. TTB'nin, daha önceki eylemlerde yanlış müdahale ve hatalı glikoz kullanımı sonucu birçok tutuklu ve hükümlünün Wernicke Korsakoff hastalığına yakalandığı ve sakat kaldığının tespitini dikkate alan aileler, cezaevlerine aile hekimi yerine uzman hekimlerin alınmasını talep ediyor. 
 HELİN ALP / ANKARA