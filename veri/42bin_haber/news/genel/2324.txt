Çağlayan'dan Portekizli yatırımcılara çağrı
Ekonomi Bakanı Zafer Çağlayan, Türkiye’de gelecek 10 yılda enerji ve ulaşım alanında 250 milyar dolardan fazla yatırım yapılacağını, kentsel dönüşüm projesi kapsamında ise 20 milyondan fazla konutun yeniden inşa edileceğini anlatarak, bu yatırımların yaklaşık 400-500 milyar doları bulacağını kaydetti. Çağlayan Portekiz iş dünyasının özellikle buraya odaklanması gerektiğini vurguladı.
 Portekiz Başbakanı Pedro Passos Coelho ve Ekonomi Bakanı Zafer Çağlayan’ın katılımı ile Ankara’da Türkiye-Portekiz İş Forumu düzenlendi. Burada bir konuşma yapan Bakan Çağlayan, son 10 yıl içinde Türk özel sektörünün genetiğiyle oynamadıklarını ifade ederek, “Ama Türk iş dünyasının oyun alanının genişletilmesi ve kuralların gelişmesiyle çok önemli gelişmeler gösterdi” dedi.
 Bugün gerek bütçe açıkları gerek kamu borçları noktasında Türkiye’nin AB’nin 23 ülkesinden daha iyi konumda olduğunu belirten Çağlayan, “Bugün Türkiye geçtiğimiz yıl kamu iç ve dış borçlarının milli gelire oranın yüzde 39 seviyeye inmesi ki bu yıl itibariyle inşallah yüzde 36’lar seviyesine inecek, tarihimizde önemli bir rekor olarak geçecek” dedi.
 -ÜÇÜNCÜ ÜLKELERDE İŞBİRLİĞİ YAPMAK İSTİYORUZ-
 Bakan Çağlayan, Türkiye’nin Portekiz ile ilişkileri daha de geliştirmek istediklerini söyleyerek, Portekiz Başbakanı Coelho’nun ziyareti ve iş dünyasının kendi arasında yapacağı görüşmelerin söz konusu isteği karşılayacağını kaydetti. Bakan Çağlayan, Portekiz ile sadece mal alışında ve satışında bulunmak gibi bir anlayışa sahip olmadıkları, iki ülkenin avantajlarını ortak kullanarak üçüncü ülkelerde iş birliği yapmak istediklerini dile getirdi.
 -PORTEKİZ İŞ DÜNYASI ENERJİ, ULAŞIM VE KENTSEL DÖNÜŞÜME ODAKLANMALI-
 Bakan Çağlayan, Türkiye’de gelecek 10 yılda enerji ve ulaşım alanında 250 milyar dolardan fazla yatırım yapılacağını, kentsel dönüşüm projesi kapsamında ise 20 milyondan fazla konutun yeniden inşa edileceğini anlatarak, bu yatırımların yaklaşık 400-500 milyar doları bulacağını kaydetti. Çağlayan Portekiz iş dünyasının özellikle buraya odaklanması gerektiğini vurguladı.
 ANKA
 
  