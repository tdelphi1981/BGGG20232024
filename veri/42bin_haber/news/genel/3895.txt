Numan Bey'e kadro jesti
HAS Parti'yi feshederek AK Parti'ye geçen ve Genel Başkan Yardımcılığı görevini üstlenen Numan Kurtulmuş'a Başbakan Erdoğan'dan kadro jesti geldi.
 Kurtulmuş'la birlikte hareket eden ve HAS Parti kurucuları arasında yer alan Lütfü Esengün, Başbakanlık Etik Kurulu'na atanan yeni üyeler arasında yer aldı. Esengün, Başbakanlık Etik Kurulu'nda görev süresi dolan eski İçişleri Bakanı Teoman Ünüsan'ın yerine, 'eski bakan' kontenjanından üye olarak atandı. Bakanlar Kurulu'nun aralık ayında aldığı kararla gerçekleşen bu atamayla, Numan Kurtulmuş'un HAS Parti'deki arkadaşlarından önemli bir isim, bürokraside üst düzey bir göreve getirilmiş oldu. Esengün, merhum Necmettin Erbakan'ın en yakın kurmaylarından biri olarak 3 dönem RP ve FP'de milletvekili olmuş, Refahyol döneminde Devlet Bakanlığı yapmıştı.
 Ali Ekber ERTÜRK / ANKARA