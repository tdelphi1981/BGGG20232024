Spagetti western'in dönüsü
Tarantino'nun son filmi 'Django Unchained-Zincirsiz' geçtiğimiz hafta ABD'de vizyona girdi; bizim sinemalarımızaysa 18 Ocak'ta uğrayacak. Filmin türünden yola çıkarak, hayatımıza Clint Eastwood gibi bir starı, mavi gözlü kovboylar gibi klişeleri sokan 'spagetti western'lerin izini sürdük.
  KAAN KAVUŞAN
  kaan.kavusan@aksam.com.tr
 60'lı yılların başına gelindiğinde ABD'de western türü düşüşteydi. Western ikonu John Wayne yaşlanmış, insanlar Kızılderili'nin kovboyu kovalamasına indirgenen türe sırt çevirmeye başlamıştı. İşte o tarihlerde İtalya'dan değişik bir yorum geldi western'e. Öncelikle ufak bütçelerle Amerikan westernler'ine öykündüler ama kısa bir süre içinde kendi tarzlarını yaratarak fenomen bir akım halini aldılar. ABD'liler önce türü küçümsediler ve 'spagetti western' adını verdilerse de kısa sürede teslim olmak zorunda kaldılar.
 MAVİ GÖZLÜ KOVBOYLAR
 Yüzde 80'i İtalyan oyunculardan, teknik kadrodan ve set ekibinden oluşan bu westernler, kısa sürede yerelleşerek intikam ve kanunsuzluk temasını daha ciddiye alan stilize bir türe evrildi. Kahramanlık müessesi yerini anti-kahramanlığa bıraktı. Klasik Amerikan western'i ve Kızılderili'ye saygısızlığından sıkılanlar için bir liman oldu. Amerikan çöllerini taklit için İspanya'nın Almeira kentindeki çöller, kasabalar için İtalya'da oluşturulmuş setler kullanıldı. Figürasyon mümkün olduğunca esmer ve renkli gözlü insanlardan seçildi.
 RİNGO, GRİNGO, CANGO
 Tür, aslen ABD'li olan Clint Eastwood ve Lee Van Cleef dışında, İtalyan yıldızlarını da yarattı; Giuliano Gemma, Franco Nero, Gianni Garko gibi yıldızları parlattı... Ennio Morricone ve Riz Ortolani gibi büyük bestecileri dünyanın dikkatine sundu. Bugün 'kovboy' denilince aklımıza gelen 'İyi, Kötü, Çirkin' müziğini dilimize doladı. Ringo, Gringo, Cango gibi isimleri kelime haznemize kattı.
 İlk İtalyan western'i 1913 yapımı 'La Vampira Indiana-Indiana Vampiri' sayılıyor. Filmin, tür olarak spagetti western olarak tanımlanamasa da filmin türe büyük bir katkısı olmuştu. Yönetmeni Vincenzo Leone'nin oğlu Sergio'nun Japonya'da bir sinemada Akira Kurosowa'nın 'Yojimbo' adlı filmini izlerken, bu samuray filmini bir wester'ne çevirme isteğinden uç verdi ve ortaya 'Bir Avuç Dolar' çıktı. Spagetti western furyası dünyaya böylece yayıldı. Film, Clint Eastwood gibi bir dünya starını da üne kavuşturduğu gibi ardından 'Birkaç Dolar İçin' ve 'İyi, Kötü, Çirkin'le tamamlanan 'Dolar Üçlemesi'yle spagetti westernler'i bir furya haline getirdi.
 Bu süreçte, ortaya birçok seri çıktı. Django, Sabata ve Sartana hızlı silahşorların hikayelerini anlatırken, Trinita Kardeşler ise türü kırarak bir tür komedi-spagetti western yarattı. Böylece Bud Spencer ve Terence Hill'i hem ülkemize, hem de dünyaya tanıttı. 
 DAHA HIZLI VE ŞİDDETLİ
 Genel olarak spagetti western türü, Amerikan westernini deforme ediyor; artık kahraman şeriflerin değil, birbirine kazık atan kanun kaçaklarının hikayeleri öne çıkıyordu. Daha hızlı ve şiddetli kurgu, türü esir alıyordu.
 60 ve 70'li yıllar boyunca 200'ü aşkın spagetti western çekildiği düşünülüyor.
 TARANTİNO'DAN 10 FİLM
 Çıkış noktamız olan 'Django Unchained'da birçok Spagetti Western'e saygı duruşunda bulunuluyor. Filme hazırlanana kadar neleri izlemek gerek peki? İşte Tarantino'nun en sevdiği 10 spagetti western.
 İyi, Kötü, Çirkin (1966): Sergio Leone'nin ikonik western'i. Clint Eastwood, Lee Van Cleef ve Eli Wallach'ın kayıp altınların peşinde, iç savaşın göbeğindeki mücadelesi. İpi vurabilecek kadar iyi silahşorlar, kardeşini ekebilecek kadar kaypak haydutlar, prensipli katiller...
 Birkaç Dolar İçin (1965): Yine Leone, yine Eastwood. Bir ödül avcısı, 'kafadan kontak' bir Meksikalı çete lideri, eski bir ordu üyesi... Birbirini satmaya hazır bunca adam ve büyük bir banka soygunu...
 Django (1966): Elindeki ipiyle çektiği kocaman bir tabutla kasabaya giren, gizemli karakter Django ve onu canlandıran Franco Nero. Peki, bu adamın derdi ne? Yönetmen Sergio Corbucci.
 Paralı Asker (1968): Meksika iç savaşından kalma bir hesaplaşma. Yok etmesi için tutulduğu devrimcilerin tarafına geçen bir paralı asker ve peşindeki kiralık katil... Franco Nero, Jack Palance. Yönetmen yine Sergio Corbucci.
 Bir Zamanlar Batı'da (1968): Leone'nin uluslararası alanda kabul edildiği yıllar. Mızıkasıyla dolaşan amansız silahşor Charles Bronson, İtalyan güzel Claudia Cardinale, Amerikan westernlerinin müthiş aktörleri Henry Fonda ve Jason Robards. Demiryolu şirketinin yıktığı hayatların birleşimi ve son ana kadar çözülmeyen bir intikam sarmalı.
 Bir Avuç Dolar (1964): Dolar üçlemesini başlatan ve birçok kişi tarafından ilk spagetti western sayılan film. Yine Leone ve Eastwood. Bir çete liderinin haksızlıklarına karşı, çiftli oynayan bir ödül avcısının planı...
 Öfkeli Günler (1967): Her zaman ezilmiş bir çocuk olan, temiz kalpli Guilliano Gemma ve ona yardım eden, hocalık yapan bir Lee Van Cleef.
 Ölüm Atlıları (1967): Issız bir gecede ailesinin katline şahit olan Jon Philip Law, o günden beri aklından çıkarmadığı haydutların peşinde.
 Navajo Joe (1966): Kızılderili'ye iadeyi itibar... Ailesini katleden kafatası avcılarının peşindeki Navajo Joe, bir tren soygununu açığa çıkarır. Irkçı kasabalı Joe'yu tutmak zorunda kalır. Başrolde Burt Reynolds, yönetmen Corbucci.
 Ringo'nun Dönüşü (1965): Guilliano Gemma'nın oynadığı 'Ringo'nun devam filmi. Odessa Destanı'nı İtalyanlar bir western yaparsa ne olur? Cevap basit: Gemma, Odysseus olur.
  