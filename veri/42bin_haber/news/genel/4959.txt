Tantan'dan flaş canlı bomba iddiası
İçişleri eski Bakanı Sadettin Tantan, ABD büyükelçilik baskınında önce polisin Ecevit Şanlı için kendisini uyardığını açıkladı.
 ABD Büyükelçiliği'ne saldırı düzenleyen Ecevit Şanlı'nın emniyet birimleri tarafından arandığı, hatta olası hedeflerinin bile taspit edilerek uyarıldığı ortaya çıktı.
 Hedef listesinde bulunan eski İçişleri Bakanı Sadettin Tantan, yetkililer tarafından uyarıldığını ve bu görüşme sırasında Şanlı'nın isminin ve fotoğraflarının kendisine iletildiğini söyledi.
 
 Vatan Gazetesi'ne konuşan eski İçişleri Bakanı Sadettin Tantan, şok açıklamalarda bulundu. DHKP-C üyesi Ecevit Alişan Şanlı'nın ABD Ankara Büyükelçiliği'ne düzenlediği saldırıda bir kişi hayatını kaybederken bir kişi de yaralandı. Ankara'nın göbeğindeki bu olay gerçekleşirken Şanlı'nın aslında emniyet birimleri tarafından arandığı ortaya çıktı. 12 Aralık tarihinde Türkiye'ye girdiği tespit edilen Şanlı'nın emniyet birimleri tarafından tespit edildiği, olası hedeflerinin belirlendiği ve hedeflerine bilgi verildiği emniyet kaynaklarından öğrenildi. Hatta emniyet yetkilileri tarafından aralık ayının son haftasında olası hedeflere bilgi verirken Şanlı'nın fotoğrafı da bu görüşmede paylaşıldı.
 
 ALTI KİŞİ HEDEFTE
 
 Emniyet yetkilileri, DHKP-C'nin eylem hazırlığı içinde olduklarını ve bu kapsamda 6 kişiyi uyardıklarını açıkladı. Bu kişiler ise eski İçişleri Bakanı Sadettin Tantan, Kocaeli Büyükşehir Belediye Başkanı İbrahim Karaosmanoğlu, AK Parti Kocaeli İl Başkanı Mahmut Civelek, Gazi davası sanıklarından eski polis memuru Adel Albayrak ve iki albay. Emniyet yetkilileri uyarının dışında başka önlemler de alındığını, koruması olmayan kişilere koruma tahsis edildiğini, koruması olan kişilerin korumalarına gerekli bilgilendirme yapıldığını kaydetti.
 
 SALDIRIDA ÇOK AKILLI DAVRANILMIŞ
 
 Vatan'ın sorularını yanıtlayan eski İçişleri Bakanı Sadettin Tantan şunları söyledi:
 "Bana her zaman belli örgütlerle ilgili uyarılarda bulunuluyor. Ecevit Şanlı hakkında da bu saldırıdan önce bize de uyarıda bulunuldu. Hem ismi hem de fotoğrafı iletildi. Ama güvenlik sebebiyle fotoğrafı ve uyarının tarihini açıklayamam. Ama bu saldırıdan önce bildirilen ancak yakalananlar da var. Bizim fotoğraf listemizde var. Ancak bu saldırıyı nasıl atlatmışlar anlayamadım. Ama burada çok akıllı hareket edilmiş. Bu kişi otelde kalmamış, telefonda fazla konuşmamış. Uçakla uçmamış. Diğer yandan buradaki zaafiyet şu, bu örgüt Avrupa'da, Almanya'da ve Fransa'nın koruması altında. Oralarda rahatlıkla geziyorlar."
 
 SIKI KORUMA ALTINDALAR
 
 Örgütün hedef listesinde oluduğu söylenen Kocaeli Büyükşehir Belediye Başkanı İbrahim Karaosmanoğlu da valiliği tarafından kendisine bilgi verildiğini ancak bir fotoğraf gösterilmediğini açıkladı. AK Parti Kocaeli İl Başkanı Mahmut Civelek ise aralık ayının son günlerinde bilgi verildiğini söyledi:
 "Fotoğraf gösterilmedi. Ancak koruma tahsis edildi. Bize halkın arasına karışırken dikkat etmemiz söylendi. Ayrıca eve gidip gelirken farklı güzergahları kullanmamız, aynı saatte işten ya da evden çıkmamız tavsiye edildi."
 
 ADRESİ SORMUŞ!
 
 Ankara'da gözaltına alınan üç kişi ise serbest bırakıldı. Eylem öncesi Şanlı'yı gördükleri belirlenen iki kişinin daha ifadesine başvuruldu. Şanlı'nın büyükelçiliğin adresini vatandaşlara sorarak bulduğu da ortaya çıktı. 
  