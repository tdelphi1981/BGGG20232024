Erdoğan'dan terör sitemi
Başbakan Erdoğan, AB büyükelçilerine verdiği yemekte, terörle mücadelede daha fazla destek istedi, adı teröre karışanların AB içinde elini kolunu sallayarak gezdiğini söyledi
 Mahmut Gürer
 Başbakan Recep Tayyip Erdoğan'ın Avrupa Birliği büyükelçilerine verdiği akşam yemeğinde terör konusu öne çıktı. Erdoğan, terörle mücadelede daha aktif işbirliği vurgusu yaparken, aranan birçok teröristin Avrupa'da rahatça gezdiğini anlattı. Erdoğan PKK finansmanının kesilmesi çabalarını artırılmasını istedi.
 BÜYÜKELÇİLERİN  ilgisi ise İmralı sürecine yönelikti. Bazı büyükelçiler, İmralı sürecini 'çok olumlu adım' olarak niteledi. Türkiye'nin AB üyeliği ve İrlanda'nın dönem başkanlığı sürecinde yeni müzakere başlıklarının açılması da konuşuldu. Başbakan 2.5 yıldır müzakerede ilerleme kaydedilemediğine dikkat çekerken, yeni başlıklar açılması gerektiğini vurguladı. AB Komisyonu Türkiye Daimi Temsilcisi ile Dönem Başkanı İrlanda'nın Ankara Büyükelçisi yeni başlıkların açılması için çalışmaların sürdüğünü söylediği kaydedildi. 
 BÜYÜKELÇİLER yeni anayasaya da değindi. Çalışmaların geçen yıl tamamlanması gerektiğini, muhalefetin tutumu nedeniyle bunun gerçekleşmediğini savunan Erdoğan, TBMM Başkanı Cemil Çiçek'in çalışmaların sonlanması için mart sonuna kadar süre verdiğini kaydetti.
  