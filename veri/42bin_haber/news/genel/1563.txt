Demirtaş, 'Minik Serçe'yi övdü
BDP Genel Başkanı Selahattin Demirtaş'tan, sanatçı Sezen Aksu'ya övgü... Demirtaş, katıldığı bir televizyon programında, 'Siyasetçilerin beceriksizliği yüzünden 30 yıldır bu ülkede çocuklarımız ölüyor. Türkiye'nin bütün anaları birleşip 'neden çocuklarımız ölüyor' diye sormalı' diyen Sezen Aksu'ya destek verdi.
 YELDA GÖKDAĞ
 TBMM'de gazetecilerle sohbet eden Demirtaş, Kürt sorununun çözümü ve akan kanın durması için toplumsal duyarlılık ve diyalogun önemine dikkat çekti. Sezen Aksu'nun açıklamalarını hatırlatan Demirtaş, 'Aksu'nun, 'analar bir araya gelmeli' çağrısı çok anlamlı. Şehit ve gerilla aileleri 2 yıl önce Diyarbakır'da bir araya getirilmişti. Ama başka bir Şehit Aileleri Derneği sorun çıkarmış, devamı gelememişti. Sezen hanımın kastettiği gibi, toplumun tümünün bu soruna duyarlı olması gerekiyor. Özellikle kadınlar daha zorlayıcı olabilir' diye konuştu.  
 HİSSETMEK LAZIM
 SORUNUN çözümü konusunda iktidarı vicdanen zorlamanın zor olduğunu, ancak siyaseten zorlama yollarının devreye sokulabileceğini ifade eden Demirtaş, şunları söyledi: 'Her iki tarafın da birbirini anlaması gerekiyor. Birbirimizi dinleyebilmeliyiz. Diyalog kurup birbirimize dokunabilmeyiz. Siyasetçilerin beceriksizliği de diyalog kuramamaktan kaynaklanıyor. Konuşmayı başarabilirsek, çok şeyi değiştirebiliriz. Kişi, grup, örgüt ve halklar konusunda önyargılı hareket edilirse, vicdanların sesi yerine genel kamuoyu yargısı etkili olur. Dokunmanız, hissetmeniz lazım. Çözüm ancak öyle gelir.'