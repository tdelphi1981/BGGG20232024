Bakan raporu: 'Suç unsuru yok'
Eskişehir Büyükşehir Belediyesi'nde 'Kentsel Gelişim İhalesi' soruşturmasında ilginç detaylar ortaya çıkmaya başladı.
  
  2 yıl önce başlayan soruşturma ekseninde dönemin İçişleri Bakanı Beşir Atalay'dan izin istendiği öğrenildi. Atalay, Büyükşehir Belediyesi Başkanı Yılmaz Büyükerşen, Fen İşleri Dairesi eski Başkanı Gürsel Gülerşen başta olmak üzere 9 kişinin soruşturulmasına izin vermedi. Atalay, bu tarihten itibaren 10 gün içinde Danıştay Birinci Dairesi'ne itiraz yolunun açık olduğunu da bildirdi. Bakanın izin vermediği soruşturmanın Danıştay kararıyla mı yapıldığı sorusu gündeme geldi. 
 SORUŞTURMA İZNİ VERİLMEDİ
 2 yıl önce İçişleri Bakanlığı tarafından hazırlanan inceleme raporunda, beton fiyatlarındaki farklılığın, farklı zamanlarda ihaleye çıkılmasından kaynaklandığı, beton imalatları için ayrı teklifler verildiği ve bu ayrı teklifler üzerinden ödeme yapıldığı belirtilerek, soruşturma izni verilmedi.
 CHP'Lİ VEKİL: HUKUKA AYKIRI
 EskİŞehİr'de önceki gün inceleme yapan CHP Mersin Milletvekili Ali Rıza Öztürk, 'Soruşturmayı yapan savcı, gözaltı olayından bir gün önce izne ayrılmış. Operasyonu yapan polisler Eskişehir Organize Suçlar Müdürlüğü'nden değil, Çorum, Konya, Kocaeli'den gelen polisler. Bu soruşturma için iki yıl önce o zamanki İçişleri Bakanı Beşir Atalay'dan izin istenmiş. Atalay soruşturmaya izin vermemiştir. Soruşturma bu durumda hukuka aykırıdır' dedi. Ali Rıza Öztürk, 'Yerel seçimlere bir yıl kala yapılan bu operasyon, Eskişehir'deki bürokratı yıldırmak, imza atamaz hale getirmek, böylece halkı belediyeden soğutmaktır' yorumunu yaptı.
 Ebru TOKTAR ÇEKİÇ / ANKARA  