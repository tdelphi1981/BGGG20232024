"Karnımdaki bebeği çaldılar"
Brezilya'da 19 yaşındaki Layene Santos hamileliğinin 38'inci haftasında aşırı ağrı ve kan kaybı nedeniyle hastaneye kaldırılıp, acilen sezeryan ameliyatına alındığında kısa süre sonra bebeğine kavuşmayı ümit ediyordu.
Ancak Sao Paolo'daki Santa Casa de Muoa hastanesinden doktorlar ameliyatın ardından Santos'a karnında bir bebek bulunmadığını ve hamileliğinin 'yalancı gebelik' diye bilinen psikolojik bir bozukluğun sonucu olduğunu söyledi. 
9 ay boyunca doğum öncesi kontrollerinin tamamını yaptırdığını ve karnındaki fetüsün gelişimini ultrason yardımıyla izleyip belgelediğini söyleyen Santos, hastanenin bebeğini çaldığını iddia ediyor. 
Santos, ''Ben o hastaneye karnımda bir bebekle girdim ve ameliyatın sonunda bebeğim ortadan kaybolmuştu. Ya bebeğimi çaldılar ya da öldürdüler ve hatalarını gizlemeye çalışıyorlar. Bu işin sonunu bırakmayacağım'' dedi. 
Hastane doktorları bebeğin çalınmış olmasının söz konusu olamayacağını ve mahkemede bunu kanıtlayacaklarını söyledi. 
Yalancı gebelik geçiren kadınlar bir bebek taşıdıklarına gerçekten inanıyorlar ve vücutları normal bir hamilelikte yaşanacak şekilde değişim geçiriyor. Hamilelik testlerini bile kandırabilen bu hastalık sık sık ''bebeğin hastanede çalındığı'' iddialarına neden oluyor.