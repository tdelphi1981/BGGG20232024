Çalışanlar 2013'ten umutlu
Dünyanın lider insan kaynakları danışmanlık şirketlerinden Randstad, ‘Global iş dünyası eğilimleri’ raporunun dördüncüsünü yayınlandı.
 32 ülkede 18-65 yaş aralığındaki binlerce çalışan ile yapılan Workmonitor araştırmasına göre, tüm dünyadaki çalışanların % 60’tan fazlası ülkelerindeki ekonomik durumu ‘kötü’ olarak nitelendirirken, 2013’ten umutlu olduklarını ifade etti. Rapora göre global olarak çalışanların % 73’ünün iş yüklerinin arttığı, dünyadaki gelişmelere paralel olarak Türkiye’de de çalışanların % 77’sinin 2013’te zam beklentisi olduğu ortaya çıktı.
 Randstad iş dünyasının nabzını ölçmeye devam ediyor. 10 yıldır ‘Workmonitor’ adıyla yılda 4 kez global iş dünyası eğilimlerini araştıran lider insan kaynakları danışmanlık şirketi Randstad, 2012’nin son araştırmasını yayımladı. Avrupa, Asya Pasifik ve Amerika kıtalarını içeren, Türkiye’nin de dahil olduğu 32 ülkeyi kapsayan bu yılın son araştırmasında önemli bulgular ortaya çıktı.
 “BELKİ ZOR ZAMANLAR YAŞIYORUZ AMA…”
 Workmonitor 4’üncü dalga sonuçlarına göre tüm dünyada çalışanların % 60’tan fazlası kendi ülkelerindeki ekonomik durumu ‘kötü’ olarak nitelendiriyor. Özellikle Yunanistanlı çalışanların % 98’i bu görüşü savunurken, İspanya’da bu oran % 96. Macaristan ve İtalya’da % 94 iken, Türkiye’de ülke ekonomisinin kötü olduğunu düşünenlerin oranı ise % 68. Euro bölgesindeki çalışanların ortak görüşü ise “Belki zor zamanlar yaşıyoruz ama 2013’ten iyi şeyler bekliyoruz” oldu. Euro bölgesi dışında kalan Avrupa ülkelerinde ise Norveçli çalışanların % 94’ü, İsviçreli çalışanların % 87’si, İsveçli çalışanların % 74’ü ülke ekonomilerinin durumunu iyi olarak nitelendirdi.
 İŞVERENLERİN FİNANSAL DURUMLARI İYİ GÖRÜLÜYOR
 İstihdam piyasasının hassasiyetleriyle çalışan eğilimleri hakkında hazırlanan Workmonitor araştırmasının dördüncüsünde önemli bulguların yer aldığına dikkat çeken Randstad Türkiye Genel Müdürü Altuğ Yaka, “2013 planlarının yapıldığı bugünlerde, küresel araştırmaya katılan çalışanların % 70’ten fazlası ülke ekonomilerindeki olaylara karşın, işverenlerinin finansal açıdan iyi durumda olduğunu söyledi. Öte yandan çalışanlar yeni yılda işverenlerinin finansal performansının daha da iyileşeceğini umuyor. Önümüzdeki yıl olumlu gelişmeler bekleyen çalışanlar özellikle % 86 ile Brezilya’da. Bu oran Hindistan’da % 92, Hong Kong’ta % 91, Türkiye’de % 73, Yunanistan’da ise % 32. Araştırmada ön plana çıkan diğer önemli bir gündem maddesi ise çalışanların daha iyi bir iş-yaşam dengesi olması yönündeydi. Küresel olarak çalışanların % 73’ü 2012’de iş yüklerinin arttığına işaret ederken, tüm dünyadaki çalışanların % 80’i iş-yaşam dengesinde daha iyi bir yapılanmanın olmasını istiyor” açıklamasını yaptı.
 ÇALIŞANLAR MAAŞ ARTIŞI VE ÖDÜL BEKLİYOR
 Çalışanların beklenti, eğilim, hassasiyet ve güvenlerinin takip edildiği Workmonitor araştırmasının dördüncüsünde, yeni yıla sayılı günler kala, çalışanların büyük bir kısmı işverenlerinden maaş artışı bekleniyor. Bu oran Hong Kong’da % 95, Arjantin’de % 94.5, Malezya’da % 94, Hindistan’da % 93, Türkiye’de % 77, Avustralya’da % 75, ABD’de % 69, İngiltere’de % 61, Almanya’da ise % 57. Maaş artışının yanı sıra çalışanların % 76’sı 2012’deki iş yükleri ve ulaştıkları başarılara dayanarak, finansal bir ödül ya da bir seferlik ikramiye hak ettiklerini düşünüyor. Ancak yine küresel olarak yalnızca % 53’lük çalışan grubu bir ödül almayı gerçekte umut ediyor.
 YENİ YIL PLANLARI KARİYER ÜZERİNE
 Araştırmaya göre 2010 yılına kıyasla Avrupalı çalışanların yeni yılda işverenlerinden hediye beklentisi daha düşük çıktı. Yeni yılda en çok Hollandalı çalışanlar % 83.3 ile hediye almayı beklerken, Hindistan’da % 73.1, Çin’de % 70.9 Arjantin’de ise % 54 oldu. Yunanistanlı çalışanların sadece % 35’i yeni yıl hediyesi beklerken, Macaristan’da bu rakam % 30, Türkiye’de ise % 39 oldu. Araştırmanın önemli bulgularından bir diğeri de yeni yıl kararları üzerineydi. Tüm dünyadaki çalışanların yarısı yeni yılda kariyerlerine odaklanarak, planlarını bu yönde yaptıklarını ortaya koydu. Meksika, Hindistan ve Arjantinli çalışanların ortalama % 80’i kariyerlerine odaklanırken, Türkiye’de de bu oranın % 60’larda olduğu saptadı.
  
  
  
  