12 Eylül davasında flaş kararlar
12 Eylül davasında, Ankara 12. Ağır Ceza Mahkemesi, sanıklardan Tahsin Şahinkaya'nın tutuklanmasına yönelik talebi reddetti. Duruşma 18 Nisan'a ertelendi. Ayrıca, Kenan Evren ve Tahsin Şahinkaya'nın duruşmalara telekonferansla dahi olsa katılmamasına karar verildi.
12 Eylül Askeri Darbesi'ne ilişkin, dönemin Genelkurmay Başkanı Yedinci Cumhurbaşkanı Kenan Evren ile dönemin Hava Kuvvetleri Komutanı emekli Orgeneral Tahsin Şahinkaya'nın yargılandığı davada mahkeme, sanıklardan Şahinkaya'nın tutuklanmasına yönelik talebi reddetti. 
Ankara 12. Ağır Ceza Mahkemesi'ndeki duruşma sona erdi. Ara kararı açıklayan Mahkeme Başkanı Süleyman İnce, sanıklardan Şahinkaya'nın tutuklanmasına yönelik talebi reddettiklerini bildirdi. 
Mahkeme, bazı müdahil avukatların, Danışma Meclisi üyeleri ile Bülent Ulusu başbakanlığında kurulan hükümet üyeleri hakkındaki suç duyurusuna ilişkin dilekçenin Ankara Cumhuriyet Başsavcılığı'na gönderilmesine karar verdi. 
Sanıkların duruşmalardan vareste tutulmalarına karar veren mahkeme, duruşmayı 18 Nisan 2013'e erteledi.