Suriye'ye 3 bin kişilik ordu
Birleşmiş Millerler Barış Elçisi Lakhdar Brahimi, Suriye’de 3000 askerlik bir barış gücü oluşturulmasını planlıyor.
 Sunday Telegraph'ın haberine göre Suriye’nin yeni barış elçisi, geçtiğimiz haftaları gelecekteki bir ateşkesi kontrol altında tutmak üzere Avrupalı birlikleri de kapsayacak barış gücü planları için sessiz sedasız nabız yoklayarak geçirdi.
 Colin Freeman imzalı haber, Birleşmiş Milletler ve Arap Birliği ortak elçisi olarak geçen ay göreve gelen Cezayirli diplomatın barış gücünü oluşturma planlarına hangi ülkelerin asker gönderebileceğini anlamaya çalıştığını yazıyor.
 Sunday Telegraph, elçinin planının, Suriye ile Türkiye arasında artan gerilimi yatıştırmak üzere Türkiye’ye ziyareti sırasında ortaya çıktığını söylüyor.
 Freeman, Irak ve Afganistan’daki geçmiş müdahalelerinden dolayı İngiliz ve Amerikan güçlerinin, çatışmanın çalkantılı doğası ve muhalifler arasında İslamcıların artan varlığı göz önüne alındığında, plana dâhil olma olasılığı düşük olduğunu savunuyor.
 Haber “Bu nedenle Brahimi’nin hâlihazırda İsrail’in Lübnan sınırında güvenliği sağlamakla görevli 15 bin askerlik Unifil gücüne destek veren ülkeleri yokladığı düşünülüyor” diyor.
 Unifil gücünde askeri bulunan İrlanda, Almanya, Fransa, İspanya ve İtalya gibi ülkelerin herhangi bir barış operasyonunda gerekli olacak altyapı ve saha bilgisine sahip oldukları düşüncesi de haberde yer alıyor.
 
 ‘Suriye Libya değil’
 Yazar, Arap Dünyası’nda “tarafsız” olarak algılanan ülkelerden dahi olsalar, Suriye’de Avrupalı askerlerin varlığının Orta Doğu’da yeni bir Batı askeri müdahalesi olarak algılanabileceğini söylüyor: “Uzmanlar [Suriye’de Avrupalı askerlerin] hem İslamcılar hem de rejim yanlıları açısından yeni bir saldırı fitili olabileceğinden korkuyor.”
 Haber, Suriye’de şiddetlenerek devam eden savaşa rağmen İngiliz hükümetinin şimdilik Suriye’ye doğrudan askeri müdahale ihtimalini düşünmediğine de işaret ediyor ve devam ediyor: “İngiliz hükümeti, Libya’nın aksine, Suriye’de net bir saflaşma olmadığını ve her iki tarafında bölgesel güçlerce desteklendiğini vurguluyor.”
 Sunday Telegraph’a konuşan İngiliz Savunma Bakanı “İleri doğru en iyi yol görüşmeler ve diplomasiyle birlikte, uygulanacak yaptırımlarla baskı. Suriye, Libya değil” diyor.
 BBC Türkçe