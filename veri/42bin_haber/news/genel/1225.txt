'Türkiye’nin artan notu; daha çok yatırım, iş, istihdam demek'
Ulaştırma, Denizcilik ve Haberleşme Bakanı Binali Yıldırım, değerlendirme kuruluşlarının Türkiye'ye uzun yıllar not artırımına direndiğini belirterek, "Ama sonunda dayanamadılar ve nihayet dediler ki 'Kabul ediyoruz, Türkiye, dünyada yatırım yapılacak en önemli ülkelerden biridir. Bir hakkı gecikmeli de olsa teslim ediyoruz.'Bunun manası şu, daha fazla yatırım, daha fazla iş, daha fazla istihdam, daha fazla üretim, daha fazla refah." diye konuştu.
 Ilgaz Tüneli temel atma töreninde konuşan Bakan Yıldırım, gündeme ilişkin değerlendirmelerde bulundu. Not artırımının ardından daha fazla yatırımcı gelmesi için yatırımlara devam edeceklerini belirterek, "Alt yapımızı hazır hale getireceğiz. Yatırımcı, yol olmayan yere gelmez, yol olmayan yerde hayat olmaz, şehir olmaz, ticaret olmaz, dostluk olmaz, kardeşlik olmaz. Bunun için doğuya da güneydoğuya da havaalanları, yollar yapıyoruz." dedi.
 Temeli atılan tünelle ilgili de konuşan Bakan Yıldırım, Ilgaz'ın dibinde tarihi bir gün yaşandığını belirterek, yıllardan beri efsane olan, hayal olan Ilgaz Tüneli'ne ilk kazmanın vurulduğunu söyledi. Kastamonu-Çankırı arasına Ilgaz'ın girmesinin önüne geçtiklerini anlatan Yıldırım, ''Ilgaz ne Kastamonu'ya ne de Çankırı'ya hiçbir zarar veremeyecek. Her ikisine de bereket, bolluk ve hareket getirecek. Bu gördüğünüz tüneller, Çankırı ile Kastamonu'yu komşu kapısı haline getiriyor.'' diye konuştu.
 80 yıla sığdırılan hizmetlerin birkaç katını son 10 yılda Türkiye'ye AK Parti iktidarının kazandırdığını ifade eden Yıldırım, ''Bu AK Parti iktidarının başarısındaki en büyük etken siz vatandaşlarımızın 75 milyon insanın bize olan duasıdır, desteğidir. Biz, sizinle başardık, birlikte başardık, birlikte güçlü Türkiye'yi oluşturduk. Sizin desteğinizden sonra en önemli gücümüz bu ülke sevdalısı, bu millete sevdalı Başbakan Recep Tayyip Erdoğan'dır. Onun liderliğinde dağ gibi sorunlarımız, dağ gibi hizmetlere dönüştü.'' dedi.
 "ÜLKENİN TIKANAN DAMARLARINI AÇTIK"
 Anadolu'nun her tarafında hizmetlerinin dağ gibi yükseldiğini, ülkeyi baştan başa bölünmüş yollarla donattıklarını, ülkenin tıkanan damarlarını açtıklarını belirten Yıldırım, 6 il arasındaki bölünmüş yol ağını, bugün 74 ile çıkarttıklarını söyledi. Türkiye'deki 48 havalimanında yılda 50 milyon yolcunun uçakla seyahat etmenin konforunu yaşadığını kaydeden Yıldırım, şöyle konuştu:
 ''Vatandaşa fil dişi kulelerden bakarsanız, vatandaşı küçük görürseniz, ona hizmeti çok görürseniz bu işler böyle olmaya devam eder. Dedik ki en gelişmiş ülkede ne varsa Türkiye'de de o olacak. Hızlı tren niye Almanya'da, Fransa'da olsun, neden Türkiye'de olmasın dedik, 40 senelik hızlı tren rüyasını da biz gerçekleştirdik.''
 Kuzey Tetek yolunun otoyol haline getirildiğini, Gerede'den girip Kars'tan çıkıldığını anlatan Yıldırım, şunları da kaydetti:
 ''Bu yolun yapılmasıyla yaz-kış 24 saat 365 gün boyunca kesintisiz seyahat kazanacağız. Ilgaz'da yolda kalmak yok. Bu tünelden girecek, 5,5 kilometre, kar ve yağmur damlası görmeden bu dağı aşıp, Kastamonu'ya veya Ilgaz'a, Çankırı'ya vatandaşlarımız rahatça ulaşacaklar. Bu tünel ve buradan Çankırı'ya kadar olan sıcak asfaltlı bölünmüş yol, yaklaşık 275 milyona mal oluyor. Bu kadar para da buraya harcanır mı? diye düşünenler olabilir, ama ben size küçük bir hesap yapayım. Kararı siz verin. Bu yolda 1 yılda, bu yolları dağları aşmak için kaybettiğimiz zaman ve fazladan yakılan yakıtın yıllık değeri 40 milyon lira. Çevreye verdiğimiz yanmış egzoz gazları da cabası. Bu tünelle her yıl 40 milyon lira tasarrufumuz var. 275'i 40'a bölerseniz 7 yılda bu yol kendini amorti ediyor. Bundan daha karlı iş var mı? Bırakın karı insanımızın rahatı, konforu, can ve mal emniyeti parayla pulla ölçülmez.''
 TÜNEL 2014 MAYIS'TA AÇILACAK
 Tünelin bitiş tarihinin 4 Kasım 2014 olduğunu ifade eden Yıldırım, yüklenici firmadan tarihi biraz daha öne almasını istedi. Yüklenici firma olan Cengiz İnşaat Yönetim Kurulu Başkanı Mehmet Cengiz, tüneli 2014 yılı Mayıs ayında hizmete açma sözü vermesi üzerine Bakan Yıldırım, ''Kısa günün ticareti, bir kış kurtardık.'' ifadesini kullandı.
 Karayolları Genel Müdürü Cahit Turan da Ilgaz Dağı Tüneli ile Çankırı'dan Ilgaz Tüneli'ne kadar uzanan kesimde BSK ve bölünmüş yol çalışmalarının bitirilerek yolun trafiğe açılmasıyla bölgede güvenli ulaşımın yanı sıra 2-2,5 saat olan Kastamonu-Çankırı yolunda, seyahat süresinin 1,5-2 saate ineceğini bildirdi.
 (CİHAN)