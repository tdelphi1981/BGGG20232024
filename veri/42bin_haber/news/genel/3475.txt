Kapıyı yine ölüm çaldı
İlk kocasından şiddet nedeniyle boşanan, ikinci evliliğinde de şiddet gören Gönül Cihangir, sığındığı baba evinde ikinci kocası tarafından 4 bıçak darbesiyle öldürüldü. Talihsiz kadının, savcılığın tahsis ettiği 'çağırmalı koruma'yı çağıracak fırsatı bile olmadı...
Şiddet gördüğü eşinden boşanmak için dava açan ve koruma kararı aldıran Gönül Cihangir (35), sığındığı baba evinde bıçaklanarak öldürüldü. Metin Cihangir (39), barışmak istediğini söyleyerek baba evine girdi ve tartıştığı eşini 4 bıçak darbesiyle öldürdü. Bir kız çocuk annesi Gönül Cihangir, şiddet gördüğü ilk eşinden boşanarak 1 yıl önce Metin Cihangir'le 2'nci evliliğini yaptı. 2'nci eşinden de şiddet gören Cihangir, çareyi evini terk ederek çocuğuyla birlikte ailesine sığınmakta buldu. Eşinden gördüğü şiddet nedeniyle birkaç kez karakola da sığınan Cihangir, darp raporları da aldı. Cihangir, tehditlerin sürmesi üzerine savcılığa da başvurdu. Savcılık, Cihangir için "Çağırmalı koruma" tahsis etti.

CANİ KOCA KAYIP  

Önceki gece Metin Cihangir, barışma isteğiyle eşinin ailesinin evine gitti. Israr üzerine aile, Metin Cihangir'in eve girmesine izin verdi. Eşiyle bir odada başbaşa görüşen Metin Cihangir, barışma teklifi kabul edilmeyince yine şiddete başvurdu. Metin Cihangir, eşini 2 kez sırtından 2 kez de göğsünden bıçakladı. Metin Cihangir kaçarak kayıplara karışırken, talihsiz kadın olay yerinde can verdi. Cihangir'in cenazesi, Adli Tıp Kurumu'na kaldırıldı. Yapılan ilk incelemede, Cihangir'in vücudunda 4 bıçak darbesinin yanı sıra başta yüzü olmak üzere vücudunda darp izleri tespit edildi. Polis, kaçan Metin Cihangir'i yakalamak için operasyonlarını sürdürürken, şüphelinin darp ve yaralama suçlarından sabıkası olduğu belirlendi. 
ÇAĞIRMALI KORUMA NEDİR

Çağırmalı koruma, savcılık kararıyla veriliyor. Bu kararı aldıran kadınlar, evlerinden veya iş yerlerinden ayrıldıklarında telefonla ilgili Polis Merkezi'ni arayarak koruma gönderilmesini talep ediyorlar. Ankara'da 2012'de 14 kadına bu şekilde koruma tahsis edildi. 3 kadın koruma altında öldürüldü.  
1 yılda 165 kadın öldü

BASINA yansıyan bilgilere göre, geçen yıl Türkiye genelinde 165 kadın öldürüldü. Bu kadınlardan 24'ünün şiddet gördüğü gerekçesiyle koruma için yargıya başvurdukları bildirildi. Bunlardan biri de polis memuru Gülşah Karakafa'ydı.  
 