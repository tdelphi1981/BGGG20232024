"Aziz Nesin kriterleri" davasına ret
Yargıtay 4. Hukuk Dairesi, Başbakan Yardımcısı Bekir Bozdağ ile Gençlik ve Spor Bakanı Suat Kılıç dahil 15 AK Partilinin, bir konuşmasında, Aziz Nesin'in sözlerini naklederek, AK Parti'ye oy verenleri aptal olmakla itham ettiği iddiasıyla oyuncu Müjdat Gezen hakkında açtıkları tazminat davasında, yerel mahkemenin ret kararını bozdu.
Yargıtay 4. Hukuk Dairesi, Başbakan Yardımcısı Bekir Bozdağ ile Gençlik ve Spor Bakanı Suat Kılıç dahil 15 AK Partilinin, bir konuşmasında, Aziz Nesin'in sözlerini naklederek, AK Parti'ye oy verenleri aptal olmakla itham ettiği iddiasıyla oyuncu Müjdat Gezen hakkında açtıkları tazminat davasında, yerel mahkemenin ret kararını bozdu. 
Yargıtay ilamında, Gezen'in, 1 Şubat 2011'de, Arena programında genel seçimler öncesi anketleri değerlendirirken AKP'ye yüzde 50 çıkmış. Aslında, Aziz Nesin kriterlerine göre yüzde 60 çıkması lazım dediği belirtildi. 
İlamda, Gezen'in, iki gün sonra kendisine ait internet sitesindeki bir yazıda da AKP'nin oyları yüzde 50 diyenler iyi abartmışlar, Aziz Nesin'e göre yüzde 60 olmalıydı ifadelerini kullanıldığı kaydedildi. 
Ankara 21. Asliye Hukuk Mahkemesi'nin, Gezen'in, seçim öncesi anket yapanları eleştirdiği, tahminlerin abartılı ve tahrik edici yönlerini belirttiği, bu meyanda Aziz Nesin'in mizahi değerlendirmesinin söz konusu olduğu, davacılara hakaret oluşturacak ifade bulunmadığı, seçmen kitlesi için böyle bir olasılık düşünülse bile bu durumda da matufiyet söz konusu olmadığı gerekçeleriyle davayı reddettiği hatırlatılan ilamda, Gezen'in sözlerinin eleştiri sınırını aştığı ve davacıların kişilik haklarına saldırı oluşturduğu kaydedildi. 
İlamda, Yerel mahkemece bu yön gözetilerek, davalının (Gezen) sorumluluğuna karar verilmesi gerekirken, yerinde olmayan yazılı gerekçeyle istemin tümden reddedilmiş olması usul ve yasaya uygun düşmediğinden kararın bozulması gerekmiştir değerlendirmesinde bulunuldu.

BAŞKAN MUHALİF KALDI 
Yargıtay 4. Hukuk Dairesi Başkanı Şerife Öztürk, bozma kararına muhalif kaldı. Öztürk, karşı oy yazısında, kararın dayandığı kanıtlar, yasaya uygun nedenler ve özellikle delillerin değerlendirilmesinde isabetsizlik görülmediğini ifade ederek, hükmün onanması görüşünde olduğunu kaydetti. 
Başbakan Yardımcısı Bekir Bozdağ, Gençlik ve Spor Bakanı Suat Kılıç ile Mustafa Elitaş, Ayşe Nur Bahçekapılı, Nurettin Canikli, Bülent Gedikli, Hüseyin Tanrıverdi, Edibe Sözen, Köksal Toptan, Nimet Baş, Murat Mercan, Dengir Mir Mehmet Fırat, Muzaffer Baştopçu, İbrahim Yiğit ve Seracettin Karayağız, avukatları Muammer Cemaloğlu aracılığıyla açtıkları davada Gezen'den toplam 150 bin lira manevi tazminat talep etmişti.