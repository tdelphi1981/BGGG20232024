Avrupa'dan kaçan İranlılar parayı Türkiye'ye getiriyor
Avrupa'da gözetim altında olan İranlı zenginler paralarını Türkiye'ye getirmeye başladı. AKŞAM'a konuşan bankacılar, 'İranlılar, varlıklarını önce Çin ve Rusya'ya gönderiyorlar. Oradan da Türk bankalarına transfer gerçekleşiyor. Acem parası, bu aktarma sayesinde ambargoya da takılmıyor
 Ayfer ARSLAN/İSTANBUL
 Nükleer program konusunda geri adım atmayan İran'a uygulanan ambargo nedeniyle ABD ve Avrupa'da bankacılık işlemi yapamayan İranlı işadamları, finansal yaptırımları Türkiye üzerinden delmeye çalışıyor. AB'de para transferi yapmalarına izin verilmediği için Avrupa bankalarından kaçan İranlı işadamları Türk bankalarına koşuyor. Yurtdışındaki finansal yaptırımlar nedeniyle hesapları gözetim altında olan ve ciddi komisyon ödeyen İranlı işadamları, bir de faiz gelirleri düşünce çareyi Türk finans piyasasındaki yüksek getirili ürünlerde buldu. 
 İRANLI işadamlarından 'Nasıl hesap açabiliriz, getiriler nasıl' diye çok soru geldiğini anlatan bankacılar, İran'dan bize direkt para gelemez ama İran'dan parasını yurt dışına çıkarttıysa hesap açma kısıtlaması yok' dediler.
  'SADECE ÖZEL' 500 MİLYON $
 TÜRKİYE'de özel bankacılık büyüklüğü yaklaşık 130 milyar dolar. Yabancı yatırımcıların payının ise toplam içerisinde yüzde 3-4 civarında. AKŞAM'A konuşan bankacılar, İranlıların sadece 'özel bankacılık' alanında yaklaşık 500 milyon dolarlık bir potansiyele sahip olduğunu söylüyorlar.
 MARTTAN itibaren İran'ın dünyayla para transferi kesildi. Dünyanın elektronik para transfer sistemi olan Swift, İran'la ilgili işlemlerde kullanılmıyor. Yani 19 İran bankası ve 25 finans şirketinin Swift yetkisi yok. Bu kararla İran bankaları sadece yurtdışına değil, yurtiçinde birbirlerine bile para aktarmakta zorlanıyor. İran, Swift sisteminden geçen yıl 2 milyon adetlik işlem yapmıştı.
 Türk bankalarındaki hesapta sorun olmuyor
 AKŞAM'a konuşan üst düzey bir bankacı, Avrupa'da yerleşik İranlı işadamlarının finansal yaptırımlar ve getiri düşüklüğünden ciddi anlamda sıkıntı yaşadığına dikkati çekerek,  'Türk bankalarının İranlı bir müşteriye hesap açmasında sıkıntı yok. Fakat muhabirlik ilişkisi olmadığı için paranın transferi imkansız. Bir İranlı, varlığını ancak AB üyesi olmayan Çin, Rusya üzerinden Türkiye'ye getirebilir. Zaten İran'dan direkt para gelemiyor. Fakat yurtdışında yerleşik İranlılardan bir para akışı yaşanıyor. İleride ciddi bir akım başlayabilir. Hem para geliyor hem de 'Hesap açabilir miyiz? Faiz getirileri nasıl?' diye soran çok fazla İranlı var' diye konuştu.
 ACEM PARASI neden göç ediyor?
 l İRANLI işadamlarının Türkiye'ye gelmesindeki en önemli sebep getiri yüksekliği. 
 l TÜRKİYE'deki döviz mevduatları Avrupa'ya göre çok yüksek. 
 l FAİZE de çok hassas olanların Türkiye'ye akın etmesi çok normal. 
 l AYRICA, varlıklarını Türkiye'de daha rahat yönetiyorlar. 
 l MÜSLÜMAN bir ülke olmamız da ileride buraya yerleşme düşüncesi olanların önce para transferi yapmasında etkili oluyor.
 Mali işlem yasaklandı
 Avrupa Birliği, İran'a nükleer program yaptırımı uyguluyor. 
 
 Buna göre 
 l AVRUPA ve İran bankaları arasında mali işlemler yasak. 
 
 l İRAN ambargosu kapsamında Tahran'a finansman sağladığından şüphelenilen 34 şirketin Avrupa Birliği'ndeki mal varlıkları donduruldu.
 l İRAN Merkez Bankası'na yönelik kısıtlamaları genişletildi. Avrupalı finans kuruluşlarının İran bankalarıyla işlem yapması da yasaklandı.