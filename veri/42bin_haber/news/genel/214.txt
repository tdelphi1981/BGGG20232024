Aday değilim aday adayıyım
Ankara Büyükşehir Belediye Başkanı Melih Gökçek, yerel seçimlerde aday olup olmayacağıyla ilgili, 'Şu anda aday adayıyım. Aday değilim, ama aday adayıyım'' dedi.
 Ankara Büyükşehir Belediyesi'nden yapılan açıklamaya göre Gökçek, gazetecilerin gündeme ilişkin sorularını yanıtladı. Yerel seçimlerin 27 Ekim 2013 tarihine alınmasına ilişkin TBMM'de yapılan oylamayla ilgili soru üzerine Gökçek, şunları söyledi: ''Ekim ayında olsa iyi olurdu. Belediye seçimleri mantıken ekimde olmalı. Bir şeyler yapan, başarılı olan başkanlar seçimleri daima ekimde ister. Çünkü ekimde ortalık derli toplu olur. Sonbahar yeni gelir, her taraf temiz, kar, kış olmaz. Her şey toplanmış vaziyettedir. Ekim ayı çok ideal bir tarih. Mart ayı da tam tersine kıştan çıkıyorsunuz.'' Gökçek, yerel seçimlerde adaylık durumuyla ilgili soruya da ''Şu anda aday adayıyım. Aday değilim ama aday adayıyım'' yanıtını verdi. 
 DÖRDÜ BİRLİKTE GELSİN
 Ankara Büyükşehir Belediye Başkanı Melih Gökçek, CHP Genel Başkanı Kemal Kılıçdaroğlu'nun, CHP'li Antalya, İzmir, Mersin ve Eskişehir belediye başkanlarıyla AK Parti'li belediye başkanlarının televizyonda karşı karşıya gelmeleri teklifiyle ilgili, 'Dördü beraber gelsinler, yetmezse Kemal Kılıçdaroğlu da gelsin diye kaç defa söyledim. Dört başkan çıkacak, ben tek başıma çıkacağım, Kılıçdaroğlu da gelirse 5 kişiye karşı bir tek ben. Ama cevap gelmedi bir türlü'' dedi. AA