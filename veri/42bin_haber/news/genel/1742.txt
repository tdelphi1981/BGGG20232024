'Devre arasında çileği herkes görecek'
Fenerbahçe transfer döneminde alacağı dünya yıldızı isim ile dikkatleri üzerine çekmek istiyor.
 Fenerbahçe yönetimi ara transferde bombayı patlatmaya hazırlanıyor... Sıkıntılı geçen dönemlerin geride kalması, takımın hem Süper Lig hem de UEFA Avrupa Ligi’nde yoluna dolu dizgin devam etmesi başta başkan Aziz Yıldırım olmak üzere tüm yönetimi fazlasıyla heyecanlandırdı. Bunun için de tüm Sarı-Lacivertli yöneticilerin özellikle dün akşamki maçtan sonra söyledikleri ortak bir söz var:
 “Devre arasında çileği herkes görecek. Gerçek çilek bizden gelecek.”
 İşte bu iddialı sözler sonrasında Fenerbahçe’nin ara transferdeki hedefinin Inter’de forma giyen Wesley Sneijder olduğu öğrenildi. Real Madrid ve Manchester City’nin de peşinde olduğu yıldız futbolcu için Aziz Yıldırım’ın da, “Transferini kesin olarak bitirmek için çabalayacağız” dediği ortaya çıktı.
 İLK SİNYALİ VERMİŞTİ
 Wesley Sneijder’in adı daha önceden de Fenerbahçe için anılmıştı... Hatta bu gelişmelerin üzerine yıldız futbolcunun, “Kariyerimde bir gün Fenerbahçe’de oynamak isterim. Kuyt bana onlarla ilgili çok şey anlattı” şeklinde açıklamaları olmuş ve Sarı-Lacivertli kulübe geleceğinin ilk sinyallerini de vermişti. Bu gelişmeler sonrasında Sneijder konusunda önümüzdeki günlerde girişimlerin hızlandırılacağı öğrenildi.