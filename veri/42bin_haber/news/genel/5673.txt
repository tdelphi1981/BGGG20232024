Bu müze korkuları yeniyor
Adnan Menderes Üniversitesi (ADÜ) Fen Edebiyat Fakültesi Biyoloji Bölümü bünyesindeki Zooloji Müzesi, sürüngenler hakkında yanlış bilgiler nedeniyle duyulan korkuların yenilmesini sağlıyor.
Müzenin kurucusu ve Adnan Menderes Üniversitesi (ADÜ) Fen Edebiyat Fakültesi Biyoloji Bölümü Zooloji Anabilim Dalı Öğretim Üyesi Prof. Dr. Kurtuluş Olgun, 30 yıllık birikimin ürünü olan müzede, Türkiye'nin değişik yerlerinden toplanmış çok sayıda sürüngen türünün sergilendiğini söyledi. 
Zooloji Müzesi'nde, Türkiye'deki 168 sürüngen türünden yaklaşık 150'sinin sergilendiğini dile getiren Olgun, yılan ve kertenkele türleri ile birlikte kurbağa ve kaplumbağa örneklerinin de burada bulunduğunu ifade etti. 
Müzeyi ziyaret edenlerin sürüngenler hakkında yanlış bilgiler nedeniyle duydukları korkuları yenmesini de sağladığını dile getiren Olgun, şöyle konuştu: 
Müzede sergilenen sürüngen türleri bir taraftan üniversitedeki öğrenciler için eğitim amaçlı kullanılırken diğer yandan müze dışından ziyaretçiler kabul edilerek onlara sürüngenlerle ilgili bilgilendirme yapılıyor. 
"BACAKSIZ KERTENKELE YILAN SANILIYOR" 
Halk arasında yalnızca yılanların bacaksız olduğu bilinir. Oysa çoğu kimsenin bilmediği yılana çok benzeyen, bacakları olmayan kertenkele türleri bulunuyor.  
Yılan zannedilen bu kertenkele türleri ne yazık ki vatandaşlar tarafından özellikle tarla ve bahçelerde sıklıkla öldürülmekte, bu türler yok olma tehlikesi ile karşı karşıya kalmaktadır. Müzeyi ziyaret eden vatandaşlara bu türler gösterilerek bunun yılan değil kertenkele oldukları anlatılmaya çalışılıyor. 
Toplumda yılan görüldüğünde öldürme gibi yanlış bir davranış var. Oysaki yılanlardan birçoğu zehirsiz ve zararsız. Biyolojik dengeyi koruma açısından yılanların da öldürülmemesi gerekiyor. Yanlış bilgilerle öldürülen sürüngenlerin nesli yok olma tehlikesiyle karşı karşıya bulunuyor. Müzemizi ziyaret eden vatandaşlara yılanları öldürmemeleri konusunda telkinde bulunup buradan doğru bilgilerle ayrılmalarını sağlamaya çalışıyoruz.