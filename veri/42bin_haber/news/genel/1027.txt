Obama gaza bastı
Finale doğru Obama şov... Demokratlar'ın adayı Başkan Obama seçime 24 saat kala küçük bir farkla da olsa öne geçti. New York Valisi Bloomberg'in Obama tercihinin de, kararsız seçmenleri Demokratlar'a yönlendirdiği görülüyor
 Beyaz Saray koltuğuna 2016'ya kadar evsahipliği yapacak ismi arayan ABD kıran kırana bir seçim sürecine şahit oluyor. Salıyı çarşambaya bağlayan gece TSİ 00.00'da kapanacak sandıklardan çıkacak sonuçlar, adaylardan birinin 'erken zafer' ilan etmesiyle sonuçlanabilir. Yapılan son anketlerse, Demokratlar'ın adayı Başkan Barack Obama'nın, Cumhuriyetçi Mitt Romney'e çok az da olsa üstünlük sağladığını gösteriyor.
 - Ipsos/Reuters'in yaptığı son ankette Obama'nın oy oranı yüzde 47, Romney'nin oy oranıysa yüzde 46 olarak görünüyor. HuffPost'un son rakamlarıysa, farkın bir puandan az olduğu yönünde. Bu ankette de Obama yüzde 47.7'lik oy oranıyla, yüzde 47.1 civarındaki Romney'nin üstünde.
 SONUNA KADAR SÜRECEK
 - Obama, diğer anketlerde de üstünlüğünü sürdürüyor. NBC/WSJ (Obama 48 - Romney 47), PPP (Obama 50 - Romney 47) ve UPI / CVOTER (Obama 49 - Romney 48) anketlerinde önde görünenler Demokratlar. Ancak ABC/Post ve Rasmussen anketlerinde iki adayın oy oranı yüzde 48 olarak eşitlenmiş durumda. Bu rakamlar, son eyalete kadar nefes kesen bir yarışın süreceğini gösteriyor.
 - Obama'nIn oylarındaki 'son dakika' artışında ise, New York Valisi Michael Bloomberg'in kendisine verdiği destek ve istihdam - işsizlik rakamları etkili. Daha önce Romney'i işaret eden, ancak Sandy kasırgasından sonra 'Obama' diyen Bloomberg'in, kararsızlar üzerinde etkili olduğu yorumları yapılıyor.
 RAKAMLAR DOPİNG OLDU
 Kasırganın etkili olduğu New Jersey'in Cumhuriyetçi Valisi Chris Christie de, Obama'ya verdiği destekle dikkat çekmişti.
 - Ekimde 170 bin yeni istihdam ve işsizlik oranının yüzde 7.9 ile beklentilerin altında kalmasının da, Obama'ya puan kazandıran diğer faktörler olduğu vurgulanıyor.
 Beyaz Saray'ın siyah lideri
 Barack Hussein Obama, 4 Kasım 2008'de ABD'nin 44. Başkanı seçilerek Beyaz Saray'ın ilk siyahi başkanı olarak tarihe geçti. 1988'de Harvard Hukuk Fakültesi'ne giren Obama, mezun olduktan sonra 1992'de Chicago'ya geldi. Burada kendisi gibi avukat olan eşi Michelle ile tanıştı. 1992 yılında evlenen çiftin Malia ve Sasha adlı iki kızı oldu. Obama, 1996'da Illinois Eyalet Senatosu'na seçilerek siyasete ilk adımını attı. 2004 yılındaki Senato seçimlerinin kampanyasında, Demokrat Ulusal Kongresi'nde yaptığı ilham verici bir konuşmayla ülke çapında üne kavuştu. Bu konuşmadan birkaç ay sonra da Senato'ya seçildi.
 TARTIŞMALI 4 YIL
 51 yaşındaki Hawaii doğumlu başkan, Cumhuriyetçiler'in tüm muhalefetine rağmen ekonomiyi canlandırma programını Kongre'den geçirdi, sağlık sistemini değiştirdi, Wall Street'i ve bankacılık sistemini yeniden düzenledi, Amerikan otomotiv sanayisini çökmekten kurtardı. Eşcinsel olduklarını açıklayanların ABD ordusunda çalışmasını engelleyen 20 yıllık yasağı kaldırdı. Başkanlık yetkilerini kullanarak, ABD'ye çocuk yaşta getirilmiş bazı genç kaçak göçmenlere geçici olarak ülkede kalma izni verdi. Usame bin Ladin'in öldürüldüğü operasyona imza attı, Irak'taki ABD savaşına son verdi. Rusya Devlet Başkanı Dimitri Medvedev'le yeni bir nükleer silah anlaşması imzaladı. Afganistan'da güvenlik sorumluluğunu 2014'ün sonuna dek Afgan ordusuna devretme ve  10 yıllıkcepheyi kapatma kararıyla önemli bir icraata imza attı.
 Eski Mormon misyoneri
 Mitt Romney 2012 başkanlık seçimlerine Cumhuriyetçi Parti'nin önde gelen başkan adayı olarak girdi ve karşısına çıkan diğer adayları tek tek eleyerek bu statüsünü korudu. 1947 Michigan doğumlu olan Romney, 1969'da Ann Romney ile evlendi.1994'te Demokrat Parti Senatörü Ted Kennedy'ye yenildi, ama Massachusetts eyaletinde ve ülke çapında Cumhuriyetçiler arasında tanındı. 2002 Salt Lake City Kış Olimpiyatları hazırlık ve yürütme komitesi başkanı oldu.
 BUMERANG YASASI
  Massachusetts'te valiliği kazandıktan sonra eyaletteki vatandaşların sağlık sigortası edinmesini öngören kapsamlı bir sağlık yasası getirerek, bu sigortaya gücü yetmeyen ya da işveren katkısı almayanlara devlet desteği sağladı. Ancak bu uygulama daha sonra Beyaz Saray yarışında Romney'nin karşısına sıkça çıkan konulardan biri oldu. Muhalifleri, Obama'nın 2010'da uygulamaya koyduğu, Cumhuriyetçilerin de şiddetle karşı çıktığı sağlık planının, Romney'in 2006'da imzaladığı yasaya benzediğini söyleyerek, kendisini Obama'ya yol göstermekle suçladı. Valiliği döneminde Massachusetts, mahkeme kararıyla eşcinsel evliliğe izin veren ilk eyalet oldu. Romney de eşcinsel evliliğin yasaklanması için eyalet anayasasını değiştirmeye çalıştı. Başkanlık yarışına katılabilmek için 2006'daki valilik seçimlerine girmedi. 2008'de Cumhuriyetçi Parti'den başkan adayı olmak için cebinden 35 milyon dolar harcadı, daha sonra yarıştan çekildi. 2008'deki başkan adaylığı yarışında Arizona Senatörü John McCain'e yenildi, ama Obama Beyaz Saray'a girer girmez, 2012 için destek toplama çalışması başlattı.
 Erken zafer olabilir
 Son tahminlere göre Obama toplam 201 delegeyi kazanmış durumdayken, Romney191 delegeyi kazanmış görünüyor. 270'e ulaşabilmeleri için Obama'nın 69, Romney'nin ise 79 delegeye ihtiyacı var. Bu delegelerin 95'İ kararsız eyaletlerden gelecek. Eyaletlerin delege sayıları Florida 29, Ohio 18, Virginia 13, Wisconsin 10, Colorado 9, Nevada 6, Iowa 6 ve New Hampshire 
 4 olarak sıralanıyor. Florida ve Ohio'yU alacak adayın, başkanlık yarışını da büyük ihtimalle kazanacağı dile getiiliyor.