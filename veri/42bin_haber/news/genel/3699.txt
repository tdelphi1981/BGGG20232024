Hollanda 'iaşe' istedi
Hollandalı parlamenterler, Türkiye'ye gönderecekleri 2 patriotun 40 milyon dolara mal olacağını söyledi, 'Lojistik harcamalar ve 360 personelin giderini siz karşılayın' dedi. Türk tarafı şaşkın
 Volkan YANARDAĞ
 Türkiye-Hollanda Parlamentolar arası Dostluk Grubunun Başkanvekili 
 AK Parti İstanbul Milletvekili İsmail Safi, AK Parti Gümüşhane Milletvekili Feramuz Üstün ve MHP Osmaniye Milletvekili Hasan Hüseyin Türkoğlu ile birlikte Hollanda Temsilciler Meclisi Savunma Daimi Komisyonu Başkanı Johannes Hermanus Han Ten Broeke'u Meclis'te kabul etti. 10 Ocak'ta gerçekleşen görüşmede, Hollanda'nın Adana'da konuşlandırılacağı iki patriot bataryası gündeme geldi. Edinilen bilgilere göre, Temsilciler Meclisi Savunma Daimi Komisyonu Başkanı Broeke, görüşmenin bu bölümünde Hollanda'nın talebini şöyle dile getirdi:
 HALKA ANLATAMAYIZ
 'PATRIOTLARIN Türkiye'ye gönderilmesi Hollanda'ya 40 milyon dolara mal olacak. Ancak harcama kalemi bununla bitmiyor. Patriotların Türkiye'ye konuşlanmasından sonraki lojistik harcamalar ve dönüşümlü görev yapacak Hollandalı 360 personelin, iaşe, ulaşım, konaklama gibi masraları olacak. Bu giderlerin kim tarafından karşılanacağına ilişkin NATO mezvuatında açık hüküm yok. Patriotlarla ilgili lojistik harcamaları ve personelin masraflarını Türkiye karşılamalı. Yoksa Hollanda halkına anlatamayız.' 
 MUHATAP BİZ DEĞİLİZ
 DOSTLUK Grubu Başkanvekili Safi, konunun muhatabının kendileri olmadığını ifade ederken, hükümetin bu konuda ikna edilmesi gerektiğini vurguladı. AK Partili üye Feramuz Üstün de 'Biz 160 bin Suriyeli'yi misafir ediyoruz. 360 askerin bakımından korkmayız' dedi. Hollandalı parlamenterler buna karşılık 'MSB ve Genelkurmay'la konuyu görüşürüz, siz de partilerinizi ikna edin' diye ısrar ettiler.
 TÜRKİYE ARTIK ZENGİN
 MHP'li üye Hasan Hüseyin Türkoğlu ise 'Biz de NATO şemsiyesi altında Afganistan başta olmak üzere bir çok yere asker gönderiyoruz. Bunların masraflarının bedelini kimseden almıyoruz' diye tepki gösterdi. Türkoğlu'nun bu sözlerine Hollandalı Parlamenter Broeke, 'Patriotlar NATO'nun değil, bizim malımız. Sizin asker gönderdiğiniz ülkeler fakir. Onun için almıyorsunuzdur' karşılığını verdi.
 Pazarlık sürüyor
 HOLLANDA, ABD ve Almanya'ya ait patriotların masraflarının kim tarafından karşılanacağına ilişkin temaslar hali hazırda NATO nezdinde devam ediyor.
 Hollanda dışında Almanya da iaşe bedellerinin Türkiye tarafından karşılanmasını istiyor. Ankara'ya göre 80 milyon euro civarında tutması öngörülen bu bedel, Türkiye için büyük bir maliyet değil. Buna karşın, Türkiye kendi asker ya da aracını gönderdiği, Kosova-Bosna, Afganistan, Somali'de korsanlık, Libya'da barışı koruma ya da Libya'da gerçekleştirilen operasyonlar için NATO'nun hizmetine sunduğu hiçbir operasyondan para almadığını vurguluyor. Ankara, NATO'nun güneydoğu sınırını koruma misyonu taşıdığına dikkat çekerek, para ödenmesine ilke kararı olarak karşı çıkıyor.
 DIŞİŞlerİ Bakanlığı kaynakları da, konuyla ilgili temasların devam ettiğini, Patriotların statüsüne ilişkin kararın NATO sekreteryasının da dahil olduğu Almanya, Hollanda, ABD ve Türkiye tarafından yapılacak görüşmelerin ardından netleşeceğini vurguluyorlar.
  