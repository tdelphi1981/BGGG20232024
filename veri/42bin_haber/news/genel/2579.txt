‘Pandora’dan sır belgeler çıktı
İzmir’deki askeri casusluk soruşturmasında tutuklanan işadamının bilgisayarındaki “Pandora” isimli dosyanın şifresi çözüldü.
 Eskort kızları kullanarak askeri bilgileri ele geçirdiği iddia edilen askeri casusluk çetesi lideri Bilgin Özkaynak'a ait bilgisayar incelemesi tamamlandı.
 Soruşturmada tutuklanan Özkaynak'ın bilgisayarında “Pandora” adlı bir dosya bulunmuştu. Şifresi çözülen dosyadan önemli belgeler çıktı.
 F-16 uçaklarının görev alanları, teknik taktik prosedürleri, görevde kullanılacak kodlar ve parolalar gibi TSK’nın önemli gizli belgeleri dosyada bulundu.
 "T37 tipi uçak nasıl düşürülür?" sorusunun yanıt, general listesi ve uçakların giriş-çıkış noktaları da dosyada yer aldı.
 Askeri gizli belgelerin yurtdışına sızdırılacağına dair bazı ipuçlarına da ulaşıldı.
 Ele geçirilen yazışmalarda "Rusya başta olmak üzere Karadeniz'e kıyısı olan ülkelere servis edilebilir" ifadesi yer aldı.
 Başka bir konuşmada ise belgelerin İsrail üzerinden PKK'ya verilebileceği belirtiliyor.
 Soruşturmanın iddianamesi henüz tamamlanmadı. İddianame tamamlanıp dava açıldığında 58'i muvazzaf asker, 92'si tutuklu 200'ü aşkın sanığın yargılanacağı tahmin ediliyor.
 Yargılama için özel bir mahkeme salonu kurulacak.
 NTV