Avrupalı, Diyarbakır'la tekstil Tekirdağ'la şarap işine giriyor
TOBB bünyesindeki 41 ticaret ve sanayi odası ile ticaret borsası, AB'nin farklı ülkelerindeki odalarla işbirliği yaptı. 5 milyon euroluk projeyle odalar, tekstilden katı atığa kadar çok sayıda alanda ortak çalışacak
  
 Esin GEDİK
 Toplam bütçesi 5 milyon euro olan olan 'Türkiye-AB Oda Projesi' başladı. Tekstilden tarıma, inovasyondan mesleki eğitimin geliştirilmesine kadar geniş bir yelpazede yer alan projeler, yıl sonunda tamamlanacak. Proje, Türkiye ve AB üyesi ülkelerden odaların 21 eşleştirme projesiyle bir araya gelmelerine destek sağlıyor. Bu çerçevede, Türkiye'den 41 oda ve borsa, AB üyesi ülkelerden 34 oda ile eşleştirildi. Eşleşme projeleri Türkiye'nin her bölgesine yayıldı. Örneğin, Batman ve Şırnak Gümülcüne Ticaret ve Sanayi Odası ile eşleşti. Diyarbakır TSO İtalya'dan Prato Odası ile eşleşti. 
 10'U ZOR BULDUK 
 Türkiye Odalar ve Borsalar Birliği (TOBB) Başkanı Rifat Hisarcıklıoğlu, '2001'de, Oda Geliştirme Programı'nı uygulamak için sadece yabancı dil kapasitesi olan oda ve borsa arıyorduk. O zaman, 10 oda ve borsayı zor bulmuştuk. Bugün oda ve borsalar birer hizmet üsleri haline geldi' dedi.
  
 130 oda ve borsa 5 yıldızlı
 2011 sonu itibarıyla 440 projenin hayata geçirildiğini belirten Hisarcıklıoğlu, 'Bu projelerde başta Avrupa Birliği olmak üzere, çeşitli kaynaklardan sağlanan finansman desteği 350 milyon euro civarında oldu. Yine, EUROCHAMBRES ile birlikte geliştirdiğimiz oda akreditasyon sistemiyle, bugün 130 oda ve borsamız dünya standartlarında hizmet sunuyor. Biz onlara 5 yıldızlı oda ve borsalarımız diyoruz' şeklinde konuştu.
 
 Anketle 'Avrupa Birliği'ne hazır mısınız' diye sordu
 Odalar arasında yürütülecek çalışmanın iki temel hedefi var. Çalışanların teknik bilgi ve deneyimlerini güçlendirmek ve işletmelerin AB üyelik sürecine hazırlık durumun görmek. Bu konuda yaklaşık 3 bin şirkete anket uyguladıklarını belirten Hisarcıklıoğlu, 'AB üyeliğine ne kadar hazır olduklarını sorduk, Türkiye'nin AB katılım sürecine nasıl baktıklarını öğrendik. 250 firmamıza detaylı bir anket uyguladık. Bu firmaların üretimlerinin AB mevzuatına uyumunu tespit ediyoruz' dedi.
 
 Şarap da var, eğitim de
 Afyon ve ilçelerindeki ticaret ve sanayi odaları, Yunanistan’dan Thessaloniki ve Belçika'dan Voka kentinin odalarıyla eşleşti. Ortaklar, Afyon'da endüstriyel katı atık sisteminin geliştirilmesi projesini yürütecek. İtalya'dan Prato TSO ile hareket edecek olan Diyarbakır TSO, tekstilde kümelenme projesinden sorumlu olacak. Tekirdağ TSO ile İspanya'nın Castellon iliyle birlikte şarap kümelenmesi modeli yapacak. Yozgat ise Slovenya TSO ile Avrupa'ya çıkışın yolunu açacak. Uzunköprü Ticaret Borsası Kavala ile toprağın arındırılması konusunda çalışma yürütecek.