Başvurular 30 katı aştı, hak sahipleri bu ay belli olacak
Başbakanlık Toplu Konut İdaresi Başkanlığı'nın (TOKİ) inşa ettiği konutlara talep patlaması yaşandı. Konya'da satışa sunulan konutlara başvuru, konut sayısının 30 katını aştı. Konya'da 120 konuta 3 bin 713, Aksaray'da 520 konuta ise 2 bin 904 başvuru oldu. Konya, Aksaray, Bolu, Samsun, Tekirdağ ve Malatya'da satışa sunulan bin 668 konutun hak sahipleri bu ay içerisinde belirlenecek.
   TOKİ, 58, 59, 60 ve 61. hükümetlerinin "Planlı Kentleşme ve Konut Üretimi Seferberliği" kapsamında 81 il ve 800 ilçede, 2 bin 556 şantiyede, toplam 564 bin 346 konut rakamına ulaştı. Bu konutların 223 bin 730'u dar ve orta gelir grubuna, 143 bin 495'i de alt gelir ve yoksul grubundaki vatandaşlara yönelik inşa edildi. Gecekondu dönüşüm kapsamında 70 bin 33, afet konutu kapsamında 37 bin 688, Tarımköy uygulaması olarak da 5 bin 584 konut inşa edildi.  