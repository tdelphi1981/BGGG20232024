MHP ile BDP birbirine muhtaç
AK Parti Genel Başkan Yardımcısı Hüseyin Çelik, Ahmet Türk'e İmralı'ya ikinci ziyaret için izin verilmediği yönündeki iddialar için 'Şu ana kadar birilerinin ikinci kez İmralı'ya gitmemiş olması, gitmeyeceği anlamına gelmez. Biz hiçbir zaman süreci tıkayıcı olmadık, olmayacağız' dedi.
 Çelİk, AK Parti Genel Merkezi'ndeki basın toplantısında muhalefete yüklendi, özetle şunları söyledi: 
 CHP EN ESKİMİŞ PARTİ: Kılıçdaroğlu diyor ki 'Herkes geldi gitti, CHP dimdik ayakta.' Çemberlitaş'taki dikilitaş da asırlardır dimdik ayakta. CHP, Türkiye'nin en eskimiş siyasi partisidir. 'Bizim köklerimizde anaların gözyaşı var' diyor. Doğrudur CHP anaların gözyaşını bol bol akıtmıştır. 
 DİBE VURURLAR: BDP ile MHP birbirine muhtaç iki parti. Terör olmasa, etnisite üzerinden siyaset yapan bu partiler marjinal olur, dibe vurur. Dikkat ederseniz, MHP ve BDP'liler hiç polemiğe girmez. Niye? Çünkü onlar birbirine lazım. Sayın Bahçeli malumunuz sakin beyefendi.  Ama kürsüye çıktığı zaman, hani bilim kurgu filmleri var ya, akşam ay çıktıktan sonra başka şekil alırsınız (kurt adam). Kürsüye çıktığı zaman Sayın Bahçeli bu şekli alıyor.
 BAŞBAKAN SIR VERMEZ: Çelik, kabine revizyonu konusunu soran gazeteciye de şu karşılığı verdi: 'Sen ne biliyorsan ben de onu biliyorum. Sayın Başbakan bu konularda ser verip sır vermez. Sayın Cumhurbaşkanı onaylayıncaya kadar bir tek Allah'ın kulu bilmez. Ben de vaktiyle Bakan olduğumu televizyondan öğrendim.' ANKARA