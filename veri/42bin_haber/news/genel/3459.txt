Sorumluluk şart
Kılıçdaroğlu, CHP'li Hüseyin Aygün'ün Paris'te infaz edilen PKK'lı Sakine Cansız'ın ailesine taziye ziyaretine sert çıktı: Bir siyasi parti üyesinin koyulan kural ve ilkelere özenle uyması lazım
 Çiğdem TOKER
 Çin Komünist Partisi (ÇKP) yönetimi, Kemal Kılıçdaroğlu başkanlığındaki CHP heyetine, 2023'te Çin milli gelirini ikiye katlamayı hedeflediklerini açıkladı ve anamuhalefet lideri aracılığıyla Türkiye'den daha fazla yatırım beklentilerini iletti. ÇKP kurmayları, yatırımı niye önemsediklerini anlatırken, konuklarıyla samimi ama kritik bir tespit de paylaştı: 'Çin hazinesinin portföyünde önemli oranda Amerikan tahvili var. FED para bastıkça, tahvillerin değeri düşüyor. Zararımızı yatırımla kapatmaya çalışıyoruz'.
 İNSANLIĞA KATKI
 KILIÇDAROĞLU başkanlığındaki CHP heyeti, dün Pekin'de ÇKP Dış İlişkiler Başkanı Yang Jiariu ve yakın gelecekteki başbakan adayı olarak gösterilen ÇKP Politbüro Üyesi Li Yuanchao ile ayrı ayrı ve heyetler halinde görüştü. CHP heyeti bu temaslardan önce Uzay Araştırmaları Akademisi'ni ziyaret etti. Kılıçdaroğlu, burada 'Uzaya yaptığınız katkı, insanlığa katkıdır' temalı bir konuşma yaptı.
 - BiRİNCİ DERECE PROTOKOL AMA: Çin yönetimi, CHP'nin temaslarına birinci derecede devlet protokolü uyguluyor. CHP de gösterilen ihtimamdan son derece memnun. Ne var ki, iki tarafca da büyük önem atfedilmesine rağmen, -ÇKP'nin katı tutumu dolayısıyla-, A.A dışındaki medya kurumlarının temasları izlemesine izin verilmemesi, seyahatin olumsuz bir yönü olarak kayda geçti.
 STERİLİZASYON HERKESE
 - UZAY AKADEMİSİ'NE CHP TATİLİ: Neyse ki Kılıçdaroğlu, dün akşam temaslarının bitiminde, konakladığımız Westin Hotel'de bizlerle bir araya gelerek sorularımızı cevapladı. Genel Başkan, sözü önce yardımcısı Faruk Loğoğlu'na verdi. Ziyaret sebebiyle Uzay Araştırmaları Akademisi'nde yarım günlüğüne üretimin durdurulduğunu belirten Loğoğlu'nun aktardığına göre, CHP heyetine merkeze girerken tam bir sterilizasyon uygulanmış. (Kemal Bey, çok ilgilendiğimizi fark edince bu işlemin 'herkese' olduğunu vurguladı.) Ev sahipleri, uydu üretim birimi ve fırlatma rampaları hakkında kapsamlı brifing vermiş. Hatta Rus teknolojisinin eskidiğini anlatarak, Rusya'dan bazı siparişler aldıklarını da paylaşmışlar.
 CHP ziyaretlerinde, tanıtıma katkı amacıyla Edirne mahsülü badem ezmesi ile fındık hediye edildi. Buna karşılık Çin tarafı da resmi toplantıyı Sincan adlı salonda yaparak Türk tarafına 'bir sorunumuz yok' mesajı verdi. 
 - SURİYE POLİTİKASI: Kılıçdaroğlu, Suriye konusunda muhataplarının kendilerinin bakış açısını olumlu bulduğunu aktardı. CHP olarak 'yurtta barış dünyada barış' ilkesine inandıklarını belirten Kılıçdaroğlu, temaslarının Suriye başlıklı bölümüyle ilgili soruları şöyle yanıtladı:
 SURİYE'DE ÇİN AĞIRLIĞI 
 - TÜRKİYE'DE KONFERANS: Suriye konusunda Çin ile Rusya birlikte katkı verebilir. BM'nin uluslararası hukuk çerçevesinde alacağı kararlara saygı duyacağımızı ilettik. Çin'in BM Güvenlik Konseyi üyesi olarak ağırlığı var. Rusya'nın da ABD'nin de. Bu çerçevede sorunu asıl tartışması gerekenler bunlar. Önemli olanın Suriye'nin dış müdahalelerden arındırılması ve toprak bütünlüğü olduğunu vurguladık. Suriye konusunda, Çin, Rusya ve Amerika'nın katılacağı uluslararası bir konferansın toplanmasını arzu ettiğimiz söyledik.
 ANKARA'YA BİR GİDELİM
 KILIÇDAROĞLU'na, Tunceli milletvekili Hüseyin Aygün'ün, Paris'te suikast sonuçu öldürülen PKK'lı Sakine Cansız'ın ailesine taziye ziyaretini nasıl değerlendirdiği de soruldu. CHP Genel Başkanı şöyle dedi: 'Bu bilgi bana geldi. Sordum. Siyasette herkesin sorumlu davranması lazım. Sorumluluk kavramı var. Boş bir kavram değil. Bir siyasi parti üyesinin koyulan kural ve ilkelere özenle uyması lazım.'
 KILIÇDAROĞLU, 'Aygün ile görüştünüz mü?' sorusuna 'Hayır' derken, 'Sözleriniz bir uyarı gibi...' denildiğinde de şu değerlendirmeyi yaptı: 'Arkadaşlar, bana bir soru sordunuz. Yanıt verdim. Kuralları ve ilkeleri vardır. Sorumlu davranmak zorundadır.' Kılıçdaroğlu, Aygün'ün disipline sevkiyle ilgili bir soruya ise şunları söyledi: 'Hele bir Ankara'ya gidelim olay nedir, tam anlayalım? Bilmiyorum. İlkeler çerçevesinde hareket edeceğiz.'
 Gitmesi, kalması önemli değil
 - Esad'ın varlığı konusuna resmi düzeyde girilmedi. Ancak Çin TV'si mülakatta sordu. Biz de 'odağa aldığımız sorunun barış olduğunu' söyledik. Bizim için önemli olan gitmesi kalması değil, Suriye’de savaşın sona ermesi, barışın gelmesi. Onlar da bize Cenevre'de mesafe alındığını ve bunun önemli olduğunu söyledi.
 CHP'YE UYDU MAKETİ
 CHP lideri Kılıçdaroğlu ve beraberindeki CHP heyeti Çin ziyaretinin ikinci gününde  Çin Komünist Partisi (ÇKP) Merkez Komitesi Dış İlişkiler Bakanı Wang Jiarui ile bir araya geldi. Görüşmenin ardından Çin Uzay Bilimleri Akademisi ziyaret edildi. Çinli yetkililer, merkezin işleyişi ve uzay çalışmaları hakkında Kılıçdaroğlu ve beraberindekilere bilgi verdi. Ziyaretin sonunda topluca hatıra fotoğrafı çektirilirken Çinli yetkililer Kılıçdaroğlu'na uydu maketi hediye etti. Kılıçdaroğlu, daha sonra ÇKP'nin 25 kişilik polütbüro üyelerinden Li Yuanchao ile görüştü. Bu görüşmelerde, ikili ilişkiler ve özellikle Suriye konusunda son gelişmeler masaya yatırıldı.