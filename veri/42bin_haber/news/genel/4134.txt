'Sivil Havacılık uyardı, belediyeler dinlemedi'
Ulaştırma, Denizcilik ve Haberleşme Bakanı Binali Yıldırım, plansız kentleşme nedeniyle havalimanlarının etrafında artan yapılaşmanın hava trafiğini tehlikeye atmasıyla ilgili olarak, 'Bu yanlışın sebebi, belediyelerin, Sivil Havacılık Genel Müdürlüğü'nün konuya ilişkin kriterlerini dikkate almamasıdır' dedi.
 Akşam'ın 'Dikkat Evinize Uçak Çarpabilir' başlığıyla duyurduğu haberde, Sayıştay'ın denetim raporunda, havalimanları çevresindeki plansız yapılaşmanın uçuş güvenliğini tehlikeye attığı bildirilmişti. İstanbul'da yapılacak üçüncü havalimanına ilişkin bir toplantıda konuşan Bakan Binali Yıldırım ise konuya ilişkin şunları söyledi:
 SONRA YIKILAMIYOR
 HAVALİMANLARININ yaklaşım koridorlarında yerleşim mahalleri var. Buraların tehlike teşkil etmemesi için Sivil Havacılık Genel Müdürlüğü (SHGM) tüm yerel yönetimlere yazı gönderdi. Yazıda 'Buralarda yapılacak imar uygulamalarında havaalanlarına mani olmayacak projeleri dikkate alın' dendi. Maalesef bu uyarılara rağmen sadece İstanbul'da değil bir çok ilimizde  maniaları delen, mania oluşturan imar uygulamaları yapılıyor. Bu yanlışın sebebi, Genel Müdürlüğümüzün kriterlerini yerel yönetimlerin uygulamamasıdır.
 DAHA sonra bunların yıkılması için gerekli hukuki işlemler başlatılıyor. Fakat orada büyük bir şehir oluştuğu, 5-6 bin konutluk bir alan oluştuğu için, bunun birden ortadan kaldırılması da fiziken zor. Fakat yeni havalimanının çevresinin yaklaşım koridorlarında mevcut yapılaşmaya izin vermiyoruz.
 UYDULARLA İZLENİYOR
 SİVİL Havacılık Genel Müdürlüğü, uydu üzerinden bir çalışmayla 2 ile yarım metre arası sapma ile tüm maniaları 7 gün 24 saat izliyor. Sadece yazı yazarak uyarmakla değil, gece gündüz takip yapmak suretiyle mevzuata uymayan yapılaşmaların önüne geçmeyi hedefliyorlar. İnsan hayatından önemli bir şey yok. Bunun yerel yönetimlerce de aynı hassasiyetle ele alınması gerekiyor.
  