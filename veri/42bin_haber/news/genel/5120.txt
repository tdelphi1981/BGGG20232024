'Garanti' olsun diye 10 kilo altını zırhlı araçla taşıdı
Garanti Bankası Genel Müdür Yardımcısı Onur Genç, 'Cari açık Türkiye'nin yumuşak karnı. Ama bu açığı yastık altındaki altın karşılar' görüşünde" dedi ve ekledi: 60 yaşındaki bir kadının 10 kilo altınını zırhlı araçla taşıdık
 Sağlıklı ve sürdürülebilir büyüme için tasarrufun önemli olduğunu belirten Garanti Bankası Genel Müdür Yardımcısı Onur Genç, cari açığın kökeninde de tasarruf açığının yattığını vurguladı. 
 Büyüme için gerekli kaynağın Türkiye'de olduğunu belirten Genç, "Türkiye'nin en büyük sorunu tasarruf. Tasarruf edemediğimiz için cari açık oluşuyor. Bu nedenle tasarruf oranlarını yukarı çekmemiz lazım. Bankalar olarak, kaynak olacak ki, kredi verelim, tasarruf olmayınca krediler de daralıyor" dedi. 
 Genç, Altın Salısı uygulaması ile kısa sürede yaklaşık 1 milyon adet çeyrek altına eşdeğer olan 1,5 tondan fazla altını ekonomiye kazandırdıklarını aktardı. Altın getiren müşterinin yüzde 30'unun daha önce bankalarıyla hiç bağı olmadığını, yeni gelen müşterinin de yüzde 70'inin kadın olduğunu belirten Genç, "İstanbul'dan bir hanımefendi aradı, '60 yaşındayım, 10 kilo altınım var, ben getiremiyorum siz gelin alın' dedi. Biz de zırhlı bir araç gönderip, altını aldık. Maddi değeri 1 milyon liraydı" dedi. 
 280-470 milyar liralık altın var 
 Genç, "Şu anda kredilerle mevduatlar arasındaki fark 18 milyar TL. 2015'te bu açık, bugünkü tahmin edilen büyümelerle, 294 milyar TL'ye çıkıyor. Yastık altında 280-470 milyar lira altın olduğu tahmin ediliyor" dedi. 
 Net Hesap'a  yoğun ilgi 
 TASARRUFUN her dönemde öncelikleri arasında olduğunu belirten Genç, "Bireyleri harekete geçirecek ürün ve hizmetler geliştirmeye odaklanıyoruz. 'NET Hesap hizmetiyle ayda 100 liradan 500 liraya kadar farklı tutarlarda birikim imkanı sağladık ve yoğun ilgi gördük" dedi. 
 TL cinsi tahvil çıkaracağız  
 BANKANIN kaynaklarını çeşitlendirme kapsamında TL cinsi euro tahvil (eurolira) ihracı için görüştüklerini açıklayan Genç, "Mevduat ana kaynak, mevduat olmayınca yan kaynakları kullanma imkanı var. Şimdi TL bazında yurtdışından borçlanacağız. Çünkü TL sıkışmaya başladı" bilgisini verdi.  