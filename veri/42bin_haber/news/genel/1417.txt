İsrail Savunma Bakanlığı boşaltıldı
Tel Aviv'e düzenlenen roket saldırısının üzerine, İsrail Savunma Bakanlığı boşaltıldı.
İsrailin Gazze'ye dün başlattığı operasyondan sonra, Tel Aviv'e bugün roket saldırısı yapıldı. Bölgede savaş endişeleri artıyor.  
Gazzeden Tel Avive 20 yıl sonra ilk kez bir saldırı düzenlendi. Saldır sesi üzerine sirenler çaldı, Tel Aviv'deki İsrail Savunma Bakanlığı binası kısa süreliğine boşaltıldı.  
Bir güvenlik gücü, roketin denize isabet ettiğini söyledi.  
Uluslararası haber ajanslarının bildirdiğine göre, roket saldırısı can kaybına yol açmadı. 
Tel Aviv, 1991 Körfez Savaşından beri bir roket saldırısına sahne olmamıştı.
 
  İsrail Gazze'yi hava ve denizden vurdu  

İSLAMİ CİHAT ÜSTLENDİ 
Roket saldırısını Filistinli militan grubu İslami Cihatın silahlı kanadı Kudüs Tugayları üstlendi.  
Gazze merkezli grup, saldırılarının gücünü arttıracakları tehdidini savurdu.  
İNTİKAM YEMİNİ 
İsrail'in Gazze'ye dün başlattığı operasyonda ikisi çocuk 15 Filistinli hayatını kaybetmişti. Hamasın askeri kanadı İzzettin Kassam Tugaylarının komutanı Ahmet Caberinin öldürülmesiyle başlayan operasyonun ardından Hamas 'intikam' sözü vermişti. 
Gün içinde Hamasın Gazzenin kuzeyine düzenlediği bir roket saldırısında üç İsrailli hayatını kaybetti. 
Hamas'ın resmi sözcüsü Fevzi Berhum düzenlediği basın toplantısında, İsrail, savaş uçaklarıyla, tanklarıyla silahsız sivilleri hedef alan açık bir savaş başlattı. Hamas, bu durum karşısında İsrail ile ateşkesi kabul etmeyecek, aksine düşmanca saldırıları püskürtmeye devam edecek dedi. 
İsrail Başbakanı Binyamin Netanyahu ise televizyonda yaptığı açıklamada, "Hamas ve diğer terör örgütlerine açık bir mesaj yolladık. Ayrıca gerekirse İsrail Ordusu operasyonu genişletmeye hazır" ifadesini kullandı. 
MISIR HAREKETE GEÇTİ 
Hamas sözcüsü Mısır Başbakanı'nın yarın İsrail'in saldırısı altındaki Gazze'ye gideceğini duyurdu.
 
Hamas Sözcüsü Tahir Nunu, AFP haber ajansına yaptığı açıklamada, "Mısır bize, bir grup bakanla birlikte Başbakan Hişam Kandil'in yarın Gazze'yi ziyaret edeceğini bildirdi. Biz bu ziyareti memnuniyetle karşılıyor ve bu cesur tavrı takdirle karşılıyoruz" dedi. 
Başbakan Recep Tayyip Erdoğan da şartlar uygun olursa Filistin Devlet Başkanı Mahmud Abbas ile birlikte Hamasın iktidarda olduğu Gazzeyi ziyaret etmeyi düşündüğünü açıklamıştı.  
LİDERLERDEN İTİDAL ÇAĞRISI 
Bu arada, Rusya Devlet Başkanı Vladimir Putin, İsrail Başbakanı Binyamin Netanyahu ile telefonda görüştü ve itidal çağrısında bulundu. 
Kremlin Sarayı'ndan yapılan açıklamada, Putinin Netanyahuya şiddetin tırmanmasını engellemek gerektiğini söylediği bildirildi. 
ABD Başkanı Barack Obama da Netanyahu ve Mısır Cumhurbaşkanı Muhammed Mursi ile telefon görüşmeleri yaptı. 
Beyaz Saray'dan yapılan açıklamaya göre, Obama görüşmelerde, ABD'nin İsrail'in kendini savunma  hakkına desteğini yinelerken, Netanyahu'ya, sivil kayıplardan kaçınmak için her türlü çabayı göstermesi çağrısında bulundu.
Beyaz Saray açıklamasında, Obama-Mursi görüşmesine ilişkin de şunlar kaydedildi: 
İki lider, durumun mümkün olduğu kadar hızlı şekilde yatışması  için çalışmanın önemi üzerinde fikir birliğine vardı ve gelecek günlerde yakın teması sürdürmeyi kararlaştırdı.