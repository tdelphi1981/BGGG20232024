Müzisyen olmak için evsizleştim
Bu hafta 22 yaşında genç bir kadınla tanıştık. Gazeteci Vahap ve Emine Munyar'ın kızı Sırma Munyar. Mayıs ayında Berkeley Müzik Akademisi'nden mezun oluyor. İlk solo albümü 'Traces'i çıkardı. Sırma'nın müzikle örülmüş Berklee Müzik Akademisi'ndeki hikayesini dinledik.
  ZEYNEP BAKIR
  zeynep.bakir@aksam.com.tr
 Sıkı progresif rock dinleyicileri Helicopria grubunu muhtemelen bilir ama grubun vokali ve kurucusunun Türk kızı Sırma olduğunu bilmeyen olabilir. Sırma, Berklee'de okurken, okul arkadaşlarıyla 'Bir yandan da deneysel işler yapalım' diyerek kurdukları Helicopria ile ABD'de Doğu Yakası'nın neredeyse her yerinde konser vermiş, hatta İstanbul'da Küçükçiftlik Park'tan, Ghetto'ya kadar uzanmış konser yolculukları. Sırma şimdi ilk solo albümünü çıkardı ancak röportaja geçmeden önce bizim düştüğümüz hataya düşmeyin diye hemen belirtelim. Albümü müzik marketlerde aramayın, çünkü satılık değil... 
 
 × Gazeteci anne babanın çocuğusunuz. TRT'nin sevimli ve komik klişesiyle başlayalım; neden müzik?
 Bizim evde hiç müzik dinlenmez. Yoğun çalışan anne babanın çocuğu olarak küçükken sosyal aktivite olsun diyerek bir sürü yere gönderildim. Çok küçük yaşta da piyano dersleri almaya başladım. Bir baktık ki içimde bir müzisyen varmış. Oysa tüm çocukluk zamanım Ali Kırca'nın odasındaki koltukta uyuyarak, atv'nin koridorlarında dolaşarak geçti. 'Ondan da gazeteci olur' diye bir ön yargı vardı ama öyle olmadı. 
 
 × Berklee yolu nasıl açıldı? 
 Arif Mardin oradan mezun. 2007'de, Arif Mardin bursu kazanarak 17 yaşımda Berkele'ye gittim; 5 haftalığına. Orada yaşadığım atmosfer beni çok etkiledi. Aileme dönüp 'Burada eğitime devam etmeliyim' diyerek bu konuyu araştırmaya başladım. Sınavlarına girdim, burs kazandım ve oradayım!  
 
 × Okul bu mayısta bitecek ama grup kurdunuz, solo albüm yaptınız... Orada daha mı kolay? 
 Okulda herkes deneysel çalışmalar yapmak için bir araya gelir sonra biter. Bizimki de böyle başlamıştı ama biz fazla asıldık, insanlar bizi beğendiler. Özellikle İstanbul'da verdiğimiz konserden sonra grup içinde çok fazla geleceğe dair hızlı yapılan planlar oluşunca gruptan ayrıldım.  
 
 × Progresif rock yapıyordunuz ancak solo albüm elektronik... 
 Müziğe cazla başladım. Grupla rock müzik yaptık, bu albümümse elektronik. Grupla İstanbul konserinden sonra okul başlamadan önce iki ay boyunca Londra'da kalmak ve elektronik müzik prodüksiyonu hakkında dersler almak istedim. Londra beni kendine çekti. Elektronik müziği icra edenleri, dinleyenleri, şehirden yükselen müziği çok sevdim. 
 Aslında gruptan ayrılma kararım  biraz da Londra'dan yükselen müziği gördüğümde oldu. Rock içinde değil elektronik müziğin içinde yer almak istediğime karar verdim. 
 
 İLK BESTE, İLK DÖVME 
 × Albümü hangi ara yaptınız? 
 Geçtiğimiz yıl mayıs ayında finaller bitti ve albüm çalışmasına başladım. Ağustos'ta okul açılacağı sırada da bitti. Çok zor oldu. İstanbul'a gelip staj yapmaya başlamıştım. O sırada Genç Osman'ın albümünün vokal montajlarını yaptım. 
 
 × Şarkılarındanızdan birinin adı 'Wanderer' (Göçebe) kolunuzda da dövmesi var... 'Göçebe' derken neden bahsediyorsunuz?
 O şarkı benim ilkim. İlk yazdığım, ilk bestelediğim, ilk kaydını yaptığım eser. Üstelik o şarkıyı kendime yazdım. ABD'de yaşamak kolay bir şey değil, alışıyorsunuz, anlamaya başlıyorsunuz ama kolay olmuyor. Bir süre sonra, yaşadığım yeri, yaptığım şeyi anlamaya başladım. Müzisyen olmaya karar verdiğimde serseri bir yaşamı da kabul etmişim. Gecenin bir yarısı bu şarkıyı yazdığımda, bu göçebeliği, evsizliği kabullendiğimi itiraf ettim kendime. Müziğe gönlümü verdim, onun getirdiği olumsuzlukları da kabul ettim. Albümün kaydını bitirdikten sonra da gidip 'Wanderer' yazılı bir dövme yaptırdım. 
 
 PARA KAZANMAK YASAK
 × Peki, albüm neden satışta değil?
 Çünkü okul ve ABD, öğrenci vizesiyle orada yaşayanların çalışmasına izin vermiyor. Konser verebiliriz ama bundan para kazanamayız. Türkiye'de yapsaydım bir şey olur muydu bilmiyorum ama bunu riske etmek istemedim. Zaten şu an eğitimime devam ediyorum. 4 şarkılık ilk solo albümümün içinde ticari bir yan olmasını da istemedim. Ama albümden bin adet bastırdım. 
 
 × Video kliplerinizi çok sevdim. Kliplerde siz yoksunuz ama sanatın birçok öğesine yer vermek istemişsiniz... 
 Bu kolektif çalışmalar, Berklee koridorlarından kaynaklanan bir şey sanırım... Arkadaşlarımın dans ve resim gibi performanslarına da yer vermek istedim.
 
 × Berklee öğrencisi olmak, orada yaşamak nasıl bir şey? 
 Daha çok performans üzerine değil kapalı kapılar ardında yapılan yaratıcılık üzerine bir okul. Ama çok eğlenceli, efsanevi olaylara da sahne olan bir yer. Mesela Bill Clinton gelmiş ve bahçede saksafon çalıyor... Bobby McFerrin geldi bir gün dersimize... Daha ilk senem, doğaçlama dersine girdi ve bizimle performans yaptı. McFerrin'ın yanında oturuyorum! 'Bu nasıl bir hayat!' demiştim. Sonra Paul Simon her zaman albümünü piyasaya sürmeden önce okula getiriyor ve öğrencilere dinletiyor. 
 Okuldan mezun olan ve oranın ruhunu seven her müzisyen, yeniden aynı havayı solumak için sık sık ziyaretlerde bulunuyor. Bir defasında da John Mayer çıkageldi, arkadaşımın provasına birden girdi ve birlikte doğaçlama yaptılar. Şaka gibi! Ama mayısta okul bitiyor.
 
 × Türkiye'ye mi döneceksiniz, planlarınız arasında ne var?
 Dönmeyi düşünmüyorum. Newyork'ta yaşamak istiyorum. Stüdyolarda aranjörlük yapabilirim... Londra'ya sürüklenebilirim. Ama içimde iyi hisler var... 
 
 × Bu albümünüz İngilizce, Türkçe işler yapmayı düşündünüz mü, yapacak mısınız?
 Ben bu konuda biraz katıyım. Orada yaşadığım için dilim İngilizce ve oraya ait şeyler yaşıyorum. Eğer Türkiye'de olursam Türkçe şeyler elbette yapacağım ama Türkiye'de İngilizce bir şey yapmak istemem. Bu bana biraz garip geliyor. Türkçe olan bir eseri Batılılaştırmak yani bir türküyü cazlaştırmak gibi... 
 Benim şarkılarımdan birinde kanun var. Batılı bir şarkının içinde kanun nağmeleri geçiyor ama müzik bunu istediği için. 'Etnik olsun' diye değil.
  