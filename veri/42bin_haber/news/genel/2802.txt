Sarkozy'nin başı dertte
Sarkozy'nin başı Kaddafi'nin parasıyla dertte.
 Fransa'da Lübnan doğumlu bir işadamı, eski Cumhurbaşkanı Nicolas Sarkozy'nin, Libya'nın eski lideri Muammer Kaddafi'den 50 milyon Euro seçim hibesi kabul ettiğini iddia etti.
 Fransa'da Lübnan doğumlu işadamı Ziyad Takiyeddin, "Nicolas Sarkozy, seçim kampanyası için eski Libya lideri Muammer Kaddafi'den 50 milyon Euro'yu aşkın para yardımı aldı" iddiasında bulundu.
 Fransa'da bir mahkemeye ifade veren işadamı Takiyeddin, Sarkozy'nin 2006-2007 başkanlık seçim kampanyasının büyük ölçüde Trablus tarafından finanse edildiğine dair elinde kanıt olduğunu söyledi.
 Kaddafi'den gelen paranın, Sarkozy'nin seçim zaferinden sonra da devam ettiğini belirten Lübnan kökenli işadamı Ziyad Takiyeddin'in iddiaları Sarkozy'ye yakın çevreler tarafından reddedildi.
 Fransa ve Ortadoğu arasındaki bazı anlaşmalar için iş bitirici rolü oynadığı belirtilen Fransız işadamının mahkemeye bu bilgileri, kendi alehinde açılan bazı davaları hafifletecek bir anlaşma karşılığında vermiş olabileceği belirtiliyor.
 Geçmişte de benzer iddialar ortaya atılmış, ancak yalanlanmıştı. Sarkozy'nin yakın çevresi iddiaları şimdi de reddediyor.
 NATO'NUN HAVA OPERASYONU 
 Ancak iddiaların doğruluğunun kanıtlanması Nicolas Sarkozy için büyük utanç kaynağı olabilir. Sarkozy, 2011 yılında Libya'ya gerçekleştirilen NATO hava operasyonunda başı çekmişti.
  