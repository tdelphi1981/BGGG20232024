Yeşilçam ve Çin'den işbirliği
Çin'de Türkiye Kültürü Yılı kutlamaları kapsamında Jackie Chan'in yönettiği ve rol aldığı Chinese Zodiac (CZ12) filminin galası ve Çin geleneksel Bahar Bayramı kutlamaları için Çin'den Başkente film yapımcıları geliyor.Film Yapımcıları Meslek Birliği (FİYAB) Koordinatörü Ayşe Sönmez, yaptığı açıklamada, Çin Halk Cumhuriyeti Devlet Radyo Televizyon İdaresi Bakan Yardımcısı H.E Zhang'ın beraberinde Çin'in önemli film yapımcılarının da Türkiye'ye gelerek Türkiye-Çin ortak işleri hakkında konuşacaklarını belirtti.

29 Ocak'ta Kentpark'ta gerçekleştirilecek filmin galasına Türkiye'den de film sektöründen katılımın olacağını söyleyen Sönmez, Çinli heyetin Türkiye'de ortak projelere imza atmak için temaslarda bulunacağını dile getirdi.

Çin'le ortak animasyon film yapılacak

Sönmez, Çin'in sinemaya çok önem verdiğini ve dünyada sinema sektöründe ikinci sıraya yükseldiğini, Çinlilerin bu gücü kaybetmemek için çok çalıştığını kaydetti.

Geçen sene Eskişehir'de gerçekleştirilen Çin Animasyon Film Günlerinden sonra Çinli heyetin ortak bir animasyon filmi çekmeyi kararlaştırdığını ifade eden Sönmez, Anadolu Üniversitesi işbirliğinde projeyi şekillendirmeye başladıklarını bildirdi.

Türkiye'de 2012 Çin Kültürü Yılı kapsamında Türkiye-Çin ortak yapımı ve Mustafa Altıoklar'ın yönetmenliğindeki İzin Sırrı adlı belgeselinin de tamamlandığını ifade eden Sönmez, Türkiye'ye gelen heyete belgeselden örnekler verip en kısa zamanda İzin Sırrını da düzenleyecekleri bir gala ile sunacaklarını anlattı.

Sönmez, belgesel çekerken Çin'in CCTV'nin arşivini ilk kez yabancı bir devlete açtığını, bu arşive Çinli yapımcıların bile girmesine izin verilmediğini, CCTV arşivine girebilmekten mutlu olduklarını belirtti.
Türkiye ve Çin arasındaki işbirliğin bu denli güven ve iyi niyete dayanmasının değeri animasyon filmiyle pekişeceğini vurguladı.

Türk filmleri Çin'de gezecek 

Sönmez, FİYAB'ın daha önce de Çin'de Türk filmleriyle yer aldığını hatırlatarak, Nisan ayındaki Pekin Film Festivalinde Türkiye panoraması yapacaklarını ve bunun için aralarında Aşk Tesadüfleri Sever, Behzat Ç: Seni Kalbime Gömdüm, Adalet Oyunu, Zenne, Anadolu Kartalları, Çanakkale 1915 gibi filmlerin de bulunduğu 20 film seçkisi gönderdiklerini anlattı.

Çinlilerin Türk filmlerini başarılı bulduğunu, özellikle aksiyon ve komedi yapımlarını beğendiklerini söyleyen Sönmez, bu nedenle film festivalleri dışında, Pekin, Şangay ve Gansu'da gezici Türk Film Günleri düzenleyeceklerini ifade etti.

Çinlilerin izledikleri filmden bir oyuncu görmeyi istediklerini, misafirperver olduklarını belirten Sönmez, gezici film günlerinde Türkiye'den de birçok oyuncuyu götüreceklerini sözlerine ekledi.