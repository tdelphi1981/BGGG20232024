Bin polisle 6 ilde eş zamanlı baskın
DHKP-C'ye 6 ilde eş zamanlı operasyon. 15'i avukat 90 kişi gözaltında. Avukatların, örgütün Avrupa ve cezaevindeki sorumlularından aldıkları eylem talimatlarını, dışarıdaki militanlara aktardıkları iddia edildi
 Devrim TOSUNOĞLU / Onur TUNGUT
 Yeniden dirilmeye çalışan DHKP-C, geçen hazirandan bu yana polisi hedef almıştı. Art arda gelen saldırılarda üç polis şehit olmuş, 1'i canlı bomba 4 örgüt üyesi ölü ele geçirilmişti. MİT ve İstanbul Emniyetİ DHKP-C'ye yönelik kapsamlı bir çalışma başlattı. Yunanistan'daki Lavrion Kampı'nda eğitim alan örgüt üyelerinin Türkiye'ye dönerek eylem yaptıkları belirlendi. 
 AYLAR süren takibin ardından dün düğmeye basıldı. İstanbul, Ankara, İzmir, Kocaeli, Antalya ve Bursa'da eş zamanlı baskın düzenlendi. 
 Ankara'dakİ Çağdaş Hukukçular Derneği Genel Merkezi (ÇHD), derneğin İstanbul şubesi, Halkın Hukuk Bürosuve Yürüyüş Dergisi'nin de aralarında bulunduğu 70 adreste arama yapıldı. 
 ÖRGÜTE YARDIM  
 BİNİN üzerinde polisin katıldığı hava destekli operasyonlarda 90 kişi gözaltına alındı. ÇHD Yönetim Kurulu Üyesi Güçlü Sevimli, İstanbul Şube Başkanı Taylan Tanay ile üye avukatlar Güray Dağ, Efkan Bolaç, Günay Dağ, Gülvin Aydın, Ebru Timtik, Barkın Timtik, Naciye Demir, İstanbul Üniversitesi hukuk bölümü son sınıf öğrencisi Umut Karakaya, Yurt Gazetesi muhabiri Sami Menteş de gözaltına alınanlar arasında. 
 AVUKATLARIN bazılarının, DHKP-C'nin cezaevindeki sorumlularının eylem talimatlarını dışarıdaki örgüt üyelerine aktardıkları iddia edildi. Örgüte yardım ve yataklıkla suçlanan avukatların, sokak eylemlerini de yönlendirdikleri belirtildi. 
 
 Türkiye sorumlusu gizli bölmede çıktı
 DHKP-C'ye yönelik operasyonda en ilginç arama Halkın Hukuk Bürosu'nda  yapıldı. Çok sayıda örgütsel dokümana el koyan polis, ofis içinde gizli bir bölme buldu. İçeriden bir kadın çıktı. Polis, gizli bölmeden çıkan kişinin, DHKP-C'nin Türkiye sorumlusu K.K olduğunu belirledi.