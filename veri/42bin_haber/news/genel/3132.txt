'Bizden habersiz giden petrole el koyarız'
Irak hükümeti, Bağdat yönetiminin izni olmadan ihraç edilecek petrole el konulacağı, bu yönde faaliyet gösteren şirketlere de dava açılacağı uyarısında bulundu.
Irak Petrol Ticaret Kurumu'nun internet sayfasında yayımlanan açıklamada, Bağdat'ın izni alınmadan yapılan petrol ihracatı uluslararası kaçakçılık olarak nitelendirilerek, satıcı ve alıcı taraflarla petrol sevkıyatını gerçekleştiren şirketlere dava açılacağı belirtildi. 
Açıklamada, Irak'ın milli petrol şirketi SOMO'nun ham petrol, petrol ürünleri ve gaz ihracatı ve ithalatında tek yasal yetkili olduğu vurgulandı.
Irak Kürt Bölgesel Yönetimi (IKBY), geçtiğimiz günlerde Türkiye'ye tek taraflı ham petrol nakliyatına başlandığını doğrulamış, ancak miktarına ilişkin bilgi vermemişti. 
İhraç edilen ham petrolün rafine edilerek, soğuk kış aylarındaki acil yakıt ihtiyacını karşılamak için geri gönderileceğini belirten Bölgesel Yönetim, yeni ihraç planlarıyla ilgili bir çerçeve belirlenmesi için Bağdat'la müzakerelerin devam ettiğini de duyurmuştu. 
IKBY geçen ay Bağdat'la yaşadığı mali anlaşmazlık nedeniyle Bağdat'ın kontrolündeki boru hattı üzerinden petrol ihracatını askıya aldı. Bölgesel Yönetim, 2003'teki ABD işgalinden bu yana Exxon Mobil, Chevron ve Fransız Total gibi şirketlerle Bağdat hükümetinin yasa dışı olarak nitelendirdiği 50'ye yakın anlaşma imzaladı. 
Irak, 143,1 milyar varille dünyanın dördüncü büyük ham petrol rezervine sahip ülkesi olarak biliniyor. Bütçesinin yüzde 95'i petrol gelirlerinden oluşan Irak hükümeti, bu gelirlerden IKBY'ye de pay veriyor.