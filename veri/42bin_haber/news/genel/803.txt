'Maya tuttu'
Ekonomi Bakanı Zafer Çağlayan, ''İhracatta pazar ve ürün çeşitlendirilmesi mayası tuttu. İhracatın ithalatı karşılama oranındaki yükselişin ve dış ticaret açığımızdaki gerilemenin ana sebebi ihracat artışıdır'' dedi.
 Çağlayan, yazılı açıklamasında, eylül ayı dış ticaret verilerini değerlendirdi.
          
 Eylül ayı ihracatının geçen yıla göre yüzde 21 artışla 13 milyar dolara ulaştığını, ithalatın ise yüzde 6,4 azalarak 19,8 milyar dolara gerilediğini anımsatan Çağlayan, dış ticaret açığının 12 aydır azalma eğiliminde olduğunu kaydetti. İhracatın ithalatı karşılama oranının bu ay yüzde 65,6'ya ulaştığına dikkati çeken Çağlayan, ihracatın ithalatı karşılama oranındaki yükselişin ve dış ticaret açığındaki gerilemenin ana sebebinin ihracat artışı olduğunu, geçen yıl eylül ayında bu oranın yüzde 50,7 düzeyinde bulunduğunu belirtti.
         
 Ocak-Eylül döneminde 129 ülkeye ya da bölgeye ihracatta artış yaşandığını ifade eden Çağlayan, ''Bu hem bizim Bakanlık olarak çeşitlendirme stratejimizin; hem de dinamik girişimcilerimizin çalışmalarının açık bir sonucu. Şükürler olsun AB pazarındaki kayıplarımızın daha fazlasını diğer pazarlardan telafi ediyoruz. 2011 yılında AB'nin ihracatımızdaki payı yüzde 43,3 iken, 2012 yılının 9 ayında AB'nin ihracatımızdaki payı yüzde 38,3'e gerilemiştir'' dedi.
          
 Türkiye'nin AB ülkelerine 9 ayda ihracatının geçen yılın aynı dönemine göre yüzde 7,9 azalırken, aynı dönemde Afrika ülkelerine yüzde 33, Asya ülkelerine yüzde 46, Amerika ülkelerine yüzde 22 oranında arttığını ifade eden Çağlayan, bunun birkaç malın ihracatındaki artıştan kaynaklanmadığını, hem pazar çeşitlendirilmesi hem de ürün çeşitlendirilmesinin bu ihracat artışını sağladığını belirtti.
          
 -''Maya tuttu''-
          
 İhracatta pazar ve ürün çeşitlendirmesi mayasının tuttuğunu ifade eden Çağlayan, şunları kaydetti:
          
 -''Öyle olsa ayakları yere basmayan bir artış olurdu. İlk dokuz ayda 64 fasılda, yani ürün gruplarının üçte ikisinde ihracat artışımız var. Yani bir taraftan pazarlarımızı çeşitlendirirken, bir taraftan da yeni ürünlerdeki satışlarımız artıyor. Bundan sonra ise katma değeri yüksek ürünlerin üretimine ve ihracatına yönelmemiz gerekiyor. Türkiye'nin geleceği sanayide ve üretimde. Bu alanda mutlaka güçlenmemiz gerekiyor. Sanayi kapasitesini ve üretimini özellikle katma değeri yüksek ürünlerde ve ithalat bağımlılığı yüksek ürünlerde artırmamız şart.''
          
 Bu yılın 9 aylık ihracatının yüzde 13,7 artışla 113 milyar dolara ulaştığına işaret eden Çağlayan, bunun çok ciddi bir oran olduğunu, Almanya ve Brezilya'nın bu dönemdeki ihracatının yüzde 4'ün üzerinde gerilediğini kaydetti.
         
 ABD'nin ihracatının yüzde 5, Çin'in ihracatının yüzde 7 civarında arttığını ifade eden Çağlayan, Türkiye'nin 2012 yılı sona erdiğinde ihracatını en çok artıran ülkelerden biri olacağını belirtti.
          
 -''9 aylık ihracatımızın toplamı 113 milyar dolar''-
          
 Son 12 aylık ihracatın 148,5 milyar dolar, ithalatın 235,6 milyar dolar olduğunu ifade eden Çağlayan, açıklamasında şu bilgilere yer verdi:
          
 ''OVP hedefi olan 149,5 milyar doları inşallah yakalayacağız. 9 aylık ihracatımızın toplamı 113 milyar dolar, aylık bazda ortalama 12,55 milyar dolar ihracat gerçekleştirildi. Kalan 3 ayda aylık bazda ortalama bu ihracat gerçekleştirildiğinde Orta Vadeli Program hedefi olan 149,5 milyar doları rahatlıkla aşıp, 150 milyar doların üzerinde ihracat gerçekleştirmek ve yeni bir ihracat rekoru kırmak için çalışacağız. 12 aylık toplam dış ticaret dengesinde 87,2 milyar dolarlık açık bulunmaktadır. Bu rakamlara enerji hariç bırakıldığında 12 aylık dış ticaret açığımız sadece 35,4 milyar dolar seviyesindedir. Enerji hariç dış ticaret açığı 2010 Kasım ayından bu yana son 22 ayın en düşük seviyesidir. Geçen yılın aynı dönemine göre 12 aylık enerji açığımız 7,4 milyar dolar artarken, enerji dışı dış ticaret açığımız 17,9 milyar dolar azalmıştır. Enerji açığının giderek artmasına rağmen dış ticaret açığımızda sağlanan iyileşme, enerji dışı ürün gruplarında sağlanan gelişmelerden kaynaklanmaktadır.''
          
 Bakan Çağlayan, yılın ilk 9 ayında olduğu gibi, gelecek aylarda da cari açığı azaltacaklarını, istihdam yaratacaklarını ve ekonomiyi büyüteceklerini belirterek, ''Hükümetimiz olarak, Türkiye ekonomisini geleceğe hazırlamak, yüksek katma değerli ihracatımızı artırmak için Gazi Mustafa Kemal Atatürk'ün vurguladığı gibi, 'vatanını en çok seven görevini en iyi yapandır' anlayışıyla çalışmalarımıza devam ediyoruz'' değerlendirmesinde bulundu.
          
 AA