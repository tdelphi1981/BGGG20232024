Doğum sancısından 'dünyaya gelen' belgesel
Bir doktor, bir dansçı iki kadın birleşti, anne adaylarının korkulu rüyası haline gelen normal doğumun aslında 'mucize' olduğunu çok özel bir belgesel filmle anlattı... İşte küçük Timur'un dünyaya gözlerini açtığı 'şölen gibi doğum'un gerçek hikayesi
 Türkan YILMAZER
 Kadınların doğum korkusuna belgeselle neşter... Kadınlara doğumu ağrısız ve keyifli bir süreç olarak anlatmak için zihinsel iyileştirme yöntemleri uygulayan Dr. Ayşe Duman ile Rusya'dan gelen petrol mühendisi, dansçı Olya Süer, ortak bir projeyle doğumun aslında keyif alınması gereken bir süreç olduğunu hazırladıkları 'Hamilelik ve normal doğum' belgeseliyle anlattı. 
 
 İSTEDİĞİ ENERJİYİ ALAMAYINCA...
 Çalışma kapsamında, anne adayı Süer'in hamileliğiyle başlayan ve minik Timur'un dünyaya gelişiyle sonuçlanan süreç kayda alındı. Bu yolla 'bir olumlu örnekle duyulan binlerce olumsuz hikayeyi unutturmayı' amaçlayan ikili ve doğar doğmaz kamera ışığıyla tanışan minik Timur'la buluştuk ve bu sürecin hikayesini onlardan dinledik... 
 Süer ve Duman'ın yollarını kesiştiren hikaye de oldukça ilginç. Olya Süer'i 2009'da Eurovision Müzik Yarışması'nda Hadise'nin arkasında dans eden genç kız olarak tanıdık. Türkiye'ye yolculuğu ve Berna Nuri Süer'le tanışıp evlilikle biten bir aşk... Şimdi bir iletişim firmasının kurucu CEO'luğunu yürüten Süer, Moskova'da tanık olduğu bir doğal doğumun ardından Türkiye'de de çocuğunu bu yolla dünyaya getirmek istemiş ancak karşılaştığı doktorlardan bu enerjiyi alamamış. Bir gün bir radyo programında Dr. Ayşe Duman'ı dinlerken anlattıklarından etkilenince, kendini onun muayenehanesinde buluvermiş. 
 Kadınlara hayatlarının en özel hissetmeleri gereken, bu keyifli yolculuğu daha rahat anlatmak için bir belgesel hazırlamak isteyen Duman, 'şölen gibi bir doğum yolculuğuna' hazırlanan Süer'le tanışınca film gibi bir hikaye de başlamış oldu. Kolları sıvayan ikiliden Dr. Duman, özel tekniklerle dolu çalışmalar hazırladı. 
 
 TİMUR BEBEK 41. HAFTADA DOĞDU
 Bu çalışma kapsamında anne adayı Olya, hem doğum öncesinde çeşitli masaj teknikleriyle kaslarını güçlendirdi hem de hayata bakış açısındaki olumlu düşünceyi geliştirdi. Ve sıkıntıyla değil adeta keyifle geçen ve sonu da keyifli biten sürecin sonunda 6 Temmuz tarihinde Timur bebek dünyaya gözlerini açtı. 
 Dr. Duman şunları söyledi: Ailelerin bundan sonra o çok özel anın tadını çıkarmasını istiyorum. Şimdi onların bu özel yolculuğu, başka kadınlara da örnek olacak...
 'Bu annelik sınavı değil'
 l TANIDIĞIM anne adaylarının çoğu için doğuma hazırlık; yalnızca doktor ile hastane seçiminin ve doğum çantasının toplamasıyla sınırlı. Oysa doğum, bebeğimizin hayatındaki ilk ve belki de en önemli yolculuk... 
 l HAMİLELİK ve doğum yolculuğu her bir anneye özel ve o yolu nasıl yürüyeceğine ondan daha iyi kimse bilemez. Önemli olan vücudumuza, bebeğimize güvenmek, kendini iyi hazırlanmak, bizi destekleyen bir ekiple yola çıkmak. Tabii ki olumlu düşünmek.   
 l İLK doğumların neredeyse yüzde 99'unda doğum kesisi uygulanıyor. Kalan yüzde 1'i ise yırtık travmayla sonuçlanıyor. Kendi örneğimizle kesisiz ve yırtıksız doğumun istisna olmadığını gösterdik.
 'Endişenin sebebi bir film de olabilir, kayınvalide sözü de'
 l öncelikle doğum korkusunu tetikleyen sebepleri ortaya çıkarmaya çalışıyorum. Bu küçükken yaşanan bir taciz de çıkabiliyor, bir Yeşilçam filmindeki çığlıklı doğum sahnesi de... 
 l Başarının yolu, kendi isteğiyle onayladığı bir komuttan geçiyor. Ben sadece yol göstericiyim. Bu nedenle anne adayının kendi kendine hipnoz uygulayabilmesi çok önemli. 
 l Bazen anne adayları çok iyi çalışıyorlar ama son anda bir şeyle karşılaşıyorlar. Örneğin kayınvalidesinin bir sözü gibi... Kayınvalideler ciddi problem olabiliyor. Görümce geliyor, kayınvalide geliyor, kadın istediği gibi davranamıyor. Bunların hepsi bir gerginlik kaynağı. Bu yüzden yakınların odaya girmesini yasaklıyorum.
 Moskova'da 'Düm Tek'
 2009 yılında Eurovision dans ekibini kurduğunu söyleyen Olya Süer (sağda), 'Kendi ülkemde, ikinci vatanım dediğim Türkiye'yi, Hadise ile temsil etmek benim için çok özel bir deneyim oldu. Bir yabancı olarak Türkiye için bir şey yapma şansım olduğu için gurur duyuyorum' dedi.
  