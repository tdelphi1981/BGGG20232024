Türkiye 0-2 Çek Cumhuriyeti
2014 Dünya Kupası Avrupa Elemeleri'nde, mart ayında yapacağı müsabakalar öncesinde Çek Cumhuriyeti ile özel maçta karşılaşan (A) Milli Takım rakibine 2-0 mağlup oldu.
Futbolda, Manisa 19 Mayıs Stadı'ndaki karşılaşmada ilk yarıyı 2-0 geride tamamlayan (A) Milli Takım'ın, ikinci yarıdaki çabaları yeterli olmayınca müsabakadan yenik ayrıldı.

MAÇTAN KARELER

2014 Dünya Kupası Avrupa Elemeleri'ne iyi bir başlangıç yapamayan ve oynadığı 4 maçta 1 galibiyet ve 3 yenilgi alan Milliler, (D) Grubu'nda 22 Mart'ta deplasmanda Andorra ve 26 Mart'ta Türkiye'de oynayacağı Macaristan maçı öncesinde Çek Cumhuriyeti karşısında istediği sonucu alamadı.

AVCI: BASİT HATALARDAN GOL YEDİK

Toplamda 501'inci maçını geride bırakan (A) Milli Takım, teknik direktör Abdullah Avcı yönetimindeki 9'uncu özel maçında 4'üncü yenilgisini alırken, diğer özel maçlarda 4 galibiyet ve 1 beraberlikle sahadan ayrıldı. Avcı yönetimindeki özel karşılaşmalarda Gürcistan, Bulgaristan, Portekiz ve Ukrayna'yı mağlup eden ay yıldızlı ekip, Slovakya, Finlandiya, Avusturya ve Çek Cumhuriyeti'ne ise yenildi. Milliler, Danimarka ile berabere kaldı.
Karşılaşmada Sercan Sararer'in yerine oyuna giren Kardemir Karabüksporlu Ahmet İlhan Özek, kariyerinde ilk kez (A) Milli takım forması giydi.

Stat: Manisa 19 Mayıs
Hakemler: Björn Kuipers, Sander van Roekel, Erwin Zeinstra (Hollanda)
Türkiye: Onur, Gökhan (Dk. 46 Hamit), Bekir, Ömer, Hasan Ali, Arda, Mehmet Topal (Dk. 68 Emre), Selçuk, Sercan (Dk. 68 Ahmet İlhan), Nuri (Dk. 61 Umut), Mevlüt (Dk. 46 Burak)
Çek Cumhuriyeti: Lastuvka, Selassie, Sivok, Kadlec, Limbersky, Vydra (Dk. 56 Dockal), Darida (Dk. 88 Suchy), Plasil, Krejci (Dk. 63 Jiracek), Rosicky (Dk. 73 Ordos), Lafata (Dk. 63 Tecl)
Goller: Dk. 3 Krejci, Dk. 28 Lafata (Çek Cumhuriyeti)
Sarı kartlar: Dk. 81 Emre (Türkiye), Dk. 86 Plasil (Çek Cumhuriyeti)

MAÇIN AYRINTILARI

Çek Cumhuriyeti karşılaşmaya golle başladı. 3. dakikada sağ kanattan gelişen atakta Darida'nın pasında ceza alanı içinde topla buluşan Krejci düzgün bir vuruşla topu ağlara gönderdi: 1-0.
6. dakikada Arda'nın sağ kanattan yaptığı ortada Nuri'den önce topa müdahale eden savunma oyuncuları topu kornere yolladı.
7. dakikada Krejci'nin sol kanattan yaptığı ortada ceza alanı içindeki Lafata topa vuramayınca, meşin yuvarlak auta gitti.
28. dakikada Çek Cumhuriyeti farkı 2'ye çıkardı. Sağ kanattan kullanılan köşe vuruşunda savunma oyuncularının ceza alanı dışına çıkardığı topla buluşan 
Darida'nın attığı sert şutta ceza alanı içinde Lafata'nın vuruşuyla meşin 
yuvarlak ağlara gitti: 2-0.
31. dakikada ay yıdızlıların kazandığı serbest vuruşta Selçuk'un attığı sert şut kaleci Lastuvka'nın da müdahalesiyle direğe çarpıp, kornere çıktı.
39. dakikada Selçuk'un ceza alanının hemen dışından yaptığı vuruşta top yandan auta gitti.
Karşılaşmanın ilk yarısını Çek Cumhuriyeti 2-0 önde tamamladı..
49. dakikada sağ kanattan Selçuk'un kullandığı köşe vuruşunda ceza alanı içinde seken topla buluşan Mehmet Topal'ın vuruşunda meşin yuvarlak auta çıktı.
53. dakikada Burak'la paslaşan ceza alanı içindeki Arda'nın çizgiye inip yaptığı ortada Sercan'dan önce topa müdahale eden kaleci Lastuvka pozisyonu önledi.
60. dakikada Rosicky'nin sağ kanattan yaptığı ortada iyi yükselen Lafata'nın kafa vuruşunda top kaleci Onur'da kaldı. Aynı dakika içinde Selçuk'un ceza alanı dışından sağ çapraz pozisyondaki sert şutunda meşin yuvarlak direğin üstünden dışarı çıktı.
64. dakikada Arda'nın rakip futbolcuları geçtikten sonra ceza alanı dışından kaleye gönderdiği top yandan auta gitti.
70. dakikada Selçuk'un güzel pasıyla kaleciyle karşı karşıya kalan Umut'un vuruşunda kaleci Lastuvka'yı da geçen topu Çek Cumhuriyeti savunması son anda kornere gönderdi.
78. dakikada sol kanattan Hasan Ali'nin yaptığı ortada, iyi yükselen Umut'un kafa vuruşunda kaleci Lastuvka ayaklarıyla meşin yuvarlağı uzaklaştırdı.

MANİSA'DA BİR İLK

Bu maçla birlikte Ay-yıldızlı ekibin 90 yıllık tarihinde (A) milli maç oynanan Türkiye'deki 13. şehir oldu. A Milliler, ülke sınırları içinde daha önce İstanbul, Ankara, İzmir, Bursa, Adana, Trabzon, Antalya, Gaziantep, Denizli, Kayseri, Kocaeli ve Samsun'da karşılaşma yaptı.

KADRODA 5 ESKİ MANİSASPORLU 

Profesyonel kariyerlerinin farklı dönemlerinde Manisaspor forması giyen beş futbolcu, ay-yıldızlı formayla 19 Mayıs Stadı'na çıktı. Siyah-beyazlı ekibin Süper Lig'de olduğu dönem top koşturan futbolculardan Arda ve Selçuk ilk 11'de yer alırken, ilk kez (A) Milli Takım'a çağrılan Ahmet İlhan ile Burak ve Caner de yedek soyundu. 

AVCI'NIN 13'ÜNCÜ MAÇI 

Milliler Teknik Direktör Abdullah Avcı yönetiminde 13. Maçına çıktı. Ay-yıldızlılar, Avcı yönetimindeki 12 maçta beş galibiyet, bir beraberlik, altı mağlubiyet elde etti.  Gençlik ve Spor Bakanı Suat Kılıç, TFF Başkanı Yıldırım Demirören, Manisa Valisi Halil İbrahim Daşöz, İzmir Valisi Cahit Kıraç mücadeleyi protokol tribününde izlediler. 

BURAK YEDEK SELÇUK OYUNDA 

2014 Dünya Kupası'na katılma şansını mucizelere bırakan ay-yıldızlılarda Danimarka'yla oynanan son özel maçın ilk 11'inden üç farklı isim Çek Cumhuriyeti karşısında şans buldu. Semih, Caner ve Galatasaray'da da son iki maçta ilk onbirdeki yerini kaybeden Burak yedek kulübesine çekilirken, gurbetçiler Sercan ve Ömer ile Abdullah Avcı'nın daha önce ilk 11'de oynatmadığı Selçuk oyuna başladı. 

SİVOK İLK 11'DE 

Beşiktaş'ın tecrübeli savunma oyuncusu Çek oyuncu Sivok, Türkiye karşısında takımında ilk 11'de yer aldı. Çek Cumhuriyeti'nde sakatlığı nedeniyle daha önce aday kadrodan çıkartılan kaleci Petr Cech'in yerine Lastuvka forma giydi.

OKAN BURUK KULÜBEDE

Ümit Milli Takımı'nın başında bugün Atatürk Olimpiyat Stadı'nda Norveç'e karşı sahaya çıkan Abdullah Avcı'nın yardımcılarından Okan Buruk, bu karşılaşmadan sonra Manisa'ya geldi. Müsabakadan önce mehteran takımının bir gösteri sunduğu karşılaşmada tüm tribünler doldu.

Tribünlerde Manisaspor Yönetim Kurulu tarafından hazırlanan Türkiye Futbol Federasyonu Başkanı Sayın Yıldırım Demirören'e teşekkür ederiz yazılı pankartın yanı sıra Gençlik ve Spor Bakanımız Sayın Suat Kılıç, şehzadeler şehrine hoşgeldiniz yazılı afişler yer aldı. Müsabakadan önce bugün vefat eden Türkiye Futbol Federasyonu (TFF) eski başkanlarından ve Türk Milli Takımı'nın eski teknik direktörlerinden Doğan Andaç için saygı duruşunda bulunuldu.

DOĞAN ANDRAÇ İÇİN SAYGI DURUŞU 

Başlama düdüğü öncesi 88 yaşında vefat eden Eski Federasyon Başkanı Doğan Andaç için 1 dakikalık saygı duruşu düzenlendi.