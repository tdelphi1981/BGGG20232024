Falklandlılar İngiliz kalmak için oy kullandı
Arjantin'le İngiltere arasında paylaşılamayan Falkland Adaları'nın siyasi durumunu belirlemek için yapılan referandumda halkın yüzde 99.8'i, İngiliz toprağı olarak kalmak için oy kullandı.
Güney Amerika'daki Falkland Adaları'nda yaşayanlara "adaların, Birleşik Krallık'ın deniz aşırı toprağı olarak kalmasını isteyip istemediklerinin" sorulduğu referandumda, 1,517 katılımcıdan sadece üçü hayır oyu kullandı. 
Atlas Okyanusu'nun güneyindeki adalarda yapılan referanduma katılım oranı yüzde 92 oldu. 
Uluslararası seçim gözlemcisi Juan Henao, referandum sürecinin kurallara uygun biçimde tamamlandığını belirtti. 
Referandum yapılmasına, Arjantin'in adaların bağımsızlığının müzakere edilmesini istemesiyle karar verilmişti.  
ARJANTİN KABUL ETMİYOR 
Arjantin Devlet Başkanı Cristina Fernandez de Kirchner, oylamadan önce adada yaşayanların isteklerinin adanın hangi ülkeye ait olduğunu belirleyemeyeceğini belirtmişti. 
Arjantin'in, 1833'ten bu yana İngiltere'nin kontrolünde olan Falkland Adaları'nı 1982'de işgal etmesi, iki ülke arasında savaşa yol açmıştı. 74 gün süren savaş sonrasında ateşkes ilan edilmiş ve İngiltere adalarda kontrolü yeniden ele geçirmişti. 
Arjantin, 19'uncu yüzyıldan beri egemenliği tartışma konusu olan ve İspanyolca "Las Malvinas" olarak anılan adaların statüsüyle ilgili İngiltere'yi müzakereye ikna etmeye çalışıyor ve İngiltere'nin adalarda işgalci olduğunu savunuyor. İngiltere ise adalarda yaşayan halkın çoğunluğunun İngiliz egemenliğinde kalmak istediğini bildiriyor. 
Falkland Adaları açıklarında 60 milyar varil civarında petrol rezervi olduğu tahmin ediliyor.