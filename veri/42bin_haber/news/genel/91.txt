O sözlere suç duyurusu
Diyarbakır Emniyet Müdürü'nün sözleriyle ilgili Ankara Cumhuriyet Başsavcılığı'na suç duyurusunda bulunuldu
 Ankara Adalet Sarayı'na avukatı Ömer Oğur ile gelen Tekcan, suç duyurusu dilekçesini savcılığa verdi.
 Dilekçede, Recep Güven'in 25 yıldır üst düzey bir emniyet görevlisi olduğu, bu kapsamda görevinin gerektirdiği sorumluluklarının bulunduğu ifade edildi.
 Güven'in, çeşitli basın ve yayın organlarında yer alan konuşmasında ''Dağda ölen teröriste ağlayamıyorsanız insan değilsiniz'' dediği belirtilen dilekçede, şunlar kaydedildi:
 ''Açıklama tarafımızda siyasi olarak asimetrik bir propaganda hissi uyandırmaktadır. Çünkü devletin basiretsizliği, güçsüzlüğü, teröristin ise tamamen devletin aczinin kurbanı olduğu vurgulanmaktadır. Asimetrik propaganda metodundan tek farkı ise PKK'lı olmayan, bu ülkeye bağlı tüm Türkiye Cumhuriyeti vatandaşlarını devletin sözde basiretsizliğine, güçsüzlüğüne yani suçuna ortak etmesidir.
 Derinliğine inildiğinde neredeyse aynı fiziki ve sosyal şartlarda yaşayan, bölgenin terörist olmayan, dağa çıkmayan, ülkesine bağlı Türkiye Cumhuriyeti vatandaşları dağa çıkmadığı için tenkit edilmektedir. Aynı şartlarda dağa çıkanları, asker ve vatandaşları şehit edenleri, devletin emniyet müdürü suçsuz, mazlum ve meşru görüyor ise diğer vatandaşlarımız ne düşünebilir?''
 Recep Güven'in görevi esnasında ''suçu ve suçluyu övme'', ''görevi ihmal'' ve Türkiye Cumhuriyeti vatandaşlarına karşı ''hakaret'' suçlarını işlediği savunulan dilekçede, şu ifadelere yer verildi:
 ''Güven, devletin görevlilerini, kendisini de içine koyarak 'kontrolsüzlük, vatandaşa kötü davranmak' ile suçlamaktadır. Bu fiiller ispatlandığında suçtur ve faillerin tespiti halinde cezalandırılmalıdır. Aksi halde sadece bu ifade zan altında bırakılan bölgenin kamu görevlilerini bağlamaz. Bu ifadelerin bağladığı ve aleyhine delil oluşturduğu tek kişi vardır o da açıklamayı yapan şüphelidir. Çünkü şüpheli bu ifadesi ile görevini yaparken denetimsiz, kontrolsüz ve vatandaşa kötü davrandığını, davrananları engellemediğini ikrar etmektedir.''
 Dilekçede, Güven'in görevinden el çektirilmesi için Başsavcılığın idari talep ve girişimlerde bulunması istendi.
 -Basın açıklaması-
 Suç duyurusu dilekçesini verdikten sonra Ankara Adliyesi önünde basın açıklaması yapan Cihangir Tekcan, 5 bin yıllık geleneğe sahip Türk devletinin basiretsizliğinin ve güçsüzlüğünün olamayacağını söyledi.
 Terörle mücadelenin devletin her organınca sürdürüldüğünü ifade eden Tekcan, şunları kaydetti:
 ''Terörizmi, teröristin ortaya koyduğu fiiliyatı öven Recep Güven hakkında suç ve suçluyu övmekten, hakaretten ve görevi ihmalden dolayı suç duyurusunda bulunduk. Mademki kendisi görevini ihmal etmedi, Siirt'te ve ve Diyarbakır'da görev almıştır, o zaman bu terör bu zamana kadar bitmeliydi. Layıkıyla görevini yapsın. Başbakanımızın ifade ettiği üzere, 'aklını başına devşirsin'. Eğer bundan dolayı bizi milliyetçi olarak addediyorsa biz buradayız milliyetçiyiz. Her zaman milletimiz ve vatanımız için orada görev yapmaya hazırız. Eğer kendisi layıkıyla orada görev yapamıyorsa, PKK'dan da çekiniyorsa, görevinden el çeksin, biz gelelim gereğini yapalım.''
 AA