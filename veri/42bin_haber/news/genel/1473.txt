Söylemlerimiz farklı
Cumhurbaşkanı Gül, Financial Times gazetesine verdiği röportajda, Başbakan Erdoğan'la aralarındaki farkın söylem farkı olduğunu, kendisinin politikacı olmadığını söyledi
 Cumhurbaşkanı  Abdullah Gül, Türkiye'nin son 10 yıldaki başarısının 
 AB'ye girme arzusundan kaynaklandığını, 'AB yolunda kalmaya devam' etmesi ve gösterdiği çabayı iki katına çıkarması gerektiğini söyledi.
 İNGİLİZ Financial Times gazetesi Gül'le yaptığı röportajın ikinci bölümünü yayımladı.
 GÜL,  tekrar başbakan olmayı düşünüp düşünmediği sorusuna, ilerde başbakan olmayı dışlamamakla birlikte 'Daha çok erken. Bu görevde hala iki yılım var' karşılığını verdi.
 Adalet ve Kalkınma Partisi'ni Başbakan Erdoğan'la birlikte oluşturduklarını vurgulayan Gül, 'Onun söylemi benimkinden farklı' dedi ve şöyle devam etti: 'Ben Cumhurbaşkanı olarak bir politikacı değilim... Temsil ediyorum ya da tabloya daha geniş bir perspektiften bakıyorum ve herkesi kucaklıyorum... (ama) inanmadığım bir şeyi söylemem.' 
 GÜL, Türkiye'de demokratik kuvvetler ayrılığının işleyebilmesi için güçlü bir muhalefete ihtiyaç olduğunu kaydetti. 
 GAZETE,  Cumhurbaşkanı Gül'ün bu sözlerinin, siyasi muhalifleriyle 'dövüşken bir tutum' içinde olan Erdoğan'la tezat oluşturduğu yorumunu yaptı.
 HABERDE, Erdoğan'ın Batı'dan çok Ortadoğu'yla bağlara daha fazla önem verdiği, son dönemde idam cezasının yeniden getirilmesini önerdiğine dikkat çekilerek 'Böyle bir adım Ankara'nın AB hedefinin sonu anlamına gelir' değerlendirmesi yapıldı.