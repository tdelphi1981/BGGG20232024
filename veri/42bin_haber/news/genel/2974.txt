Dokunulmazlıklar kısmen kalkabilir
AK Partili İyimaya'dan dokunulmazlık formülü: TBMM, vekilin sorgulanmasına ve yargılanmasına izin verir. Ancak tutuklanmaya izin vermez. Mevcut anayasa buna imkan tanıyor
 Ebru TOKTAR ÇEKİÇ / ANKARA
 AK Parti, TBMM Uzlaşma Komisyonu'nda yeni anayasadaki dokunulmazlık maddesi müzakere edilirken, çarpıcı bir öneri ortaya koydu. Teklifi bizzat 
 AK Parti Ankara Milletvekili, Adalet Komisyonu Başkanı ve TBMM Uzlaşma Komisyonu üyesi Ahmet İyimaya açıkladı. İyimaya, yeni anayasada dokunulmazlığın kısmen kaldırılabileceğini, bunun ayrıntılı olarak düzenlenebileceğini söyledi. 
 ANAYASA değişmese bile mevcut Anayasa'nın 83. maddesinin ikinci fıkrasının 'Dokunulmazlığın tamamının değil, bir kısmının' kaldırılmasına izin verdiğini belirten İyimaya, mahkemelerin tutuklama kararı için TBMM'den izin alması gerektiğini, ancak Meclis'in bu yetkisini bugüne kadar hiç kullanmadığını söyledi. İşte İyimaya'nın gündeme getirdiği formül:
 MECLİS'İN YETKİSİ VAR
 - TBMM, hakkında fezleke düzenlenen bir vekilin sorgulanmasına ve yargılanmasına izin veren kararı alabilir. Ama tutuklama kararı için mahkemenin yeniden TBMM'nin iznine başvurması gerekir.
 - TBMM, ilgili vekilin yargılanmasına izin verirken tutma ve tutuklama kararına izin vermeyebilir. TBMM, tutma ve tutuklamaya izin yetkisini uhdesinde bırakarak sadece sorgulama ve yargılama için izin verip, dokunulmazlığı kısmen kaldırmaya yetki verebilir.
 - YÜRÜRLÜKTEKİ anayasa çerçevesinde TBMM bu yetkiyi hiç kullanmadı. 
 1994 yılındaki dokunulmazlıklar krizinde TBMM bu yetkiyi kullansaydı durum farklı olurdu.