Şapkaların efendisi
İrlandalı tasarımcı Philip Treacy için 'şapkaların efendisi' deniyor... Treacy'nin şapkalarına sahip olmak isteyen ünlüler adeta sıraya giriyor. İstanbul Galata'daki Atelier 55'te tasarımlarının bazılarını bulmak mümkün. Treacy'ye şapkalarının sırrını sorduk.
  PINAR HİÇDURMAZ
  pinar.hicdurmaz@aksam.com.tr
 Philip Treacy'nin şapkalarının bu kadar çok popüler olmasına şaşmamak lazım. Her biri adeta bir sanat eseri. Lady Gaga, Madonna, Sarah Jessica Parker, Grace Jones, Paris Hilton, Victoria Beckham ve Prenses Kate Middleton, Treacy tasarımcının en büyük takipçileri. Biz de bu kadar popüler olmasının ve şapkalarının sırrını öğrenmeye çalıştık. Ve gördük ki bu kadar büyük bir üne kavuşan Treacy başarılı olduğu kadar mütevazı da. İrlanda'da bir köyde büyümesiyle gurur duyan, annesinin dikiş makinesini gizlice kullandığını açıkça söyleyen Treacy ile konuştuk...
 
 × Çok kalabalık bir ailede ve küçük bir kasabada büyümüş olmanın hayal gücünüzü zenginleştirdiğini düşünüyor musunuz?
 Genlerimdeki İrlandalılığın tasarımlarımda çok büyük etkisi var. 17 yaşıma kadar şehir görmedim, İrlanda'nın kırsal kesiminde büyüdüm. Yaptıklarım İrlanda tasarımları, fakat bu demek değil ki yonca yaprağından ibaretler. Tasarımlarım daha çok 21. yüzyıl İrlanda modasının yansıması. İrlanda'da evimizde doğanın güzelliklerini yaşayarak ve öğrenerek büyüdük. Çok sayıda tavuk, sülün ve kaz beslerdik. Bu yüzdendir yaptığım şapkaların temel malzemelerinde tüy bulunuyor, çünkü o konuda çok şey biliyorum. Tabii sadece İrlanda ile sınırlı değil şapkalarım; her zaman güzel olan her şeyden etkilendim.
 
 ANNEMDEN GİZLİ!
 × 7 erkek kardeşle büyümüşsünüz ve             5 yaşında kız kardeşinizin bebeklerine kıyafet dikiyormuşsunuz. Kardeşler birbirine sataşmayı çok sever. Bu durum sizin aileniz için de geçerli miydi?
 Annemin bir dikiş makinesi vardı. Onu kullanmama asla izin verilmezdi fakat aşağı yukarı hareket ederek kumaşları birbirine diken bu küçük iğneden çok etkilenmiştim. Ben de annem tavukları yemlemeye gittiğinde gizli gizli dikiş makinesini kullanırdım. Annem beni o halde yakalamış olsaydı başım oldukça belaya girebilirdi. Bir defasında komşuların evindeyken annem, babama 'Erkek çocuğun oyuncak bebeklere elbise dikmesini garip bulmuyor musun?' diye sormuştu. Babamsa 'Onu mutlu eden neyse yapmaya devam etmeli' dedi. Bu yaklaşımın ne kadar derin ve anlamlı olduğunu anlayabilmen için geldiğim yeri görmen gerek. 
 
 × Tasarımlarınız bazen çok sade, bazen de çok uçuk...
 İlhamımı doğal yaşamdaki güzelliklerden alıyorum. Çağdaş etkiler kullanıyorum,  heykel veya sanat gibi ya da bugünün dünyasına uygun olabilecek unsurlar. Her zaman yeni ve taze şeyler deniyorum, her zaman bana ilham veren yeni bir şeyler oluyor.  
 
 × Çok ünlü isimler için şapkalar tasarlıyorsunuz. Bu durumun yaşattığı zorluklar var mı?
 Müşterilerimizin kişiliklerini inceliyorum. Amacım, insanların milyon dolarları olduğunu hissetmelerini sağlayabilmek. Zaten bu, insanların kıyafet giyerek 'en güzel' gözükmeye çalışmalarındaki temel neden değil mi?
 
 UZAYLI GAGA
 × Bazı ünlü isimlerle yakın dostluklarınız da var. Örneğin Lady Gaga gibi. Kişiyi yakından tanımanız tasarımlarınızı etkiliyor mu?
 Lady Gaga'ya yaptığım birçok şapka onu çok eğlendiriyor. Bir sene kadar önce Grammy'de giymesi için ona bir şapka yapmıştım. İzleyiciler arasında uzaydan gelen biriymiş gibi dikkat çekiyordu. Bunu seviyorum, onun bu tavrını da çok seviyorum.
 
 × Şu an hayatta olmayan ama olsaydı sizin şapkalarınızdan birini takmasını çok isteyeceğiniz biri var mı?
 Michael Jackson! Onun büyük bir hayranıyım, keşke onun için şapka tasarımı yapabilseydim. Son moda şovumdaki ilham kaynağım Michael Jackson'dı. Julien's auction'dan (açık artırma sitesi) Darren Julien ve Martin Nolan iyi arkadaşım. Bir gün, onlardan bir şovumda kullanılmak üzere Michael Jackson eldivenini ödünç istedim ve bana bütün koleksiyonu verdiler. Michael Bush ve Dennis Tompkins tarafından tasarlanan bu kostümleri kullanabilmek benim için büyük bir onurdu. 
 
 × Şapkanın son yıllardaki yükselişini neye bağlıyorsunuz? 
 Şapkalar eskiden yaşlı insanlar tarafından cenaze törenlerinde giyilirken, günümüzde günlük yaşamın ve partilerin bir parçası haline geldi. Gençliğimde, şapkalar belli bir yaş grubundaki kadınlar tarafından giyilen bir kıyafet olarak algılanıyordu. Bu tamamen çılgıncaydı, moda değişim ve evrimle alakalıdır. Mesaj basit ve kesin; güzel bir şapka kendi zamanında var olur. Modadaki elitizme inanmayın. Moda herkesin zevk alması için vardır ve güzel gözükmek herkesin hakkıdır. Şimdiki zamanda yaşıyoruz, dolayısıyla çağdaş şapkalar yapmalı; onları farklı ve yeni bir şekilde sunmalıyız. 
 
 × Deneyimlerinize dayanarak hangi şapka kime yakışır ya da yakışmaz diye sorsak... 
 Mottom, 'Herkesin kafası var; dolayısıyla herkeste şapka giyme potansiyeli vardır.'
 
 KASKETTEN İLHAM ALDIM
 × Tasarımlarınızın içinde Türkiye'nin geleneksel kasketleri de var. Geleneksel şapkalar koleksiyonlarınızda ne kadar yer tutuyor?
 Kasket şapkalar çok güzel, geleneksel şeyleri seviyorum ve tasarımlarımda kasketten çok da ilham aldım.  
 
 × 2010 yılında Türkiye'ye gelmiştiniz. Memnun ayrıldınız mı ülkemizden?
 İstanbul ve Bodrum'da bulundum; seyahatimden çok zevk aldım. Türkiye oldukça güzel bir ülke, özellikle kıyılarınız nefes kesici. 
 
 × Tekrar gelmeyi düşünüyor musunuz?
 Kesinlikle isterim. Eminim ki görülecek birçok güzellik var. 
 
 × Tasarımlarınız Atelier 55'te satılıyor; neden orayı seçtiniz?
 İstanbul ilham verici bir şehir ve aynı zamanda kıtalar arasındaki önemli bir köprü bu noktada tasarımlarımın yeni kitlelerle buluşması çok önemli. Atelier 55 İstanbul'un önemli moda merkezlerinden ayrıca önemli markalardan oluşan ürün çeşitlilikleri de benim için önemli bir kriter oldu.
  