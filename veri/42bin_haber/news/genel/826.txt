Terkos uçuşa geçiyor
Terkos Gölü yakınına kurulması planlanan 3. havaalanı, çevresindeki bölgelerin fiyatlarını da önemli ölçüde artıracak.
 İstanbul Emlak Komisyoncuları ve Danışmanları Odası 2. Başkanı Nizameddin Aşa, Terkos Gölü yakınına kurulması planlanan 3. havaalanı çevresine ilişkin, ''Tarla vasfında olup imara açılmayan yerler var. O bölgelerin imara açılmasıyla fiyatlar 2-3 kat artacaktır. Zaten son 2-3 ay içinde o bölgede bir hareket oldu'' dedi.
 Hem su havzası olması hem de yükseklik kriterleri göz önünde bulundurulduğunda, söz konusu bölgenin yüksek bina yapma ve yapılaşmaya uygun olmadığını belirten Aşa, ''Alınan arazinin imar planlarına bakılması lazım. Bir arazi tarla vasıflı olup da bir de su havzasındaysa oraya ancak soğan, maydanoz ekersiniz başka da bir şey çıkmaz'' ifadelerini kullandı.
 Gayrimenkul Yatırım Ortaklığı Derneği (GYODER) Yönetim Kurulu Başkanı Işık Gökkaya ise ''O bölgedeki Karaburun'da bir hareketlenme olur. 3. havaalanının yeri iki kez değişti. Burası da değişebilir'' değerlendirmesinde bulundu.
  