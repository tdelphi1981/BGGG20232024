Devler Ligi'nde şike iddiası
Avrupa Polis Ofisi (Europol), yaptığı açıklamada içlerinde İngiltere'de oynanan bir Şampiyonlar Ligi maçının da olduğu birçok karşılaşmada şike yapıldığına inandıklarını belirtti.
 
 Avrupa Polis Ofisi şike şüphesiyle soruşturulan maçlarla ilgili açıklamalarda bulundu. Yapılan açıklamada içlerinde İngiltere'de oynanmış bir Şampiyonlar Ligi maçının da dahil olduğu birçok karşılaşmada şike yapıldığına inandıkları belirtildi.
 Uzun bir süredir yapılan araştırma sonucunda elde edilen bilgilerde İngiltere'deki Şampiyonlar Ligi maçının adını açıklamazken, olayın arkasında Asya merkezli bir organize suç örgütünün olduğu söylendi. Ayrıca yapılan açıklamada şüphelendikleri mücadelenin 3 ya da 4 yıl önce oynandığı da ifade edildi.
 Bazı karşılaşmalarda maç yetkililerinin, kulüp yöneticilerinin ve oyuncuların da şikeye karıştığından şüphe edildiği açıklanırken, 18 ay boyunca sürdürülen araştırma sonucu Avrupa Polis Ofisi (Europol), suçluların yaklaşık 8 milyon euro kazanmış olduğunu söyledi.
 Europol direktörü Rob Wainwright yaptığı açıklamada, ''Bu Asya merkezli ve Avrupa çevresinde bağlantıları olan bir suç örgütünün işidir. Biz bu olayın 15 farklı ülkede de gerçekleştiğini düşünüyoruz'' dedi.