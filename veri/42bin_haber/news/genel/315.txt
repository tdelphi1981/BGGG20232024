Son meddah ustasına veda...
TİYATRO VE SİNEMANIN BÜYÜK USTASI EROL GÜNAYDIN'I KAYBETTİK
 Ve perde kapandı... 60 yıla yaklaşan sanat yaşamıyla gölgesinde nice sanatçıların yetiştiği dev çınar    Erol Günaydın 79 yaşında yaşamını yitirdi. Sevenleri, meddahlık geleneğinin son temsilcilerinden olan duayenin ölüm haberini, kızı Günfer Günaydın'ın twitter'daki 16 karakterlik paylaşımıyla öğrendi
 Gizem COŞKUNARDA
 Türk tiyatro ve sinemasının büyük ustası Erol Günaydın (79), dün İstanbul'da hayatını kaybetti. 12 Nisan tarihinden bu yana Acıbadem Hastanesi Yoğun Bakım Ünitesi'nde pnömoni, böbrek yetmezliği, sepsis nedeniyle tedavi gören Günaydın'ın ölüm haberini, kızı Günfer Günaydın dün Twitter'dan paylaştığı 'Babamı kaybettik' mesajıyla duyurdu. Yaşamını sürdürdüğü Bodrum'dan 22 Eylül'de ambulans uçakla İstanbul'a getirilen sanatçının ölümü yakınları, sevenleri ve sanat dünyasını yasa boğdu.
 Günaydın'ın yarın toprağa verileceği bildirildi. Hastane önünde gazetecilere açıklama yapan Günaydın'ın kızları Fatoş ve Günfer Günaydın, 'Bodrum'da daha iyi olanaklar olsaydı, daha iyi olacaktı. Çok direndi' dedi. Günfer Günaydın şunları söyledi: Çok istediği birkaç proje vardı, iptal edip başka şeyleri seçtiler. Buna üzülmüştü...
 SES TİYATROSU'NDA TÖREN
 Yarın Ses Tiyatrosu'nda bir tören düzenleyeceklerini söyleyen Günfer Günaydın, 'Cenaze Teşvikiye Camii'nde ikindi vakti kılınacak cenaze namazının ardından annemizin yanına Feriköy Mezarlığı'na defnedilecek' diye konuştu.
 Günaydın'ın ölümü siyaset dünyasını da üzüntüye boğdu. Cumhurbaşkanı Abdullah Gül, 'Erol Günaydın, sanatı ve kişiliğiyle sonraki nesillere de örnek oldu' dedi. Kültür ve Turizm Bakanı Ertuğrul Günay da şu ifadeleri kullandı: Oyunculuğu ve örnek kişiliğiyle milletimizin gönlünde olan Erol Günaydın'ı kaybetmenin üzüntüsü içindeyim...
 Sahne tozunu lisede yuttu
 - TRABZON'UN Akçaabat İlçesi'nde 1933 yılında dünyaya gelen Erol Günaydın, tiyatroya Galatasaray Lisesi bünyesinde adım attı.
 - PROFESYONEL aktörlük yaşamı ise 1955 yılında Haldun Dormen Cep Tiyatrosu'nda rol aldığı 'Papaz Kaçtı' adlı oyunla başladı. 
 - 1960 yılında ilk sinema filmi olan 'Yeşil Kurbağalar'la beyazperdeye geçti. 
 - NASREDDİN Hoca tiplemesi, meddah gösterileri ve Ayı Yogi seslendirmesi akıllarda yer etti.
 - ANTALYA Altın Portakal Film Festivali'nde 1967 yılında 'Güzel Bir Gün İçin' filmiyle , 'En İyi Senaryo' ve 'En İyi Yardımcı Erkek Oyuncu' ödüllerini kazandı.
 Gülüşü kaldı bizlere yadigar...
 - Rasim Öztekin: Türk Tiyatrosu Erol Günaydın'ı, bir ustayı kaybetti. Ben bir konservatuarımı kaybettim. 
 - Zafer Algöz: Erol Günaydın da gitti... Bir güzel gülüşü kaldı bizlere yadigar. 
 - Derya Baykal: Erol Günaydın:(( Büyük usta :( 
 - Hamdi Alkan: Erol Günaydın vefat etmiş. Büyük ustanın mekanı cennet olsun! 
 - Erol Köse: Başımız sağolsun, ruhu şad olsun. 
 - Doğa Rutkay: Ne zarif ne güler yüzlü ne saydığımız sevdiğimiz büyüğümüzdün sen... 
 - Itır Esen: Erol Günaydın! Büyük usta artık aramızda değil... 
 - Furkan Kızılay: Tiyatroda 1 kerede olsa sahneyi paylaştığım büyük usta hayata gözlerini yummuş. Mekanın cennet olsun. 
 - Nurgül Yeşilçay: Mekanın cennet olsun ustam yaşatacağız. 
 - Büşra Pekin: Herkesin sevdiği insan olmak verilmiş en güzel hediye.. Seni seviyoruz... 
 - Kerem Görsev: Eyvah haberler, Erol Günaydın'ın vefat haberini veriyor. Türk tiyatrosu büyük bir ustasını daha yitirdi.
 - Derya Şensoy: Mekanın cennet olsun Erol Günaydın, başımız sağolsun.. :((
 - Galatasaray SK: Erol Günaydın'ı kaybettik... 4565 sicil numaralı Kulüp ve Divan üyemiz Erol Günaydın'ı sonsuzluğa uğurlamanın büyük üzüntüsünü yaşıyoruz.
 Sanat dünyası yasta
 Onunla er geç buluşacağız
 Yıldız Kenter: Türk tiyatrosu ve güldürü dünyası çok önemli bir ustasını kaybetti. Tiyatronun büyük kaybı. Er geç buluşacağız.
 Işığı gençlere yol gösterecek
 Mehmet Ali Erbil: Türk tiyatro ve sinema tarihine büyük emeği geçen ustamın tuttuğu ışık, yeni nesillere yol gösterecek.
 Seyirciyle abi kardeş gibiydi
 Ali Poyrazoğlu: Çalışmaları hakkında kitaplar, CD'ler yapılsın. Türk seyircisiyle de abi kardeş gibiydi. Ailemizden birini kaybettik.
 Bir devir kapandı
 - Can Gürzap: Çok büyük bir kayıp. Yerine koyulacak kimse göremiyorum. Büyük bir devir kapandı.
 Laboratuvarı kurulmalı
 - Rahmi Dilligil: Türk seyirlik tiyatrosuyla ilgili çok büyük projeleri vardı. Bu anlamda, Erol Günaydın laboratuvarı kurulması yararlı olur.
 Kapısını çalmayan vaveyla koparıyor
 - Ayşen Gruda: En kızdığım şey, yaşarken bir defa kapısını çalmayan insanların vaveyla koparması. Allah'tan kızları babalarının iyi yaşaması için elinden geleni yaptı.