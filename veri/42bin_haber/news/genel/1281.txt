İş güvencesi yok, engelli aylığı alan artıyor!
ÖZÜRLÜ, yaşlı ve bakıma muhtaç aylığı alan yurttaş sayısı 1 milyon 232 bin 972 kişiye ulaştı...
 AİLE ve Sosyal Politikalar Bakanlığı, sosyal yardımlara ilişkin ilk çalışmasını tamamladı. Bugüne kadar yardım alanları kategorize eden bakanlık, çalışabilir durumda olduğu halde sosyal yardıma başvuranları belirledi. Bakanlığın çalışması Türkiye'deki iş güvencesi eksikliğini de ortaya koydu:
 - İŞ güvenliği olmadığı için hastalanan ve meslekte para kazanma gücünü yitirenlere 526 lira ile 676 lira arasında aylık bağlanıyor. Bu yardımdan en çok Slikozis hastaları yararlanıyor. Bu sene 197 kişi bu kapsamda aylık almaya hak kazandı.
 - 65 yaş üstü olanlardan yaşlı aylığı alanların sayısı ise 682 bin 724 kişiye ulaştı. Bu kapsamdaki kişilere aylık 121 lira ödeniyor.
 - VÜCUDUNDAKİ yüzde 40-69 özürlülülük oranı nedeniyle engelli aylığı alan 293 bin 991 kişiye 243 lira aylık bağlanıyor. Vücudundaki yüzde 70 özürlülük oranı nedeniyle 196 bin 555 kişiye ayda 365 lira ödeniyor.
 - 18 yaşın altındaki özürlü çocuklarına bakmak zorunda kalan ailelere de aylık 243 lira ödeme yapılıyor. Bu aylıktan 58 bin 505 aile yararlanıyor.
 Ebru TOKTAR ÇEKİÇ