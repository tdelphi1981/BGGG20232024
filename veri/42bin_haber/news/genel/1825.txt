Hükümetler böyle şeylere karışmamalı ama...
Dünyanın en önemli aktör ve yönetmenlerinden biri olan Robert Redford geçtiğimiz hafta içinde Digitürk 307. kanalda HD, 7. kanalda standart yayına başlayacak olan Sundance Channel'ın lansmanı için İstanbul'daydı. Biz de bu vesileyle Redford'la kariyerinden 'Muhteşem Yüzyıl'a, Sundance Channel'dan dört yıl önce vefat eden iyi dostu Paul Newman'a kadar birçok konuda konuşma fırsatı bulduk.
 KAAN KAVUŞAN
 kaan.kavusan@aksam.com.tr
 Fotoğraf: UYGAR TAYLAN
 Dile kolay, tam 66 filmde rol almış, 9 film yönetmiş 76 yaşındaki Redford. Daha çok aktör olarak tanınmasına rağmen, yönetmenlik dalında Oscar'a uzanmış. 'Butch Cassidy ve Sundance Kid'te Vahşi Batı'yı dörtnala koşan bir kovboy, 'Akbaba'nın Üç Günü'ndeyse komploların odağında kalmış bir ajana dönüşmüş. 31 filmde de prodüktörlük yapmış. Yetmemiş, ismini kendisinin ününü doruğa çıkartan Sundance Kid karakterinden alan ve bir fenomen haline gelen Sundance Film Festivali'ni kurmuş, ki bağımsız sinemacıların Hollywood hegemonyasına karşı bir sesi olsun. Heyecanlanmamak elde değil.
 Önce basın toplantısına katıldık. Sorular soruldu, Digitürk yetkilileri ve Redford, Sundance Channel hakkında bilgiler verdi. Fakat toplantıda dikkatimizi çeken başka bir şey daha oldu. Robert Redford önüne bir kağıt ve kalem almış, bir şeyler karalıyordu. Biz 'Acaba ne karalıyor?' diye merak ederken, en önde oturan katılımcılardan Selin Yüksel'in resmini çizdiğini anladık. Fotoğrafçı arkadaşımız Uygar Taylan, hemen ufak bir 'gazeteci refleksiyle' kağıdı ele geçirdi.
 Sonra fotoğraflar çekildi. Fotoğraflar çekilirken gazeteci Ayşe Arman'ın kendisini öpmesi üzerine, bir soru da hemen arkasından geldiğim için bana yöneltti Redford;
 - Sen de öpmek mi isteyeceksin yoksa?
 - Bilmem, belki de isterim.
 'İstemesen iyi olur' dedi ciddileşerek, ardından tutamadı kendini ve gülümsedi.
 İçimin rahatlamasının ardından, sıra röportaja geldi ve sorularımızı Redford'a yönelttik...
 - Kurcusu olduğunuz Sundance Channel'da neler izleyeceğiz? 
 Bu kanalda her zaman bağımsız filmler yer alacak. Çünkü zaten ana akım sinemayı izleyebiliyorsunuz. Bu bağımsız filmlerin bazıları Türkiye'den olacak. Filmlerin beğenilmesine ve dağıtımına bu şekilde yardımcı olacağız. Diğer ülkelerden; ABD'den da filmler olacak tabii ki. Belgeseller de izleyebileceksiniz.
 - Türk sineması şu sıralar yükselişte. Geçen yıl Sundance Film Festivali'nde ödül alan 'Can' adında bir filmimiz de var. İzlediniz mi bilemiyorum; takip ettiğiniz Türk yönetmen veya oyuncular var mı?
 Bahsettiğiniz filmi ismen biliyorum ama maalesef izlemedim. Türk yönetmenleri veya oyuncuları pek bilmiyorum şu an. Ama bilmek isterim. Bizim Türkiye'de kurmuş olduğumuz senaryo atölyeleri bile var aslında. Yani burayla bağımız daha önceden mevcuttu. Ama bundan böyle bu bağı daha da geliştireceğiz. 
 - Türkiye'ye ilk defa geliyorsunuz...
 Evet. Buradaki sanatçılarla tanışmak istiyorum. Burada olmayı sevdim, bunun en büyük nedeni de ilk defa burada olmam. Uzun zaman önce gelmem gerekirdi ama yoğun programdan dolayı gelemedim. İşte şansım ayağıma geldi!
 - İstanbul'u gezme imkanınız oldu mu?
 Daha yeni geldim sayılır. Ama mutlaka şehrin birçok yerini gezmek istiyorum.
 - Hakkınızda internetten bir şey okuduğumda, haberlerin altında sürekli aynı yorumu görüyorum: 'Çok güzel yaşlandı' diyorlar.
 Bu harika bir haber işte.
 - Sırrı nedir bunun?
 Vallahi ben de bilmiyorum. Belki de yaş hakkında endişe etmemektir. Ben her zaman hareketten yanayımdır.
 - Ben giderek kelleşiyorum mesela. Siz de saçtan bol şey yok. Özel bir şey yapıyor musunuz saçlarınız için?
 Nedenini bilemiyorum ama saçım hiç dökülmüyor. Sihirli bir karışım falan yok.
 SANATÇI KISITLANMAMALI
 - Şimdi size bizim gündemimizden bir şey sormak istiyorum. Muhteşem Yüzyıl diye bir dizi var. Padişah Kanuni Sultan Süleyman hakkında. Büyük kısmı sarayda ve haremde geçiyor. Başbakan son açıklamasında 'Atalarımızı düzgün göstermiyorlar' diyerek diziye biraz kızdı ve RTÜK'ü göreve çağırdı. Hükümetlerin televizyon ve sinemaya müdahalesini nasıl karşılıyorsunuz?
 Doğrudan bir ülkenin siyaseti hakkında yorum yapmam doğru olmaz ama şunu söyleyebilirim: Bu iş, nasıl bir durum olduğuna göre değişir. Bu dizi bir kurgu mu, yoksa gerçek insanları mı gösteriyor? Madem ki gerçek hikayelerden bir şeyler çıkarıyorlar o zaman durum karışık. Ama burada hükümetin oynadığı rol, bir sanatçının özgürlüklerini kısıtlamaksa olmaz. Sanatçılar sanat üretmeli ama bir kurgu yapıyorsanız ve gerçek insanları kurgunuza katıyorsanız, o zaman gerçekleri göstermeli ya da bunu isimleri kullanmadan yapmalısınız. Bunun kolay yolu var. İsim değiştirirsiniz, özellikler aynı kalır. İnsanlar bakıp, 'Bu adam kim, biliyorum diyecektir' zaten. Ama gerçek insanları konu alıyorsanız, o zaman gerçekleri deforme etme ihtimali ortaya çıkıyor. Ama ülkelerin siyasi meselelerine karışmak haddim değil yine de. Konuyu tam takip etmediğimden bilmiyorum.
 - Aktivistliğinizden bahsederken bir anti-ideolog olduğunuzu söylüyorsunuz. Bunu biraz açabilir misiniz?
 İdeolojik olmak dar görüşlü olmak demek. Bunun sağlıklı olduğunu sanmıyorum. Diğer insanları anlamazsınız, farklı bakış açılarına kapalı bir algınız olur. Ülkemde şunu görebilirsiniz: Devletimiz işlerliğini kaybetti. Sebep, ideolojik insanlar. Hayatı sadece tek açıdan değerlendirdikleri için böyle oluyor. İdeolojik insanlar aynı zamanda değişimden korkan insanlardır. Değişim görünce daha acımasız olurlar, o zaman sesleri daha yüksek çıkar. Korktukları için sinirlenirler. Ama değişimden korksan da değişim kaçınılmazdır. Olacağı varsa olur. Partiler de daha gelişimci olmalı. Ama bir kişi 'Hayır' dese her şey duruyor. Bu yüzden devlet halkı temsil etmez oluyor.
 - Peki, son seçimde kime oy verdiniz?
 Obama'ya.
 - Neden? Onu çevresel konularda sadece sözde kaldığı, eyleme geçmediği için eleştirmiştiniz?
 Çünkü 'öbürünü' seçmek korkunç bir fikir. Zavallıca bir karar olurdu. Adam ülkeyi tekrar 1950'ye götürmek istiyor (gülüyor). Çok dar görüşlü ve boş bir adam. Ama talihimiz şu ki, bu adam; dar görüşlülüğü ve boşluğu açıkça görülebilen biri. Dürüst de değildi, insanlar anladı.
 EN EĞLENDİĞİM FİLMLER
 - Sinemaya dönelim biraz isterseniz. En sevdiğiniz filminiz hangisi?
 En sevdiğim yok, en sevdiklerim var. En eğlenceli hangisiydi dersen 'Butch Cassidy ve Sundance Kid' derim. Ata binmeyi çok severdim, o filmde Paul (Newman) ile ölümüne bir dostluk kurduk. Yine, 'Başkanın Tüm Adamları' çok büyük bir meydan okumaydı. Politik risk vardı...
 - Peki, Modena City Ramblers adlı İtalyan bir grubun, filmi anlattığı 'Butch Cassidy and The Sundance Kid' diye bir şarkı olduğunu biliyor muydunuz? 
 Hem de iyi bir şarkı.
 Hayır. Şarkısını da yapmışlar demek! Hiç bilmiyordum, dinleyeceğim.
 - 'Baba' filminde yapımcılar Michael Corleone rolü için önce sizi düşünmüşler, doğru mu bu? 
 (Biraz düşünüyor) Çok uzun zaman önceydi. Emin değilim. Hata yapmış olmayayım, çünkü çok net hatırlamıyorum ama galiba öyle bir şey vardı.
 - Genellikle dönem filmi çeviriyorsunuz. Bu özel bir tercih mi?
 'The Great Gatsby-Muhteşem Gatsby' gibi filmlerden bahsediyorsun sen. Farkında değilim aslında. Bir film sadece 'dönem filmi' olsun diye yapmıyorum. Hikayesine bakıyorum. Fakat tarihe özel bir ilgi duyduğumu söyleyebilirim. Tarihte çok sıra dışı hikayelere rastlayabiliyor insan. 'The Conspirator-Suikast'ı bir dönem filmi olarak değerlendirebilirsiniz, ama asıl sebep harika hikayesiydi. Burada gösterime girdi mi bilmiyorum, film Lincoln'a karşı yapılan suikastta komploya karıştığı sanılan bir kadın hakkında. Birçok kişi bilmiyordu bu kadını. Bunu anlatmak kaçmaz bir fırsattı mesela.
 - Spora ilgi duyar mısınız peki?
 Bayılırım. Gençken beyzbol oynardım, lise takımındaydım. Tenis turnuvalarına katıldım profesyonel olarak. Sürekli yüzerim. Yarışmaları severim. Yaşlandığımda kayak da hoşuma gitti. 
 - Futbol sever misiniz peki? Türkiye'de en popüler spordur.
 Valla gençliğimizde futbolun ne olduğunu bilmezdik. Ders programımızda yoktu!
 PAUL NEWMAN'A YAPTIĞI ŞAKA
 - Sizin Paul Newman ile kulaktan kulağa dolaşan efsane şakalaşmalarınız olduğunu duymuştuk; mesela siz Newman'a doğum gününde hurdadan bir otomobil alıyorsunuz, o da otomobili ezdirip size geri yolluyor. Doğru mu bu hikaye?
 Bunu bilmene şaşırdım. Ama hikaye burada sona ermiyor. Sonra ben ne yapıyorum biliyor musun?
 Size başlama sebebini anlatayım. Ben Paul'ü yarış işlerine bulaştırmıştım o zaman. Gençken ciddi yarışlara katılırdım. 70'lerdi; hızlı araba sürmeye, arabalara ve yarışlara bayıldığım dönem. O dönemlerde 'Butch Cassidy ve Sundance Kid'i çeviriyoruz. Porsche'm var. Beraber geziyoruz Newman'la. Arabamı ona da kullandırmaya başladım. Paul'ü öyle gaza getirmişim ki başımın etini yemeye başladı. Kendini acayip kaptırdı. Yarış kurslarına başladı. Adamla konuşulmaz oldu resmen. Sürekli 'Bana yarışlardan bahsetme, ben daha iyi biliyorum' gibi şeyler söylüyordu. Kafayı yiyince ben de bu şakayı yapayım dedim. Hurdadan bir araba buldum, paket yaptırdım yolladım. Kapısının önüne bıraktım ve hiçbir şey söylemedim. Böyle başladı. Connecticut'ta birbirimizle karşılıklı oturuyorduk o zamanlar. Oyuncakçılık şirketim vardı. Şirketten bir gün kocaman bir kutu getirip mutfağa koydular. Bir de baktım ki sıkıştırılmış olarak geri gelmiş araba. Anladım ki Paul'ün işi, 'İyi, bakalım' dedim; heykeltıraş bir arkadaşımı aradım hemen. 'Sana bir metal verirsem, bir heykel yapar mısın?' dedim; 'Yapmam mı?' dedi. Üç hafta sonra bitti diye haber verdi. Paul'e gönderince çok iyi olacaktı biliyordum, çünkü heykeltıraş pek de iyi bir heykeltıraş değildi. Şok olacaktı. 'Alın şunu, evininin bahçesine bırakın' dedim. Ne o, ne ben bundan bahsetmedik sonra. Şaka buradaydı! Esprisini kaçırmamak lazım (gülüyor)! 
 - Başka bunun gibi şakanız var mı?
 Vardır ama hatırlamıyorum; çok yaşlıyım (gülüyor).
 
 ÖNCE RESMİNİ ÇİZDİ, SONRA BEBEKLE İLGİLENDİ
 Basın toplantısı sırasında Robert Redford'un en ön sırada oturan ve çocuk bekleyen  Selin Yüksel'e bakarak çizdiği, bizim de imzalattır-dığımız resim...
 Redford röportajdan sonra Selin Hanım'ı gördüğünde kendisiyle konuştu ve özel olarak ilgilendi...