'Bürokratların bizlere bakış açısı değişti'
Yaptığı açıklamalar yüzünden hakkında inceleme başlatılan Tunceli Emniyet Müdürü Hayati Yılmaz'a Cemevi Derneği Başkanı Ali Ekber Yurt destek verdi: Bürokratlar, ben devletim her şeyi yapabilirim zihniyetindeydi. Ancak bu anlayış değişti
 Ali Ekber ERTÜRK / ANKARA
 Doğu ve Güneydoğu illerine atanan yönetici ve personelin, 'devlet ve millet kaynaşmasını güçlendirebilmek için o ilin yapısına uygun olması gerektiğini' belirtip 'Bıyık şekli, bilmem ne olan polis burada olmaz. Bize Alevi polis gönderin' dediği için hakkında inceleme başlatılan Tunceli Emniyet Müdürü Hayati Yılmaz'a Cemevi Derneği devtek verdi. Tunceli Üniversitesi Alevi Araştırma Uygulama Merkezi eski Müdürü ve Tunceli Cemevi Derneği Yönetim Kurulu Başkanı Ali Ekber Yurt, AKŞAM'a konuştu: 
 - AYRIMCILIK YAPMADI: Emniyet Müdürümüz, ayrımcılık yapmadı, toplumla devletin kaynaşmasının yolunu dile getirdi. Bu mesajları, toplumumuz tarafından da benimsenen mesajlardır. Hayati Bey, Tunceli halkının arasına karışan, onlarla diyalog kuran, halkın dilini iyi anlayan biri. Emniyet Müdürü Yılmaz'ın 'Alevi polis istedim' ifadesi 'ayrımcılık' olarak algılanmaması gerekir. Bu ifadenin amacı ayrımcılık değil, aksine toplumun kültürünü, inanç yapısını bilen insanların görev yapması durumunda, devletle millet arasındaki bağın daha da güçleneceği tesbitidir.
 - BELLİ YERLERİ RAHATSIZ ETMİŞ OLABİLİR: Emniyet Müdürü'nün mesajları belli yerleri rahatsız etmiş olabilir. Eskiden Tunceli'ye gönderilen emniyet görevlileri ve bürokratlar, 'Ben devletim, her şeyi yapabilirim' zihniyetindeydi. Halkın içine karışmazlardı ve belli bir mesafede durmayı tercih ederlerdi. Ancak son dönemlerde bu anlayış büyük oranda değişti. Artık Tunceli'de, halkla daha yakın ilişki kuran, diyalog gelişteren emniyet görevlileri ve bürokratlar görev yapıyor. Emniyet Müdürümüz Hayati Yılmaz da bunun en iyi örneği. Müdürümüzün halkla olan ilişkisi ve son açıklamaları Tunceli'de son derece olumlu karşılandı. Bu sözlerde ayrımcılık değil, kaynaşma mesajı yatmaktadır.
 İNCELEME DEVLET-MİLLET KAYNAŞMASINA ZARAR VERİR
 Emniyet Müdürü Yılmaz'ın çok yapıcı tavır sergilediğini belirten Yurt, şöyle dedi: 'Göreve başladıktan sonra Tunceli'deki polislere Alevilik semineri düzenledi. Bu, çok benimsenen önemli bir girişim oldu. Hepimiz takdir ettik. Ayrıca cemevini ziyaret ederek, inançlara olan saygısını da herkese gösterdi. Halkın güvenini ve sevgisini kazanan Emniyet Müdürümüz hakkında başlatılan inceleme, Tunceli'de giderek güçlenen devlet-millet kaynaşmasına zarar verecektir.