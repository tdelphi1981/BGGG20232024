Dünyanın en küçük ve hafif telefonu
Japonya'da bir firma, telefonun akıllısını aramayanlara yeni bir çözüm sundu, dünyanın en küçük ve hafif telefonunu yaptı.
Akıllı telefon rekabeti gün geçtikçe kızışırken, telefonların ebatları da aynı paralelde büyümeye devam ediyor. Galaxy Note ile birlikte iyice büyüyen akıllı telefonlara karşılık bir Japon firması dünyanın en küçük ve hafif telefonunu geliştirdi.

Willcom isimli şirket, Phone Strap 2 WX06A'yı 'dünyanın en hafif ve küçük telefonu' olarak lanse etti. 32x70x10.7 mm ebatlarında olan cihazın ağırlığı sadece 32 gram.

1 inç'lik ekrana sahip olan Phone Strap 2 ile 2 saat süresince kesintisiz telefon görüşmesi yapılabilirken, cihazın stanby süresi 12 günü buluyor. Phone Strap 2, kullanıcıların bir telefondan beklediği görüşme, e-posta, SMS gibi temel özellikleri sunuyor.

Siyah, beyaz ve pembe renk seçenekleriyle yıl sonuna doğru satışa sunulması planlanan Phone Strap 2'nin telefon pazarını ne kadar etkileyeceğini ise zaman gösterecek.