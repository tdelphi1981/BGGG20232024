NASA'dan Türkiye ve komşularına kuraklık uyarısı
NASA Fırat ve Dicle'deki su kaybına dikkat çekerken, siyasi kriz uyarısında bulundu.
 Amerikan Ulusal Havacılık ve Uzay Araştırmaları Merkezi (NASA), 2003’den bu yana sürdürdüğü çalışmalar neticesinde Ortadoğu’da susuzluk tehlikesinin baş gösterebileceğine işaret etti.
 Araştırmalar, Fırat ve Dicle nehir yataklarında 2003’den beri 144 kilometreküp su kaybı olduğunu ortaya koydu. Böylece Fırat ve Dicle çevresindeki bölge, Hindistan’dan sonra dünyanın en hızlı su kaybının yaşandığı ikinci yer oldu.
 SİYASİ KRİZLERİ TETİKLEYEBİLİR
 Bu durumdan en çok etkilenecek ülkelerin Türkiye, Suriye, Irak ve İran’ın olacağı, özellikle de Kuzey Irak’taki Kürt yönetiminin bu durumdan olumsuz etkileneceği belirtildi.  
 Araştırmacılar, Kuzey Irak’ın nehirlerden su ihtiyacını karşılayamaması durumunda yer altı sularına yöneleceği, bunun da özerk Kürt yönetimiyle, merkezi Bağdat yönetiminin zaten gergin olan ilişkilerinin daha da kötüleşmesine yol açabileceği tespitini de yapıyor.
 TÜRKİYE AVANTAJLI
 Türkiye ise göreceli olarak daha avantajlı bir konumda. Fırat ve Dicle’nin üzerine kurduğu barajlarla sulama ihtiyacını karşılayan Ankara’nın, Irak ve Suriye ile koordineli hareket etmediğine dikkat çekildi. Bu gidişatın, 2007’den beri bölgede tansiyonu artırdığı da yine bir diğer tespit.
 Araştırmada bölgedeki su kaybının yüzde 60'ının, yeraltı sularının pompayla boşaltılmasından ve önemli bir kısmının da kuraklığın etkilerinden kaynaklandığı bildirildi.
 Araştırmanın bir kısmı açıklanırken, raporun tamamı yarın  Amerikan Jeofizik Birliği'nin dergisi ‘Su Kaynakları Araştırması’nda yayımlanacak.
  