Yılbaşının en görkemli kutlandığı şehirler
Yılbaşı gecesi için hiç planı olmayanlar bile yeni yılın mutluluk getirmesi için kimi ritüeller yapıyor. Nar kıran da var, muslukları açan da. Bakın dünyanın yeni yılı en eğlenceli karşılayan şehirlerinde, nasıl ilginç adetler var?
  TUĞÇE YILMAZ
  tugce@gezimanya.com
 12 ÜZÜM TANESİ
 Noel tatili İspanya'da 24 Aralık'ta başlıyor ve 6 Ocak'a kadar devam ediyor. İspanyollar ise bu dönemi Navidad olarak adlandırıyorlar. İspanya'da yeni yıl kutlamaları aile ve arkadaşların bir araya toplanmasıyla yenilen büyük bir yemek ve şarap ile başlıyor. 
 Yılbaşı gecesi saat 24.00'ü gösterdiğinde, İspanyolların yıllardır devam eden bir geleneği ile tanışacaksınız. Saat tam 24.00'de İspanyollar ağızlarına bir düzine üzüm atıyorlar. Buna da 'İyi şans üzümü' diyorlar. Bir sonraki sene bolluk ve bereket istiyorsanız yanınıza 12 üzüm tanesi almayı unutmayın.
  HOGMANAY ŞENLİKLERİ
 Tek gün değil, dört gün, dört gece şenlik var. İskoçlar bu dört gün dört gece süren kutlamalara Hogmanay Şenlikleri diyorlar. Tam bir karnaval havasında geçtiğine emin olabilirsiniz. 
 Edinburg'da eğer bir evde yılbaşı kutlamasına katıldıysanız saat tam gece yarısı kapı zili çalar. Neden mi? Eski bir Britanya geleneğine göre yeni yılda bir kapının eşiğinden adımını atan ilk kişi yeni senede bolluk ve bereket içerisinde yaşıyor. Buna da ilk ayak anlamına gelen 'First-foot' diyorlar.
  ROMANTİK BİR YILBAŞI İÇİN PRAG...
 Çek Cumhuriyeti'nde yeni yıl kutlamaları biraz daha geleneksel. Hıristiyan kültüründe 'Silvester' olarak bilinen yılbaşı arifesinde aile ve arkadaşlarla bir araya gelip, yemek yemek, şarap ve şampanya içmek bir gelenek. Prag'da bu geleneği kentin simgesel yapısı Charles Köprüsü üzerinde patlayan havai fişeklerin altında gerçekleştiriyorlar. Ortaya da tarifi zor bir ambians çıkmış oluyor.
  GÖZLER TIMES MEYDANI'NDA...
 New York şüphesiz ki yeni yılın en görkemli kutlandığı şehirlerden biri. En kalabalık yeriyse tabii ki Times Meydanı. 1907'den beri her sene yılbaşında Times Meydanı'ndaki bir binanın tepesinden aşağıya dev kristal bir top indirilir. New Yorklular bu geleneğe 'Ball-Drop' derler. Kristal top, yeni yıla geri sayımın başlamasıyla birlikte aşağıya doğru indirilmeye başlanır. İndirilirken arkada bırakılan senenin neonları sönerken yeni seneninki yanmaya başlar. Bu gösteri süresince Times Meydanı'ndaki herkes bu kristale odaklanır. Ama şunu da unutmamak gerekir ki, yoğun güvenlik önlemleri nedeniyle eğer gösteriyi izlemek istiyorsanız en geç saat 20.00'de meydanda olmalısınız. Meydanda içki şişesi ile dolaşmak yasak. Bu dönemde en fazla dikkat etmeniz gereken şey ise -10 derecelere kadar düşen hava sıcaklığında dışarına meydanda olacaksanız, çok sıkı giyinmelisiniz.
  RIO'DA SAMBA İLE YENİ YIL...
 Copacabana sahilleri boyunca kutlanan 'Reveillon', Brezilya'daki geleneklerin eklektik bir karışımıyla ortaya çıkıyor. Yerel halk ve turistlerin bir arada kutladığı yeni yıl festivalinde sahil boyunca enfes Brezilya yemeklerini tadarken, kendinizi Samba'nın sıcak ritmine kaptırabilir, havai fişek gösterilerini izleyebilirsiniz.
 Ama en ilgi çekici olanı beyaz kıyafetler içindeki insanların ellerinde taşıdıkları mumları inandıkları deniz tanrıçası Lemanja'ya sunma biçimleri. Adaklarını adadıkları gibi ufak ahşap teknelere koşuyorlar. Eğer Tanrıça kendisine sunulan çiçek, parfüm gibi şeyleri içeren adaktan memnun kalırsa, tekne suya sürükleniyor ve adak Tanrıça tarafından kutsanmış oluyor.
  SIDNEY'DE BİKİNİLİ KIZLAR 
 Yaz günlerinde kutlanan yeni yıl, Noel Baba ile bikinili kızları bir araya getiriyor. Gerçi yazın ortasında kutlanan yılbaşı döneminde kenti süsleyen Noel Babalar, ren geyikleri, kar küreleri ve kızaklar biraz tezatlık oluştursa da kesinlikle ilgi çekici.
 Her ne kadar halen çok kabul görmemiş ve yaygınlaşmış olmasa da yazlık kıyafetler içindeki Noel Baba'yı ve kızağını çeken kanguruları da başka bir yerde görme şansınız yok.
 Kentin içinde her ara sokakta bir kutlama olsa da en görkemlisi Sidney Limanı'nda gerçekleştiriliyor. Her sene farklı bir temanın işlendiği havai fişek gösterileri sadece gökyüzünü değil, yansımalarıyla okyanusu da renklendirir. Havai fişek gösterilerinin izlenebilmesi için pek çok cruise firması da o güne özel turlar düzenliyor. Sidney'deki bir diğer Noel geleneği ise Melbourne'lu radyo programcısı Norman Banks'ın 1937 senesinde başlattığı Carols by Candlelight ilahi konserleri. Kentin en büyük açık alanlarında toplanan yüz bini aşkın Avusturalyalı, ellerindeki mumlarla sahnedeki koronun söylediği ilahilere eşlik eder. Bu sırada Noel Baba kılığına girmiş olan itfayeciler araçların sirenlerini çalarak, çocuklara şekerleme dağıtırlar.
  BİTMEYEN PARTİLER LAS VEGAS'TA
 24 saat parti ile yeni yılı kutlamak isteyenler için en doğru adreslerden birisi de Las Vegas. Sokak partilerinin yanı sıra, Luxor, Mirage, Venetian gibi ünlü otellerin düzenlediği yılbaşı partilerine katılabilir ya da kasinolarda yeni yılın ilk şansını deneyebilirsiniz.
  TRAFALGAR MEYDANI, LONDRA...
 Gece yarısına kadar süren sokak partileri eşliğinde kalabalıkla birlikte Trafalgar Meydanı'nda yeni yıla girmek Londra'daki klasiklerden. Yeni yıla girer girmez Big Ben'in çanları çaldığındaysa bu kalabalık birbirleriyle öpüşerek yeni yıla merhaba der. Hiç tanımadığınız biri tarafında öpülmek istemiyorsanız, ya yanınızda sevdiğiniz biri olsun, ya da yavaşça oradan uzaklaşın.
  PARİS, TAM BİR GÖRSEL ŞÖLEN...
 Tam bir açıkhava müzesi olan Paris'te yeni yılı kutlamak için en ideal nokta Zafer Takı ile Concorde Meydanı'nı birbirine bağlayan Champs-Elysees'dir. Champs-Elysees ve kentin önemli tarihi yapıları, kentin önde gelen sanatçıları tarafından süslenir. 20 bin ampulle donatılmış olan Eyfel Kulesi'nin gece yarısı saat 01.00'de diğer ışıklandırmaları söndürülür. 
 Yılın bu döneminde kentte görsel bir şölen vardır. Champs-Elysees bulvarı ve Eyfel Kulesi çevresindeki meydanlar, yılbaşı akşamı saat 17.00'den sonra trafiğe kapatılır. Ve meydan insanlarla dolmaya başlar.
 Saat gece yarısı tam 12'de Trocadero Meydanı'ndaki Chaillot Sarayı'nın altından ve Eyfel Kulesi'nden muhteşem bir havai fişek gösterisi yapılır. Her sene yaklaşık            1,5-2 milyon kişi Champs-Elysees'den ya da Eyfel Kulesi'nin çevresinden bu gösteriyi izler. Sokaklarda ellerinde şampanya, şarap ve viski şişeleriyle dolaşanlar, saat 24.00'te birbirlerini tanısın ya da tanımasın öpüşürler.
 10 MOSKOVA'DA HAVAİ FİŞEK YARIŞI
 Rusya'da yeni kutlama hazırlıkları yaklaşık 20 gün önceden başlar. Yeni yıl gecesi ailece yenecek yemek büyük önem taşır. Saat 23.00 civarında sokaklar boştur. Herkes aileleri ile birlikte yemektedir. Gece yarısına 10 dakika kala, ekrana çıkan devlet Başkanı yeni yıl dileklerini iletir, halkın yeni yılını kutlar. 
 Saat tam 24.00'te asıl eğlence başlar. Milyonlarca havai fişek gökyüzünü renklere boyar. Bu sadece önemli meydanlarda değil, mahalle aralarında bile bir gelenektir. Her mahalle bir diğeriyle yarışır gibi havai fişek patlatır. Tabii en görkemlisi Kızıl Meydan'da yaşanır. Kızıl Meydan'da ve sokaklarda içki içilmesi yasaklanmış olsa da, bu yasağa çok az kişi rağbet eder, içki su gibi akar. Ruslar'ın yeni yıl bayramı       10 gün sürer ve        9 Ocak'ta iş başı yaparlar.
  