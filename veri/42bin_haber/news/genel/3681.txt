Pakistan'da "darbeci imam" hükümetle anlaştı, kriz aşıldı
Pakistan'da öncülüğünü Kur'an Yolu hareketi lideri Tahir-ul Kadri'nin yaptığı "Büyük Yürüyüş" adı verilen protesto eylemleri hükümet ile protestocuların uzlaşmasıyla neticelendi.
Cumhurbaşkanı Asıf Ali'nin devreye girmesi ve hükümet üyelerinden oluşan bir grubun Kadri'nin taleplerinin çoğunu kabul etmesiyle ülkede dört gün önce başlayan gösterilere de son verildi. 
Başkent İslamabad'da protestocuların gözleri önünde gerçekleşen anlaşma ve imzalanan deklarasyondan sonra günlerdir soğuk ve açık havada bekleyen kadın erkek on binlerce kişi sevinç çığlıkları attı, müzik ve marşlarla zaferlerini kutladı.  
Anlaşma metninin imzalanmasının ardından konuşma yapan Kadri, düzenledikleri eylemin büyük ölçüde amacına ulaştığını belirterek kendini destekleyenlere teşekkür etti. 
Pakistan tarihinde ilk olma özelliği taşıyan "Büyük Yürüyüş" eyleminin sona erdiğini duyuran Kadri, eyleme katılanların bir an önce evlerine, işlerinin başına dönmesini istedi. 
Hükümet adına konuşan Enformasyon Bakanı Zaman Kaira ise sorunun uzlaşma yoluyla çözülmesinden duyduğu memnuniyeti dile getirdi.
Pakistan demokrasisinin bir imtihanı daha başarıyla atlattığını söyleyen Kaira, demokrasinin daha da güçlendiğini belirtti. 
 Kadri, İslamabad'daki miting sırasında kurşun geçirmez camın ardından anlaşma metnini okurken, Pakistan Enformasyon Bakanı ve Adalet Bakanı da yanındaydı.
ANLAŞMANIN AYRINTILARI
Protestocularla hükümet arasında yapılan anlaşmaya göre, hükümet, ülkeyi seçimlere götürme sürecini hızlandıracak ve 90 gün içinde seçim yapılacak. Yasal düzenlemelerle seçimlere katılacak adaylar çift turlu elemeden geçirilecek, geçmişte yolsuzluk ve rüşvet suçu işleyenler aday olamayacak. Gösterilere katılanlar hakkında hiçbir yasal işlem yapılmayacak ve eylemcilerin evlerine dönmesi hükümet tarafından sağlanacak. 
Kadri'nin, seçim komisyonunun feshedilerek yerine bağımsız bir komisyonun kurulması isteği ise mevcut yasalara aykırı olduğu gerekçesiyle kabul edilmedi.

KANADAN'DAN BİR AY ÖNCE DÖNMÜŞTÜ
Ülkesinde yüz binlerce destekçisi olan Kuran Yolu hareketi lideri Kadri, sekiz yıldır ikamet ettiği Kanada'dan geçen ay dönmüştü. Gücünü yargının bir kısmı ve ordudan aldığı öne sürülen Kadrinin Mayıs ayında yapılması beklenen ilk sivil iktidar değişimini sağlayacak seçimlere darbe vurmak için Pakistan'a döndüğü iddia edilmişti.  
Kanada vatandaşı da olan Kadri, 24 Aralık'ta Lahor kentinde düzenlediği ve bir milyondan fazla kişinin katıldığı mitingle dünya kamuoyunca tanınmıştı. 
Kadri, ülke yönetimi ve seçim sistemini protesto etmek amacıyla hafta sonu ülkenin güneyindeki Karaçi'den 2 bin kilometre uzağındaki başkent İslamabad'a "Büyük Yürüyüş" adını verdiği protesto eylemi başlatmıştı. 
Daha önceki seçimlerde başarısı bulunmayan Kadri'nin ilk seçimlerde önemli bir çıkış yapması bekleniyor.