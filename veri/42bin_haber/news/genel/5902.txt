Anadolu Efes CSKA'yı da devirdi
Turkish Airlines Euroleague Top 16'da altı maçtır bileği bükülmeyen Anadolu Efes, evinde ağırladığı CSKA Moskova'yı da 63-60'lık skorla yenerek galibiyet serisini sürdürdü.Anadolu Efes, E Grubu'ndaki sekizinci maçında Abdi İpekçi Spor Salonu'nda 10.000'den fazla taraftarının önünde CSKA Moskova ile karşılaştı. Top 16'daki tek yenilgisini ilk maçında CSKA'dan almış olan lacivert-beyazlılar, rövanş karşılaşmasına ise istediği gibi başlayamadı. İlk yarısını 26-34'lük skorla Moskova ekibinin üstünlüğüyle geçilen maçın son çeyreğinde müthiş bir geri dönüş yapan temsilcimiz, taraftarının da desteğini arkasına alarak maçtan galip ayrıldı.     Karşılaşmayı Türkiye Basketbol Federasyonu Başkanı Turgay Demirel ile Anadolu Grubu Yönetim Kurulu Başkanı Tuncay Özilhan, TBF Asbaşkanı Hüsnü Karagözoğlu, TBF Yönetim Kurulu Üyeleri ve TBF Genel Sekreteri Ali Özsoy da izlediler.     Karşılaşmaya uzun bir beşle başlayan CSKA Moskova, özellikle ilk dakikalarda Sasha Kaun'un boyalı alandan bulduğu sayılarla 8-2 öne geçti. Joshua Shipp'in içeri penetreleriyle oyundan kopmayan Anadolu Efes, ilk çeyreği 22-16 geride tamamladı. İkinci periyotta iki takım da birbirine kolay sayı şansı tanımazken dış atışlardan istediğini alamayan temsilcimiz, farkı kapatma şansını kullanamayınca soyunma odasına 26-34'lük skorla gidildi. Beklenen patlamayı üçüncü periyodun başında gösteren Anadolu Efes, kaptığı toplar sonrası bulduğu hızlı hücumlarla 8-2'lik bir seri yakalayarak 24. dakikada durumu 34-36'ya getirdi. Skora ortak olmasına rağmen oyunun bu bölümünde sorumluluk alan Milos Teodosic'e engel olamayan Anadolu Efes, final periyoduna da 41-46'lık skorla geride girdi.      Son çeyreğe Semih Erden'in pota altından kaydettiği isabetlerle başlayan temsilcimiz, Sinan Güler'in hızlı hücumda bulduğu basketle farkı 1 sayıya indirdi (47-48). Taraftarının desteğini de arkasına alan lacivert-beyazlılar, bu bölümde alev alan Jamon Gordon'un dış atışlarıyla, bitime 4 dakika kala 52-51 öne geçmesini bildi. Son dakikaları büyük bir heyecana sahne olan karşılaşmada Jordan Farmar ile skor avantajını koruyan Anadolu Efes, serbest atış çizgisinden de hatasız oynayarak mücadeleden 63-60 galip ayrıldı.     SALON: Abdi İpekçi Spor Salonu  HAKEMLER: Sasa Pukl, Robert Lottermoser, Panagiotis Anastopoulos  ANADOLU EFES (63): Jordan Farmar 15 (4 ribaund- 1 asist), Sasha Vujacic 2 (3 ribaund), Semih Erden 10 (7 ribaund), Kerem Tunçeri 7 (2 ribaund- 4 asist), Joshua Shipp 6 (1 ribaund- 2 asist), Kerem Gönlüm (5 ribaund- 2 asist), Dusko Savanovic 7 (2 ribaund- 3 asist), Jamon Gordon 14 (11 ribaund-3 asist), Sinan Güler 2, Stanko Barac (1 ribaund)  CSKA MOSKOVA (60): Milos Teodosic 26 (4 ribaund-5 asist), Vladimir Micov 7 (5 ribaund), Aaron Jackson 2 (3 ribaund), Nenad Krstic 4 (2 ribaund), Sonny Weems 5 (1 ribaund- 7 asist), Zoran Erceg 2 (4 ribaund), Sasha Kaun 12 (9 ribaund- 1 asist), Papaloukas 2 (3 ribaund- 2 asist)  1.PERİYOT: 16-22  2.PERİYOT: 10-22  3.PERİYOT: 15-12  4.PERİYOT: 22-14  
 