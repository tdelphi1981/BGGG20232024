Gürcistan'ın doğalgazı SOCAR'a emanet
Azerbaycan Devlet Petrol Şirketi (SOCAR), Gürcistan'ın büyük bölümüne doğalgaz satışı gerçekleştiren ''İtera Georgia'' şirketinin hisselerini satın aldı.
 SOCAR Başkanı Rövnak Abdullayev, Gürcistan'ın büyük bölümünü doğalgaz ile temin eden İtera Georgia şirketinin hisselerini satın aldıklarını ve yaptıkları bu yatırımla artık Gürcistan'a sattıkları doğalgazı, kendilerinin pazarlayacağını bildirdi.
          
 2010 yılından itibaren bu şirketi izlediklerini söyleyen Abdullayev, görevlendirdikleri müfettişlerin olumlu rapor vermesinden sonra, üç ay önce yaptıkları anlaşma ile şirketin hisselerini aldıklarını kaydetti.
          
 Şirketin ne kadar bedelle alındığına dair bilgi vermeyen Abdullayev, verilen rakamın çok da büyük olmadığını ifade etti.
          
 İtera Georgia'nın, başkent Tiflis dışındaki bölgelerde doğalgaz satışı ve altyapısından sorumlu şirket olduğu belirtildi.
          
 Azerbaycan Devlet Petrol Şirketi'nin, Gürcistanda önemli yatırımları bulunuyor.
          
 Gürcistan'da 100'e yakın petrol istasyonu bulunan SOCAR, Karadeniz'deki Kulevi petrol terminalinin de hisselerini elinde bulunduruyor.
          
 AA
  