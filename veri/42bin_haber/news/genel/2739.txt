'Avrupa krizi' gölgesinde geçen bir yıl daha: İşte gün gün 2012
Dünyada kriz devam ederken, Türkiye sarsıntıdan uzak bir yıl geçirdi. 2012'nin en önemli özelliği ise borsa, gösterge faiz, elektrik tüketimi gibi farklı birçok rekora tanıklık etmesi oldu
 2012 birçok yönden unutulmaz bir yıl oldu. 2008 yılında ABD'de başlayan krizin Avrupa'ya yayılmasıyla birlikte dünyada oluşan karamsar hava bu yıl da kendini gösterirken, Türkiye kriz tartışmalarının dışında kalmayı başardı. Tabi böylesine global bir ortamda krizden bahsetmemek mümkün değildi. Bu da Türkiye'de gaz-fren tartışması olarak kendisini gösterdi. Cari açıkla savaşan hükümet frene yüklenirken, büyümede 2011'de kırılan rekorlar yerini daha makul rakamlara bıraktı. İran'la altın takası ekonominin en çok konuşulanları arasında yerini alırken, TL simgesi, doğalgaza zam ve not artırımı 2012'nin unutulmayanları arasında yerini aldı.
 İşte gün gün 2012'nin unutulmazları...
 OCAK - Boyner, bir kez daha TÜSİAD Başkanı
 - 1 Ocak: İMKB Başkanlığı'na Dr. İbrahim Turhan atandı. 
 - 2 Ocak: İhracatta Cumhuriyet tarihi rekoru kırıldı. Ekonomi Bakanı Zafer  Çağlayan, 2011 ihracatının yüzde 18,2 artarak 134,6 milyar dolara ulaştığını açıkladı. 
 - 6 Ocak: Merkez Bankası Başkanı Erdem Başçı, '2012'de doları yeneceğiz' dedi. 
 - 16 Ocak:  Bütçe açığı 2011 yılında yüzde 56,5 azalarak 17 milyar 439 milyon liraya düştü. 
 - 19 Ocak: Ümit Boyner, TÜSİAD Yönetim Kurulu Başkanlığı'na yeniden seçildi. 
 - 31 Ocak: Çek Kanunu'nda değişiklik yapan tasarı yasalaştı. Çekte hapis cezası kalktı.
 ŞUBAT - Brent petrolün varili 124 doları da devirdi!
 - 4 Şubat: İran, bazı Avrupa ülkelerine petrol ihracatının durdurulacağını açıkladı, petrol 119,89 dolara çıktı. 
 - 13 Şubat: Cari açık 2011'de 30,4 milyar dolar artarak, 77 milyar 89 milyon dolara ulaştı.
 - 23 Şubat: Brent petrolün varili İran gerginliğiyle 124,50 dolara fırladı. 
 - 28 Şubat: Forbes,  'En Zengin 100 Türk' listesine açıkladı. Birinci sırada 3 milyar dolarlık servetiyle Hüsnü Özyeğin, ikinci sırada ise 2,9 milyar dolarlık varlığıyla Çukurova Holding Yönetim Kurulu Başkanı Mehmet Emin Karamehmet yer aldı.
 MART - Yunanistan'a tarihi 'saç tıraşı'
 - 1 Mart: TL'nin simgesi Başbakan Recep Tayyip Erdoğan'ın da katıldığı basın toplantısıyla tanıtıldı. 2011 yılında işsizlik oranı, 2010 yılına göre 2,1 puan azalarak yüzde 9,8'e geriledi. 
 - 8 Mart: Başbakan Erdoğan, eşi vefat etmiş kadınlara iki ayda bir 500 lira ödeneceğini açıkladı. 
 - 9 Mart: Yunanistan'ın tahvil takasına yüzde 85,9 katılım sağlandı. 'Saç tıraşı' denilen işlemle bir kalemde 105 milyar euro borç silindi. 
 - 15 Mart: Avrupa Birliği, İran'ın daha önce aktiflerini dondurduğu bankalarının uluslararası para hareketlerini engellemek için harekete geçti.
 NİSAN - Büyüme rekoru: Yüzde 8.5
 - 2 Nisan: TÜİK, Türkiye'nin 2011 yılında yüzde 8,5 büyüdüğünü açıkladı. 
 - 18 Nisan: Başbakan Yardımcısı Ali Babacan ve Dışişleri Bakanı Ahmet Davutoğlu, Time dergisinin 'dünyanın en etkili 100 ismi'' listesinde yer aldı. 
 - 27 Nisan: Türkiye'nin vergi rekortmenleri belirlendi. Semahat Arsel, 33 milyon 622 bin 742 lira vergi ile rekortmen oldu.
 MAYIS - Okul sütü fiyaskoyla başladı
 - 1 Mayıs: Standard and Poor's, Türkiye'nin pozitif olan not görünümünü 'durağan' olarak revize etti. 
 - 2 Mayıs: Okul Sütü programı kapsamında, tüm okullara ilk parti süt dağıtımı yapıldı ancak sütün dağıtıldığı ilk gün çeşitli illerde bazı öğrenciler hastaneye kaldırıldı. 
 - 3 Mayıs:  Yabancılara mülk satışına olanak sağlayan tasarı yasalaştı. 
 - 18 Mayıs: Merkez Bankası 1 milyar 448,5 milyon  lira kurumlar vergisiyle vergi rekortmenleri oldu. 
 - 29 Mayıs: 3. Boğaz Köprüsü ihalesini 10 yıl 2 ay 20 gün ile İçtaş İnşaat -Astaldi OGG kazandı.
 HAZİRAN - İstanbul'da trafik çilesi başladı
 - 4 Haziran: Enflasyon 6 ay aradan sonra tek hanede. 
 - 5 Haziran: Başbakan Erdoğan, Türkiye'nin 2002'de 23,5 milyar dolar olan IMF'ye borcunun 1,7 milyar dolara düştüğünü, 2013 Nisan ayında sıfırlanacağını açıkladı. 
 - 8 Haziran: Denizbank'ın yüzde 99,85'ini 3,5 milyar dolara Rus Sberbank resmen satın aldı. 
 - 18 Haziran: Fatih Sultan Mehmet Köprüsü'nde 2 şerit Haliç Köprüsü'de yan yol  trafiğe kapandı. 
 - 19 Haziran: Merkez Bankası, Türkiye'nin IMF'ye 5 milyar dolara kadar katkıda yapacağını açıkladı. 
 - 22 Haziran: TMSF Başkanlığı'na Şakir Ercan Gül yeniden atandı. BDDK'da yeni başkan Mukim Öztekin.
 TEMMUZ - Kriz Vatikan'ı da vurdu
 - 6 Temmuz: Kriz Vatikan'ı da vurdu. Vatikan'ın bütçesi 2011'de 14,9 milyon euro açık verdi. 
 - 11 Temmuz: Türkiye'nin 2014'ten itibaren IMF'nin İcra Direktörleri Kurulu'nda yer alacağı açıklandı. 
 -25 Temmuz: Sıcak yaz günlerinde klima kullanımının artmasıyla elektrik tüketimi Cumhuriyet tarihinin rekorunu kırdı.
 AĞUSTOS - Asil Nadir 10 yıl hapis cezası aldı
 - 13 Ağustos: Cari açık son 10 ayın en düşük seviyesine indi. 
 - 17 Ağustos: Atatürk Havalimanı uçak trafiğinde tüm zamanların rekoru kırıldı. Limana  558 uçak indi, 569 uçak kalktı. 
 - 22 Ağustos: Kıbrıslı Türk işadamı Asil Nadir, İngiltere'de Polly Peck şirketinin iflasıyla ilgili yargılandığı davada 13 suçlamanın 10'undan mahkum oldu ve 10 yıl hapis cezasına çarptırıldı. 
 - 31 Ağustos: Altın ve kıymetli metaller ihracatı tarihinde ilk kez 2 milyar doları aştı. En büyük alıcı ülke İran...
 EYLÜL - Doğalgaza yüzde 9,84'lik zam daha
 - 10 Eylül: İkinci çeyrekte büyüme hızı yüzde 2,9 ile kriz sonrası en düşük seviyeye indi. 
 - 11 Eylül: Ankara Yüksek Hızlı Tren Garı İhalesi'nde en düşük işletme süresi teklifini Limak İnşaat-Kolin İnşaat-Cengiz İnşaat konsorsiyumu verdi. 
 - 17 Eylül: Otoyollarda Hızlı Geçiş Sistemi (HGS) dönemi başladı. 
 - 18 Eylül: Türkiye'de ilk sukuk (kira sertifikası) ihracı tamamlandı.  
 - 22 Eylül: 8 aylık bütçe açığı 8,5 milyar TL'yi aşınca içki, tapu, akaryakıt ile otomobil ÖTV'sine zam yapıldı. 
 - 30 Eylül: BOTAŞ, doğalgaz satış fiyatlarının, nihai tüketici fiyatlarına yüzde 9,8 oranında yansıyacak şekilde arttırıldığını bildirdi.
 EKİM - Transit üretimi Türkiye'ye kaydırıldı
 - 1 Ekim: Elektrik fiyatları konutlarda yüzde 9,81, sanayide yüzde 4,03 zamlandı. 
 - 5 Ekim: 35 ilde depreme dayanıklı olmayan yapılar yıkılmaya başlandı. 
 - 9 Ekim: OVP açıklandı. Büyüme tahmini 2012 için yüzde 3,2'ye çekildi. 2013 tahmini ise yüzde 4. 
 - 25 Ekim: Amerikan Ford, Transit modelinin üretimini İngiltere'den Türkiye'ye kaydırma kararı aldı.
 KASIM - Türkiye için yatırım yapılabilir dönem!
 - 5 Kasım:  Fitch Türkiye'nin kredi notunu 'yatırım yapılabilir' seviyeye  yükseltti. 
 - 6 Kasım: ABD seçimlerinde Barack Obama yeniden Başkan seçildi.  
 - 8 Kasım: Her yıl 1 Aralık ile 1 Nisan tarihleri arasında kış lastiği kullanmayan ticari araç sahiplerine 500 lira ceza verilecek.  
 - 19 Kasım: Halkbank'ın yüzde 23,92'lik hissesinin halka arzı için 11 milyar liralık talep geldi.
 ARALIK - Köprüler, Koç Ülker ve UEM'in
 - 10 Aralık: Türkiye ekonomisi yılın üçüncü çeyreğinde yüzde 1,6 büyüdü. 
 - 12 Aralık: Başbakan Erdoğan, Orman ve Su İşleri Bakanlığı'na ait 112 tesisin açılışını yaptı. 
 - 17 Aralık: Boğaziçi ve Fatih Sultan Mehmet köprüleri ile 8 otoyolu kapsayan özelleştirme ihalesini  5 milyar 720 milyon dolarla Koç-UEM-Ülker Grubu kazandı.