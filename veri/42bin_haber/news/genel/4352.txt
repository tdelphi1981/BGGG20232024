Mobilyanız doğayla uyumlu olsun
Felsefe öğrenimi görmüş, takı tasarımcılığı yapmış, dünyayı dolaşmış ve mobilyacılıkta uzmanlaşmaya karar vermiş biri Tardu Kuman. Kendisiyle ‘doğaya saygılı, doğayla uyumlu’ ve zanaat ile sanat arasında duran ustalığını konuştuk. EYÜP TATLIPINAR
 eyup.tatlipinar@aksam.com.tr M.Ö. 3’üncü yüzyılda ortaya çıkan bir felsefi öğretiye göre insanlar hayatlarını ‘erdem’ kavramı etrafında şekillendirmeliydiler. Erdemli olmanın yoluysa en genel anlamıyla doğayla uyumlu bir yaşamdan ve insanların kendilerini, günümüzün popüler deyimiyle dünya vatandaşı olarak görmelerinden geçmekteydi. Hayatın pek çok alanında günümüzde de karşılığını bulabilecek bu öğretinin adı Stoacılık’tı…  Yoğun el emeğiyle özgün mobilyalar üreten Tardu Kuman’ın işi bu anlayışa fazlasıyla uygun. Kendisinin felsefe öğrenimi gördüğünü, yaşamının önemli bir bölümünü farklı ülkeleri gezerek geçirdiğini de düşünürsek, mobilya mağazasına ‘Stoa’ adını yakıştırmasını ‘12’den isabet’ olarak nitelendirebilirsiniz.  FELSEFEDEN MOBİLYAYA…  İstanbul Üniversitesi’nde felsefe okuduktan sonra kendini yollarda bulmuş Kuman. 1985’te gittiği Paris’te takı tasarımcılığıyla ilgilenip sergiler açmış; bu işini evlenip gittiği Yunanistan’da sürdürmüş. 1995’te İstanbul’a döndüğünde kendisini, halen içinden çıkmadığı mobilya atölyesinde bulmuş; "Ellerimle bir şeyler yapmayı her zaman sevdim, kendime gereken bazı eşyaları yapmak hoşuma gidiyordu. Yunanistan’da yaşarken takı tasarımı ve üretimi yapıyordum, sevgili dostum Panayotis Kanelakis kendisi ve arkadaşları için ahşap eşyalar tasarlıyor ve üretiyordu. Beraber bir şeyler yapmaya başladık, fakat bir iş değil daha çok zevkli bir uğraştı. Panayotis’e bu anlamda ‘ustam’ diyebilirim."  Ürettiklerini mobilyadan çok, kendi deyimiyle "tek tek eşyalar" olarak görüyor Kuman. İstanbul Galatasaray’daki mağazada ürünleri görebilir, hatta Kuman’a denk geldiğinizde sohbet edip ikna edebilirseniz, kendi istediğiniz türden bir mobilyayı da sipariş edebilirsiniz.  SANAT İLE ZANAAT ARASINDA Kuman için yaptığı iş, sanat ile zanaat arasında bir yerde duruyor. Üretimin en zorlu ve zevkli aşamasının, tasarımı hayata geçirirken, artistik ve ergonomik bir sonuca ulaşmak için prototip üzerinde uzunca uğraşmak olduğunu söylüyor.  Tarzını soruyoruz, modadan uzak durmaya özen gösterdiğini özellikle vurguluyor;  "Yaptığımız şeylerin tabii ki dünyadaki genel yönelimle bir ilişkisi var ama bunun ötesinde ‘modaya’ mesafeli durduğumuzu söyleyebilirim. Bu anlamda da ‘zamansız’ şeyler yapmaya çalışıyoruz. Yaptığımız bir masanın torununuza kalabilecek olması bizi heyecanlandırıyor. Kaybolmaya yüz tutan, daha kalıcı, bu anlamda da doğaya daha saygılı bir tüketim ve üretim pratiğini yakalamaya çalışıyoruz."  DÜNYANIN MOBİLYASI İSTANBUL’DA Bu arada mobilya meraklılarına ve ihtiyacı olanlara önemli bir bilgi; dünyada ve Türkiye’deki mobilya sektörünün en yeni örneklerinin, gelişen trendlerinin görülebileceği İstanbul Mobilya Fuarı’nın 9’uncusu, 29 Ocak-2 Şubat arasında İstanbul Fuar Merkezi/ CNR Expo’da… Türkiye Mobilya Sanayicileri Derneği’nin (MOSDER) öncülüğünde düzenlenecek fuarda yerli yabancı 300’ü aşkın firma ve 1000’den fazla marka yer alacak. Fuara beklenen ziyaretçi sayısıysa 100 bin… CNR Expo’nun 9 galerisine yayılan fuar, dünyanın en büyük mobilya fuarları arasında gösteriliyor.