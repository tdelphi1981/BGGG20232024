Hormonlar bozuluyor psikoloji de bozuluyor
Gaziosmanpaşa Üniversitesi (GOÜ) Tıp Fakültesi Çocuk Sağlığı ve Hastalıkları Anabilim Dalı Öğretim Üyesi Yrd. Doç. Dr. Erhan Karaaslan, çocuklarda erken ergenliğin ciddi psikolojik travmalara yol açabileceğini söyledi.
Karaaslan, günümüzde ergenliğin başlama yaşının kızlarda 8, erkeklerde 9 olarak kabul edildiğini belirtti. Bu yaşlardan önce ergenlik belirtilerinin ortaya çıkmasına erken ergenlik denildiğini aktaran Karaaslan, son yıllarda farkındalığın artması, sağlık erişiminin yaygın ve kolay olması nedeniyle hekimlere erken ergenlik konusunda başvuruların arttığını bildirdi. 
  
HORMONLU GIDALAR, TARIMSAL İLAÇLAR ERKEN ERGENLİK SEBEBİ  

Başvuruların artmasına karşın kendilerine erken ergenlik şikayetiyle gelen hastaların çoğunun normal ergenlik olarak değerlendirildiğini dile getiren Karaaslan, Aslında erken ergenlik vakaları fazla değil. Aileler, 8 yaşında ergenlik belirtileri görüldüğü zaman, çocuklarının erken ergenliğe girdiğini sanıyor dedi.
Karaaslan, genetik ve etnik özelliklerin, hormonlu gıdaların, tarımsal ilaçlara uzun süreli maruz kalmanın, beslenme ve yaşam şeklinin ergenliğe girme yaşını etkilediğini ifade ederek, şöyle konuştu: 

Günümüzde birçok hormon veya hormon benzeri madde tarımsal üretimde kullanılmaktadır. Bu gıdaların uzun süre alınması erken ergenliğe yol açmaktadır. Et ve tavuk yetiştirme çiftliklerinde ekonomik karlılığı artırmak için hormonlar kullanılmaktadır. Bu tip hormonlar uzun vadede erkek çocuklarında memelerde büyüme, kız çocuklarında ise meme gelişimi, kilo artıs¸ı, hızlı boy uzaması, irilik, erken adet görülmesi sorunlarına yol açar. Hormonlu gıdalara bireysel önlem almak zor bir işlemdir. Bu konu ulusal ve uluslararası düzeyde alınacak tedbirler, müeyyideler, denetlemeler ve kurallara uymayanların cezalandırılması ve toplum önünde sergilenmesi ile çözülür.

 
ERKEN ERGENLİĞİN ÇOCUK PSİKOLOJİSİ ÜZERİNDEKİ ETKİSİ  


Erken ergenliğin çocuk psikolojisini derinden etkilediğini belirten Karaaslan, erken ergenliğe giren çocukların okulda daha başarısız olduğunun tespit edildiğini söyledi. 

Yrd. Doç. Dr. Karaaslan, erken ergenliğin tedavi edilmediğinde veya tedavisinde geç kalındığında bazı istenmeyen durumlar ortaya çıkabileceğini vurgulayarak, Erken ergenlik nedeniyle daha iri göründükleri için yaşıtları tarafından dışlanan çocuklarda ciddi psikolojik travmalar görülebilir. Aileler çocuklarında ergenlik belirtileri görüldüğü zaman panik yapmamalı, uzman hekime başvurmalıdır. Erken ergenliğin teşhisi kolaydır ve tedavisi vardır ifadelerini kullandı.

 
  
  
  
  
  
 