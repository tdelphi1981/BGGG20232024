Gözünden 10 santimetrelik parazit çıktı
Tarsus ilçesinde, emekli bir öğretmenin gözünden solucana benzer 10 santimetre uzunluğunda parazitin çıkarıldığı bildirildi.
 Özel bir hastanede görevli Opr. Dr. Harun Yılmaz, AA muhabirine yaptığı açıklamada, 6 Ekim'de sol gözünde ağrı ve kızarıklık şikayeti nedeniyle hastaneye gelen A.Ö. (60) adlı emekli kadın  öğretmenin gözünde bir canlı olduğunu belirlediklerini söyledi.
          
 13 yıllık meslek hayatında ilk kez böyle bir durumla karşılaştığını anlatan Yılmaz, şu bilgileri verdi:
          
 ''Hastayı muayene ettiğimde solucana benzer bir canlının olduğunu fark ettim. Diğer meslektaşlarımla da durumu paylaşarak, hastayı ameliyata aldım. 10 santimetre uzunluğunda solucana benzer bir paraziti çıkardık. Ameliyatın ardından  kendisini taburcu ettik. Şu anki sağlık durumu gayet iyi. Hiçbir sıkıntısı yok. Hastam sağlığına kavuştuğu için mutluyum. Canlıyı incelenmek üzere Adana'da bir laboratuvara gönderdik. Ne çıkacağını merakla bekliyoruz.''
 AA
  