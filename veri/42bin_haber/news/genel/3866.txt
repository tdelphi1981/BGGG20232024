Yemekte 3 yıldız sözü
Wesley Sneijder hemen bitirilecek. 10 gün içinde bir sol bek, bir de stoper alınacak. Terim'in ligde ve Avrupa'da eli güçlendirilecek
 ŞAFAK KAYARLAR
 G.Saray'da dün kötü başlayan gün, mutlu bitti. K.Paşa yenilgisinin ardından Fatih Terim'in Başkan Ünal Aysal'ı hedef alan sert açıklamaları gündeme damga vurmuştu. Aysal'ın kendisinden 'eleman' diye söz etmesine kızan Terim de, '40 yıllık elemana huzur verin' çıkışıyla kırgınlığını dışa vurdu. İşte bu gergin ortamda Başkan ve Terim, G.Saray Lisesi'ndeki berat töreninde buluştu. 
 Lİse koridorlarında Terim'in sert demeçleri gündem yarattı. Yöneticiler rahatsızlıklarını dile getirirken, üyelerin pek çoğu ise Terim'i destekleyen bir tavır içindeydi. İki futbol adamı arasındaki gerilime taraf olanlar bu konuda tavırlarını Aysal ve Terim salona girdiğinde de belli ettiler. Aysal'ı tutanlar Başkan'ı daha coşkulu şekilde alkışladı. 
 YÜZLER GÜLDÜ
 FATİH Terim saat 10.15'te lisenin önünde eski yardımcısı Müfit Erkasap'la buluştu. Başkan Ünal Aysal da 10.25'te geldi. Alkışlar arasında salona giren Aysal, Fatih Terim'le kucaklaştı. Ardından berat takdim törenine geçildi. Başkan Aysal, diğer üyelere beratlarını verirken protokol sandalyesinin üzerinde bulunan ismini taşıyan kart yere düştü. Terim kartın üzerine basıldığını görünce hemen yerden kaldırdı. Yan yana oturan Terim ve Aysal'ın arasındaki soğukluk törenin başlarında jest ve mimiklerine yansıdı.  Ancak ikili arasındaki diyalog zamanla ortamı yumuşattı. Törenin sonlarına doğru asık yüzler yerini, gülen yüzlere bıraktı. 
 40 YIL VURGUSU
 TERİM toplantıdan sonra daha sakindi, sağduyu ve barış çağrısı yaptı: 'Uzun yıllardır G.Saray'da yaşadığım bir duyguyu yaşıyorum. Hakikaten çok mutluluk verici, gurur verici. Onur verici bir olay. 40 yıldır G.Saray'da ve G.Saray ile yaşayan biri olarak birçok kademesinde hizmet ettiğim G.Saray'a sporcu olarak, teknik adam olarak inşallah G.Saray'ı daha büyük başarılara çekmek ve iyi yerlere taşımak için çalışmalarımız devam eder. 
 ASIL OLAN G.SARAY 
 SONUÇ olarak da dargınlıkların, küskünlüklerin son bulmasını ve G.Saray camiasının bir ortak noktada buluşması en büyük temennim. Bugünler gönül birliğine, el birliğine ve ülkü birliğine ihtiyaç olduğu günlerdir. Sayın Başkanımız, Divan Kurulu Başkanımız ve üyelerimize bu özel günü paylaştıkları için teşekkür ediyorum. Daha önce söylediğim gibi bundan sonra da söyleyeceğim gibi asıl olan G.Saray'dır.'
 TATLI KONUŞALIM
 REFİK Arkan, Ali Dürüst ve Abdurrahim Albayrak'la ayak üzeri mini bir zirve yaptı. Bu zirvede gerginliklerin giderilmesi ve sorunların konuşulması için bir yemek düzenlenmesi kararı alındı. Cenaze töreninin ardından Aysal ve eşi Fani, Terim, Albayrak, Sedat Doğan ve Bülent Tulun, Ali Dürüst'ün davetlisi olarak Nişantaşı'ndaki Zanzibar'da yemekte buluştu. CEO Lutfi Arıboğan da yemeğe katıldı. Terim'le Tulun arasındaki sohbet de dikkat çekti. 
 YEMEK sonrası Aysal ile Terim, Les Ottomans'ta 2 saat görüştü. Karar: 'Fatih Terim'in lig ve Avrupa'da eli güçlenmesi için Sneijder hemen alınacak. 10 güne kadar stoper ve sol beke birer takviye olacak.'
 ELE GÜNE KARŞI AİLE TABLOSU
 ALİ Dürüst ve Abdurrahim Albayrak tarafından organize edilen yemekte camiaya barış mesajları verildi. Terim'le arası iyi olmayan Başkan Aysal'ın danışmanı Bülent Tulun ve yine Terim'le  arası açılan Albayrak da bu yemekte bol bol gülümsediler. Gözlemciler, bunun 'camiaya birlik mesajı verme' yemeği olduğu görüşündeler. Gerekçe de şu: 'Samimi bir barış olsaydı, bu basından gizli yapılırdı. Fotoğraf zoraki barış.'
 HADİ GÜLÜMSE
 Ve mutlu son. İki futbol adamı da buzları eritmenin rahatlığı içinde. Ünal Aysal muhatabının doğrudan yüzüne bakarak gülümsüyor ve neşesinin daha içten olduğunu belli etmek amacında. Terim ise mutluluğunu başkalarıyla da paylaşmak için dışa dönük.