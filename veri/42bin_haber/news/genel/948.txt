Türkiye'nin tüm veganları toplandı!
Türkiye Vegan Kolektifi, 1 Kasım Dünya Vegan Günü'nde bir festival düzenledi. Aslı Öktener, AKŞAM Pazar için etkinlikte Gülce Özen Gürkan ile vegan-vejetaryen farkını; 'türcülük' sorununu; hayvansal ürün tüketmeyenlerin vitamin kaynaklarını ve 'Her canlı yalnız kendi türü için üretir' felsefesini konuştu.
  ASLI ÖKTENER
  aslioktener@gmail.com
 'Pazara gidelim bir tavuk alalım. Pazara gidip bir tavuk alıp n'aapalım? Gıt gıt gıdak gıt gıt gıdak diyelim. Hapur hupur, hapur hupur yiyelim...' Bu çocuk şarkısı eminiz birçoğunuza tanıdık geliyordur. 
 Peki ya, 'Nasıl ki benim annem varsa, buzağının da annesi var. Annemin sütü bana, ineğinki buzağıya... Nasıl ki hiçbir hayvan beni yemiyorsa, ben de hiçbir hayvanı pişirip yemem. Nasıl ki benim yaşamaya hakkım varsa hayvanları da kendimden ayrı göremem...' şarkısını hangimiz biliyor?  
 Bazı insanlar ezber bozar! Tıpkı Vegan Kolektifi üyesi olan müzik öğretmeni Gülce Özen Gürkan gibi... Gürkan'ın, yukarıda örnek verdiğim, 'Zararsız Çocuk Şarkıları'nı dinlediğimde, hayvanlara ve hayvan haklarına dair ne denli az bilgi sahibi olduğumuzu çok daha iyi anlıyorum. 
 
 DÜNYA VEGAN GÜNÜ
 Vegan Kolektif'in, İstanbul Beyoğlu'ndaki Yeşil Ev'de düzenlediği yemekli, müzikli ve söyleşili 1 Kasım Dünya Vegan Günü kutlamalarına biz de katılıyoruz. Vegan yiyeceklerinden; 'ıspanaklı kek', 'veganbrowni' ve 'seytan'ın tadına da bakıyoruz.
 Türkiye'de vegan olarak yaşamanın neye denk düştüğünü, hangi gıdalardan uzak durulduğunu, nasıl beslenildiğini ve veganlar hakkında doğru bilinen yanlışları öğreniyoruz. Sorularımızı Gülce Özen Gürkan'a yöneltiyoruz. 
 
 NE ZAMAN KURULDU?
 1 yıl önce; Türkiye genelinde takipçilerimiz 1.500 kişi. Aktif olan üye sayısı ise 10.
 
 VEGAN İLE VEJETARYEN FARKI
 Vejetaryen hayvan eti yememek, vegan ise hayatına hiçbir hayvansal gıda, ürün sokmamak anlamına geliyor. 
 
 NEDEN VEGANLIK? 
 Neden veganlığa ihtiyaç duyulmuş sorusuna gelince; hayvansal ürün kullanımının ve bu endüstrideki hayvanlara yapılan işkencelerin artması iyice göze batmaya başlayınca dünyada yeni bir kavrama ihtiyaç duyulmuş. 1944 yılında Donald Watson öncülüğünde vegan hareketi başlamış. Veganlar, hayvanların köleleştirilmesi, hayvan sömürüsü ve hayvan özgürlüğü gibi konulara dikkat çekmiş. Veganlık, hayvanları haksız yere kullanıyor olduğumuzun ve bunun bir çeşit ayrımcılık olduğunun altını çiziyor. Bu ayrımcılığın adı da türcülük. Hepimiz doğduğumuz andan bu yana türcü kişiler olarak yetiştiriliyoruz. Bunun diğer adı da Karnizm. Yani dünyanın sadece insanlar için yaratıldığı inancı; hepimiz bu inanca göre yetiştiriliyoruz. İnsan bu dünyadaki en önemli tür ve diğer türler ona hizmet etmek durumunda. İşte veganlık tamamıyla bunlara karşı bir felsefe.  
 
 VEGAN NASIL BESLENİR? 
 Veganlar et, süt ve süt ürünleri yemez. Yumurta ve bal da tüketmez. Bununla beraber tüm hayvansal ürünlerden uzak durur. 
 
 BİR GÜNDE NELER YENİR? 
 Mesela sabah kalktığınızda mısır gevreği ve soya sütü yiyebilirsiniz. Ben Türk kahvaltısı istiyorum derseniz de zeytin, pekmez, reçel, ekmek yiyebilirsiniz. Öğle yemeğinde baklagil yiyebilirsiniz. Yanında bol salata, turşu. Bunun dışında meyveler yersiniz. Çikolata ve bisküvi alternatifleriniz bile vardır. Akşam yemeğinde de yine öğle yemekleri gibi yiyebilir ya da et yemek gibi bir alışkanlığınız varsa onun yerine un ve su ile hazırlanan 'seytan'ı yiyebilirsiniz. Hem 'seytan'ı yapmak çok kolay üstelik etin kilosu 40 lira, seytan sadece 3 lira. 
 
 BAL NEDEN YENMİYOR? 
 Çünkü bal da arı tarafından yapılıyor. Hayvanların yaptığı hiçbir şey insanlar için değil! Biz nasıl hayvanlar için vücudumuzdan bir şey çıkarmıyorsak hayvanlar da insanlar için çıkarmıyorlar. Dolayısıyla arı da aslında kendi neslinin devamı için bunu yapıyor. 
 
 PEKİ YA PROTEİN EKSİKLİĞİ...  
 Bize hep proteinin çok çok alınması gerektiği öğretildi. Aslında böyle bir şey yok. Bu tamamen hayvancılık endüstrisinin gelişmesi için yapılan propagandalardan biri. İnsan vücudunun aslında o kadar proteine ihtiyacı yok. Hayvanlardan alınan kadar protein bitkilerden zaten alınıyor. Aslında baklagillerde, yeşilliklerde ve meyvelerde de protein var. Hiçbir vegan protein ve kalsiyum eksikliğinden şikayet etmez. Bitkilerden aldığımız kalsiyum vücudumuz için çok daha yararlı. 
 Ayrıca B12 vitaminin sadece hayvanlardan alındığı gibi de yanlış bir inanış mevcut. Lahana turşusundan elma çekirdeği, soya, pirinç ve yulaf sütüne pek çok gıdadan B12 alabiliyoruz. 
 
 BAŞKA NELER 'YASAK'? 
 Parfümeri ve temizlik ürünlerine dikkat ediyoruz. Çünkü hiçbir canlının başka bir türün yaşamını kolaylaştırmak için kobay olmaması gerektiğini düşünüyoruz. Ayrıca işlenmiş hayvansal maddeleri (deri, kürk, yün, ipek gibi) tüketmiyoruz. Tüm bu ürünlerin arkasındaki acının, şiddetin farkındayız ve 'Bunları giymemize gerek yok' diyoruz. 
 
 PAPATYA İŞARETİ 
 Listemiz var. Ona bakarak alışveriş yapıyoruz. Aslında artık çok sayıda ürünün üzerinde veganın papatya işareti yer alıyor. Sevindirici olan bu işaretin son dönemlerde restoranların mönülerine de konulmaya başlanması.
 
 TÜRKİYE'DE VEGAN OLMAK
 Aslında çok kolay. Çünkü Türkiye meyve- sebze cenneti. Mesela Avrupa'da ekmeğin vegan olup olmadığını kontrol etmek zorunda kalırsınız ama Türkiye'de öyle bir şey yok, çünkü burada ekmeklere yumurta katılmıyor. 
 
 İNSANLARIN TEPKİSİ 
 Birçoğu, 'Sen bana ne demek istiyorsun, ben hayvanlara saygı duymuyor muyum yani!' diyerek tepki veriyor. Çünkü insanların vicdanlarıyla yüzleşmeleri o kadar kolay değil. Böyle durumlarda tartışmaya girmiyor; onlara neden vegan olduğumuzu anlatıyoruz. Bize göre hayvanlar da birer birey. İnsanlardan daha aşağı değiller. Her türün farklı yetileri var ve bir birey diğerini köleleştirme hakkına sahip değil. 
 
 MESAJ 
 Çoğunluk içler acısı besleniyor. Sistem bize bunu dayatıyor. Hayat hızla akıyor ve yiyecek ihtiyacımızı da buna göre karşılıyoruz. Tüm bunlar bizleri ölüme yaklaştırıyor. Hormonlu yiyecekleri tüketirken kendimize en büyük kötülüğü yapıyoruz. Vücudumuza aldığımız fazla protein hücre bozulmasına yol açıyor ve kansere neden oluyor. Ve insanlar sürekli cesetle besleniyorlar. Cesetle beslenmek de aslında insanın biyolojik tavrı değil. Şifa bitkilerde, insanlar vegan olmasalar bile mümkün olduğunca bitkilerle beslensinler...
 ÇÖP BESİNLER HAYATIMDAN ÇIKTI
 × Cihan Köylüce 
 (Vegan Kolektif üyesi) 
 '2 senedir veganım. Benim için süt önceleri paketteki herhangi bir içecekti. Ama vegan olduktan sonra o sütü aslında ineğin yavrusunu beslemek için ürettiğini fark ettim. Bu benim için bir kırılma oldu. Aynı zamanda yumurtanın da aslında doğmaya niyetli bir canlı olduğunu gördüm. Veganlık beni farklı tatlarla tanıştırdı. Hayatımdan tüm çöp besinleri çıkardı. Onun yerine daha sağlıklı olan kuru meyveler tüketmeye başladım. İnsanların çoğu Allah'ın hayvanları biz yiyelim, dilediğimizce talan edelim diye yarattığına inanıyor. Oysa ineğin de bir duygusu olabileceğini düşünemiyorlar. Onlar için hayvanlar motorize beyinlere sahip et parçaları. Evinde hayvan bakanları dinlediğimde bana, 'Bizim kedi artık insan gibi oldu' diyorlar. Aslında diğer hayvanların da kedilerden farkı yok ki aslında! Senin kedin ne kadar insan olduysa bize göre bir inek, bir tavuk da o kadar insan olabilir. Aslında sadece vegan olmak değil, organik ürünlere dönmek hem insanlığın, hem evrenin sağlığı açısından çok daha sağlıklı olacaktır. Veganlıkla ilgili daha fazla bilgi sahibi olmak isteyen herkesi vegankolektif.org sitesine      bekliyoruz.