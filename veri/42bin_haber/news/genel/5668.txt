Aile polisleri altın gününde
İlçe emniyet müdürlükleri içinden her mahalle için seçilecek aile polisleri, vatandaşla bire bir ilişki kurup sorunlarını dinleyecek. Kadınların altın günlerine katılıp, kahvelerde sohbet edecek.
AİLE doktorundan sonra aile (mahalle) polisliği uygulaması da devreye girdi. Emniyet, vatandaşlarla daha hızlı iletişim kurmak, mahallelerde işlenen suçların önüne geçmek, vatandaşın şikâyet ve sorunlarını birinci derecede öğrenmek için aile polisliği uygulamasını başlattı. Buna göre, her ailenin polisi olacak. Toplum Destekli polisler içerisinden görevlendirilen polisler mahallenin nüfusuna göre 2 ila 5 kişi olarak çalışacak. Vatandaş polisini internet üzerinden öğrenip iletişime geçebilecek. Herhangi bir olayda polisini bire bir arayarak ihbarda bulunacak. Broşür ve bilgilendirme yazılarıyla vatandaşları yaşanabilecek olaylar konusunda uyaran aile polisleri, kadınların altın günlerine de katılıyor. Ayrıca kahve, parklarda da mahalleliyle sohbet ediyor. 
Vatandaşlar, oturdukları illerin emniyet müdürlüklerinin resmi internet siteleri Toplum Destekli bölümünden veya turkiye.gov.trnin sorgulama bölümüne girerek polisinin adını, soyadını ve fotoğrafını öğrenebilecek.  