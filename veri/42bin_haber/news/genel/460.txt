THY 32 yeni noktaya uçacak
THY Yönetim Kurulu Başkanı Hamdi Topçu, bu sene sonunda 32 yeni hat açacaklarını bildirdi.
 Türk Hava Yolları (THY) Yönetim Kurulu Başkanı Hamdi Topçu, THY'nin 205'inci uçuş noktası olarak Mısır'ın turizm kenti Hurgada'ya seferlerinin başlaması dolayısıyla gazetecilere yaptığı açıklamada, "Reklam bütçemiz son 2 senedir 100 milyon dolar civarında. Geçen yıl bu reklam bütçesinin tamamını kullandık, bu sene biraz daha azını kullanmayı hedefliyoruz" dedi.
 52 uçakla 2003'te bu şirkette görev aldıklarını belirten Topçu, "Şirketi 200 uçağa yaklaştırdık. Destinasyonda hiç sıralamada yokken 5'inci sıraya, ülke sayısı bakımından birinci sıraya çıkardık" diye konuştu.
 THY'yi 2003'te 1,5 milyar dolar civarında bir ciro ile aldıklarını anlatan Topçu, şirketin şu anda iştirakleriyle beraber 11 milyar dolar cirosu olduğuna dikkati çekti.
 Topçu, 2020'de THY filosunun 350 uçağı geçeceğini planladıklarını söyledi.
 THY'nin, 2015 hedeflerini 2011'de yakaladığını dile getiren Topçu, "10 yıl önce hiç kimsenin aklından günde 3 sefer New York'a uçmak geçmiyordu.  Ama şu anda günde 3 sefer New York'a, günde 8 sefer Londra'ya gidiyoruz" ifadelerini kullandı.
 Hamdi Topçu, bu sene sonunda 32 yeni hat açacaklarını bildirdi.
  