Tetikçiyle burun buruna
Oğlunu DHKP-C'den kurtarmak için çırpınan baba büyük tehlike atlatmış. Örgütten oğlunu isteyen baba öldüresiye dövüldü. Saldırganın kimliği ise şoke etti
 Türkiye'nin 'oğlum canlı bomba olmasın' feryadıyla tanıdığı baba İsmail Ercan, suikastçının kapısını çalmış... Ercan, 18 yaşındaki oğlu Berk'in yasadışı DHKP-C'nin elinden kurtarmak için büyük mücadele verdi. Son olarak Ağustos ayında Okmeydanı'nda, örgüt kontrolündeki federasyon binasına gitti. Oğlunu isteyen baba parka götürüldü, bayılana kadar dövüldü. 
  SUİKASTÇI ÇIKTI
 2 ay sonra, 24 Ekim'de DHKP-C'nin önde gelen isimlerinden Asuman Akça suikasta uğradı. Örgütün İstanbul sorumlusu olduğu dönemde yakalanan Akça, 7 ay önce pişmanlık yasasından faydalanıp tahliye olmuştu. Örgüt infaz kararı aldı, saldırı için daha önce PKK kamplarında eğitim gören S.A seçildi. S.A. Akça'yı başından vurdu. Ağır yaralanan Akça tedavi altında. İstanbul terör polisinin kısa sürede yakaladığı S.A. tutuklandı.
 KAFANA SIKARDIK
 Emniyette kayıtları inceleyen baba Ercan ise şoke oldu. Kendisini döven kişi S.A.'ydı. 'O günkü sözlerini düşününce ölümle burun buruna geldiğimi anladım' diyen baba AKŞAM'a konuştu: Okmeydanı'ndaki binaya gittim. İlk gün göstermediler, 'yok' dediler. İkinci gün yine gittim, 'Görüşmek istemiyor' dediler. Kaldırımda 2 saat oturdum. Birisi geldi. S.A.'ydı. Parka çağırdı. Örgüt sorumlusu kız ve 3 erkek de geldi. S.A. üzerimi aradı. 'Polis işbirlikçisisin, dinleme cihazı, silah vardır' dedi. Saldırdılar. S.A. 'Yarım adam, hasta adam olmasan kafana burada sıkardık' diyordu. Ciddi olduğunu suikastçı olduğunu öğrenince anladım. Kalp rahatsızlığım, tansiyon ve şekerim var. Gözümü açtığımda hastanedeydim. Emniyette resimlerden teşhis ettim. Birini edememiştim. Onu da canlı bomba cenazesinde TV'de gördüm.  İSTİHBARAT
 OĞLUM NE OLACAK
 ercan isyan ediyor: 'Bu kişiler DHKP-C'nin vurucu timleri. Oğlum da S.A. ile aynı çizgide olduğu ve beyni yıkandığı için her an birini infaz edebileceği, canlı bomba olabileceği korkusuna kapıldım. Bir baba için en kötüsü. Oğluma, S.A.'nın yakalandıktan sonra pişman olduğunu, Asuman'ın 50 yaşına kadar örgüte hizmet ettiğini ve örgütten ayrıldığı için infaz edildiğini anlatmak isterdim.' Oğlunun 2 yıl önce kandırıldığını söyleyen Ercan, 'Terör Mağduru Aileler Derneği'ni kurdu. 'Katılan 13-14 aile var. Şehit ailelerinin de katılmasını istiyoruz' diyor.