Ekrandaki 'Avrupa Gezgini'
Avrupa siyaseti konusunda uzman olan gazeteci Duygu Leloğlu, A Haber'de ekrana gelen 'Satır Arası' programında gündemi konuklarıyla masaya yatırıyor. Hafta içi her gün gündemi değerlendiren Leloğlu, AKŞAM LIFE'ın sorularını yanıtladı.
 Röportaj: Erçin DAĞ EYSEN
 - Biraz kendinizden bahseder misiniz?
 Benim asıl uzmanlık alanım Avrupa siyaseti. Yıllarca gazeteci olarak Avrupa'yı köşe bucak dolaştım. Çatışma bölgelerinde bulundum. Avrupa siyasetine yön veren siyasetçilerle, liderlerle röportajlar yaptım. Yani deyim yerindeyse bir Avrupa gezgini oldum. Bir buçuk yıl öncesine kadar da Sabah gazetesinin Brüksel temsilciliğini yapıyordum. Son yıllarda Ortadoğu beni cezbetmeye başladı. Euronews haber kanalı için Ortadoğu'yu, Kafkaslar'ı dolaşarak siyasi, sosyal haberler, insan hikayeleri yaparak kısmen doyurdum. Geçen yıl nisan ayında atv'nin haber kanalı A Haber kanalı açılınca da kanal için apar topar İstanbul'a taşındım. 
 - Yıllarca Belçika'da yaşayan bir Avrupa gezginiydiniz. Türkiye'ye dönüş kararını almakta zorlandınız mı?
 Aslında beni buralara kan çekti. İçimde giderek büyüyen Türkiye özlemim bir an geldi ki dayanılmaz boyutlara ulaştı. O nedenle çok isteyerek geldim. Ama gelişim o kadar ani oldu ki, İstanbul'a taşındıktan birkaç ay sonra bile, Boğaz'a bakıp bakıp, İstanbul'da yaşadığıma, geri döndüğüme inanamıyordum. Ama sonrasında hızlı İstanbul yaşantısı beni de içine aldı.
 - Beklediğiniz Türkiye'yle karşılaştınız mı?
 Türkiye'nin kültürel kodları Avrupa ülkelerinden çok farklı. Yıllarca Avrupa'da korunaklı bir sistemde yaşadıktan sonra birden İstanbul 'vahşi' geldi. Ama sonunda ben de bu ülkede yetişmiş biri olarak kendi özüme dönmem zor olmadı.
 - Keşke 'dönmeseydim' dediğiniz anlar oluyor mu?
 Zaman zaman İstanbul'un, Türkiye yaşantısının yorduğu anlar oluyor ama hiç- bir zaman, 'Keşke dönmeseydim' lafını aklımdan bile geçirmedim. İşe de hemen adapte oldum. Cengiz Er yönetiminde uyumlu bir ekibiz.
 - Satır Arası programını birkaç cümleyle özetlerseniz...
 Gündemde o gün öne çıkan iki konuyu alıp, konunun direkt muhatapları ve uzmanlarıyla enine boyuna konuşuyoruz. Yani gündemin satır aralarını okuyoruz. Programın formatı da aslında tam karakterime uygun. Yani oldukça dinamik. Programı zira ayakta sunuyorum. Her programın süresi olan 20 dakikada da o konunun derinliğine iniyorum.
 HALKA KÜPELERİM OLMADAN ASLA
 - Programa nasıl hazırlanıyorsunuz?
 Programı Editörüm Tuncay Güven ile birlikte hazırlıyoruz. Günün ilk Satır Arası'nın konusu ve konukları bir gün önceden belli oluyor. Ama sabahları gelir gelmez, haberleri taradıktan sonra o konuyla ilgili bütün haberleri okuyorum. Sorularımı hazırlıyorum. Sonrasında ise saç ve makyaj faslı başlıyor. Öğleden sonraki konu ve konuklarını ise çoğunlukla gün içinde gündeme göre seçiyoruz.
 - Yayına çıkmadan önce uğurlu olduğuna inanarak yanınızda taşındığınız bir obje var mı?
 Benim meşhur halka küpelerim vardır. Çoğu zaman onları takmadan yayına çıkmıyorum. Halka küpelerin bana pozitif enerji verdiğine yönelik bir inancım var.
 - Programınızda konuk sıkıntısı yaşıyor musunuz?
 Sonuçta habercilik rekabet de demek. Bizim de bu rekabetten güçlü çıktığımıza inanıyorum.
 İNSAN BİLDİĞİ İŞİ YAPMALI 
 - Habercilikten oyunculuğa geçenler var, size böyle teklif geldi mi, nasıl bakıyorsunuz?
 Habercilik ve oyunculuk çok farklı işler. Genel anlamda insanın bildiği işi en iyi şekilde yapmasından yanayım. Ben haberci, gazeteci olarak kamera önünde ve yazılı basında işini en iyi şekilde yapan biri olarak hafızalarda yer etmek istiyorum. Yine de bu tür konularda kesin konuşmak, deyim yerindeyse büyük konuşmak yanlış olabiliyor. 
 - İleriye dönük hedefleriniz arasında neler var?
 Ben bu işe hayatımı verdim. Kendimi de gazeteci, haberci kimliğimle tanımlıyorum. Bundan sonra da televizyonculukta devam etmek istiyorum. Çünkü, hayatım boyunca ekstrem sporlardan hoşlanan ve adeta adrenalin bağımlısı olarak canlı yayın, kamera bana heyecan veriyor.
 EKRAN ENERJİSİ ŞART!
 - Ekran önünde güzellik önemli bir faktör müdür?
 Televizyonun diğer basın yayın organlarından en önemli farkı görüntünün çoğu zaman her şeyin önüne geçebilmesi. Ancak bence salt güzellik, eğer izleyiciye sunabileceğiniz başka bir yönünüz yoksa zaman içinde avantajdan dezavantaja dönüşebilir. Haber güven işidir. İzleyicinin güvenini kazanmanız gerekiyor. Türkiye'de de aslında son yıllarda sadece güzelliğe önem veren zihniyetin değiştiğine tanık oluyoruz. Bununla birlikte bence televizyonun bir olmazsa olmazı da, 'ekran enerjisi'. Ekranda ışıltınız yoksa ağzınızla kuş tutsanız boş.