İşçileri binler uğurladı
Veda zamanı... 4'üncü Organize Sanayi Bölgesi'nde meydana gelen patlamada ölen 5 işçi dün toprağa verildi. Cenazeye Bakan Fatma Şahin'in de aralarında bulunduğu binlerce kişi katıldı
   Gaziantep'te 4'üncü Organize Sanayi Bölgesi'nde bulunan Güneydoğu Galvaniz Fabrikası'nda önceki gün buhar kazanının patlaması sonucu hayatını kaybeden işçiler son yolculuğuna uğurlandı. Suriye uyruklu Muhammed Ashour (18) ile Hasan Ahmad Asaad'ın (22) cenazeleri ülkelerine gönderildi. Kenan Kaya'nın (44) cenazesi Kilis'te, Ramazan Bezgin (48) ve Serdar Tufan (30) cenazesi Adana'da, Lütfü Çalakan (36) ve Emrah Özboya'nın (49) cenazesi ise Gaziantep'te toprağa verildi.  
 BABASINI GÖREMEDİ 
  PATLAMADA yaşamını yitiren 6 çocuk babası Emrah Özboya için Nakiboğlu Camii'nde düzenlenen törene ise yaklaşık bin 500 kişi katıldı. Özboya'nın İzmir'de vatani görevini yapan oğlu Emre Kutay Özboya, "2 gün sonra gelecektim. Son bir kez görseydim babamı" diyerek feryat etti. Emrah Özboya cenaze namazının ardından Asri Mezarlıkta toprağa verildi.   Bakan Şahin teselli etti
 İLKOKUL birinci sınıfa giden 7 yaşındaki Buket ve 4 yaşındaki ikiz Enes ve Emre adlı çocukları bulunan Lütfü Çalakan için Gaziantep Yeşilkent Mezarlığı'nda tören düzenlendi. Törene, Aile ve Sosyal Politikalar Bakanı Fatma Şahin'in yanı sıra Çalakan'ın eşi Neşe, annesi Hatice, kardeşi Ali ve yaklaşık 2 bin kişi katıldı. Kılınan cenaze namazının ardından omuzlara alınan Lütfü Çalakan'ın cenazesi defnedileceği yere götürülürken, annesi Hatice Çalakan, "Yavrularını bırakıp nereye gittin? Sen öksüz büyüdün, çocukların da öksüz büyüyecek. Yavrularını kime bırakıp gittin?" diye ağladı. Polis bir kişiyi arıyor
 PATLAMAYLA ilgili Çalışma Bakanlığı müfettişleri tarafından başlatılan soruşturma devam ederken, Güneydoğu Galvaniz'in yetkilisi Battalgazi Külte'nin polisteki sorgusunun devam ettiği öğrenildi. Bacadaki ısının geri dönüşümünü sağlayan 'Ekonomizör' sistemini kuran Polgaz Mühendislik'in sahibi Berat G.'nin ise, polis tarafından arandığı belirtildi. Patlamada yaşamını yitiren iki Suriyelinin kaçak olarak çalıştırıldığı iddiasının da incelendiği kaydedildi.  