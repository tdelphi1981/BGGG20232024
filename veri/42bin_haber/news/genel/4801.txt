Kocaman: Bir adım gerideyiz
Fenerbahçe Teknik Direktörü Aykut Kocaman, "Transferin bitmesine çok az saat kaldı. Artık transfer niyetimiz yok" dedi.
Fenerbahçe Teknik Direktörü Aykut Kocaman, Emre Belözoğlu, Ziegler ve Webo transferleriyle ilgili olarak, Hem kendileri için hem de Fenerbahçe için başarılarla dolu bir sezonun başlangıç adımları olmasını temenni ediyorum dedi.

Sarı-lacivertli ekibin, Spor Toto Süper Lig'de Sivasspor ile yapacağı maç için Fenerbahçe Can Bartu Tesisleri'nde gerçekleştirdiği antrenmanda basın mensuplarının sorularını yanıtlayan Kocaman, yeni transferleri değerlendirdi.
Emre ve Ziegler'in daha önce Fenerbahçe'de forma giydiklerini hatırlatan Kocaman, Hem onlar bizi hem biz onları tanıyoruz. Webo yeni geldi. O da en kısa yoldan uyum sorununu atlatmaya çalışacak. Hem kendileri için hem de Fenerbahçe için başarılarla dolu bir sezonun başlangıç adımlarının olmasını temenni ediyorum diye konuştu.

Emre çok güzel söylemiş, ben de katılıyorum

Emre'nin birlik beraberlik mesajlarıyla ilgili açıklamalarının hatırlatılması üzerine Kocaman, Çok güzel söylemiş, ben de katılıyorum. Amacımız Fenerbahçe'ye hizmet dedi.
Fenerbahçe Teknik Direktörü Kocaman, Emre ile ilgili olarak, Bu sene 3 kulvarın 3'ünde de takımı taşıyabildiğimiz en üst seviyeye taşımak istiyoruz. Emre'nin de bu yolda hepimize çok yardımı olacağını düşünüyorum. Diliyorum hem kendisi için hem de bizim için doğru, hayırlı, uğurlu bir transfer olur diye konuştu.

Ligde bir adım gerideyiz

Fenerbahçe'nin yeni alınan oyuncularla transferi kapatıp kapatmadığı sorusuna Kocaman, Zaten çok az saatler kaldı. Bu saatten sonra hareket etme olanağı yok. Zaten öyle bir şeyimiz de yok. Gelen oyuncuların 3'ü de kaliteli ve katkı sağlayacak oyuncular yanıtını verdi.

Kocaman, takımın sezon içindeki durumuyla ilgili şunları kaydetti:

Spor Toto Süper Lig'de, Türkiye Kupası'nda ve UEFA Avrupa Ligi'nde bir yere kadar geldik. İki kulvarda son derece başarılıydık. Ligde bir adım geride olduğumuzu söyleyebilirim. Bu arkadaşlarımızla beraber ligde de gerekli adımı atacağımıza olan inancım, bütün Fenerbahçelilerle beraber benim de kuvvetlendi. Ama dediğim gibi, bunlar kağıt üstünde ve öncesindeki düşünceler. Umarım düşüncemiz paralelinde hareket olur.
Yapılan transferlerin, takımdaki genç oyuncuların geleceğini nasıl etkileyeceği sorusuna da Kocaman, Hiçbir şeyi etkilemeyecek. Her şey kendi yolunda yürüyecek yanıtını verdi.

Kocaman şöyle devam etti:

Ana yoldan ayrılmadan ama diğer taraftan da 3 kulvarın 3'ünü de taşıyacak kadroyu oluşturmaya çalışacağız. Ana yoldan ayrılmadan derken; Fenerbahçe'nin bir taraftan geleceğini tesis etmek, diğer taraftan da yarışmadan ayrı kalmamasını düşünmek zorundayız. Transferleri bu çerçevede değerlendireceğiz.

Çift forvete dönüş olacak mı?

Webo'nun transferiyle takım kurgusunda çift forvetli düzene dönüp dönmeyeceği sorusuna, sarı-lacivertli teknik adam, Her zaman söylüyorum, bu dizilişlerle ilgili fazla yorum yapmak istemiyorum. Basma kalıp geliyor bana. Her maçta en verimli kadroyu doğru bir şekilde kullanmaya gayret edeceğiz yanıtını verdi.

Kocaman, üç yeni ismi ligdeki Sivasspor maçında kullanıp kullanmayacağıyla ilgili de Henüz çok erken. Yarın onun kararını net bir şekilde vereceğim ifadelerini kullandı.
 
Fenerbahçe'de dev buluşma

Aziz Yıldırım, Aykut Kocaman ve Emre Belözoğlu 8 ay sonra aynı karede...