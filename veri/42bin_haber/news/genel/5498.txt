Hattat, 1 milyar $'lık yatırım için Çinli ve Korelilerle flörtte
Hattat Holding Yönetim Kurulu Üyesi İpek Hattat, Amasra'da kuracakları kömür santralı için G.Koreli ve Çinli şirketlerle görüştüklerini açıkladı
 Bartın'ın Amasra İlçesi'nde kömür çıkarma lisansını elinde bulunduran Hattat Holding, santrali kurmak ve işletmek konusunda Çinli ve Güney Koreli firmalarla görüşme yürütürken; haziran ayına kadar imzaların atılmasını hedefliyor. Gazetecilerin sorularını yanıtlayan Hattat Holding'in Enerjiden Sorumlu Yönetim Kurulu Üyesi İpek Hattat, Amasra'da ilk olarak kurmayı planladıkları 1,320 MW'lık kömüre dayalı termik santral için Çinlilerle daha yoğun görüşme halinde olduklarını belirtti. 
 HATTAT, 'Çinli ve Güney Koreli birer firmayla görüşüyoruz. Çinliler ile daha yoğun görüşüyoruz, fakat Güney Koreliler de görüşmelere sonradan katıldılar. Şu anda onların da bir teklifini bekliyoruz. Çok büyük bir Güney Kore firması ve çok da hevesliler. Zannediyorum haziran ayına kadar imza atmış oluruz' dedi. Firmaların ismini açıklamayan Hattat, santral ile ilgili yatırımı tutarının 1 milyar doların üzerinde olacağını kaydetti. Hattat, mühendislik ve inşaat ile ilgili görüştükleri firmaların aynı zamanda santralin işletmesiyle ilgili de uzman firmalar olduğunu ve bu konuyu da birlikte görüştüklerini belirterek, 'Bu konuda tercihi onlar yapacaklar' dedi. Hattat, 'Şu anda santral kurmak ile ilgili mühendislik ve inşaat ile ilgili kontrat görüşmelerimiz sürüyor. Santrala bugün başlasak en erken 4 yıl sonra devreye girer. Ama Amasra havzasında 2-2.5 yıl içinde kömür çıkarmaya başlayacağız' dedi.
 300 milyon dolar yatırdık
 AMASRA'DA bugüne kadar 300 milyon dolarlık yatırım yaptıklarını ifade eden Hattat, 'Bu yatırım santralların kurulma sürecinde 3.5 milyar euroya kadar çıkacak' dedi. İki yıl sonra çıkaracakları kömürü, ilk etapta kendi santrallarıkurulana kadar Eren Holding'e verebileceklerini belirten Hattat, 'Santralımız kurulduğunda da bu kömürleri kendi santralimizde kullanacağız' diye konuştu.
  