CHP'li olmayan CHP Milletvekili
Paris'te öldürülen PKK'lının ailesine taziyeye giden CHP Milletvekili Hüseyin Aygün, üzerine 'Rumlara etnik temizlik' iddiasını da ortaya atınca haftanın 'en çok eleştirileni' unvanını kazandı. Kendini sosyalist olarak tanımlayan TBMM 24. Dönem Tunceli Milletvekili Aygün'ü yakından tanıyalım...
 
  GÜLAY ALTAN
  gulay.barbaros@aksam.com.tr
 'Hüseyin Aygün, 20 Ekim 1970'te Tunceli'de doğdu. Babasının adı Seyitali, annesinin adı Arzi'dir. Avukat; Ankara Üniversitesi Hukuk Fakültesi'ni bitirdi. Serbest avukatlık yaptı. Biri Zazaca olmak üzere 3 kitabı yayınlandı. İyi düzeyde Zazaca bilen Aygün, evli ve  2 çocuk babasıdır.'
 CHP Tunceli Milletvekili Hüseyin Aygün, TBMM internet sitesinde bu şekilde tanıtılıyor. Doğrusu o kendini Dersim vekili sayıyor, köyünün adı da Erdoğdu değil, Pul Dewresu... Eşinin adı Emine, kızı İdil ve oğlu Taylan... 
 Haklarında fazla bir şey bilmiyoruz. Medya Hüseyin Aygün'ü seviyor ama Aygün Ailesi medyaya mesafeli.
 O, CHP'nin en çok konuşulan, parti içinde en fazla eleştirilen vekili. Hatta 'CHP'li olmayan CHP vekili' deniyor.
 
 LİDERDEN ÖZEL DAVETLİ
 Aslında yalan değil; partiye üye değildi, vekillik için başvurmadı ve Genel Başkan Kemal Kılıçdaroğlu'nun özel davetiyle geldi. Seçime girdi ve yıllar sonra Tunceli'den bir CHP vekili çıktı.
 Kendini eleştiren parti içi 'meslektaşlarına' sık sık bunu hatırlatıyor. Bkz. cuma gecesi yazdığı şu tweet: @HuseyinAygun62: Bir önceki 2007 seçimlerinde CHP'nin Tunceli'den milletvekili çıkaramadığı sanırım hatırlardadır; ben bu partiye bağlıyım. 
 
 ÜTOPİK SOSYALİST
 Twitter demişken, kendisi sıkı bir sosyal medya kullanıcısı. Twitter bio'sunda da şöyle tanıtıyor kendini: 'chp dersim milletvekili, ömer hayyam, sey qaji, nazım hikmet, mahsuni şerif, fazıl say, ütopik sosyalizm..' (imlası kendisine aittir) 
 Bir röportajında durumunu şöyle anlatır: 'Sosyalistim. Eskiden beri sosyalist çizgideydim. Milletvekili seçilmeden önce de Tunceli'de avukattım. Dürüst olmak gerekirse, politika yapmak hayalini kurduğum bir şey değildi ama kaderde böyle bir şey varmış.' 
 Bu arada bilmeyenlere Sey Qaji'den de bahsedelim kısacık... Dersim saz şairlerinin en ünlüsü. Bu da ondan bir dörtlük:
 
 Her ot kökünden türer
 Her kuş kendi dilinde öter
 Her kim ki aslını inkar eder
 Her izi kaybolur öyle gider
 
 10 KASIM'DA ZAMAN'DA
 Aygün'ün Genel Başkan Kılıçdaroğlu'ndan şu minvalde sözler aldığı konuşulur: 'Örgütün yapısı ve zihniyeti dönüştürülecek. Alevi, Dersim ve Kürt sorunlarında yeni bir dönem açılacak.'
 CHP, Dersim konusunda bir girişimde bulunmadı ama Zaman Gazetesi'ne verdiği röportajla, Aygün açıverdi yeni dönemi... Daha önce yapılmıştı ama Zaman tam da Atatürk'ün ölüm yıldönümünde yayımladı o röportajı, hem de Aygün'ün 'Ben aslında öyle demedim' dediği 'Dersim katliamının sorumlusu devlet ve CHP'dir' başlığıyla!
 Parti içinde kıyamet kopsa da sonuçta o CHP'li değildi. 
 
 DİRENİRSEN KAFANA SIKARIZ
 PKK'ya karşı da ciddi eleştiriler yaptı, yapıyor... 
 Tarih 13 Ağustos 2012. Parti çalışması yaptığı Ovacık'tan merkeze dönüyordu. 'Direnirsen kafana sıkarız' diyen PKK'lılar tarafından kaçırıldı. İki gün sonra serbest kaldığında 'Aslında saygılı çocuklardı' dedi. Çünkü ona göre 'Bu çocukların kazanılması gerek'ti. 
 Kimileri bu kaçırılmayı tertip olarak nitelediklerini ima etti, kimileri 'Çay içmeye gitmiştir' dedi. 
 Terörist ile insanı ayırabilen ve ülkemiz için alışılmamış ve yadırganan insani yaklaşımını Paris'te öldürülen PKK'lı Sakine Cansız'ın ailesine taziyeye gitmekle de gösterdi. 'Sade bir vatandaş olarak ve insani duygularla' gitmişti. 
 Yine hem partisi, hem rakipleri yerden yere vurdu onu... Akabinde yine Twitter'a Dido Sotiriyu'nun 'Benden Selam Söyle Anadolu'ya' isimli kitabını vesile ederek geçtiğimiz yüzyılın başında Rumlar'a etnik temizlik yapıldığını yazdı. Sakine Cansız taziyesinin yarattığı dalganın üzerine tuz-biber ekti. Aygün, sözlerinin arkasında ama Kurtuluş Savaşı'nda değil, Osmanlı'nın son döneminde yapıldığını düşünüyor bu etnik temizliğin.
 
 KUREYŞEN AŞİRETİ Mİ?
 Kılıçdaroğlu ile akraba olduğunu iddia eden, ikisinin de Kureyşen Aşireti'nden olduğunu söyleyen de var. Kendisi bu akrabalık durumunu yalanlıyor: 'Bırakın akrabalığı yakın bir ilişkim bile yok.'
 Akrabalık meselesinin bu kadar altının çizilmesini bir yıpratma çalışması olarak görüyor. 
 
 KÜRT DEĞİL, KIZILBAŞIM
 Kürt değil Alevi olduğunun altını çiziyor ve bu konuda da yine birilerini kızdırıyor çünkü ona göre Alevilik farklı bir din.
 Kendini anlattığı cümleler aynen şöyle: 'Kendimi Alevi olarak tanımlıyorum. Anadilim Zazaca. Kızılbaş'ım ve bunu söylemekte de hiçbir sakınca yok. Bu bir kimlik; Kızılbaşlılık çok onurla üstlendiğim bir kimlik.' 
 Hüseyin Agün, alışılmış bir vekil portresi değil. Tartışma yaratıyor ve söylediklerinin arkasında duruyor. 
 Bu yazının sonuna bıraktığım iddia ise 'Arkasında durulur mu?' dedirten türden. Üstelik iddiayı ortaya CHP'ye yakınlığıyla bilinen gazeteci Barış Yarkadaş attı:
 
 AİHM TAZMİNATINI YEDİ!
 Tuncelili Hıdır Boğan, babasının devlete açtığı tazminat davası sonucu         35 bin TL kazandıklarını tesadüfen öğreniyor. Babası vefat ettikten sonra kesinleşen kararı öğrenen Hıdır Boğan, avukatları olan Aygün'e dava açıyor. Boğan, Aygün'e parayı tahsil etmesi için vekalet vermediklerinin altını çiziyor. Yargılama sonucu, Hüseyin Aygün, Tunceli'deki bir yerel mahkemece 1,5 yıl hapis cezasına çarptırılıyor, ceza daha sonra paraya çevriliyor. Boğan Ailesi, cezanın paraya çevrilmesine itiraz ediyor ve konu Yargıtay'a taşınıyor. Aygün de karara itiraz ediyor ve Yargıtay'a başvuruyor...'
 
 AYIPTIR, ZULÜMDÜR
 Durum böyle ve biraz karışık.
 Aygün, tüm bu iddiaların ardından yine Twitter'dan seslendi. Hem de Seyit Rıza'nın sözleriyle: Ayıptır, zulümdür, günahtır.
 Bu arada mevzuu, 'Aygün, müvekkili avukatlık ücreti ödemedi diye tekerlekli sandalyesine haciz koydurmuştu zaten' gibi hakikaten ayıp sınırlarını zorlayan noktalara geldi.
 Bakalım Aygün bunlarla ilgili ne diyecek? Bekleyip göreceğiz...