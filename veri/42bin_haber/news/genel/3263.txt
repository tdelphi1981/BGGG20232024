İstanbul aceleye geliyor!
Gökben Karaaslan, dev şantiyelerin kadını. Kanada'dan başlamış inşaat yapmaya Nijerya'ya kadar çimentosuna değmediği ülke kalmamış. Karaaslan ile yurtdışında ve Türkiye'deki hafriyat işlerini konuştuk.
 BARBAROS ŞANSAL
 barbarossansal57@hotmail.com
 Fotoğraf: UYGAR TAYLAN
 Karlı bir İstanbul günü, her yer şantiye. İnşaat mühendisi değil ama kariyerini iş geliştirme ve proje uzmanı olarak  dev şantiyeler kuran inşaat şirketlerinde yapmış Gökben Karaaslan. Bu hafta Karaaslan'la erkek işine hamur yerine çimento ve demiri nasıl kattığını konuşuyoruz. Hafriyatın ve imarın içinde, işçilerin şaşkın bakışları önünde sohbete başlıyoruz.
 - Nerede, nasıl başladın hayata?
 Adana'da doğdum, ama hiç oturmadık orada. İstanbul'a gelmişiz. Sonra babam birden bire daha ufak yerde daha güvende daha çabuk serpileceğimizi düşünerek Mersin'e yerleşmiş. Lise yılları orada geçti sonra Ankara Bilkent Üniversitesi dönemi başladı. 7 sene de orada geçti. 
 - Ne okudun Bilkent'te?
 Ekonomi... Artık üniversitelerin iyi olduğunu düşünmüyorum. Her sokakta bir tane var, hem de Redhack'in (Kızıl Hackerler Birliği) açıkladığı belgeler çok düşündürücü... Benim okuduğum zamanlarda da burslular kafeteryaya giremez ayrı yerde yemek yerlerdi. Öğrenciler otomobil plakalarıyla tanınırdı. Her neyse, okulu bitirince madencilik yapan bir şirkette iş tecrübesi kazanmak için işe girdim.
 - Kanada'ya gitmişsin sonra, aşık mı oldun, oralara kadar gittin?
 aşık olmadım ama bir gönül meselesi ile başladı her şey. O ABD'deydi ben de yakın olsun diye Kanada'ya gittim. Ama hayaller aşk konusunda enkaz altında kalırken  8 yıllık çalışma başarıya dönüştü...
 TASI TARAĞI TOPLADIM  
 - Ne yaptın Kanada'da? 
 Master yaptım ardından devlete bir proje hazırladım. Çok beğenildi ve sponsor oldular. Akabinde vatandaşlık bile verdiler. Bakan yardımcısına bağlı beş yılım geçti. İlk e-devlet projesine Ontario bölgesinde başladık. Japonlar bile model almak için yaptığımız projeyi incelemeye geldiler. Baktım işler bitmiyor, vatan hasretine dayanamayarak 2004'de ülkeye döndüm. 
 - Nasıl buldun onca yıl sonra ülkeyi? 
 Akrabalarımızın Tarlabaşı'nda 3T Residence adında bir yeri vardı. Genel müdür olarak orada işe başladım. Bir de baktım ki kapkaççılar tarafından müşterilerimiz kapı önünde soyuluyor her dakika, travestiler bile çaya, kahveye geliyor. Bir anlaşma yolu düşündüm. Emekli bir polis çalışıyordu yanımızda, onunla bu soyguncuların elebaşını bulalım dedim. Olmadı tabi... Bana çok garip geldi olup bitenler. Tası tarağı toplayıp yeniden Kanada'ya döndüm. Ama gene dayanamadım 2006'da tekrar geri geldim. Çelebi Havacılık şirketinde işe başladım. Ülke direktörü olarak Hindistan'da görevlendirildim.
 - Kaç yıl kaldın Hindistan'da... Maymunlarla aran nasıldı? 
 Yeni Delhi'de orman içinde terasında jakuzi olan bir ev verdiler. Ama jakuziye maymunlar ve babunlar dadanıyordu sürekli... Pencerelerimi açıp oturamadım 3 yıl boyunca. Hatta annem ziyaretime geldiğinde bende kalmak istemedi, otele gitti. Değişik bir ülke anlayacağın... Mesela bazı ülkelerde parlamento binasının önünden bile yürüyemezsiniz ama orada binanın nöbetçisi çişi geldiğinde arkasını dönüp meclis duvarına işiyor sonra nöbete devam ediyor. 
 Kast sistemiyse çok felaket! Kendi vatandaşlarına bile çok kötü davranıyorlar. Yemek getiren hizmetli sen tabağını alana kadar iki büklüm bekliyor. Zavallı bir sistem yani...
 ASHRAM BENİ KOVDU
 - Sen onları da bozmuşsundur? 
 Sorma 120 dolar alan şoförüme acıyıp 240 dolar veriyordum. Adam 9 bin küsur Tanrısı için bana dua etmeye başladı araba kullanamadı. Bir de Ashram'dan kovuldum.
 - O nedir?
 Hani şu Osho falan var ya, meditasyon yapıyorlar. Ona gittim, para verdim kaydoldum. Ruhumu terbiye edecektim. Rahipler önce beni muayene etti ve 'Senin sessiz kalman lazım' diyerek üç gün sessizlik terapisi verip, 'Kimseyle konuşmayacaksın' dediler. Birinci günün akşamı çıldıracaktım, etrafımda kimse konuşmalarıma cevap vermiyordu. Ertesi gün çağırdılar, 'Paranızı alın, buranın ahengini bozuyorsunuz' dediler. 
 - Havacılık şirketinden ayrıldıktan sonra bir yıl daha yaşadın değil mi orada?
 Evet, inşaat ve altyapı konusunda büyük firmalarından Punj Lloyd'un patronuyla tanıştım ve iş teklifi aldım. O yıllarda Türkler Ortadoğu'da inşaat işleri almaya hız vermişti. Türk olduğum için patronum beni Ortadoğu'ya Abu Dabi'ye yönlendirdi, oraya yerleştim. 'Medeniyetin olduğu yerden inşaatçı çıkar, medeniyetin olmadığı yere de inşaatçı girer.' deyimini anlamaya başlamıştım. 
 Ardından ne kadar ülke varsa hepsini gezmeye başladım. Mozambik, Burkina Faso, Nijerya, Kamerun, Nijer hatta şu an Başbakanımız da oralarda... 
 - Evet, çok ses getiriyor o geziler... Deve bile hediye ettiler...
 Ben o kadar büyük bir insan olmadığım için, ses getiremedim ama tehlikeli yerler. Irak'ta da çok bulundum Bağdat, Basra, Erbil... Şu anda herkesin tanıdığı insanlarla bir arada oldum çoğu zaman iş nedeniyle. Katar, Suudi Arabistan gibi bölgelerdeyse çok inşaat projesi gerçekleştirdik. Yol, köprü ve altyapı ağırlıklı işlerdi hepsi. En son Tripoli'de 2 milyar dolarlık bir proje yapıyorduk. Ortalık karışınca bin 500 işçimizi zor kurtardık özel uçaklarla... 
 - Bir kez daha vatana döndün... 
 Güvenliğin artık ne kadar önemli olduğunu anladım! Tam o sırada  bir İngiliz şirketi güvenlik firmalarının Türkiye ayağına genel müdür olarak işe almak istedi. Şirketin ortaklarından biri de Türk. Bir hafta Londra'da kaldıktan sonra işin başına geldim. Ama 'Biz kadın genel müdür istemiyoruz' demiş şirketin Türk ortakları... 
 - Nasıl yani? 
 Yabancı ortaklar da şaşırdı. Buradan oraya mektuplar yazılmış, 'Burada kadınlar çalışmaz, Meclis'ten içeri kadın bile giremez' gibi... Oysa kırktan fazla kadın milletvekili var bu ülkenin... 
 Çok mücadele verdim. Fatma Şahin'e bile gitmeyi düşündüm bu hakaretlere maruz kaldığım, kendi ülkemde yabancılara karşı aşağılandığım için. 
 - Bu savunduğun ideallerle ilgili olabilir mi? 
 Birçok devlet başkanıyla aynı masaya oturdum iş hayatım boyunca. O kadar Arap ülkesinde, diktatörlerin ülkesinde çalıştım. Suudi Arabistan'da, Katar'da  bile tam tersine yabancı işkadınına hep öncelik verilir, saygı duyulur. Bir kez Basra da bir toplantıda sıkıntı oldu. Adam mollaymış ama sivil giyimli biriydi. Toplantı bitince ben de elimi uzattım, adam üç metre geri kaçtı ama akşamki kalabalık iş yemeğinde kaşını gözünü oynatmaktan da pek geri kalmıyordu ama...
 - Birçok ülkede önemli pozisyonda çalıştın ama Türkiye'de sıkıntı yaşıyorsun, nedir eksik?
 İşim çok zor. Projeyi bul, pazarla, finans tarafını hallet ve yönet. Çok da sorumluluğu var. Dünyada bu işi profesyoneller yapıyor. Ancak Türkiye'de çoğu yer aile şirketi. İş patronlarındır. Bünyelerine yabancı bir profesyonel almayı tercih etmezler.
 ARABİSTAN DA BİLE İYİ 
 - Sence bu ülkede doğru projeler yapılıyor mu?
 Doğru yapılan yerler var ama zamanında yapılan hataların acıları şu anda çıkıyor. Şehrin madenin üstünde büyümesi gibi...  
 - Ama o işin ruhsatı bir siyasi kişinin kardeşine verilmedi mi? 
 Afrika'da olur böyle şeyler... Ama Kanada'da hatta Suudi Arabistan'da bile olmaz. Danışmanlık şirketleriyle standart ve kalite belirlenir. Belki ihaleye giren 10 şirketin içinde katakullisi olan olabilir ama ihaleye girmek için üst düzey yeterlilik şart. 
 - Tarlabaşı'nda yapılan kentsel dönüşüm doğru bir proje mi sence?
 Bence değil. Yıllar önce Krakov'da bir kavşak projesi almıştık. Polonya'nın 800 bin nüfuslu en büyük şehirlerinden biridir. Devlet şartnameye inşaat başlamadan önce alternatif kavşağın yapılmasını şart koymuştu. Yeni güzergah 6 ayda inşa edildi ama kavşak bir yılda yapılıp bitirildi ve yapılan alternatif iptal edilerek eski haline çevrildi. Türkiye'de gördüğüm şey, tanımlanamaz bir telaş. Kimseyi eleştirmek değil amacım ama yaşadığım en son örnek Mecidiyeköy oldu. Tüm yaz hiçbir şey yapılmadı, kış ayı geldi, okullar açıldı ve inşaat bu karmaşanın içinde başlatıldı. İstanbul çok özel ve binlerce yıllık bir yerleşim yeri. Çok dikkatli, üzerine hesap edilerek hamleler yapılması gereken bir şehir.
 - Dünyadan Türkiye sence nasıl görünüyor? 
 Ben onların gözüyle söyleyeyim. İlk Nijerya'ya gittiğimde Türkiye'yi tanımıyorlardı. Bir Türk holdingin petrol şirketleri geldikten sonra tanımaya başladılar. Ama tekrar ediyorum bir Türk vatandaşı olarak değil de bir kadın olarak hiçbir yerde saygısızlık görmedim. Eskisi gibi deveye binildiği düşünülmüyor. Ama Arap Emirlikleri artık Türk şirketlerini pek sevmiyor. Abu Dabi'deki birçok Türk şirketi parasını bile alamadan çıkmak zorunda kaldı.