TSK 3 bin lira maaşla sözleşmeli er arıyor
Türk Silahlı Kuvvetleri, muvazzaf (daimi)/sözleşmeli subay ve astsubay ile uzman çavuş ve sözleşmeli er kadrolarında istihdam etmek üzere sınavla kadın ve erkek personel alacak. Sözleşmeli erlere, operasyon tazminatıyla aylık bin 600-3 bin lira maaş, 7 yıllık görevin ardından TSK'dan ayrılma halinde ise 60 bin liraya yakın tazminat ödenecek.
Muvazzaf ve sözleşmeli subay olmak için başvuracak adayların, bazı mühendislik dalları ile ekonomi, hukuk, edebiyat, tarih, matematik, kamu yönetimi, uluslar arası ilişkiler, sosyoloji, psikoloji ve yabancı diller gibi çeşitli branşlarda dört yıllık fakülte ve yüksekokul mezunu olması gerekiyor. 
Adaylar, 26 Mart 2013 tarihine kadar, www.kkk.tsk.tr adresindeki detaylı bilgilere ulaştıktan sonra, ön başvuru formunu doldurarak işlemlerini online olarak tamamlayacak. Şahsen, posta, dilekçe veya diğer şekilde yapılacak ön başvurular kabul edilmeyecek. 
Kara Kuvvetleri Komutanlığı, muvazzaf astsubay ihtiyacını karşılamak amacıyla da, en az iki yıl süreli meslek yüksekokulu veya dört yıl süreli fakülte/yüksekokul mezunları arasından da adli tıp teknikerliğinden ağaç işlerine, ağız diş sağlığından büro hizmetleri ve yönetici asistanlığına, yaşlı bakımından yat işletmeye kadar onlarca farklı branşta personel alacak. 
Muvazzaf astsubaylığa ön başvurular, 13 Şubat-15 Mart 2013 tarihleri arasında www.kkk.tsk.tr adresinden yapılabilecek. 
Sözleşmeli erlere yeni görev yerleri

TSK, aynı zamanda, 1 Ocak 2013 tarihi itibarıyla 25 yaşını bitirmemiş olmaları, müracaat tarihinin ilk günü itibarıyla terhisinin üzerinden 3 yıldan fazla süre geçmemiş olan, en az lise ve dengi okul mezunu gençleri de uzman çavuş olarak kadrolarına dahil edecek. Uzman çavuş olmak isteyen adaylar, ön başvurularının ardından 22 Mart 2013 tarihine kadar yapılacak sınavlara alınacak. 
Bugüne kadar Hakkari'de görevlendirilen sözleşmeli erler, bundan sonra Ağrı, Ardahan, Bitlis, Bingöl, Erzincan, Erzurum, Iğdır, Kars, Muş, Tunceli ve Van illerinde de görevlendirilecek. 
Sözleşmeli erlerin istihdam edileceği sınıf/branşlara, piyade, bakım, aşçı, iş makinesi işletmeni, hafif/ağır araç sürücüsü, elektrik ve güç kaynakları operatörü, ekmek pişirici, sıhhiye elemanı, köpek eğiticisi, sıhhi tesisatçı, kaloriferci, bilgisayar işletmeni branşları da eklendi.

En az ilköğretim veya yurt dışındaki dengi okul mezunu olup askerlik hizmetini erbaş ve er olarak tamamlayanlar, sözleşmeli er olmak için başvuruda bulunabilecek. Başvuruda bulunacakların, terhislerinin üzerinden 3 yıldan fazla süre geçmemiş, düzeltilmemiş nüfus kaydına göre 26 yaşından gün almamış olmaları gerekiyor. Halen askerlik vazifesini yapanlar da müracaatta bulunabilecek. 
Sözleşmeli erler, sigortalı olacak ve her yıl 45 gün izin alma hakkı bulunacak. Ocak 2013 itibarıyla bin 600-3 bin lira arasında maaş alan sözleşmeli erler, 7 yıl görev yaptıktan sonra Türk Silahlı Kuvvetleri'nden (TSK) ayrılmaları halinde 60 bin TL'ye yakın tazminat alabilecek.