'Suriye politikamızda değişiklik yok'
Rusya Dışişleri Bakan yardımcısı Mikhail Boğdanov'un "Suriye rejimi ülkedeki kontrolü gittikçe kaybediyor. Muhalefet kazanabilir" yorumuna Moskova mesafe koydu. Rusya, Suriye politikasında bir değişiklik olmadığını açıkladı.
 Rusya Dışişleri Bakan yardımcısı Mikhail Boğdanov'un, "Suriye rejimi ülkedeki kontrolü gittikçe kaybediyor. Muhalefet kazanabilir" açıklamasına Rusya Dışişleri Bakanlığı'ndan düzeltme geldi.
 Boğdanov'un açıklamasına mesafeli duran Rusya, Suriye politikalarında herhangi bir değişiklik olmadığını duyurdu.
 ABD MEMNUN
 Rusya Dışişleri Bakan yardımcısı Boğdanov'un açıklaması Washington'da ise memnuniyetle karşılandı.
 ABD Dışişleri Bakanlığı sözcüsü Victoria Nuland, Boğdanov'un açıklamasını, "Sonunda gerçeği gördüler" sözleriyle değerlendirdi.
 Rus haber ajansı ITAR-TASS'a konuşan Rusya Dışişleri Bakan yardımcısı Boğdanov, "Tabii ki muhalefetin kazanabileceğini de hesaba katmanız gerekir. Olgulara bakmanız gerekiyor. Rejim ülkenin büyük bir bölümünün kontrolünü gün geçtikçe daha çok kaybediyor" demişti.
 NATO: ESAD REJİMİ ÇÖKÜŞE YAKIN
 NATO Genel Sekreteri Anders Fogh Rasmussen de dün yaptığı açıklamada, "Esad rejimi çökmeye yakın" demişti.
 Suriye Devlet Başkanı Beşşar Esad'ın muhaliflere karşı Scud füzeleri kullanmasını kınayan NATO Genel Sekreteri Rasmussen, "Şam'daki rejimin çökmek üzere olduğunu düşünüyorum. Bunun gerçekleşmesi sadece zaman meselesi" demişti.
  