Ataköy Marina'da İmralı bekleyişi
İmralı Adası'na gidecek BDP'liler saat 09.15 sıralarında Ataköy Marina'ya geldi. Pervin Buldan, Sırrı Süreyya Önder ve Altan Tan'dan oluşan BDP heyeti, Kıyı Emniyeti Genel Müdürlüğü'ne ait bir botla İmralı'ya hareket etti.
BDP milletvekilleri Sırrı Süreyya Önder, Altan Tan ve Pervin Buldan, kıyı Emniyeti Genel Müdürlüğü'ne ait tekneye basının yoğun ilgisi nedeniyle saat 09.34'te güçlükle bindiler. Sırrı Süreyya Önder, teknenin içinden basın mensuplarına el salladı. Önder, Abdullah Öcalan'la yapılacak olan görüşmeden sonra açıklama yapacaklarını belirterek, "Arkadaşlar şu anda açıklama yapmayacağız. Açıklama dönüşte olacak" dedi. Altan Tan ve Pervin Buldan herhangi bir şey açıklamada bulunmadı.   
İMRALI'YA GİTTİLER / FOTO GALERİ

"ANALAR AĞLAMIYORDU"   

BDP İstanbul İl Başkanlığı'nın Okmeydanı'nda düzenlenen dayanışma yemeğine BDP Eş Başkanı Selahattin Demirtaş, Eş Başkan Gülten Kışanak ile çok sayıda partili katıldı. Partisinin 5 yıldızlı otellerde kurulmadığı söyleyen Demirtaş, "2012 yılında AKP iktidara geldiğinde dağda gerilla yoktu. Türkiye sınırları dışına çıkmıştı. Kan akmıyordu. Analar ağlamıyordu. Bu AKP için hazır ortamdı. 1999 yılında sayın Öcalan'ın çağrısıyla bütün gerillalar Türkiye sınırları dışına çıkmıştı. Bir tek adım atıldığını gördün mü? Başbakan Erdoğan daha siyasetçiyi hazmedemiyor. Yani sen dağdan indireceğim. Dediklerine, çağrı yaptıklarına, tokalaşan ve sarılana terörist muamelesi yapıyorsun. Bu zihniyet değişimi yok. Kiminle nasıl barış yapacaksın. Çatıştığın savaştığın ve bir birine silah doğrulttuğunla barış yapacaksın. Sen daha onunla tokalaşan kucaklaşanı içine sindirememişsin. Sen daha siyasetçiyi içine sindirememişsin. Peki çağrı yaptığın dağdaki senin samimiyetine nasıl inanacak" şeklinde konuştu. 

"YARINDAN İTİBAREN SÜRECİ DAHA YAKINDAN İZLEYECEĞİZ"

Selahattin Demirtaş, İmralı'yla gidecek ikinci ekibin dönüşünden sonra süreci daha yakından takip edeceklerini ifade ederek, " Biz yarından itibaren süreci daha yakından izleyeceğiz. Gerçekten bir müzakereye dönüşecek mi? Dönüşmeyecek mi? Yakından göreceğiz. Bizim arzumuz isteğimiz budur. Akan kan dursun. Bunu sağlayabilecek irade sahibi de sayın Öcalan'dır. Umut ediyorum ki, akan kanın durması sağlanacak ve bizler siyasetçiler olarak üzerimize düşen omuzlarımızdaki yükün sorumluluğu gereği olarak siyasetle bu sorunu çözmek için fırsat yakalayacağız. Ortam hazır hale gelecektir. İnşallah en kısa sürede bu olacaktır. Ondan sonra göreceğiz samimiyet var mı, çözüm süreci var mı, adım atılıyor mu bakacağız. Sadece senin yanındaki bir kaç tane Kürt'ün mü sorunu var yoksa bir halkın mı bunu yakından takip ederek göreceğiz. Arzumuz isteğimiz akan kanın durmasıdır." şeklinde konuştu.