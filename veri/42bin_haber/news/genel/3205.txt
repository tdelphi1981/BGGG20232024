Vahşi fay kırıkları
Bozcaada açıklarındaki 6,2'lik depremi değerlendiren Prof. Dr. Ahmet Ercan 'Vahşi kırıklarımız var' dedi. Prof. Dr. Şerif Barış ise haritadaki 13-14 noktaya dikkat çekti
 Hakkı KURBAN
 
 Deprem uzmanları Prof. Dr. Şerif Barış ve Prof. Dr. Ahmet Ercan, Bozcaada açıklarında yaşanan 6,2 şiddetindeki depremin ardından önemli açıklamalarda bulundu. Habertürk TV'de konuşan uzmanlar şöyle dedi: 
 
 SANCILI YERLER
 - Prof. Dr. Ahmet Ercan: Vahşi kırıklarımız var. Bunlar Kuzey Anadolu, Batı Anadolu ve Doğu Anadolu kırığı. Adıyaman- Malatya- Kahramanamaraş üçgeninde 4 kırığın çatlak yeri. Tam bir savaş alanı. Burası kıvranıyor, sancılanıyor, doğum yapmak istiyor. Bu üçgende bir de Amasya-Merzifon var. Burası suskun görünüyor. Depremini üretmeye çalışıyor. Diğer kesimlerden de Fethiye'nin dışında Fenike-Rodos arası çok gergin. Burası da sancılanıyor. Depremini üretecektir. Bunun yanı sıra Hatay var. Kendini bilen deprembilimcilerin hepsi Hatay der. Tarihsel dönemde Hatay 13-14 kere yıkıldı. 7'nin üzerinde olursa çok şaşırtıcı olmaz.
 
 14 BÖLGEYE DİKKAT
 - Prof. Dr. Şerif Barış: 7'den büyük depremlerin olacağı yaklaşık 13-14 tane Türkiye'de yer, bölge var. 7'den büyük depremlere bakıldığında son 100 yılda 34 tane büyük deprem olmuş Türkiye'de. 7'den büyük depremler 6'dan büyük depremlere göre daha daha seyrek olur ama daha yıkıcı olur. 6.2'lik depremin artçıları 5,2'ye kadar ve yaklaşık 50 kilometre yarıçaplı bir bölgede bir sene devam edebilir. Batı biraz daha dayanıklı 6'dan sonra yıkılmaya başlar. Doğu'da 5'ten sonra yıkım başlar. O yüzden rahat değiliz. Çünkü yapı stoğumuz kötü, en kötüsü de toplumumuz afete dirençli bir toplum değil. İstanbul konuşulan yerlerden bir tanesi. Bir tanesi de güneyinde olan Gemlik Bölgesi. 
 Diğer bölgeleri söylemek insanları tedirgin etmek anlamına geliyor. Türkiye'de yaklaşık 10-20-30 yıllık periyodlar içinde arka arkaya 7'den büyük depremlerin öngörülmesini düşünmüyorum, beklemiyorum.
 Ege depremi haberli gelmiş
 İSTANBUL, İzmir gibi metropollerde de hissedilen 6.2 şiddetindeki depremin ardından artçı sarsıntılar sürüyor. Başbakanlık Afet ve Acil Durum Yönetimi Başkanlığı'nın verileri ise, depremin 'haberli' geldiğini gösteriyor. AFAD'ın hazırladığı son 'Deprem Yıllığı'na göre, bir yıl içinde meydana gelen 29 bin 870 depremden büyük çoğunluğu Ege ve Doğu Anadolu Fay sistemini sarstı. 2011 verilerini kapsayan yıllığa göre Kuzey Anadolu Fay Hattı ise nispeten daha hareketsiz. 2011 yılı için depremlerde 646 vatandaşımızı taybettik, 20 bin konutumuz ise ağır hasar gördü. Yeni bina yapımına harcamak zorunda olduğumuz kaynak ise 5 milyar TL'nin üzerinde.