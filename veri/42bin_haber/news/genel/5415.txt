İstanbul'un metrobüs projesi Pakistan'a taşındı
Projesi İstanbul Büyükşehir Belediyesi (İBB) Ulaşım A.Ş tarafından çizilen ve Pakistan'ın metropol kenti Lahor'da yaptırılan Lahor Metrobüs Hattının açılışı yapıldı.
İBB Ulaşım A.Ş ile Pencap Eyaleti Hükümeti arasında 2011 yılında imzalanan danışmanlık anlaşmasına göre, yapımına geçen yıl başlanan ve 11 ayda tamamlanan Lahor Metrobüs Hattı'nda günde 100 bin yolcu taşınması planlanıyor. 27 kilometre uzunluğundaki hattın inşaat ihalesinin bir kısmını ve 8 yıllık işletme hakkını Albayrak Holding kazanmıştı. 
PAKİSTAN'DA BİR METROBÜS

Lahor metrobüs işletmesinin açılışını, Pencap Eyaleti Başbakanı Şehbaz Şerif'in davetlisi olarak gelen Başbakan Yardımcısı Bekir Bozdağ, Türkiye-Pakistan Parlamentolar Arası Dostluk Grubu Başkanı Van Milletvekili Burhan Kayatürk, Ak Parti İstanbul Milletvekili Osman Aşkın Bak, İBB Başkan Vekili Ahmet Selamet, İBB Ulaşım A.Ş Genel Müdürü Ömer Yıldız, Albayrak Holding Yönetim Kurulu Başkanı Ahmet Albayrak ile Pakistan'ın eski başbakanlarından ve ana muhalefet partisi lideri Navaz Şerif birlikte yaptı.

Türk ve Pakistan halklarının kardeşliğine vurgu yapan müzikler eşliğinde yapılan görkemli açılış törenine Lahor halkı da yoğun ilgi gösterdi.

"Türk ve Pakistan işbirliğinin başarılı bir örneği"

Törende konuşan Başbakan Yardımcısı Bozdağ, Türk iş adamlarının Pakistan'da yürüttüğü projelerden övgüyle söz etti. Lahor kentindeki metrobüs sistemini, Türk ve Pakistan işbirliğinin başarılı bir örneği olarak nitelendiren Bozdağ, iki ülkenin daha büyük yatırımlara imza atması için şartların oluştuğunu belirtti.

Pakistan ve Türk halkları arasındaki sevgi ve dayanışmanın büyüklüğüne değinen Bozdağ, şunları kaydetti:

"İki kardeş ülke dünyada eşine az rastlanacak bir dayanışma içerisinde olmasına rağmen maalesef bu sevgi ve dayanışma ekonomik ve ticari alanda doğru orantılı değildir. İki ülkenin ticari ve ekonomik alanda, sonra eğitim, sağlık ve sosyal alanlarda işbirliğini artırması gerekmektedir. Eğer inanırsak her alanda başarılı olur ve Türkiye ile Pakistan arasındaki ilişkileri olması gereken düzeye taşırız."

Projeyi hayata geçiren ve metrobüs hattının işletme ihalesini kazanan Albayrak Holding yönetici ve çalışanlarını tebrik eden Bozdağ, projenin Pakistan'ın diğer kentlerine de örnek olmasını beklediğini söyledi.

Bozdağ ayrıca, Türk ve Pakistanlı iş adamlarının dünya pazarında ortak projelere imza atması gerekliliğini dile getirdi.

Pencap Başbakanı Şerif de konuşmasında, Lahor Metrobüs Projesi'nin Pakistan'da şehir içi ulaşımda bugüne kadarki yatırımlar arasında en büyük ve en moderni olduğunu söyledi.

Metrobüs projesinin halkın ulaşım seviyesini yükselteceğine işaret eden Şerif, özveri ve disiplin şuuru içinde çalışan ve projeyi Lahor kentine kazandıran Türk iş adamlarına teşekkür etti.