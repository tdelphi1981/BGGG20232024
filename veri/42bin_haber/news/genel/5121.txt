Teknosa dünya devlerine evlerinde de kafa tutacak
Teknosa, 2023 hedefini 'Avrupa'nın ilk 3'üne girmek' olarak belirledi. 'Kasamızda para var. Yeni satın almalara hazırız" diyen Sabancı Holding Perakende Başkanı Dinçer, "Teknosa dünya devlerine kendi evlerinde de kafa tutacak" dedi  Sabancı Topluluğu şirketlerinden Teknosa, hedefini Avrupa olarak belirledi. 2023 yılına kadar Avrupa'nın ilk 3 teknoloji perakendecisinden biri olmayı hedeflediklerini söyleyen Sabancı Holding Perakende ve Sigorta Grup Başkanı Haluk Dinçer,"Bu hedef doğrultusunda adımlar atıyoruz. Teknosa kârlı bir şirket ve güçlü bir nakit pozisyonu var. Bu gücümüzü iç ve dış pazarlarda yeni satın almalarda kullanacağız" dedi. 
 KONSOLİDASYON KAÇINILMAZ 
 Geçen yıl gerçekleşen halka arz ve Avrupa'nın teknoloji perakende sektöründe en büyük satın alma grubu Euronics ile yapılan işbirliğinin bu hedef doğrultusunda atılan adımlar olduğuna dikkat çeken Dinçer, "Teknosa'yı büyütüp devler ligine hazırlamak için, pazarla ilgili konsolidasyon beklentimizin bir uzantısı olarak oluşacak fırsatları değerlendirmek üzere bir danışman görevlendirdik. Bu konuda geçmişte olduğu gibi yeni bir satın alma hamlesi yapmaya hazırlanıyoruz. Türkiye pazarında önümüzdeki dönemde konsolidasyonlar kaçınılmaz olacak. Ancak hedefimiz yalnızca Türkiye ile de sınırlı değil. Kendi ülkemizde kafa tuttuğumuz dünya devlerine kendi arenalarında da meydan okuma hazırlığındayız" dedi. 
 Bu yıl 1.500 kişiyi işe alacak 
 Teknosa'nIn 2012 yılını 2,3 milyar TL net ciro ile kapattığını açıklayan Teknosa Genel Müdürü Mehmet T. Nane ise şirketin net kârının ise denetlenmemiş finansallara göre yaklaşık 50 milyon TL olarak gerçekleştiğini söyledi. Nane, "2012 yılında yüzde 40 büyüdük. Pazarın yüzde 42'sine sahip olduk. Bu yıl ise satış alanımıza yaklaşık 30 bin metrekare daha ekleyip, bin 500 kişiye daha istihdam sağlamayı planlıyoruz. Bu yılki büyüme hedefimizi ise yüzde 15-20 olarak belirledik" şeklinde konuştu.  185 bin ziyaretçi  
 TEKNOSA Turuncu Kart'la 3 milyonu aşkın üyeye ulaştıklarını belirten Nane şunları söyledi: Turuncu Kart üyeleri cironun yarısını gerçekleştirmeye başladı. 2012 yılında teknosa.com'un a içeriğini ve tasarımını yeniledik ve yüzde 200'e yakın artış trendi yakaladık. Bugün e-ticarette organize perakendeciler arasında ilk 3 arasına girdik. teknosa.com günde 185 bin kez ziyaret ediliyor. Halen ciromuzun yüzde 2'si e-ticaretten geliyor ve 2013 ciro hedefimiz 3 katın üzerinde büyümek.  