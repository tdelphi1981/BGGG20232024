En büyük endişemiz Suriye olası bir kriz notu da etkiler
Fitch, Türk ekonomisinin röntgenini çekti. 'Önünüzdeki en büyük sorun cari açık ve Suriye' diyen analist Ed Parker, 'Gelecek birkaç yıl Türkiye'nin notunu değiştirmeyi düşünmüyoruz ancak öngörmediğimiz değişiklikler olursa 1-2 yıldan önce notu değiştirebiliriz' diye konuştu
 Türkiye'nin merakla beklediği konferans dün İstanbul'da gerçekleşti. 1994 yılından beri Türkiye'nin yatırım yapılabilir ülke unvanına kavuşmasını sağlayan uluslararası kredi derecelendirme kuruluşu Fitch'in düzenlediği konferansa Fitch Türkiye analisti Ed Parker'ın yanısıra Merkez Bankası Başkan Yardımcısı Turalay Kenç de katıldı. İstanbul'daki Fitch konferansında konuşan Parker, Türkiye'de cari açığın kısa vadeli kaynaklarla finanse edilmesinin kırılganlığı artırdığını söyledi. Parker, not artırımını yapmadan önce akıllarındaki temel sorunun 'cari açık sorununa rağmen notu artırmalı mıyız?' olduğunu belirterek, cari açığa rağmen Türkiye'nin notunu artırabileceklerine karar verdiklerini söyledi. Türkiye'nin enflasyon ve cari açıkta yeniden dengelenme sürecinde bulunduğunu ifade eden Parker, 'Bu süreçte resesyon olmaması  esneklik ve dayanıklılığın arttığını gösteriyor' dedi. 
 58 MİLYAR $'A DÜŞER
 PARKER, yüksek seviyede bulunan cari açığın bu yıl 58 milyar dolara gerileyeceğini tahmin ettiklerini hatırlatarak, ihracattaki büyüme ve ihracat yapılan pazarların çeşitlenmesine paralel olarak ithalattaki düşüşün cari açık sorununu hafiflettiğini belirtti.  
 DAHA DİRENÇLİ 
 TÜRKİYE'nin hala dalgalı bir ekonomi olmasını beklediklerini söyleyen Parker, yine de not artırımının Türkiye'nin daha dirençli olduğu anlamına geldiğini söyledi. Fitch, 5 Kasım tarihinde Türkiye'nin kredi notunu bir kademe artırıp yatırım yapılabilir ülke seviyesine yükselterek 1994'ten bu yana Türkiye'ye bu seviyede not veren ilk kuruluş olmuştu.
 Türkiye analizleri
 l GELECEK birkaç yıl Türkiye'nin notunu değiştirmeyi düşünmüyoruz ancak öngörmediğimiz değişiklikler olursa notu 1-2 yıldan önce değiştirebiliriz. 
 l TÜRKİYE'nin Suriye'de bir askeri operasyona girişeceğini düşünmüyoruz. 
 l EN büyük endişemiz Suriye krizi. Suriye'deki istikrarsızlık Türkiye'ye yansırsa not olumsuz etkilenebilir. 
 l ENFLASYONUN gelecek yıl yüzde 5'e yaklaşmasını beklemiyoruz. 
 l CARİ açığın milli gelire oranının bu yıl ve 2013'te yüzde 7 olması bekleniyor. 
 l KISA vadede Türkiye ekonomisi için riskler azaldı. 
 l TÜRKİYE için temel endişe cari açık olmaya devam ediyor. 
 l TÜRKİYE henüz makro dengesizlikleri bertaraf etmiş değil.