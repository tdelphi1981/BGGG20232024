Akil adam çalışmaları önemli ama ben içinde olmam!
Sosyolog-yazar İsmail Beşikçi, Türkiye'nin gündeminde yeri hep sıcak olan Kürt meselesinde kapısı çalınacak ilk isimlerden biri. Ancak uzun bir süredir suskundu... 'Akil adamlar' önerisi ilk ortaya atıldığında internet sitelerinin yaptığı halk oylamalarında adı ilk sırada çıkan Beşikçi, bu çalışmayı önemli bulsa da içinde olmayacağını söylüyor...
  GÜLAY ALTAN
  gulay.barbaros@aksam.com.tr
 Önce 'akil adamlar' tartışması sıcakken konuşmayı istediğimiz; ardından Hrant Dink Vakfı'nın 2012 ödülünü alan, ilk kez uluslararası bir ödülü kabul ettiği ve ödül konuşmasında önemli mesajlar verdiği için bu isteğimizi tekrarladığımız İsmail Beşikçi ile nihayet bir araya gelebildik. Mütevazı kimliğiyle görüşlerine katılanların ya da tam zıddı gibi düşünenlerin de eşit derecede saygısını kazanmış biri... Konusu dışında konuşmayı, hele kendini anlatmayı hiç sevmiyor. 
 Kürt sorunu üzerine araştırmaları ve yazılarıyla tanınan Beşikçi, sekiz kez girdiği cezaevinde 17 yılını geçirmiş bir sosyolog. Neredeyse tamamı bir dönem Türkiye'de yasaklı olan 30'dan fazla kitabı var. O yasakların kalkıp kalkmadığı da biraz muallak...
 Konuşmamızın üzerinden az bir vakit geçip bu sayfalar basılmak üzereyken Ankara'da devletin zirvesiyle BDP'lilerin görüştüğü haberi geldi. Röportajda benim ısrarla sorduğum, Beşikçi'nin de altını çizdiği 'görüşülmeli' temennisi gerçek oldu ama içeriği konusunda şu anda belirsizlik var. Bir hafta önce yapılıp gizli tutulan bu görüşmelerin kulisleri önümüzdeki günlerin gündemi içinde sanırım geniş bir yer bulur kendine; biz meselenin genel hatlarını konuştuk Beşikçi ile.     
 
 AÇILIMDA GERİ ADIM 
 - Kürt meselesinde hükümetin 'açılım' projesi siz dahil birçok kişiyi umutlandırmıştı... 'Açılım'da, bugün gelinen noktayı nasıl değerlendiriyorsunuz?
 Temmuz 2009'da, 'açılım' programı birçok kişiye umut verdi. Ama bu umut kısa sürdü. Hükümet, ordudan, CHP'den ve MHP'den gelen eleştiriler ve suçlamalar üzerine geri adım attı. Silahlı mücadelenin durdurulması, barış yolunun açılması elbette önemli. Barış nasıl kurulur? Kiminle savaşıyorsan onunla görüşeceksin. Barış ve Demokrasi Partisi'ne de bu konuda önemli roller düştüğü açıktır.
 
 - 30 Eylül'de yapılan AK Parti kongresinde Başbakan Tayyip Erdoğan'ın Kürt meselesiyle ilgili açıklamalarını nasıl değerlendirdiniz? 
 Başbakan kongrede Kürd sorunu konusunda hiçbir şey söylemedi. O gün dağıtılan kitapçıkta da bu konuda, genel sözlerin ötesinde bir bilgi yok. 'Kardeşlik sözü, ikiyüzlü ilişkileri gizlemeye çalışan sahte kavram... Kürdler bunun bilincinde...', 'Ya sev, ya terk et...', 'Kadın çocuk demeden...' sözleri unutulmuş değildir. Başbakan, 'Ya sev, ya terk et' sözlerini, Barış ve Demokrasi Partisi karşısında çok küçük oy alabildiği Hakkari'de söylemiştir. Ama barış için görüşme gereği de kendini dayatabilir. O zaman doğrudan doğruya PKK ile görüşmek de gündeme gelebilir.
 
 MİT'LE DEĞİL, HÜKÜMETLE
 - En büyük tartışma 'masaya oturma' çerçevesinde yaşanıyor malum... Siz geçtiğimiz yıllarda 'Hükümetin, Öcalan'la görüşmesi gerekmez. Hükümet, silahların bırakılması konusunu etraflıca DTP'yle görüşmeli. DTP de konuyu bizzat gidip Öcalan'la konuşmalı' diyordunuz ama hükümet Oslo görüşmeleriyle PKK ile masaya oturabilirken BDP'ye ısrarla 'PKK'yı kına, arana mesafe koy yoksa seni muhatap almıyoruz' diyor. Bu çelişkili durumu nasıl izah etmek gerekir? Ya da bu sizin için de bir çelişki midir?
 Bu elbette bir çelişkidir. Burada şu önemlidir. Kiminle savaşıyorsan, barışı da onunla kuracaksın. Hükümetin, bizzat PKK ile görüşme gereği gündeme gelebilir. Kürdler de MİT'le değil, bizzat hükümetle görüşmelidir. Barış ve Demokrasi Partisi de, PKK de, öbür Kürd grupları da bizzat hükümetle görüşmelidir.
 
 - Çözüm konuşulurken 'silahlar sussun' cümlesi üzerinden hareket ediliyor ya da 'Anayasal haklar', 'demokratik özerklik' gibi başlıklardan... Ve maalesef silahlar susmadığı ya da diğer nirengi noktaları herkes için aynı olmadığı için konuşmalar sekteye uğruyor. Sizin alternatif bir yol haritası öneriniz var mı? Konuşmaya nereden başlamalı?
 Sorunun neden başladığını hiç unutmamak gerekiyor. Temel neden, Cumhuriyetle birlikte, Kürdlerin doğal haklarının gasp edilmesidir. Bu bakımdan akil adamların veya sivil toplum kurumlarının, PKK'ya 'Silah bırak' diye çağrı yapmaları yanlıştır. Kürdlere doğal haklarını tanı...' şeklinde bir çağrı hükümete, devlete yapılmalıdır. Başbakan'ın Filistinliler için, Bosnalı Müslümanlar için, Kuzey Kıbrıs Türk Cumhuriyeti için dile getirdiği hakların, özgürlüklerin, bunları dile getirirken kullandığı sıcak ifadelerin çok çok küçük bir kısmının bile Kürdler için dile getirilmemesi dikkate değer bir sorudur. Kürdler bu ilişkilerin bilincindedir.
 
 ABD'NİN İRONİK ROLÜ!
 - 'Dünyada Kürtlerin hiçbir siyasi statüsü yok' diyorsunuz. Kuzey Irak'ta kurulan Bölgesel Kürt yönetimi sizce siyasi bir yapı değil mi?
 Kürdistan Bölgesel Yönetimi elbette bir statüdür. 2003'de, ABD'nin Irak'a silahlı müdahalesi sonunda oluşmuştur. ABD'nin, Irak'a esas müdahalesinin amacı bellidir ve 'Şu Kürdlere de bir iyilik edeyim' diye bir amacı şüphesiz söz konusu değildir. Ama Saddam Hüseyin rejiminin yıkılması, Baas Partisi'nin dağıtılması, el Muhaberat'ın dağıtılması, kitle imha silahlarının yok edilmesi Kürdlerin önünü açmıştır. Federal Irak, Kürdlerin kararlı tutumlarıyla oluşmuştur. Bu, sadece Kürdlerin değil, Ortadoğu'nun siyasal hayatında çok önemli bir gelişmedir. Kürdler ve Kürdistan, 1920'lerde, Milletler Cemiyeti döneminde, bölündü, parçalandı ve paylaşıldı. Bu, Kürdlere vurulan çok ağır bir darbeydi. Ve bu dönemin emperyal güçleri Büyük Britanya'nın ve Fransa'nın eseriydi. Kurulan statüko, Kürdleri ve Kürdistan'ı statüsüz bıraktı. Bu süreçten 80-85 yıl sonra, başka bir emperyal gücün, ABD'nin, bu statükoda önemli gedikler açması, Kürdlere ve Kürdistan'a bir statüye kavuşmaları için yol vermesi, tarih felsefesinin, siyaset felsefesinin önemli bir konusu olmalıdır.   
 
 - Kürtler devlet istiyor mu? Bu soruyu pek çok kişi ya da parti-kurum kendince yanıtlıyor... Sizce bu soruya kim yanıt vermeli?
 Şöyle yanıt verilebilir. 27 üyeli Avrupa Birliği'nde, Lüksemburg, Kıbrıs, Malta gibi devletlerin nüfusu yarım milyon civarındadır. 47 üyeli Avrupa Konseyi'nde,  Liechtenstein, Andorra, San Marino, Monako gibi devletlerin nüfusları 40-50 bin civarındadır. Dünyada, nüfusu bir milyonun altında olan belki 40 devlet vardır. Nüfusu on bin, on beş bin olan devletler bile var. Kürdler ise Ortadoğu'da 40 milyonun üzerinde nüfusa sahip ama uluslararası ilişkilerde geçerli olan, küçük bir siyasal statüye sahip değiller. Kürdistan Bölgesel Yönetimi'ni ayrı incelemek gerek. Bu uluslararası nizamın anti-Kürd bir yapıda oluştuğunu gösteriyor. Bu durumda, anti-Kürd yapının nasıl oluştuğunu, nasıl geliştiğini incelemektir asıl önemli olan. 'Kürdler, istiyor mu, istemiyor mu?'dan çok, 'Kürdler bugüne kadar neden devlet olamamışlar?' sorusunu sormak daha önemli. 
 
 AŞİRET YAPISI ÇÖZÜLÜYOR
 - Aşiret yapısı Kürt meselesi konuşulurken eleştiri noktalarından biridir. Doktoranız bu konuda. Siz, son dönemde aşiret yapısında bir değişiklik gözlemlediniz mi? 
 Kürdlerin uluslararası ilişkilerde hak sahibi olamamasının nedeni aşiret yapısıyla ilgili değil. 1920'lerde kurulan Irak, Ürdün, Suriye, Filistin, Lübnan; hep aşiretler temelinde kurulmuştur. ABD'nin Irak'a karşı müdahalesinde gördük. Saddam Hüseyin'in yakın korumalarının, Cumhuriyet muhafızlarının, hep Tikrit Aşireti'nden olduğu söylenirdi. 'Kaddafi'ye bağlı aşiretler', 'Kaddafi karşıtı aşiretler' söylemi siyasal ve toplumsal analizlerde çok geçerdi. Örneğin Kuzey Kürdistan'da aşiret yapıları çoktan çözülmüştür.
 
 - Kürt milliyetçiliğinde bir yükseliş gözlemliyor musunuz? 
 Evet, büyük bir yükselme görüyorum ve bunu çok olumlu buluyorum. Çünkü Türk milliyetçiliği ırkçıdır. Kürdlere, 'Seni asimile edeceğim, Türkleştireceğim' diyor. Kürdlerse, 'Kürd olarak yaşamak, baskı altındaki dilimi, kültürümü gün ışığına çıkararak, dilimle kültürümle yaşamak istiyorum' diyor. Kürd milliyetçiliği, inkara, imhaya, asimilasyona karşı olma temelinde yükseldi, dolayısıyla içeriğinde başkalarının topraklarını işgal etmek, kendinden olmayanı asimile etmeye çalışmak yok. Bütün halkların değerlerine, saygı var.
 
 - Gazeteci Mehmet Ali Birand, Taraf Gazetesi'ne verdiği röportajda 'Kürtler arası bir çatışma'dan söz etti. Böyle bir ihtimal var mı sizce? 
 Böyle bir çatışma olacağı kanısında değilim. Kürdler artık, 1920'lerde, Milletler Cemiyeti döneminde gerçekleşen, bölünmenin, parçalanmanın ve paylaşılmanın, neden bir statüye kavuşamadıklarının bilincine varıyor. Bu tarih ve toplum bilinci Kürdler arasında anlayışın, birbirini anlamanın, gelişmesini de sağlıyor. Kürdler, artık, Kürdlere hasım olan güçlerin niyetlerini daha iyi anlıyor.
 
 - Geçtiğimiz aylarda bir 'akil adamlar' çözümü konuşuldu. Bu verimli bir yol olabilir mi?
 Akil adamların ne söyleyecekleri önemli. Akil adamların, Kürdlere, 'Silah bırak' çağrısı yapmaları yanlıştır. Akil adamlar, devlete-hükümete çağrı yapmalıdır. 
 
 - Sizin de adınızın ilk sırada olduğu 'Sizce kim akil adam olmalı?' türünde internet yoklamaları yapıldı kimi haber sitelerince. Adınız resmi olarak gündeme gelirse, 'akil adam' olarak çözümün bir parçası olur musunuz?
 Hayır. Barış kurulması için yapılan çalışmalar şüphesiz çok önemlidir. Akil adamlar çabaları da önemlidir. Ama ben kişi olarak böyle bir örgütlenmede yer almak istemem.
 
 SUSMAK BENİM İRADEM
 - PKK tarafından susmanız istendi, bu doğru mu? Bu nedenle mi sizi daha fazla görüp duymuyoruz diğer 'Kürt aydınları' gibi yoksa medyada özellikle sizinle ilgili bir tavır mı var? 
 Susmak, konuşmak, yazmak, insanın kendi iradesi ile ilgilidir. İnsan, söyleyeceği bir şey varsa onu söylemeye çalışır. 
 
 - Bir de örneğin Kemal Burkay ile ilgili 'devletin desteklediği aydın' tartışması var. Daha doğrusu 'hükümete yakın olanlar' ve 'olmayanlar' diye ayrılıyor aydınlar. Siz bu tasnifi nasıl değerlendiriyorsunuz?
 Aydın elbette muhalif bir konumdadır. Fakat, hükümetin bazı olumlu icraatlarının dile getirilmesi durumunda, ilgili kişiye 'hükümet taraftarı' demek doğru değildir. Ayrıca, Kemal Burkay, değerli bir aydın, değerli bir siyasetçidir. 
 *Beşikçi, Kürt kelimesini Kürd olarak kullanmayı tercih ediyor...
 BU ÜLKEDE TÜM DARBELER KÜRTLERE KARŞI YAPILDI
 - Ülkede yaşanan 60, 71 ve 80 darbelerinin esas hedefi Kürtlerdir' diyorsunuz... Halbuki en yaygın ve bilinen söylem '12 Eylül'ün hedefi Kürtler değildi ama dolaylı sonucu -Diyarbakır Cezaevi'nde yaşananlar- PKK'yı doğurdu. Bir soruda genelleme yapmak pek doğru olmasa da genel kanı bu yönde; sizin aksini söylerken çıkış noktanız nedir?
 Türkiye'de, bütün askeri darbelerin temel nedeni Kürd sorunudur. Bu böyle söylenmiyor ve 'milli güvenlik, kamu düzeni' gibi kavramlarla ifade ediliyordu. Şüphesiz, başka nedenler de vardı. Öğrenci hareketleri, işçi hareketleri, sendikal hareketler... Ama Kürdler konusu hiçbir zaman ifade edilmedi. Toplumsal bilimler, siyaset bilimleri de, Kürdler konusuna değinmedi. Bunun nedeni de 'inkar'dır. Bu inkardan dolayı Kürdler konusu siyasal, toplumsal analizlere katılmamıştır. Ayrıca, dile getirenlere de çok ağır idari ve cezai yaptırımlar gündeme getirilmişti. Bu görüş çok zengin olgusal dayanaklarıyla incelenmelidir. Bu konuda dile getirilmesi gereken önemli bir boyut da şu: Darbeyi askerler yapar. Ama siviller de, örneğin kurum olarak basın, üniversite, profesörlerin çok büyük bir kısmı darbelere çok yoğun destek verdi.
 KİTAPLARIM ÜZERİNDEKİ YASAKLAR KALKTI AMA...
 - Nuh Mete Yüksel'in kitabından bir bölümü sormak istiyorum size... 'İsmail Beşikçi'nin hemen hemen bütün kitapları hakkında dava açtım. Tabii Kürtçülük propagandası yapmaktan. Anlayamadığım bir Çorumlu nasıl bu kadar bölücü olabilir? İsmail Beşikçi'nin takdir ettiğim tarafı da var: Savunmalarında hiç tevile yapmaz.' 
 Nuh Mete Yüksel'in 'Nuh'un Gemisi' isimli (Togan Yayıncılık, İstanbul, Kasım 2011) kitabının biliyorum. Ankara Devlet Güvenlik Mahkemesi savcısıydı. Çeşitli kitaplardan ve yazılardan dolayı ifademi aldı. Her ifadeden sonra tutuklama talebiyle nöbetçi yargıca gönderirdi. Bir kere de şöyle bir olay yaşanmıştı. Ankara Devlet Güvenlik Mahkemesi'nde, 1992 baharında, Yurt Kitap-Yayın sahibi Ünsal Öztürk'le bir duruşmamız vardı. Avukatımız Ali Yıldırım'dı. Mahkemede, Kalem'de çalışan görevlilerden biri, Yıldırım'a, 'Beşikçi'nin bir soruşturmadan dolayı ifadesi alınacak, Duruşmadan sonra, savcı Nuh Mete Yüksel'e gitsin' demiş. Yıldırım, savcı Nuh Mete Yüksel'e giderek, 'Beşikçi burada, duruşmadan sonra gelecek' demiş. Nuh Mete Yüksel, 'Hayır, bugün gelmesin, ben onu, evinde veya polisin yakaladığı yerde gözaltına alıp öyle getirteceğim' demiş. Ali Yıldırım,  'Böyle dolaşık işlere ne gerek var? Beşikçi burada. Madem ifadesi alınacak, gelsin, ifadesini versin...' demiş. Nuh Mete Yüksel, 'Ben onu gözaltına alıp öyle getirteceğim' demiş. Yıldırım da,  'Öyleyse burada, mahkemede yakalayın, burada gözaltına alın' demiş. O gün, duruşmadan sonra Nuh Mete Yüksel'e ifade verdim. İfadeden sonra, beni, yine, tutuklama talebiyle nöbetçi yargıca göndermişti.
 
 - Size sanırım başından beri söylenen hep bu: 'Bir Çorumlu olarak'... Bunu nasıl değerlendiriyorsunuz?
 Kürd sorunu, elbette bilimin kavramlarıyla inceleniyor, değerlendiriliyor. Ama bu aynı zamanda, vicdani bir sorundur. 
 
 - Bugün söylendiğinde suç olmayan pek çok şeyi yazdığınız için 17 yılınızı hapiste geçirdiniz... Bugün gelinen noktayı 'özgürlükler' açısından nasıl değerlendiriyorsunuz?
 Bugün de yüz civarında gazeteci tutuklu. Bu şüphesiz, ifade özgürlüğü için, basın özgürlüğü için olumsuz bir durum. Sekiz bin civarında KCK üyesi tutuklu. Anadilinde eğitim hala engelleniyor. Bazı üniversitelerde, Kürdlerden, Kürd sorunundan söz eden akademisyenlerin sözleşmeleri yenilenmiyor. Bunlar olumsuz gelişmeler. Roboski (28 Aralık 2011'de köylülerin uçaklarla bombalandığı köy) hakkında tatmin edici açıklamalar yapılmaması, işkenceci bir polis şefinin terfi ettirilerek yüksek bir göreve atanması dikkatlerden uzak gelişmeler değil. Hükümetin bu konularda daha sağlık adımlar atması gerek. Terörle Mücadele Yasası'nın hala yürürlükte olması, hala düşünce yasakları olması olumsuz bir durum.
 
 - Kitaplarınızın üzerindeki yasak niye kalkmadı? 
 Üçüncü yargı paketiyle kitaplar üzerindeki yasakların kalktığı kanısındayım. Ama buna rağmen Emniyet, bazı kitaplar hakkında, yeniden toplatma kararı verilmesi için savcılıklara başvurmuş. Yeniden toplatılması istenen kitaplar arsında bir-iki kitabım var. Sanıyorum, savcılıklar, mahkemeler, henüz bu istem hakkında bir işlem yapmadı.
  