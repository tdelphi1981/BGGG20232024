Fransa, Ermeni formülü peşinde
Fransa, soykırım iddialarına karşı 'Ermenileri memnun edecek, Türkiye'yi şok etmeyecek bir çözüm arıyor...
 Fransız Senatör Nathalie Goulet, Ermeni soykırımı iddiaları ile ilgili Türkiye ile de görüşerek her iki tarafı memnun edecek çözüm arayışında olduklarını söyledi. 1915 olaylarının yüzüncü yılında soykırım iddialarının daha güçlü şekilde gündeme geleceği uyarısını yapan Goulet, Cumhurbaşkanı François Hollande'ın takınacağı tavrın ise belirleyici olacağını dile getirdi. Cihan Haber Ajansı'na konuşan senatör, "Goulet, "Fransa, dosyaya Türk hükümetiyle bakarak Ermenileri memnun edecek fakat Türkiye'de de şok etkisi yaratmayacak bir çözüm arayışında." dedi.
 YENİ TASARI GELMEZ
 Parlamentoların tarih yazmasına karşı olduğunu hatırlatan Goulet, Fransa'da şu an itibariyle yeni bir tasarının meclis gündemine gelme ihtimalini ise düşük gördüğünü söyledi. Bunun soykırım iddialarının Fransa gündeminden tamamen düşmesi olarak algılanmaması gerektiğini de belirten Nathalie Goulet, 1915 olaylarının yüzüncü yılında bu iddiaların ülke gündemine getirileceği uyarısında bulundu. Fransa'daki Ermeni toplumunun üçüncü girişiminde François Hollande'ın takınacağı tavrın belirleyici olacağının söyleyen Orne Senatörü "Ermeni diasporasının 2015 girişiminin diğerlerinden farklı sonuçlanacağını söyleyebilirim." dedi.
 EN BÜYÜK ENGEL ERMENİ MESELESİ
 Son dönemde yeni bir ivme kazanan Fransa Türkiye ilişkilerinin önünde en büyük engelin Ermeni meselesi olduğunu söyleyen Goulet, Ermeni diasporasının Fransa'da çok güçlü olduğunu hatırlattı. Ermeni dosyasına çözüm arayışında olan Fransa hükümetinin bu sefer Türkiye'yi göz ardı etmeyeceğini tahmin ettiğini dile getirdi. Fransa ile Türkiye arasındaki ilişkilerin Nicolas Sarkozy'nin gidişiyle yeni bir boyut kazandığını kaydeden Fransa Türkiye Dostluk Grubu Başkan Yardımcısı, Fransa Dışişleri Bakanı Laurent Fabius'un da Türkiye'ye bakışının çok olumlu olduğunu hatırlattı ve "Yeni bir sayfa yazılıyor." diye konuştu.
 HÂLÂ TÜRK VE AZERİ DOSTUYUM
 Fransa'da geçtiğimiz yıl gündeme gelen Ermeni soykırımı iddialarını kabul etmeyenlerin cezalandırılması ile ilgili yasa tasarısının Anayasa Mahkemesi'ne taşınmasında önemli rol oynayan Orne Senatörü Nathalie Goulet, "Ermeniler, soykırımı inkar edenlerin cezalandırılması ile ilgili verdikleri mücadelelerinde, Yahudilerin soykırımla ilgili verdikleri mücadele gibi haklıdırlar." sözlerine de açıklık getirdi. Senato Fransa Türkiye Dostluk Grubu Başkan Yardımcılığı görevini de yürüten Goulet, sözlerinin yanlış anlaşıldığını söyledi.
 Gürcistan ziyareti esnasında bir toplantıda kendisine sürekli Ermeni soykırımı inkarıyla ilgili provokatif sorular sorulduğunu dile getiren Goulet, ısrarlı soruları üzerine buna benzer bir ifade kullandığını kabul etti. Kendisinin Türkiye ve Azerbaycan dostu bir senatör olduğunu hatırlatan Goulet, "Ermeni soykırımı ile ilgili geçen yıl sergilediğim tutumumda hiçbir şey değişmedi." diye konuştu. Goulet, "Ama Gürcistan'da yaşadıkların beni şok etti. Bazı şeylerle yüzleşince daha iyi anlayabiliyorsunuz. Ermeni olaylarında mağdurlar var. Siz bu mağduriyeti inkar ederseniz onları ikinci kez öldürürsünüz." ifadelerini kullandı.
 HOCALI SOYKIRIMI KATLİAM
 Hocalı soykırımını da 'katliam' olarak değerlendiren Fransız senatör, Hocalı mağdurlarını saygıyla andığını ifade etti. Ermenistan'ın Azerbaycan'ın topraklarının yüzde yirmisini işgal ettiğine dikkat çeken Goulet, Ermeni hükümetinin Karabağ'da havaalanı açma girişimini de provokasyon olarak niteledi. Nathalie Goulet, Ermenistan'ın bu girişiminin barış görüşmelerine de darbe vuracağının altını çizdi. Kendisini Azerbaycan'ın fahri vatandaşı olarak gördüğünü vurgulayan Goulet, Azerbaycan'ı her platformda elinden geldiği kadar savunmaya ve tanıtmaya devam edeceğini söyledi.
 TÜRKİYE AB'YE GİRERSE ZARARLI ÇIKAR
 Başbakan Recep Tayyip Erdoğan'ın son dönemde Avrupa Birliği'ne yönelik eleştirilerini de değerlendiren Fransız senatör, Türkiye'nin AB'ye girmesini Türkiye dostu bir senatör olarak istemediğini söyledi. Avrupa'nın hasta olduğunu belirten Goulet, Türkiye'nin AB üyeliğinde kazancından çok zararı olacağını söyledi. AB ile Türkiye arasında ortaklık anlaşmasının yeterli olacağını aktaran Goulet, Türkiye'nin AB'ye ne çevre ne sanayi ne de altyapı politikaları için ihtiyacı olmadığını belirtti. "Savunmada da Suriye sınırında yaşananlar Türkiye'nin AB'nin önünde olduğunu kanıtladı" diye konuşan Goulet, "Avrupa'nın hangi durumda olduğunu görmüyor musunuz? Türklerin parasının Yunanlılara, İspanyollara İtalyanlara gitmesini mi istiyorsunuz? AB'ye girince olacak durum budur." vurgusunda bulundu. Avrupa Birliği'nin bütçe, ekonomi ve finans politikasının olmadığını öne süren Nathalie Goulet, AB teninin Almanya lokomotifi sayesinde ilerlediğini dile getirdi. Goulet, "Türkiye'nin AB'den ne gibi çıkarı olabilir? Türkiye büyük bir ülke, zamanı geldiğinde Türkiye değil AB Türkiye'nin girmesi için yalvarmalı." diye konuştu.
 SURİYE'DE PETROL YOK
 Suriye konusuna da değinen Orne Senatörü Nathalie Goulet, 20 aydır insanların katledilmesine seyirci kalan uluslararası kamuoyunun tavrının hayal kırıklığı yarattığını söyledi. Goulet, Türkiye'nin Suriye meselesinde örnek bir davranış sergilediğinin de altını çizdi. Avrupa ülkelerinin Suriye sorununda daha yapıcı yaklaşımlar sergilemesi gerektiğini hatırlatan Goulet "Ama yapmıyorlar çünkü Suriye Libya değil. Orada petrol yok." diye konuştu.
 Mali'ye Fransa'nın müdahale etmesinin ise doğru olduğunu savunan Goulet, "Mali'nin bütünlüğü için bu önemliydi." diye konuştu. Mali'nin Suriye ile karşılaştırılamayacağını da altını çizen Senatör "Yardım isteği Mali hükümetinden geldi. Ayrıca Suriye'ye müdahaleye BM Güvenlik Konseyi izin vermedi." vurgusunda bulundu. Fransa'nın Mali'deki operasyonunun gidişatının olumlu olduğunu ifade eden Goulet operasyonun amacının aşırılık yanlısı silahlı guruplara karşı görevdeki hükümeti korumak olduğunu belirtti.
 CİHAN