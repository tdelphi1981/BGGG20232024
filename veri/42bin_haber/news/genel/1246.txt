Napolililer de Türkler gibi sıcakkanlı...
'Uçurum' adlı dizide fuhuş çetesinin batağına düşen Felicia adlı karakterle tanıdık İtalyan güzel Denise Capezza'yı. Geçen hafta dizi final yaptı. Denise Capezza ile bundan sonraki planlarını, Türkiye hakkındaki izlenimlerini konuştuk.
 Sibel Ateş Yengin
 sibel.ates@aksam.com.tr
 'Uçurum' adlı diziyle 'kadrajımıza' giren oyuncu Napolili Denise Capezza, kaza geçirene kadar 15 yıl bale yapmış. Profesyonel dans hayatı bitince oyuncu olmaya karar veren Capezza, 'Zaten yıllarca bale yapmaktan sıkılmıştım' diyor. Roma'da aynı anda iki kursta oyunculuk eğitimi alacak kadar istekliymiş... Ardından televizyon dizileri ve reklam filmlerinde oyunculuk yapmış. Oldukça sıcakkanlı biri Capezza, her cümlesinin sonunda muhakkak gülüyor. Türkçe'yi de gayet güzel öğrenen Capezza, cümlelerinin arasında 'Valla, inşallah' gibi sözcükleri kullanmayı ihmal etmiyor. Türk yemeklerini ve özellikle sakızlı muhallebiyi çok sevmiş Capezza. Milano'yu İstanbul'a benzettiği için İstanbul'a alışmakta zorluk çekmemiş. Türk insanının Napolililer gibi sıcakkanlı ve yardımsever olduğunu söyleyen Capezza'ya çoğu Türk kadınının hayranı olduğu yakışıklı İtalyan erkeklerini, Türk erkeklerini ve kadınlarını ve bundan sonraki projelerini sorduk. 
 - Dizi bitti, ne yapmayı düşünüyorsun?
 Türkiye'de kalmayı çok istiyorum. Çünkü burada çok mutluyum. İş bitti ama çok da dinlenmek istemiyorum, daha çok gencim. Çok çalışmak istiyorum. Şimdilik birkaç teklif var ama henüz belli değil. İnşallah güzel işler gelir. Bakalım, kadere de, güzel enerjilere de inanıyorum. 
 - Hangi yönetmenle çalışmak istersin?
 Nuri Bilge Ceylan, Zeki Demirkubuz, Reha Erdem ve tabii ki herkes söyler Fatih Akın'la da çalışmak isterim.
 - Belli ki Türk filmlerini yakından takip ediyorsun; hangilerini beğendin?
  'Bir Zamanlar Anadolu'da ve 'Gönül Yarası'nı çok beğendim. (Bu arada Meltem Cumbul'un filmde söylediği türküyü mırıldanıyor...)
 - Türkçe şarkılar dinliyor musun, kimleri sevdin?
 Dinliyorum. Model grubunu, Sezen Aksu, Mor ve Ötesi ve geçenlerde hayatını kaybeden sanatçınız Neşet Ertaş'ı çok seviyorum. Onun şarkısını dinledim, hiçbir şey anlamadım ama geleneksel Türk insanını anlatıyor gibi geldi bana. Sesinden çok etkilendim.
 - Dans ve oyunculuk dışında neler yapıyorsun?
 Modayı çok seviyorum. Kıyafetler çiziyorum. Buradaki vintage mağazaları çok seviyorum ve maalesef çok alışveriş yapıyorum çok para harcıyorum. 
 TÜRK KADINI KAPALI DEĞİL
 - Gelmeden önce Türkiye hakkında bir fikrin var mıydı?
 İstanbul hakkında bilgim vardı aslında. Çünkü İtalya'dan çok tanıdığım gelmişti. Popüler bir yer olduğunu biliyordum. Herkes çok güzel şeyler söylemişti. Ama kadınlarınızın kapalı olduğu düşünülüyor. Ancak öyle değilmiş.
 - İstanbul'a geldiğinde dikkatini çeken ilk ne olmuştu? 
 Napoli'ye çok benziyor. Şaşırdım ama yine de kendimi evimde gibi hissettim. Ama burası tabii ki Napoli'ye göre çok daha büyük bir şehir ve çok alternatif var. Merak ediyor ve gezmek istiyordum. 
 - En çok nereyi beğendin peki?
 Boğaziçi Üniversitesi'ni çok beğendim. Kızkulesi'ne gittim, bayıldım. Sultanahmet Cami'ni çok beğendim. 
 - Nerelere gidiyorsun? 
 Çok yürüyorum, özellikle müzik dinlerken daha çok. Metroyla, otobüsle her yere gidiyorum. Anadolu yakasına geçiyorum, Bağdat Caddesi'ne gidiyorum.  
 - Türkler İtalyanlar'a benziyor mu?
 İtalya'nın güney bölümü İstanbul'a çok benziyor. Hiçbir fark yok. Ben de güneyden geldiğim için çok da şaşırmıyorum. Oturuyoruz kahve, çay içiyoruz. Gerçi bizde çay yok ama kahve var. İnsanlar her zaman yardım ediyor. Mesela şimdi dizi bitti, arkadaşlarım 'Bende kalabilirsin' diyor. Napoli'de de insanlar birbirine böyle samimi davranır.
 TÜRK ERKEKLERİ FARKLI
 - Bazı Türk kadınları İtalyan erkeklerini çok beğenir. Nasıldır İtalyan erkekleri, kadınlara iyi davranırlar mı?
 Güzel erkekler var ama çok  acayip bir yakışıklılık yok. Sokakta yürürken bakıyorsun hepsi de çok yakışıklı değil. Belki iki, belki bir yakışıklıya rastlıyorsun. 
 - Türk erkeklerini nasıl buldun? 
 Çok farklı versiyonları var. Mesela bazıları çok yardımsever. Dün bir arkadaşımı beklerken merdivenlere oturmuştum, kahveden bir adam geldi ve 'Gel hadi içeride otur' diye ısrar etti, çay getirdi. Çok kibarlar ama bazen de çok kolay kızabiliyorlar.  
 - Sana laf atan, bakan oluyor mu? 
 Bu laf atma meselesi her yerde var mesela Napoli'de of... 
 - Oraya gidelim o zaman, kısmetimiz çıkar, ne dersin, şansımız var mı?
 (Kahkahalar) Gidelim gidelim. Kısmet çıkar. Şaka bir yana ama belki çıkar. Setten bir arkadaşım 'Ne olur beni İtalya'ya götür burada erkek arkadaş bulamıyorum' diyordu. Ben de 'Tamam, gidelim' dedim. (Kahkahalar)... Göreceğiz bakalım.
 - Türk kadınlarını nasıl buluyorsun? 
 Her kadın gibi... Sette çok fazla kız arkadaşım oldu. Valla İtalya'da bu kadar çok kadın arkadaşım yok (gülüyor)... 
 - 'Valla ve İnşallah' demeyi de öğrenmişsin başka neler öğrendin?
 Şeytan kulağına kurşun, maşallah, beşkardeş (kahkahalar)... (Bunları söylerken kulağını çekip masaya vuruyor bir yandan) Mesela 'Şafak kaç?' deyip gülüyorlar. Neden olduğunu anlamıyorum. Bana da öğrettiler, ben de 'Şafak altı' deyince yine herkes gülüyor. 
 - Kahve falı da baktırdın mı? 
 Baktırdım. Çok enteresan, hoşuma gitti. 
 - Sevgilin var mı?
 Bilmiyoruz (kahkahalar)... Belli değil. 
 - İtalya'da var mıydı? 
 Vardı ama bitti. Zaten problemler vardı.    
 - Nasıl bir ailen var, tutucu mudur? 
 Annem bana inanır ve güvenir ama 'Dikkat et' der. Önemli olan dengeli davranabilmek. Kısıtlanan  neyse onu daha çok yapmak istiyorsun. Ailem ne çok serbest ne de  çok baskıcı.
 HİÇ DÜŞÜNMEDEN 'EVET' DEDİM
 - Türkiye'de bir diziden teklif nasıl gelmişti?
 Bağlı olduğum ajans aradı. 'Türkiye'de yapılacak bir proje için yabancı uyruklu birini arıyorlar, senin de fotoğraflarımı gördüler. Ne düşünürsün; gider misin?' dediler ben hiçbir şey sormadan 'Evet' dedim. Çünkü içgüdülerime güvenirim. Biraz 'delilik' de denebilir. Türkiye'ye geldim ve dört saat görüşme yaptım. Yönetmen çok beğendi ama dil sorun olacaktı çünkü çok az vardı. Bir türlü karar verilemedi. İtalya'ya döndüm. İstanbul'a geldim ve çok beğendim. Ajansımdan aradılar 'Çok beğendiler ama başkalarına da bakıyorlar' diye haber geldi. Ben de Türkçe video hazırlamaya karar verdim. Senaryoyu istedim. Telaffuz çalıştım ve videoyu gönderdim, 'Tamam' dediler.
  