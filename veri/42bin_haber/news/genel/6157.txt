Maliyetlerin düşmesi konuta yaradı
Konut kredisi maliyetlerinin düşmesi ve değere göre KDV düzenlemesi geçen yılın son çeyreğindeki konut satışlarına olumlu yansıdı. Türkiye İstatistik Kurumu (TÜİK) verilerine göre, geçen yılın son çeyreğinde Türkiye'de 125 bin 815 konut el değiştirirken, konut satışları bir önceki çeyreğe göre yüzde 21,5, 2011 yılının aynı dönemine göre de yüzde 5,8 arttı.Konut satışlarındaki artışı değerlendiren, Ankara Tüm Emlakçılar Meslek Esnaf Odası Başkanı Ali Taylan, özellikle 1 Ocak 2013'ten önce ruhsatı alınmış ve inşaatı başlamış gayrimenkul stoklarının eritilmesi açısından yeni KDV düzenlemesinin etkili olduğunu belirtti.

Bu durumda yaklaşık 800 bin civarında konut stoku bulunduğunu ifade eden Taylan, 2012 yılı, satışlar açısından oldukça iyi geçti. Geçen yıl 1 milyon 915 bin adet konut satıldı. 2012'nin son çeyreğindeki artış trendinin 2013'te de devam edeceğini düşünüyorum dedi.

Birçok kişinin aksine konut sektöründe bu yıl bir daralma beklemediğini anlatan Taylan, gelecek 15-20 yılda da gayrimenkul sektörünün canlılığını sürdüreceğini dile getirdi.

Şimdi konut alma zamanı-

Ankaralı Emlak Müşaviri Salim Taşçı da Ankara ve İstanbul'daki markalı konutların yok sattığını ifade ederek, konuta olan talebin fazlalılığına dikkati çekti.
Dünyada her metanın adet bazında artmasına karşın toprakta böyle bir şeyin söz konusu olmadığını belirten Taşçı, Gayrimenkuldeki artış diğer metalardaki artışa nazaran daha düşük. Son rakamlar önemli bir artış olarak görülmemeli. Türkiye'de konut açığı var. Dolayısıyla vatandaş açısından şimdi tam konut alma zamanı diye konuştu.

Değere göre KDV uygulamasının devrim niteliğinde olduğunu kaydeden Taşçı, yeni uygulamanın özellikle şirket üzerine kayıtlı olmayan ikinci el konutları kapsamamasının ikinci el piyasası açısından önemli olduğuna işaret etti.

-Faiz indirimi kredilere yaradı-

Gayrimenkul Danışmanı Gülşah Gökçen Turan da konut satışlarındaki artışı, Merkez Bankası'nın faiz indiriminin konut kredisi maliyetlerini düşürmesine bağladı.
Faiz indiriminin konut piyasasını hareketlendirdiğini dile getiren Turan, Faiz oranlarının düşmesinin ardından bankalar, konut kredisi verme konusunda istekli davranıyor. Öte yandan kışın konut satışları önceki mevsimlere göre artış gösteriyor. Bunun da konut satışlarının artmasında etkili olduğunu düşünüyorum diye konuştu.

1 Ocak 2013'ten sonra ruhsatı alınarak inşaatına başlanan konutların yeni KDV uygulamasına tabi olacağını, bunun da konut alacak vatandaşlar için maliyet artışı anlamına geldiğini anlatan Turan, vatandaşların, 1 Ocak'tan önce ruhsatı alınmış konutlara yönelmesinin satış rakamlarına yansımış olabileceğini söyledi.
Turan, yeni KDV uygulamasına tabi konutların satışlarının henüz başlamamış olmasından dolayı 2013'te de konut piyasasında hareketliliğin devam etmesini beklediklerini sözlerine ekledi.

-Merkezin faiz kararlarının etkisi olabilir-

ING Bank Başekonomisti Sengül Dağdeviren de Merkez Bankası'nın geçen yıl Eylül ayından itibaren faiz oranlarında indirime gitmesinin kredi faizlerinin düşmesine neden olduğunu hatırlattı.
Konut kredilerinin yıllık maliyetinin 2012 yılının Eylül ayında yüzde 12 civarında iken bunun yüzde 10,1 seviyelerine gerilediğini anlatan Dağdeviren, Dolayısıyla Merkez Bankası'nın faiz kararlarının konut kredilerinin artmasında etkisi olmuş olabilir dedi.
Şu anda faiz koridorunun üst bandının yüzde 8,5 olduğunu anımsatan Dağdeviren, gelecek dönemde bunun 25 baz puan daha aşağı inebileceğini ancak bunun altına düşmesinin beklenmediğini dile getirdi.
Buna karşın Merkez Bankası'nın politikalar konusunda esneklik ifadesini kullandığını belirten Dağdeviren, Gelişmekte olan ülkelerin faizleri indirme gibi bir durum söz konusu olursa, Merkez Bankası da faiz konusunda daha esnek davranabilir değerlendirmesinde bulundu.

-Konut kredileri bir yılda yüzde 16,2 arttı-

Bankacılık Düzenleme ve Denetleme Kurumu (BDDK) verilerine göre, 2012 yılında konut kredileri bir önceki yıla göre yüzde 16,2 artarak 85,1 milyar liraya çıktı.

Merkez Bankası'nın faiz indirimine başladığı Eylül 2012 tarihinden yıl sonuna kadar olan artış oranı da yüzde 6,4 oldu.
Geçen yıl ortalarına kadar kimi bankalar yüzde 1,10 civarında faizle konut kredileri kullandırırken bu oran,0,81'lere kadar düştü.
Öte yandan bazı bankacılar 2011 yılında neredeyse hiç konut kredisi kullandırmamalarına karşın, faiz indirimi kararlarının ardından konut kredilerine yoğun bir talep olduğunu dile getirdiler.