Eğitimde yeni çağ başladı!
Bahçeşehir Koleji'nden dünyada devrim yaratacak proje... Apple işbirliğiyle hayata geçirilen Dijital Dünya Okulu Projesi, Bahçeşehir Üniversitesi'nde gerçekleştirilen lansmanda uygulamalı olarak tanıtıldı
 ONUR UYSAL / İSTANBUL
 Bahçeşehir Koleji'nin dünya devi Apple ile birlikte hayata geçirdiği 'Dijital Dünya Okulu' projesinin tanıtımı Bahçeşehir Üniversitesi'nde gerçekleştirildi. Eğitimcilerin ve öğrencilerin yanı sıra Apple Eğitim Teknolojileri Uzmanı Joe Moretti'nin de katıldığı lansman, Bahçeşehir Koleji'nde öğrenim gören iki lise öğrencisinin açılış konuşmasıyla başladı. Dijital Dünya Okulu'nun tanıtımında kürsüye ilk çıkan isim ise Bahçeşehir-Uğur Eğitim Kurumları Başkanı Enver Yücel oldu. Eğitimde bu yeni ve dijital dönemi anlatarak başladığı konuşmasında Yücel, dijital olanaklar sayesinde eğitimin yeniden tanımlandığını söyledi. Yücel, 'Eğitim teknolojilerine çok önem veriyoruz. Anaokullarımızdan üniversitemize kadar tüm okullarımızda teknolojiyi kullanıyoruz, yenilikleri takip ediyoruz, dünya ile yarış halinde olmayı seviyoruz. Bugün dünya ile yarışabilecek bir 'Eğitim Platformu' oluşturduk. Bu büyük adımı atarken de dünya devi Apple ile işbirliği kurmayı ve iPad'i kullanmayı tercih ettik. Geliştirdiğimiz sistem sadece Türkiye'de değil tüm dünyada kullanılabilecektir' dedi, konuşmasını 'Eğitimde yeni bir çağ başlatıyoruz' sözleriyle noktaladı.
 'BİLGİ' DÖNEMİ KAPANDI
 ENVER Yücel'in ardından sahneye gelen Apple Eğitim Teknolojileri Uzmanı Joe Moretti, katılımcılara önce dijitalleşen eğitim teknolojilerinin, öğrenciler ve öğrenme üzerindeki olumlu etkilerine dair çarpıcı bilgiler verdi. Moretti sunumunda, yeni eğitim sisteminde öğretmenlerin önemine değindi. Eski eğitim yöntemleri ile eğitim verilemeyeceğini, öğretmenlerin çok daha yaratıcı ve yenilikçi bir role bürünmeleri gerektiğinin altını çizdi. Moretti, yapılan araştırmalara göre öğrencilerin yüzde 69'unun iPad ile çalıştığında kendisini daha mutlu hissettiğini, iPad ile çalışan çocukların matematikteki başarısı ve kitap okuma oranlarının yükseldiğini belirtti. Ayrıca Moretti, dijital eğitimde neler yapılabileceğini iPad show ile sundu. 
 YÜZDE 25 POZİTİF ETKİ
 BAHÇEŞEHİR Koleji Bilişim ve Eğitim Teknolojileri Koordinatörü Burak Gençay da ABD, İskoçya, Çin, Güney Kore, İsveç, Dubai, İsviçre, Hong Kong'daki uygulamaları araştırdıklarını söyledi. Bahçeşehir Koleji öğrencileri için özgün eğitim modeli geliştirdiklerini belirten Gençay, öğrencilerin başarı ve motivasyonlarında yüzde 25 gibi pozitif bir etkisi olduğunun altını çizdi.
 Kağıttan tasarruf
 BAHÇEŞEHİR Koleji uzman eğitim kadrosu tarafından hazırlanan Dijital Dünya Okulu Eğitim Modeli, öğretmenlere ve öğrencilere kendilerine özgü eğitim platformlarını kurmaları için ortam sunuyor. Oluşturulan bu ekosistemde online ve anında takip, değerlendirme, içerik yönlendirmesi yapılabiliyor. Ayrıca bu model sayesinde kağıt kullanımı azalacak ve geleceğe sürdürülebilir bir dünya bırakılacak.
 İlk ders: İstanbul'un Fethi
 EĞİTİMDE yeni bir çağ başlatan Dijital Dünya Okulu Eğitim Modeli, öğretmen ve öğrencilerinin sahnede kurdukları mini ders ile katılımcılara dijital eğitim deneyimini yaşattı. Bu sunum için dünya tarihinde yeni bir çağ başlatan İstanbul'un Fethi ders olarak sahnede dijital uygulamalar eşliğinde işlendi.  
 KATILIMCILAR için heyecan verici bir deneyim olan sunumda, öğrenciler iPad'leri ile derse katıldı, öğretmenleri yaratıcılıklarını artıran uygulamalarla tarihi bilgilere can verdi, kimi zaman bir sorunun cevabı matematikle anlatıldı. Bilgiler kimi zaman filmlerle, kimi zaman animasyonlarla pekişirildi. Çoğu katılımcı için hayatlarının şüphesiz en heyecan verici tarih dersi işlendi.
 BU heyecan verici deneyimin de gösterdiği gibi artık eski usul eğitim araçlarının kullanılmasına gerek kalmadı. Yaratıcılıkta sınır tanımayan sistem sayesinde hem öğrenciler hem öğretmenler için yepyeni bir öğrenme deneyimi başladı. Dijital eğitim uygulamaları ile öğrencilerin önünde artık sınırsız bir dünya duruyor.
  