'Yeryüzü'ne şifa dağıtan İstanbullu Fransız melek
Afrika'nın ücra köşelerinde sağlık dağıtan Yeryüzü Doktorları'nın bir neferi o... 5 yıl önce Osmanlı ve İslam tarihini araştırırken Müslüman olan Fransız Coralie Nicolao, 2010'dan beri İstanbul'da yaşıyor
 Türkan YILMAZER / turkan.yilmazer@aksam.com.tr
 Coralie Nicolao... 29 yaşında bir Fransız.. Evinden binlerce kilometre uzakta Afrika'nın köylerinde yüzlerce çocuk ve kadına şifa dağıtılmasına yardımcı oluyor. Yeryüzü Doktorları'nda çalışan siyaset bilimci ve antropolog Coralie Nicolao, 5 yıl önce Osmanlı ve İslam tarihini araştırırken Müslüman olmuş. 'İstanbul'a aşık olduğum için iki yıldır bu kentte yaşıyorum' diyen ve kısa sürede Türkçeyi de söken Nicolao, 5 yılda değişen hayatını AKŞAM'a anlattı.
 - Türkiye'de yaşamaya nasıl karar verdiniz?
 İstanbul'a daha önce gezi amaçlı gelmiştim ve hayran kalmıştım. Master tezimi Türkiye'deki sivil toplum kuruluşları üzerine hazırlarken, İstanbul'da 'Az Gelişmiş Ülkeler' ile ilgili bir konferansa katıldım. Yeryüzü Doktorları'nın Fransızca bilen bir kişiye ihtiyacı vardı, yardımcı oldum. Onların faaliyetlerinden yürüttükleri çalışmalardan etkilendim. Orada profesyonel olarak çalışmaya başladım. Yeryüzü Doktorları bir dünya kuruluşu ama Avrupa'daki bir şubesinde çalışmaktansa hem yürüttükleri başarılı faaliyetlerden dolayı buradakilerle birlikte çalışmak hem de aşık olduğum kent İstanbul'da yaşamak istedim. İki yıldır Yeryüzü Doktorları'nın çalışanı olarak Türkiye'de yaşıyorum.
 MÜSLÜMAN OLDUM
 - Sizin Fransa'dan ayrılmanıza sebep olan, başka kültürleri araştırmaya iten ne oldu?
 Üniversitede hem siyaset bilimi hem de antropoloji eğitimi aldım. Başka dünyalar, kültürler beri etkiliyordu. İslam tarihi ve Osmanlı İmparatorluğu çok ilgimi çekiyordu. Ortadoğu'ya gittim, Suriye'ye... Orada Kur'an-ı Kerim'i okudum. Anlayış, kültür zenginliği, olayları kavrayış biçimi, yazılanlar beni çok etkiledi. Hz. İsa'nın bile daha doğru anlatıldığını düşünüyorum. Hz. Muhammed'in hayatını da okuduğumda Müslüman olmaya karar verdim.
 LAİK MANTIK YOK
 - Osmanlı tarihinde en çok hangi dönem ve padişah sizi etkiledi?
 Yavuz Sultan Selim... Kesinlikle bambaşka bir lidermiş. Özellikle de Sina Çölü'nü geçerken Hz. Muhammed'i görmesine ilişkin anlatılanlar çok ilgimi çekti. O bölgeye gittim, onun gezdiği yerlerde gezdim, yürüğü yerlerde yürüdüm. Osmanlı'nın fethettiği bölgelerde insanların hayatını, tarihini, kültürlerini değiştirmemesi ve saygı duyması çok önemli. Maalesef Avrupalı ülkeler bugün bile 'misyonerlik' fikrinden vazgeçmiş değil. Laik bir mantıkla yaklaşmıyorlar. Mülteci kamplar açıyorlar ama kadınlar ve erkekleri bir arada tutuyorlar. Oysa Müslüman ülkede problem olabilir. Oranın kültürüne saygı göstermiyorlar. Oysa Türkiye'den giden sivil toplum örgütleri birkaç yıldır gidiyorlar ama çok saygılılar. 
 - Fransa'dan sonra Afrika sizi etkiledi mi?
 Nijer dünyanın ikinci en fakir ülkesi. Fransa ise çok zengin bir ülke. Ama Nijer'de yaşayanların iç zenginlikleri çok daha yüksek. Aile önemli bir değer. Ama Avrupa'da aile önemli değil. Afrika'da başka sosyal zenginlikler var. Kültür, bağlılık, değerlerine sahip çıkma, problemleri hep birlikte çözme bunlar var. Ama Fransa'da herkes yalnız. Özellikle de şimdi kriz var, herkes kendisini düşünüyor.
 5 dolarlık sineklik alınamadığı için çocuklar ölüyor
 - Yeryüzü Doktorları'na nasıl katkıda bulunuyorsunuz?
 Somali, Kenya, Yemen ve Nijer'de çalışmalar yürüttüm. Bir ülkeye gidiyorum. Orada insanların neye ihtiyaçları var analizini yapıyorum. Örneğin hastane ya da beslenme merkezi açılmasını öneriyorum. Ardından da böyle bir merkez açılabilmesi için çalışmalar yürütüyoruz. Nijer'de başkente 50 kilometre uzaklıkta bir bölgede beslenme merkezi açtık. 
 SITMAYLA SAVAŞ
 -Beslenme merkezinde neler yapıyorsunuz? 
 Yetersiz beslenenler için UNICEF'ten özel gıda alıyoruz, ilaçlar veriyoruz. Bizim burada çok rahat halledebileceğimiz ama orada insanları öylesine derin etkileyen problemler var ki inanamazsınız. En çok yaşanan vaka sıtma. İlaçlar pahalı, hastalandıktan sonra tedavi zor. Oysa bir aileyi kaplayacak şekilde kullanılabilen ilaçlı sinekliklerle sivrisineklerden uzak kalmak mümkün. 5 dolara alınabilen bir sineklik alınamadığı için çocuklar ölüyor. Buradan gönüllü giden doktorlar da destek verdi, 400 sineklik alıp onlara hediye ettik.