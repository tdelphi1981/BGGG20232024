Sanayici gazsız kaldı, BOTAŞ 'sorunu olan bana gelsin' dedi
BOTAŞ, fabrikalara '2013 gaz alım anlaşması için özel sektöre gidin' dedi. Türkiye'nin devleri gaz ithalatçılarının kapısını çalınca 'Elimizde o kadar yok' yanıtı aldı. Sanayici, 'Gazı yüzde 20 pahalı satmak istiyorlar' diyerek ithalatçı şirketleri BOTAŞ'a şikayet etti
 ESİN GEDİK
 Geçen yıl kış aylarının çok soğuk geçmesi nedeniyle bireysel tüketim beklentinin üzerinde artmıştı. Hızlı büyüyen ekonomi nedeniyle sanayinin doğalgaz talebi de ikiye katlanmış, enerji sıkıntısı elektrik kesintilerine yol açmıştı. Bu yıl ekonominin yavaşlaması, havaların da sıcak seyretmesi olası bir doğalgaz krizini ertelemiş görünüyor. Fakat aynısını sanayi kuruluşları için söylemek çok zor...
 SANAYİ kuruluşları her yıl BOTAŞ'la sonraki yıla dair doğalgaz alım sözleşmesi imzalar.  Geçtiğimiz eylül ayında BOTAŞ şirketlere ve OSB'lere 'Anlaşmalarınızı ithalat lisansı olan şirketlerle yapın' dedi. Bazı sanayi kuruluşları bu anlaşmaları yaptı. Ancak önemli bir kısmı 'yeterli gaz yok' yanıtı alınca soluğu Ankara'da aldı. 
 ÖNCEKİ gün EPDK Başkanı Hasan Köktaş ve Enerji Bakanlığı Müsteşarı Metin Kilci'nin başkanlığında taraflar biraraya geldi. Erdemir, Ford Otosan, seramik sektörü temsilcileri ve OSBÜK Başkanı Nurettin Özdebir, özel sektörü temsilen bu toplantıya katıldı. Doğalgaz ithalatçısı şirketler 'Kontratlı tüm gaz miktarının anlaşmalarla satıldığını, ellerinde ek gaz olmadığını' söyledi. Erdemir yetkilileri, 'Erdemir ve İsdemir'in yıllık doğalgaz ihtiyacı 450 milyon metreküp. Bir gün gazsız kaldığımızda 6 ay tesisler çalışamaz duruma gelir, 2013 yılı için anlaşma yapamıyoruz' deyince Bakanlık ve BOTAŞ, 'Doğalgaz vereceğiz' sözü verdi.
 10 OSB GAZSIZ KALDI
 EPDK'daki toplantıya katılan Organize Sanayi Bölgeleri Üst Kuruluşu (OSBÜK) Başkanı Nurettin Özdebir de sıkıntıyı doğruladı: 'Birkaç gün öncesine kadar 10'a yakın OSB'nin gazı yoktu. Hatta biliyorsunuz Bakan Taner Yıldız Kayserili. Ancak Kayseri OSB hala gaz anlaşması yapamadı. Devreye BOTAŞ girdi ve 'çözeceğim' dedi. İthalatçı şirketler, öncelikle anlaşmalarını doğalgaz dağıtım şirketleriyle yaptılar, dolayısıyla sanayiye gaz kalmadı. Rusya'dan ek gaz gelmesini bekliyoruz. Ama bunlarda bugünden yarına olmuyor.
 ELDE STOK YOK
 AKŞAM'a konuşan Doğalgaz İthalatçıları ve İhracatçıları Derneği (DİVİD) Başkanı Fatih Baltacı, 'İddialar asılsız, biz tüm gazı sattık. Elimizde stok yok. Zaten stoklanacak bir ürün değil. Herkes gaz bulabiliyor da birkaç şirket neden bulamıyor. Çok ciddi 'al ya da öde' yükümlülüklerimiz var' dedi.
 Yıldız: Sıkıntısı olan bize başvursun
 ENERJİ ve Tabii Kaynaklar Bakanı Taner Yıldız ise herhangi bir arz sıkıntısı olmadığını söyledi. Sıkıntı yaşayanların da Bakanlığa başvurmasını istedi.
 Yüzde 20 hakkı
 KULİSLERDE gaz ithalatçısı şirketlerin kontratlanmış tüm gazı satmadıkları ellerindeki miktarın yüzde 20'sini beklettikleri konuşuluyor. Gerekçesi ise özel şirketler gazı BOTAŞ'tan daha ucuza alıyor. Daha fazla kar etmek için yasanın tanıdığı 'sistem dengesizlik fiyatı' hakkını kullanmak istiyor. Bu hak, şirketlere gaz sıkıntısı olduğunda gazı yüzde 20 daha pahalı satma hakkı tanıyor.
  