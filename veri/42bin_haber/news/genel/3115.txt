Suriye'nin bütünlüğü Kıbrıs kadar önemli
Türk büyükelçilere seslenen İsveç Dışişleri Bakanı Carl Bildt, Kürt meselesinin kendileri için de kritik olduğunu söyledi. 'Suriye'nin toprak bütünlüğü, Kıbrıs'ınki kadar önemli' diye konuştu
 Mahmut GÜRER / İZMİR
 Büyükelçiler Konferansı dün İzmir'de gerçekleştirilen oturumlarla devam etti. İlk sözü alan İsveç Dışişleri Bakanı Carl Bildt, konuşmasına Yunanistan'daki krizle başladı. 'Yunanistan batacak, AB tarihe karışacak' diyenler vardı ama bu gerçekleşmedi. Kehanette bulunanlar, bugün akıllıca bir şekilde sessiz kalıyorlar' diyen Bildt, krizin Avrupa'nın yıllardır uyguladığı bir politika sonucu aşıldığını savundu.
 KÜRT MESELESİ ÖNEMLİ
 ORTADOĞU'daki gelişmelere de değinen Bildt, İsveç nüfusunun yüzde 2'sinin Irak, yüzde 1'inin İran kökenlilerden oluştuğunu anlattı. Avrupa'da en çok Suriyelinin yaşadığı ülkenin İsveç olduğunu belirten Bildt, Kürt meselesinin kendileri için de önemli olduğunu söyledi.  
 - SURİYE'de yaşananlar, Kosova'daki savaşın 6 misli insanın ölümüne neden olmuş durumda. Cezayir'de iç savaş 10 yıl sürmüştü, ama Suriye'de olanlar kısa zamanda çok sayıda insanın hayatına mal oldu. 
 TÜRKİYE'YE ÖVGÜ 
 - MÜCADELE ne kadar sürerse, istikrarlı devlete geçiş o kadar zor olacak. BM Güvenlik Konseyi'nin barışçıl geçiş çabalarını artırması önemli. Çabuk ve askeri bir müdahalenin gerekli olduğunu düşünenler var, ama askeri müdahale istikrarı oluşturmak için gerekli zemini oluşturmuyor. 
 - SURİYE'nin bütünlüğü, Irak, Lübnan, Kıbrıs ve Azerbaycan'ın bütünlüğü kadar önemlidir. Çünkü bölünme bir yerde olursa her yerde ortaya çıkabilir. Türkiye'nin Suriye felaketini önleme çabalarını ve yardımseverliğini takdirle karşılıyorum. 
  