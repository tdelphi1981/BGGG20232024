Gazze'de çatlak
ABD, Başbakan Erdoğan'ın sert açıklamalarından duyduğu rahatsızlığı iletti. Ankara 'bunun başka tanımı yok' yanıtını verdi
 MAHMUT GÜRER
 Gazze'de yaşanan kriz, 'model ortaklık' olarak tanımlanan ABD - Türkiye ilişkilerine yansıdı. Başbakan Recep Tayyip Erdoğan'ın 'İsrail terörist devlet' açıklamasından rahatsız olan Washington, Ankara'ya 'söyleminizin sertliği sorunun çözülmesine yardım etmiyor' görüşünü iletti. Ankara da 'Gelişmeler daha farklı tanımlanamazdı. Sorunun çözülmesi için her girişimi destekliyoruz' yanıtını verdi
 GAZZE'de yaşanan kriz, model ortaklık olarak gösterilen Türkiye - ABD ilişkilerini sarstı. Erdoğan'ın önceki gün grup toplantısında dile getirdiği 'İsrail devlet terörü uyguluyor. 4 yaşındaki çocuğu katletmek meşru savunma hakkını kullanmak mıdır? Ey ABD, Batı, Çin! Size sesleniyorum' sözleri Washington'da rahatsızlık yarattı. İki gün önce 'İsrail'e karşı retorik saldırıların faydalı olmadığını düşünüyoruz' diyen ABD Dışişleri Bakanlığı Sözcüsü Victoria Nuland, dün bu kez Erdoğan'ın sözlerine doğrudan yanıt verdi. Nuland'a bir gazeteci, Erdoğan'ın açıklamalarına dair yorumunu sordu. Bunun üzerine Nuland 'Türkiye'den gelen bazı aşırı sert söylemleri hiç yararlı görmüyoruz ve bu çok ağır açıklamaların bazılarına katılmıyoruz. Bu görüşlerimizi Türk yetkililere net biçimde aktardık' yanıtını verdi.
 KAYGILARIMIZI AKTARDIK
 Son 24 saat içinde konuyu Türk yetkililerle görüştüklerini de belirten Nuland 'Detaylara girmeyeceğim ama bu söylemlerin yararlı olmadığına dair kaygılarımızı, bakanlıktan Türk Hükümeti'ne açıkça aktardık' diye konuştu.
 ABD Dışişleri Bakanı Hillary Clinton'ın İsrail Başbakanı Binyamin Netanyahu ile görüşme sonrası yaptığı 'ABD'nin, İsrail'in güvenliğini sağlama yönündeki taahhüdü kaya gibidir ve bunda hiçbir tereddüt yoktur' açıklaması da dikkati çekti.
 DİPLOMATİK kaynaklardan edinilen bilgilere göre de tepki yazılı notayla değil, sözlü olarak iletildi. ABD hem Dışişleri Bakanlığı'na hem de Türkiye'nin Washington Büyükelçiliği'ne ilettiği mesajda 'Hükümetten gelen bazı söylemlerin sorunu çözmeye ve yardımcı olacağının aksine, krizi derinleştireceği endişesi taşıyoruz. Müttefiklik ilişkisi doğrultusunda bundan sonraki açıklamaların daha dikkatli olması gerektiğine inanıyoruz' dedi.
 ANCAK Ankara verdiği yanıtta, Gazze'de yaşanan 'insanlık dramına' dikkat çekerek, bu sorunun çözülmesi için tüm toplumun harekete geçmesi gerektiği vurgusunu yaptı.
 MOSSAD ile diyalog
 Türkiye'nin, Gazze süreci ile ilgili arabuluculuk çabalarına verdiği destek kapsamında, MİT ile MOSSAD arasında çeşitli görüşmeler yapıldığı öğrenildi. Alınan bilgiye göre, Dışişleri Bakanı Ahmet Davutoğlu ile gittiği Mısır'da Erdoğan'ın talimatı üzerine kalan MİT Müsteşarı Hakan Fidan, görüşmelerini Hamas'la sınırlı tutmadı. Fidan, Mısır ve İsrailli istihbarat birimlerinin yaptığı görüşmelere de katıldı.
  