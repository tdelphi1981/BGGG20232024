Hak bildiğimiz yoldan sapmayız
AK Parti Ankara Milletvekili ve Star Gazetesi Yazarı Yalçın Akdoğan, PKK'nın Kürt meselesinde kendi gibi düşünmeyen herkesi Kürt düşmanı olarak yaftaladığını belirterek, ekledi: 'Örgütün son dönemde içine girdiği girdapta debelenip durması da zamanın gerisinde kalmasından, bugünün gerçeklerini kavrayamamasından kaynaklanıyor.
 Öcalan'ın 'çapsızlığından ve kifayetsizliğinden' sürekli yakındığı bu Kandil takımı bizi klasik jargonların içinde anlamlandıramazlar.'
 Akdoğan, 'Sizi Gidi Irkçı Şovenler' başlıklı dünkü yazısında özetle şu görüşleri dile getirdi: 
 - ... BİZ, Kürtlerin veya diğer etnik kökendeki kardeşlerimizin hakları için nasıl samimi bir mücadele ortaya koyar, bunu adeta siyasi varlığımızın bir sebebi olarak görürsek, PKK'nın çarpık zihniyetine ve kirli eylemlerine karşı da mücadele etmeyi, Kürtlerin bu ateist örgütün tasallutu altına girmemesi için uğraşmayı inancımızın gereği olarak görürüz. Birileri 'devletçi, ırkçı, Kürt düşmanı' gibi karalamalar içine giriyor diye de hak bildiğimiz yoldan sapmaz, inandığımız gerçekleri söylemekten çekinmeyiz. Ne Kürtçü, ne Türkçü denmesine aldırış ederiz. PKK'nın bu söylemleri çok bayat ezberlere dayanıyor. Zaten örgütün son dönemde içine girdiği girdapta debelenip durması da zamanın gerisinde kalmasından, bugünün gerçeklerini kavrayamamasından kaynaklanıyor. Öcalan'ın 'çapsızlığından ve kifayetsizliğinden' sürekli yakındığı bu Kandil takımı, bizi klasik jargonların içinde anlamlandıramazlar. Biz, yıllardır herkes gibi Kürtlerin de hak ve özgürlükleri için mücadele ediyor, bugüne kadar atılmayan adımları atıyoruz ve bunu PKK'ya ve PKK'nın sabotajlarına rağmen yapıyoruz. Kabil-i hitap olmayan bu zevata cevap vermek belki gereksiz görülebilir, ancak ağır ithamlara karşı sükut etmek de bize ağır geliyor.