Gül'den kimyasal silah uyarısı
Cumhurbaşkanı Abdullah Gül, Şam yönetiminin Türkiye'ye karşı kimyasal silah kullanma ihtimaline karşı hazırlık yapıldığını söyledi.
 İNGİLİZ Financial Times gazetesine konuşan Gül, bu tehdide NATO'nun sağlayacağı Patriot füzeleriyle karşılık verilebileceğini belirtti. Gül, 'Suriye'nin kimyasal silahlara ve bu silahları taşıyabilecek eski Sovyet sistemine sahip olduğu biliniyor. Bu anlamda bir çılgınlık yapılması ve böyle bir hamleye girişilmesi ihtimaline karşılık hazırlık planları yapılmalı, NATO'nun şu an yaptığı şey de bu' dedi. FT, Gül'ün sözlerinin, Şam'ın kimyasal tehdidiyle ilgili Ankara'nın kaygılarını yansıtan en net açıklama olduğunu belirtti. Gül ayrıca, Türkiye topraklarına düşen top mermilerinin kasıtlı atıldığına inanmadığını söyledi.