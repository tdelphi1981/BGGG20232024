Maaşlar yatmadı, 10 milyon kart nakit çekime kapandı
Ekonomideki yavaşlama artık sokakta da hissediliyor. İşleri kötü giden şirketler ya işçi çıkartıyor, ya da elemanların maaşını eksik ya da geç yatırıyor. Ay başını iple çeken vatandaş, maaşı yatmayınca kredi kartı borcunu ödeyemiyor. Banka da BDDK'ya uyup vatandaşın kartını nakit çekime kapatıyor
 Ayfer ARSLAN
 ayfer.arslan@aksam.com.tr
 Bir yandan ekonomideki yavaşlama nedeniyle maaş ödemelerinin gecikmesi bir yandan da kredi kartlarının nakit çekime kapatılması nedeniyle vatandaş kredi borçlarında batağa düştü. Özellikle bireysel kredilerde ve kredi kartlarında dikkati çeken çarpıcı artış karşısında bankalar da sıkıntıya düşen müşterilerini arayarak kredi borçlarını yeniden yapılandırmaya başladı.
 GERİ ÖDEMEDE SIKINTI
 Kredİ kartı pazarında sektör lideri olan Garanti Bankası Bireysel Bankacılıktan Sorumlu Genel Müdür Yardımcısı Onur Genç'in son gelişmelere ilişkin yaptığı değerlendirmeler de sorunun boyutlarını çarpıcı bir şekilde ortaya koyuyor. 2012 yılının başında yüzde 4.5'lar civarında olan kredi kartlarındaki sorunlu kredi oranının şu anda yüzde 6'lara kadar yükseldiğini belirten Genç, Garanti Bankası'nın halen aktif olan 7 milyon adet kart müşterisinin yüzde 20'sinin kartının nakit çekime kapatıldığını söyledi. Sektör genelinde ise nakit çekime kapatılan kredi kartı sayısı 10 milyonu buluyor.
 BDDK'nın ilk 8 aylık veriler sektördeki toplam krediler yüzde 9.6 artarken, takipteki alacaklar brüt olarak yüzde 13.6 oranında artış gösterdi.
 90 GÜN BEKLİYOR
 Genç, sorunlu kredilerin artışının nedenleri ve bu konuda aldıkları önlemlere ilişkin ise şunları söyledi:
 'Bizim bir tane ekibimiz var. 90 güne kadar ödeyemeyen müşteriler için karşılık ayırmıyoruz ama müşterilerimizi arayıp neden ödeyemediklerini soruyoruz. Hatta bazı müşterilerimizin borçlarını yapılandırıyoruz. 250 tane çalışan arkadaşımız geciken müşterileri arıyorlar. 90 gün sonra ise avukatlık bürolarına veriyoruz. Avukatlar devreye giriyor. Müşterilerimizin genelde 'Neden ödeyemiyorsunuz?' sorusuna verdiği yanıt  'Bu aralar maaşımı gecikmeli alıyorum, patron vermedi,  işsiz kaldım' oluyor. Maalesef ekonomide genel bir yavaşlama olması hemen ödemeler üzerine etkisini gösterdi.'
 Üç kez ihlal edene nakit çekim yasak
 Garanti Bankası Genel Müdür Yardımcısı Onur Genç'e göre sorunlu kredilerin artışında geçen yıl hayata geçen nakit çekim yasağı da etkili oldu. Buna göre bir yıl içinde en fazla 3 kez  borcunun yüzde 50'sine kadar ödeme yapmayanların kartı nakit çekimine kapatılıyor. Genç, 'Bu sert ve bir anda gelen bir kuraldı. Kredi kartını nakit çekim aracı olarak kullananlar zorlandı. 9.1 milyon adet kredi kartımız var, bunun yüzde 72'si aktif. Aktif müşterilerimizin yüzde 20'sinin kartını nakit çekime kapattık. Müşteriler geçici nakit ihtiyacını kart üzerinden karşılıyordu, şimdi sistem onu bloke etmiş oldu. Bu oranlar sektör genelinde de böyledir' diye konuştu.
 Borçlar nasıl yapılandırılıyor?
 Ödeme sıkıntısı çeken müşterilerine yardımcı olmak amacıyla kredi borçlarının vadesini uzattıklarını belirten Onur Genç, bu konuda banka müşterilerine önemli bir uyarıda da bulunuyor: 'Müşterilerimize, 'Aylık taksitlerini 200 TL yerine, 100 TL'ye düşürelim ama 2 yılda değil de bize 4 yılda öde' diyoruz. Bütün bunları yaparken müşterinin kredi tarihçesine gidip onu işliyoruz. Nasıl olsa taksitlendiriliyormuş deyip müşterilerin beklenti içerisine girmemesi gerekir. Müşteriler her geciktikleri gün itibarıyla kara listeye giriyor. Bankalarda kredisi geciken her müşteri KKB'ye bildiriliyor. Dolayısıyla her geçen gün müşteri için dezavantaj.'
 Kadın girişimciye altın kredi
 Genç, yastık altındaki altını ekonomiye kazandırmak için Garanti Bankası şubelerinde Altın Salısı günleri başlattıklarını ve bir yıl içinde 5 ton altın toplamayı hedeflediklerini aktardı. Altın Salısı günleriyle bankaya yeni gelen müşterilerin çoğunluğunu kadınların oluşturduğuna dikkat çeken Genç,  ''Kadınların bize getirdiği altınları teminat olarak kabul edip karşılığında isteyenlere kredi de kullandırabiliyoruz' diye konuştu.
 Bireyler daha az kredi kullandı
 Genç, geçen yıl sektörün ihtiyaç kredilerinde sektörün yüzde 38 büyürken, bu yılk ilk 9 ayda büyümenin yüzde 11'de kaldığına dikkat çekti. Onur Genç, 'Türkiye'de bu sene hane halkları geçen yılki kadar borçlanmadı. Bunun iki tane nedeni var. Birincisi; faizler göreceli olarak geçen yıla göre daha yüksekti. İkincisi; artık vatandaş hesabına bakıyor'dedi.
 23 bin kişi Net Hesap açtı
 Garanti Bankası'nın 10 milyon civarındaki bireysel bankacılık müşterisi içerisinde vadeli mevduat taşıyanların sayısının sadece 500 bin olduğunu ifade eden Onur Genç, şunları söyledi:
 ''Niye mevduat hesapları yok' diye araştırdık. Çünkü insanlar birikim yapamıyor. Biz de bunun üzerine Net Hesap'ı çıkarttık. Müşterilerimize, '24 ay boyunca ayda 300 lira biriktirirsen 500 TL de benden' diyoruz. Net Hesap beklediğimizin üzerinde yoğun talep gördü.  23 bin kişi hesap açtı.'