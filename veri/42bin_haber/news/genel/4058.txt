'Listeye göre hangi Kürt infaz edilecek'
BDP Genel Başkanı Selahattin Demirtaş, Paris'teki cinayetlerin aydınlatılmasının Türkiye'nin sorumluluğu olduğunu belirterek, AKP Genel Başkan Yardımcısı Mehmet Ali Şahin'in Paris'tekine benzer bir olayın Almanya'da da yaşanabileceği yönündeki açıklamalarına tepki gösterdi. Demirtaş şöyle dedi:
 'Neye dayanarak bunu söylüyor? Başbakan'a soruyorum; Kim kimi infaz edecek? Elinizdeki listeye göre hangi Kürt siyasetçi infaz edilecek? Paris bilgisi de elinizde var mıydı? Bundan sonra Kürt siyasetçilere yönelik bir saldırı, aklımıza bu Genel Başkan Yardımcısı'nın açıklamasını getirecek.'
 Demirtaş'ın konuşmasından satır başları: 
 BARIŞ ÇIĞLIKLARI DUYULMAMIŞ: Diyarbakır ne zaman savaş mesajı verdi ki cenazede barış mesajı deniliyor. Bugüne kadar o barış çığlıklarının duyulmaması eksiktir.
 PARİS AÇIKLAMASI: Fransa'da savcının açıklaması tatmin etmekten uzaktır. Fransa'ya düşen tüm bağlantılarıyla katliamı çıkartmaktır. 10 günlük hummalı çalışma sonunda ortaya çıkacak şey bu muydu? O büro 24 saat incelenen büro. Demek ki tüm kayıtlar mevcut. Bula bula bu kadarıyla mı uğraştınız? 
 ÇOK UCUZ TEZGAH: Çağdaş Hukukçular Derneği'ne düzenlenen operasyon dikkatlerden kaçmamıştır. Bu insanlar yeraltında gezen insanlar değil. Korku filmi gibi bu olay. Bu kadar ucuz tezgah olur mu? Grup Yorum'un bağlama, gitarından parmak izi alıyorlar. Gözaltındaki avukatın telefonuna mesaj atıyorlar. Uzmanlaşın biraz, ayıptır.
 KÜRTLERİ DE ALLAH YARATMIŞ: Hükümetin barış ve çözüm fırsatını kaçırması suç olur. Bize ayar veren Başbakan'a soruyorum: Siz Kürtleri halk olarak görüyor musunuz? 'Kürt sorunu yoktur', katılıyorum. Devlet faşizmi sorunu vardır. 90 yıldır uygulanan inkarcı asimilasyoncu politikalar vardır. Yaradılanı Yaradan'dan ötürü sevmek de güzeldir. Kürtleri de Allah yaratmış.  Biz sizden sadaka beklemiyoruz. Halkın gasp edilmiş haklarını istiyoruz. ANKARA