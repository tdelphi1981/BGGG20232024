'Yasadışı bahis 2 milyar $' ceza alt sınırı yükseltilmeli
İnteltek Genel Müdürü Ahmet Sezer, yasadışı bahiste ceza alt sınırının 2 sene olmasının caydırıcı olmadığına dikkat çekerek, '3 büyük ilin yanı sıra Doğu ve Güneydoğu illerimizde yasadışı bahis oynatan çok sayıda işyeri mevcut' dedi
 AYLİN LÖLE / ANTALYA
 Geçen yıl itibarıyla 11 milyar TL'ye ulaşan şans oyunları pazarının üzerindeki yasadışı bahis gölgesi can sıkıyor. Şans oyunları pazarında Spor Toto ve İddaa'nın pazar payının yüzde 50'nin üzerinde olduğunu belirten İnteltek Genel Müdürü Ahmet Sezer, 'Son yıllarda internet üzerinden oynanan oyunların yanı sıra, yasadışı bahis şirketlerine aracılık eden fiziki işyerleri aracılığıyla oynatılan oyunlarda çok büyük artış oldu' dedi. 
 Türkİye'deki yasadışı bahis pazarının büyüklüğünün 2 milyar doların üzerinde olduğunun tahmin edildiğini anlatan Sezer, 'Üç büyük ilin yanı sıra Doğu ve Güneydoğu illerimizde yasadışı bahis oynatan çok sayıda işyeri mevcut. Son 2 yılda 24 ayrı ilde yasadışı bahis oynatıldığı tespit edilen 167 adet işyeri için suç duyurusunda bulunuldu, bunların 42'si hakkında kamu davası açıldı, 66'sında soruşturma devam ediyor ve 16'sında ise açılan davalar karara bağlandı' diye konuştu.
 CEZALAR YETERSİZ KALIYOR
 Yasadışı bahis oynatan ya da aracılık edenlere ilişkin ceza alt sınırının 2 seneyle sınırlı olmasının yasal mücadelede etkin olamadığını belirten Sezer, 'Kolluk güçleri sanıkları tutuksuz yargılanmak üzere serbest bırakmakta, mahkemeler kararın açıklanmasının geri bırakılması yönünde karar almaktadır. İddaa gibi kamusal ekonomik değer yasadışı bahis tehdidi altındadır' dedi.
 Türkiye'nin en iyi halı saha takımı İzmir'den
 Cem Durul ve Deniz Durul tarafından hayata geçirilen iddaa Rakipbul Ligi Türkiye Finalleri'nde karşılaşan 11 ilin şampiyonları mücadele etti. Yıl boyunca, 11 ilde, 72.154 amatör halı saha oyuncusundan oluşan 6.894 takımın, toplam 14.338 maçlık müthiş mücadelesine sahne olan iddaa Rakipbul Ligi'nin Antalya'da düzenlenen 2012 Türkiye Finali'nde Konya temsilcisi Şahin Gençlik'i 2-0'la geçen İzmir temsilcisi Uyar Balata Metem Radyatör, 'Türkiye'nin en iyi halı saha takımı' unvanıyla, Türkiye'yi Eylül 2013'te Berlin'de 32 ülkenin katılımıyla düzenlenecek Avrupa Halı Saha Şampiyonlar Ligi'nde temsil etmeye hak kazandı.
 Yasadışı bahisi kesmenin 7 yolu!
 Ahmet Sezer'in, yasadışı bahisi engelleme önerileri ise şöyle: l Yasadaki ceza alt sınırının artırılması  l Son kullanıcıya ceza getirilmesi l Vergi ve kesintilerin yeniden düzenlenerek ikramiye dağıtım oranının artırılması l Yasadışı bahse fon transferi gerçekleştiren banka ve kurumların buna engel olması l TİB'in yasadışı siteleri filtrelemede daha hızlı ve etkin hareket etmesi l Emniyet güçlerinin Doğu ve Güneydoğu illerinin yanı sıra 3 büyük ilde de operasyonlar yapması l Yasadışı bahse karşı toplumsal bilincin artırılması...
 İddaa severlere müjde yeni bir oyun geliyor!
 'Yenilikleri takip ederek ve iddaa severlerin istekleri dikkate alınarak 'heyecanı' yukarıda tutmayı amaçlıyoruz' diyen Ahmet Sezer, 'Bu amaçla her dönem yeni oyunlar sunuyoruz. Futbol sezonu başında çıkardığımız yeni oyunumuz 'Düello' oldukça ilgi gördü. Önümüzdeki günlerde de yeni bir oyun hazırlığı içindeyiz, ismi altı-üstü 1,5-3,5' diye konuştu.
 Topaz'la açıldı, yeni fırsatları takip ediyor
 İnteltek'in uluslar- arası şirket olma hedefinin ilk adımı olan Azerbaycan'daki iştiraki Azerinteltek, TOPAZ markası ile 2011'de ülkenin tek yasal operatörü olarak operasyonuna başladığını hatırlatan Sezer, şöyle konuştu: 'Henüz 2. yılımız dolmadan Azerbaycan Prömiyer Ligi'nin sponsorlu olduk. Yurtdışı yatırım ve iş fırsatları konusunda arayışlarımız devam edecek.'