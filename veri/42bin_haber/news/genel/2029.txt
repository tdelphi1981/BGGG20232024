Dizi setinde kavga iddiasında karar!
Dizi setinde kavga iddiaları nedeniyle açılan davada mahkeme, oyuncu Ushan Çakır’ı, Ezgi Asaroğlu’nu yaraladığı gerekçesiyle 3 bin lira para cezasına çarptırdı.
 Çakır’ın sabıkasız oluşunu ve duruşmada Ezgi Asaroğlu’ndan özür dilemesini göz önüne alan hakim hükmün açıklanmasını geri bıraktı.
 "Leyla ile Mecnun" dizisinin setinde kavga iddiaları nedeniyle açılan davada karar açıklandı. Dizi setinde oyuncuları arasında yaşandığı iddia edilen kavgaya ilişkin dava İstanbul 4. Asliye Ceza Mahkemesi’nde görüldü.
 Duruşmaya oyuncular sanık Beste Bereket, müşteki sanık Ushan Çakır, müşteki sanık Ezgi Asaroğlu ve tarafların avukatları katıldı.
 “BOĞAZINI SIKTI, YERDE SÜRÜKLEDİ"
 Duruşmada Ezgi Asaroğlu’nun avukatı Hulusi Gürbüz, Beste Bereket’in azmettirmesi sonucu Ushan Çakır’ın müvekkiline saldırıp boğazını sıktığı, saçlarından tutup yerde sürüklediğini ve bu nedenle cezalandırılması gerektiğini ifade etti. Beste Bereket’in avukatı ise savunmasında müvekkilinin sanık Çakır’ı azmettirmediğini ve beraatine karar verilmesi gerektiğini belirtti.
 “ÇENESİNE DOKUNDU, VÜCUDA ZARAR VERECEK HAREKET DEĞİL"
 Sanık Ushan Çakır’ın avukatı Selim Kurt ise müvekkilinin Ezgi’nin çenesine eli ile dokunduğunu ve bunun vücuda zarar verecek bir hareket olmadığını bu nedenle müvekkilinin beraatine karar verilmesini istedi.
 OYUNCU EZGİ: PSİKOLOJİM BOZULDU
 Müşteki sanık Ezgi Asaroğlu savunmasında suçlamaları kabul etmediğini belirterek, “Ben Ushan’a hakaret etmedim. Bana yapılan eylem nedeniyle psikolojim bozuldu. Ölümden döndüm. Cezalandırılmalarını istiyorumö dedi. Sanık Beste Bereket ise suçsuz olduğunu söyleyip beraatini talep etti.
 OYUNCU USHAN ÇAKIR: OLAY EZGİ’NİN TAHRİKİ İLE OLDU
 Bir diğer müşteki Sanık Ushan Çakır söz alarak, “Ben öncelikle Beste’nin beni azmettirmediğini belirtmek istiyorum. Ayrıca olay Ezgi’nin tahriki ile oldu. Üzgünüm böyle bir olayın yaşanmaması gerekirdi. Hakkımda beraat kararı verilmeyecekse hükmün açıklanmasının geri bırakılmasını talep ediyorum" diye konuştu.
 EZGİ ASAROĞLU ‘HAKARET’ SUÇLAMASINDAN BERAAT ETTİ
 Savunmaların ardından davayı karara bağlayan mahkeme, Ezgi Asaroğlu’nun, sanık Ushan Çakır’a hakaret içeren sözleri söylediğine ilişkin delil bulunmadığından Asaroğlu’nun beraatine karar verdi.
 BESTE BEREKET ‘AZMETTİRME’ SUÇUNDAR BERAAT ETTİ
 Sanık Beste Bereket’in, Ushan Çakır’ı Ezgi Asaroğlu’nu yaralamaya azmettirmesi yönünde iddiadan başka kanıt bulunmadığını belirten mahkeme, Beste Bereket’in bu suçtan beraatine karar verdi.
 USHAN ÇAKIR ‘YARALAMA’ SUÇUNDAN CEZA ALDI-
 Ushan Çakır’ın ise Ezgi Asaroğlu’nu yaralama suçunu sabit gördüğünden 3 bin lira para cezasına çarptırıldı. Mahkeme, Çakır’ın sabıkasız oluşu ve duruşmada Ezgi Asaroğlu’ndan özür dilemesini göz önüne alarak bu hükmün açıklanmasının geri bırakılmasına karar verdi.
 SETTE KAVGA YARGIYA TAŞINDI-
 Davaya konu olan kavga iddiaya göre dizi setinde oyuncular Ushan Çakır ve Ezgi Asaroğlu tartışması ile başladı. Tartışmanın ardından Çakır’ın, Asaroğlu’na saldırdığı belirtildi. Oyuncu Ushan Çakır’ın daha önce aynı dizide rol alan Beste Bereket ile aşk yaşadığı ve kavganın da Ezgi Asaroğlu’nun, Beste Bereket’e Çakır hakkında olumsuz şeyler söylemesinden kaynaklandığı iddia edildi.Olayın ardından iddialar yargıya taşındı.