150 ölümden sonra ateşkes
İsrail'in Gazze'de 8 gündür sürdürdüğü saldırıları sona erdirecek ateşkes anlaşması üzerinde uzlaşma sağlandı. Yaklaşık 150 kişinin yaşamını yitirdiği saldırılar dün akşam son buldu
 İsrail ile Hamas arasında sürdürülen ateşkes görüşmeleri  uzlaşmayla sonuçlandı. Mısır ve taraflar ateşkes üzerinde anlaşmaya varıldığını bildirirken, Tel Aviv ablukanın kaldırılmasının söz konusu olmadığını açıkladı.
 TÜRKİYE, Mısır ve Katar'ın yanı sıra BM Genel Sekreteri Ban Ki-Mun ve ABD Dışişleri Bakanı Hillary Clinton'ın bizzat yürüttüğü diplomatik çabalar meyvesini verdi. İsrail ile Hamas, 8 gün süren Bulut Operasyonu'nda silahların susmasını sağlayacak ateşkes üzerinde anlaşmaya vardı. Hillary Clinton; Mısır, Batı Şeria ve İsrail'de yürüttüğü temasların ardından döndüğü  Mısır'da kameraların karşısına geçti. Mısır Dışişleri Bakanı Muhammed Kamel Amr ile birlikte dünyanın beklediği haberi veren Clinton, tarafların uzlaşması sonrası dün akşam 21.00 itibariyle ateşkesin yürürlüğe girdiğini açıkladı. İsrail ise, ateşkesi doğrularken, Hamas'ın şartlarından biri olan Gazze'ye yönelik ablukanın kaldırılmayacağını belirtti.
 
 İSRAİL ASKERİ ÖLDÜ
 OPERASYONUN en kanlı bilançolarından biri de önceki gün yaşandı. İsrail'in havadan ve denizden vurduğu Gazze'de 26 kişi daha ölürken, toplam ölü sayısı 150'ye yaklaştı. Hamas'ın fırlattığı roketler nedeniyle Eşkol'da da bir asker ve bir sivil yaşamını yitirdi. İsrail, '7. katı Hamas'ın istihbarat merkezi' gerekçesiyle, medya merkezini 3. kez vurdu.
 OTOBÜSE BOMBA
 GÖRÜŞMELER sürerken dün sabah saatlerinde İsrail'in başkenti Tel Aviv'in ana caddelerinden biri üzerinde seyreden bir otobüse bombalı saldırı düzenlendi. Saldırı sonucu 17 kişinin yaralandığını, bunlardan üçünün durumunun ağır olduğu bildirildi. İsrail Savunma Bakanlığı binasına çok yakın bir noktada meydana gelen patlamayla ilgili bilgi veren görgü tanıkları, bir adamın otobüse binerek sol taraftaki bir koltuğa bir paket yerleştirdiğini, ardından koşarak otobüsten indiğini söyledi. Hamas sözcüsü Fevzi Bahroum patlamanın 'Gazze'ye yönelik operasyonun doğal bir sonucu' olduğu açıklaması yaparken, Tel Aviv'deki bazı radyolar, patlamanın ardından Gazze'de kutlamalar yapıldığını öne sürdü.
  