CHP, anadili masaya yatırdı
Kapalı grup toplantısında 'Anadilde eğitime karşıyız, öğretimden yanayız' diyen Kılıçdaroğlu, Kürt sorununun çözümü konusunda net olduklarını söyledi. Kılıçdaroğlu, kapalı toplantıların dışarı yansıtılmaması için vekilleri uyardı
 A. Rezzak ORAL / ANKARA
 CHP Genel Başkanı Kemal Kılıçdaroğlu'nun başkanlığında yapılan 'kapalı grup' toplantısında anadilde savunma konusu masaya yatırıldı.
 Antalya Milletvekili Gürkut Acar ve Uşak milletvekili Dilek Akagün Yılmaz'ın talebi üzerine gerçekleşen toplantıda konuşan Acar, 'Genel çerçevede Kürt sorunu konusunda parti görüşümüzü netleştirip ortaya koymalıyız. Eğer bu konuda PM'miz toplanıp bir tavır belirlerse, o artık parti görüşü olur ve ben de o görüşe katılırım' diye konuştu.
 İZMİR Milletvekili Alaattin Yüksel ise, 'Anadilde savunma da dahil bu konulara haklar ve özgürlükler penceresinden bakmamız gerekir. İktidar birçok alanda faşizan uygulamalarını sürdürüyor. Bu mücadele sürecindeki yoldaşlıklarımızı artırmalıyız' diye konuştu.
 NE YOLDAŞLIĞI YA!
 YÜKSEL'in konuşmasına ulusalcı kanattaki bazı vekiller laf atarak itirazlarını seslendirdi. Bir milletvekilinin Yüksel'in duyacağı şekilde, 'Ne yoldaşlığı ya, talepler bölücü' dediği, başka bir vekilin ise, 'Fare geçer yol olur, bu işler hep böyle başlar zaten' sözünü birkaç kez tekrarladığı bildirildi.  
 KILIÇDAROĞLU da CHP'nin genel çerçevede Kürt sorunu, dar anlamda ise anadilde savunma konusundaki tavrının net olduğunu vurgulayarak, 'Biz netiz. Anadilde savunma konusuna özel olarak Kürtçe olarak bakmıyoruz, bakmamalıyız. Kişinin kendisini en iyi ifade ettiği dil olarak bakıyoruz. Kürtçe eğitime ülke olarak hazırlıklı değiliz, bu adım ülkeyi başka mecralara götürür. Anadilde öğretimi ise destekliyoruz' dedi.
 KILIÇDAROĞLU kapalı grup toplantılarının dışarıya sızması konusunda ise vekillere sert çıkarak 'Madem kapalı grup yapıyoruz, gerçekten kapalı kalmalı. Bu kurala uyulmazsa bir daha kapalı yapmam' şeklinde sitem etti.  
  