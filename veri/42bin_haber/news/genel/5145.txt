'İstanbullu otelci, Suriye etkisini bertaraf etmek için fiyatları %10 kırdı'
Yukarıdaki ifade İngiliz HRG'ye ait... Raporda İstanbul'da oda fiyatlarının 263 $'a kadar indiğinin altı çizilmiş. Peki bu ne kadar doğru? Sektöre sorduk, bin ah işittik: Katılmıyoruz. Aksine İstanbul Suriye krizini çok iyi tolere etti...
 AYLİN LÖLE 
 
 İngiliz Hogg Robinson Group, "Suriye faktörü turizmi vurdu, İstanbul'da oda fiyatları yüzde 10 düştü" dedi, turizmcilerden itiraz geldi. Araştırmaya göre 2012 yılında Moskova üst üste 9. kez dünyanın en pahalı otel odalarının satıldığı turizm kenti oldu. Rapora göre şehirdeki ortalama otel odası fiyatı 414 dolar olurken, İstanbul ise 2012 yılında konaklamada yüzde 10 fiyat düşürmek zorunda kaldı. İstanbul'da ortalama otel odası fiyatlarının yüzde 10 düşerek, 263 dolara gerilemesi ise Suriye ile olan sınır çatışmalarına bağlandı.  
 DOLULUK ARTIYOR  
 Ancak HRG'nin araştırmasını, sektör temsilcileri 'inandırıcı' bulmadı. Turistik Otelciler, İşletmeciler ve Yatırımcılar Birliği (TUROB) Başkanı Timur Bayındır, "Oteller doldukça fiyatları yükselir, önünde belirli bir rezervasyon kapasitesi yoksa fiyatlar bir parça aşağıya çekilir. Ancak geçen sene dolulukta yüzde 16 büyüme yaşanmışken, fiyatların düşmüş olması çok makul gelmedi. O bakımdan bana göre fazla bir şey ifade etmiyor söz konusu araştırma" dedi. Bu sene İstanbul başta olmak üzere Türkiye'de çok sayıda kongre düzenleneceğine dikkat çeken Bayındır, "Bu kongreler gerçekleşirken oda fiyatları ucuza satılmayacaktır" diye konuştu.  Kaybı çok iyi tolere ettik 
 POINT Hotel Taksim Genel Müdürü Nuri Kalyoncu ise "Geçen sene bir önceki seneye göre oda fiyatlarında yüzde 10-15 artış sağladık. Suriye'nin getirdiği kaybı çok iyi tolaere ettik" dedi. 
 Düşmedi, aksine fiyatlar %6 yükseldi 
 BW Plus The President Hotel Genel Koordinatörü Recep Arifoğlu ise otel fiyatlarını karşılaştıran referans aldıkları HRS.com'a göre ise geçen yıl fiyatların düşmek bir yana aksine yüzde 6 arttığını söyledi. Arifoğlu, "Geçen yıl özellikle kış aylarında İstanbul deyim yerindeyse Libyalı kaynıyordu. Otel olarak bir evvelki yıla göre yüzde 12 büyüme gerçekleştirdik. Hal böyleyken 2012'de otel fiyatlarının düşmüş olacağını çok makul bulmuyorum" dedi.