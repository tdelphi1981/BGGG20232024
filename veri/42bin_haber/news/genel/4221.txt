Kefaletle serbest kaldı torununa hayat verdi
Minik Rabia lösemi olduğunda iki buçuk yaşındaydı. İlik verebilecek tek kişi vardı, dedesi Dursun Coşkun. Aile, ameliyat için gün sayarken dede, yolda bulduğu sahte paralar yüzünden cezaevine girdi. Durumu, mahkeme heyetine anlatınca 75 gün sonra kefaletle tahliye oldu. Hastaneye koşan dede torununu hayata döndürdü
 Osman YILMAZ / SAMSUN 
 Rabia Kocabaş... İki buçuk yıl önce Samsun'un Alaçam İlçesi Köse Köyü'nde dünyaya geldiğinde sağlıklı bir bebekti. 6 aylık olduğunda bir gün aniden rahatsızlandı. Annesi Kevser ile babası Namık Kocabaş, kusma ve halsizlik şikayetiyle Alaçam Devlet Hastanesi'ne başvurdu. Yapılan testlerde, minik Rabia'nın lösemi olduğu ortaya çıktı. Dünyaları başına yıkılan aile, Samsun Ondokuz Mayıs Üniversitesi Tıp Fakültesi Çocuk Hematoloji Servisi'ne giderek şifa aramaya başladı. 
 SON ÇARE DEDE COŞKUN'DU
 İKİ yıl süren tedavinin ardından doktorlar minik kıza ilik nakli kararı aldı. Uygun donör bulmak için aile seferber oldu. Geçen temmuzda Rabia'nın annesi, babası, ablası ve amcası doku örneği verdi. Ancak hiçbiri ilik nakli için uygun değildi. Son çare 47 yaşındaki dede Dursun Çoşkun kalmıştı. O da bir umut olarak doku örneği verdi. Sonuçlar olumluydu. 
 SAHTE PARADAN TUTUKLANDI
 TÜM planlar yapıldı. Ağustos ayında ilik nakli için ameliyat yapılacaktı ki Kocabaş Ailesi'nin üzerine karabulutlar çöktü. İddiaya göre ameliyat için gün sayan dede Coşkun, pazarda para dolu bir poşet buldu. İçinde 3 bin lira vardı. Sahibini bulmak için durumu köy muhtarına bildirmek istedi ancak hasta olduğunu öğrenince parayı evine götürdü. Çevredeki köylülere de bir miktar para bulduğunu, sahibini aradığını söyledi. 
 BU sırada bir ihbar üzerine polis dede Coşkun'un evini bastı. Yapılan aramada, poşet içindeki paraların sahte olduğu belirlendi. Çıkarıldığı nöbetçi mahkeme tarafından tutuklanan Dursun Coşkun, Bafra Cezaevi'ne gönderildi. 
 HASTANEYE KOŞTU 
 KOCABAŞ Ailesi, ilk duruşmada mahkeme heyetine Rabia'nın durumunu anlattı. Mahmeke heyeti dede Coşkun'un 5 bin lira kefaletle tahliyesine karar verdi. 75 gün sonra serbest kalan dede Coşkun, Ondokuz Mayıs Üniversitesi Tıp Fakültesi Hastanesi'nin yolunu tuttu. Geçen ay yapılan başarılı operasyonla minik Rabia sağlığına kavuştu.
 Operasyon başarılı
 Ondokuz Mayıs Üniversitesi Sadettin-Vasfi Baysal Çocuk Kemik İliği Nakil Merkezi Sorumlusu Doç. Dr. Murat Elli, Rabia'nın sağlık durumunun iyi olduğunu belirterek, şunları söyledi: Rabia ve ailesi tedavinin her evresine mükemmel şekilde uydular. Dedesi tereddüt etmeden verici oldu. Operasyon başarılı geçti. Şimdi iyi bir noktadayız.