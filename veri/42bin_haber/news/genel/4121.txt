Mest eden jest!
Başbakan Erdoğan'ın jestiyle başlayan 'azınlık vakıflarına mallarının iadesi' sürecinde 111 taşınmazın iadesi, 15'inin bedelinin ödenmesi kararlaştırıldı
 Önce Meclis'in 'Cemaat ve azınlık vakıflarına mallarının iadesi' konusunda çıkardığı düzenleme, ardından Başbakan Recep Tayyip Erdoğan'ın imzaladığı kararname, birçok vakfın yüzünü güldürdü. 
 Başbakan Yardımcısı Bülent Arınç,  azınlık mallarıyla ilgili olarak MHP Manisa Milletvekili Erkan Akçay'ın soru önergesini yanıtladı. Akçay, önergesinde, Vakıflar Kanunu'nda gerçekleştirilen değişiklik çerçevesinde yapılan başvuruları ve taşınmazların hangi gerekçelerle iade edildiği sorusunu yöneltmişti
 ARINÇ,  28 Ağustos 2012'de sona eren başvuru süresi içinde 116 cemaat vakfı tarafından bin 560 taşınmaz için başvuru yapıldığını belirtti. Arınç şöyle devam etti: 
 'Vakıflar Meclisi'nce 111 taşınmazın tesciline, 15 taşınmazın bedelinin ödenmesine, 214 taşınmaz başvurusunun uygun bulunmadığına karar verilmiş olup, diğer taşınmazlar ile ilgili değerlendirmeler devam etmektedir.'
 ÇOĞUNLUĞU İSTANBUL'DA
 ARINÇ, tazminat ödenmesine karar verilen taşınmazlar için değerlemenin Maliye Bakanlığı tarafından yapıldığının da altını çizdi. 
 ARINÇ, ayrıntı vermemesine karşın, taşınmazlardan büyük çoğunluğu İstanbul'da bulunuyor. Diyarbakır, Bursa, Hatay, Balıkesir, Edirne ve İzmir'de de başvurular bulunuyor. 
 
 Hem davacı hem hakim
 Taşınmazlarla ilgili kararların alındığı Vakıflar Meclisi'ndeki üyelerin durumu da tartışmaya yol açtı. Akçay, mecliste cemaat vakıflarını temsilen tek üye olan Pandeli Laki Vingas'ın Yeniköy Panayia Rum Ortadoks Kilisesi ve Mektebi Vakfı'nda yönetici olduğunu ve bu vakfın 6 taşınmaz için başvurusu bulunduğunu hatırlattı.