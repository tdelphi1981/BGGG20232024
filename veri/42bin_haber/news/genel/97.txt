Yeni nükleer santralin yeri belirleniyor
Enerji ve Tabii Kaynaklar Bakanı Yıldız, 2. nükleer santral müzakereleri sırasında 3. nükleer santralin yerinin de tespit edileceğini bildirdi.
 Enerji ve Tabii Kaynaklar Bakanı Taner Yıldız, ikinci nükleer santralle ilgili müzakerelere üçüncü santralin yer tespit çalışmalarının da eklendiğini, yeri henüz belli olmayan üçüncü santralin Akkuyu büyüklüğünde olacağını söyledi.
 Enerji Düzenleyicileri Bölgesel Birliği (ERRA) tarafından İzmir'de düzenlenen 11'inci Enerji Yatırım ve Düzenleme Konferansı'na katılan Bakan Yıldız, toplantı sonrası gazetecilere yaptığı açıklamada, ikinci nükleer santralle ilgili 4 ülkeyle yürütülen müzakerelerde ipi göğüsleyecek olanların ayrışmaya başladığını, sonuçlanmadan isim vermenin doğru olmadığını ancak bir ayrışmanın ortada olduğunu belirtti.
 Bakan Yıldız, bu müzakerelerin sadece ikinci santralle değil üçüncü santralle de ilgili olduğuna dikkati çekerek şöyle konuştu:
 
 ''Üçüncü santralin bu müzakerelerde konu edildiğini söylemem lazım. Şimdiye kadar ikinci santralle ilgili konuşuyorduk, yeri belli olmasa da yerin tespitiyle ilgili danışmanlık hizmetlerinin de belki bu firmayla beraber tamamlanmış olacağını söylemem lazım. Bu, müzakere konu başlıklarının arasına girdi. Fukuşima'dan dolayı gösterdiğimiz uluslararası nezaketin bize yaklaşık 1 yıla mal olduğunu söylemem lazım. Bunu telafi etmek için ikinci nükleer santralle ilgili müzakere başlıklarının arasına 3. santralin yer tespitini de aldık. ''Şurası değil burası'' gibi cümlelerin her birinde bir yer arayışı gayreti gösterilmesine saygı duyuyorum. Ama santralin yeriyle ilgili her türlü kelimenin spekülatif olduğunu peşinen söyleyeyim.
 
 Kapasitesi Akkuyu kadar olacak. Yani 4 bin 800-5000 megavat civarında. Herkesin modeli, paket önerileri farklı. Biri bin megavatlık 4 ünite diyor, biri bin 200 megavatlık 4 ünite diyor.''
 Ömrü olanlar görecekler
 Olabildiğince yerli sanayiyi teşvik edeceklerini belirten Yıldız, "Ömrü olanlar görecekler. Türkiye, nükleer santral yapımında o kadar büyük mesafe katedecek ki sanayide ciddi bir mesafe alınacak" dedi.
 Elektrik satışı yok
 Suriye ile elektrik satışı konusunda bir görüşme olmadığını, özel sektörün bu konuda ortam bulursa görüşme yapabileceğini ifade eden Yıldız, ''Biz elektriği, Suriye rejimine değil halkına verdiğimiz düşünüyoruz. Kapıyı kapatmıyoruz. Bizim elektrik pazarlamaya ihtiyacımız yok. Elektrik piyasasında yüzde 1'den daha küçük bir bölümden bahsediyoruz. Kapının açık olduğunu, özel sektör tarafından bunun değerlendirileceğini söyleyebilirim. Bunun dışında bizim Suriye rejimi, hükümet yetkilileriyle görüşmemiz söz konusu değil'' dedi.
 Lavrov'un açıklamaları olumlu
 Rusya Dışişleri Bakanı Sergey Lavrov'un Suriye uçağının indirilmesi olayının ''Türkiye-Rusya ilişkilerini etkilemeyeceği'' yönündeki sözlerinin hatırlatılması üzerine Bakan Taner Yıldız, kendisinin geçen haftalarda Suriye konusundaki görüş ayrılığının iki ülke arasındaki enerji ilişkilerini etkilemeyeceğini belirttiğini hatırlattı.
 Bakan Yıldız, ''Enerji sektörüyle alakalı yapılanmanın siyasi yorumlardan izole bir ortamda geliştiğini, bundan sonra da böyle devam edeceğini söylemiştim. Sayın Lavrov'un da aynı doğrultuda açıklama yapmış olmasını olumlu buluyoruz'' dedi.
 aa