Dış ticarette 'altın çağ' sürüyor 9 aylık açık yüzde 23 geriledi
Eylülde dış açık 6.83 milyar dolar olurken, 9 aylık açık 63.5 milyar dolara geriledi. Altın ihracatı yüzde 500'e yakın arttı. Altın ihracatında Birleşik Arap Emirlikleri birinci sırada
 Türkiye'nin dış ticaret açığında düşüş altının desteğiyle eylül ayında devam etti. Eylülde dış açık yüzde 34.7 düşüşle 6.83 milyar dolar olarak gerçekleşti. Ocak-eylül döneminde dış açık yüzde 22.8 daralarak 63.5 milyar dolar olarak belirlendi. İhracat eylülde yüzde 21 artarak 13.01 milyar dolar, ocak-eylülde yüzde 13.7 artarak 113.02 milyar dolar oldu. İthalat eylül'de yüzde 6.4 azalarak 19.84 milyar dolar, ocak-eylülde yüzde 2.9 azalarak 176.5 milyar dolara indi. Eylül ayında yine altın ihracatı dikkat çekti. Eylülde kıymetli taş ihracatı yüzde 493 artışla 1.6 milyar dolar oldu. Avrupa Birliği'nin ihracattaki payı, eylül ayında yüzde 39.2'ye geriledi. AB'ye yapılan ihracat, 2011 yılının aynı ayına göre yüzde 6.4 artarak 5.1 milyar dolar olarak gerçekleşti. En fazla ihracat yapılan ülke Birleşik Arap Emirlikleri (BAE) oldu. Bu ülkeye yapılan ihracat 2011 yılı Eylül ayına göre yüzde 452.3 yükselerek 1.4 milyar dolar (1.144 milyon doları altın ihracatı) oldu. Reuters'ın 23 Ekim'de yaptığı bir habere göre, Türkiye'nin altını Dubai üzerinden İran'a ihraç ettiği belirtilmişti. Takvim etkilerinden arındırılmış seriye göre; 2012 yılı Eylül ayında önceki yılın aynı ayına göre ihracat yüzde 21 artarken, ithalat yüzde 2.6 azaldı.