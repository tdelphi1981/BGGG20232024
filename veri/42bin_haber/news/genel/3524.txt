2013'ten beklenti az
Güney Kıbrıs Rum Yönetimi'nin AB Dönem Başkanlığı 1 Ocak'ta sona erdi. Türk tarafı, başkanlık seçimi ve mali kriz nedeniyle müzakere sürecinde ilerleme öngörmüyor
 Mahmut GÜRER / ANKARA
 Rum Yönetimi'nin AB Dönem Başkanlığı nedeniyle sürüncemede kalan Kıbrıs müzakerelerinin mart ya da nisan ayında yeniden başlaması öngörülürken, Türk tarafı özellikle başkanlık seçimi ve mali kriz nedeniyle müzakere sürecinde yeni bir adım beklemiyor. Diplomatik kaynaklar, BM Genel Sekreteri'nin devreye girerek beşli konferans düzenlenmesi için KKTC ve Ankara'dan 2012 yılı boyunca yapılan tekliflerin de GKRY tarafından masaya bile getirilmeden reddedildiğini belirtiyor.
 AKŞAM'ın diplomatik kaynaklardan edindiği bilgilere göre, Kıbrıs sorununda bu yıl için de çözüm beklentisi yok. Özellikle Kıbrıs Rum Kesimi'nin içinde bulunduğu mali krizin gün geçtikçe ağırlaşması ve ülkenin 17 Şubat'ta seçime gidecek olması nedeniyle Türk tarafı 2013'te yeni bir sürece girilmesi zor görünüyor. Kaynaklara göre, Mehmet Ali Talat'ın Cumhurbaşkanlığı döneminde temelleri atılan ve sorunun çözümünde kilit rol oynayacağı öne sürülen çalışma grupları da neredeyse hiçbir konuda ilerleme kaydedemedi.
 Tek ilerleme kaydedilen konu ise Kıbrıs adasındaki kültür varlıklarının korunması yönünde oldu. Taraflar arasındaki en büyük sorunlar, 'mülk değişimi' ve 'yönetim biçimi' olarak görünüyor.
 BEŞLİ ZİRVEYE RET
 Dİplomatİk kaynaklar, 2012 boyunca Nisan, mayıs ve haziran aylarında Türk tarafının 3 kez BM Genel Sekreteri Ban Ki Moon'a 'beşli konferans toplanması ve Annan Planı sürecinde olduğu gibi çözüme gidilmesi için çağrıda bulunduğu'nu vurgularken, bu tekliflerin Rum Yönetimi tarafından üzerinde konuşulmasına bile fırsat verilmeden reddedildiğini kaydediyor.