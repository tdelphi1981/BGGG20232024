Yeni sayfa: Dün Bugün Yarın
Türk popüler müziğinin geçmişinde yeri ve önemi büyük olan 'Dün Bugün Yarın' oluşumu, yeniden hayata geçiyor. 1972'deki kurucularından Attila Özdemiroğlu ve Garo Mafyan, müzikseverlerle yeniden buluşmaları öncesinde, İstanbul Gelişim Orkestrası dönemini ve yeni oluşumu anlattı.
 Serhat Tekin
 serhattekinc@gmail.com
 'Dün Bugün Yarın' bir proje... Temeli 1970'lerde atılmış. 1980 darbesi sonrası üretime ara vermişler. Şimdi yeniden karşımızdalar. Yıllar önce yola çıktıkları isim altında, farklı projelere imza atacaklar. Atilla Özdemiroğlu ve Garo Mafyan, bu oluşumla, iyi müzisyenlerin bile yolundan çıktığı bir dönemde herkesi 'tekrar' müziğe çağırmak istediklerini söylüyorlar. Ticari olanın peşinden gitmek değil, kültür üretme misyonunu üstlenmişler. Müziğe eğlence olarak bakmıyorlar. Onları ayrı ayrı da görebileceğiz, beraber de... Çok fonksiyonu olan bir prodüksiyon olarak adlandırdıkları 'Dün Bugün Yarın' projesini müziğin ustalarıyla konuştuk.
 - İstanbul Gelişim Orkestrası neden dağıldı?
 Garo Mafyan: Başlarken 'ebediyen' diye yola çıkmadık. O, bir devirdi. Bitti. Oradaki arkadaşlar devam edebilir. İstanbul Gelişim, 6 kişidir; biri bugün hayatta değil. Zaman içinde ayrılıklar, gidip gelmeler oldu. Hepimizin içinden geçen, yapmak istediği şeyler var. Oturup konuştuk ve o devri kapattık. Kimse kimseye kırgın değil. 
 Attila Özdemiroğlu: Parça parça oldu dağılma... Asım (Ekren), gitti. Ardından Neco'nun tercihi değişti. Tek tek kopmalar olunca, geri kalanlar olarak devam etmek istemedik. Yine de en uzun dayanan gruplardan biridir.  
 - İstanbul Gelişim, birçok sesin okulu gibi olmuştu...
 G. Mafyan: İstanbul Gelişim ve onun dışındaki hayatımız biçiminde bir ayrım yapmalıyız. İstanbul Gelişim'e birçok müzisyen ve solist geldi. Bu arada kendi hayatlarımızı, yeni seslerle devam ettirdik. 
 A. Özdemiroğlu: İlk prodüksiyonlarını 'Dün Bugün Yarın'da yapan solistlerin tüm şarkıları bugün hala taze... İlk Nilüfer ile başladı. Ardından Sezen Aksu, Kayahan... 
 - 'Dün Bugün Yarın', İstanbul Gelişim'den önce mi vardı?
 A. Özdemiroğlu: 70'li yıllarda Şanar Yurdatapan ve benim ortaklığımda kurulmuştu. 70'li yılların sonlarını hatırlarsınız; biz devrimci çocuklardık. Ülkeyi değiştirmek istiyorduk. 1980 darbesiyle ortağım yurtdışına gidince, ben de sürdürmek istemedim. Ve öyle kaldı...
 - Peki, yeniden o isimle proje üretmeye nasıl karar verdiniz?
 G. Mafyan: İzmir'e yerleştim ama İstanbul'dan ayrılsanız da müzik her zaman müzisyeni gıdıklar. Müzisyen hep çalmaya açtır. Çalıştığım bir ekibim var. Bir arkadaşım bir şeyler yapmak istediğini söyleyince, bunu Atilla'ya anlattım. Provalara katıldı. Birbirimizle paslaşarak, hem bireysel, hem de birlikte bir şeyler yapmak istedik. Bütün yapacağımız işler, 'Dün Bugün Yarın' prodüksiyonu altında olacak. Belki, yeni sesler de katılacak bize. Albüm yapmak basit ama kalıcı ürün ortaya koymak zor. Biz bunun peşindeyiz. 
 A. Özdemiroğlu: Son yıllarda müzik çok tek düze oldu. Bazı müzisyen arkadaşlarım 'Yeni bir şey yok mu?' diyor. Yeni bir şeyler yapıp ilham vermek lazım. Bu birliktelikle böyle bir üretim yapabilirsek, o heyecanlı dönemlere geri döneriz. 
 - Attila Özdemiroğlu'nun bu oluşumda  kendi adına vereceği 'ilginç' bir konser de olacakmış...
 A. Özdemiroğlu: 'Dün Bugün Yarın' çerçevesinde, Unplugged projemi 12 Aralık'ta seyirciyle buluşturacağım. 4 kişilik minik bir grubumuz var. Türk müziğinden bazı örneklerin yeni aranjmanları, yaptığım film müzikleri ve dünya müziklerinden sevdiklerimi icra edeceğim. Konserdeki misyonumuz, öz müziğimiz ve kendi bestelerimizden de oluşan parçaları kimliklerini bozmadan çok sesli hale getirmek. Bu yıllardır yapılıyor ama kişisel şikayetim kimliklerinin bozulması.  
 - Şimdilerde üretim durdu mu? 
 A. Özdemiroğlu: Durmadı. Durmuş gibi gözüküyor çünkü doğru düzgün bir şeyler çıkmıyor. Tekrar işler görüyoruz. 
 G. Mafyan: Bu dünyada da böyle. 10 sene önce kızım beni dinlemeye geldi. Bir parça çaldık. 'Baba, bu ne güzel! Yepyeni parçalar yapıyorsunuz' dedi. 'Evladım biz bunu 1969'da çalıyorduk' dedim. Gençler ne verirseniz onu yemek durumunda kalıyor. Kolaya gidiyoruz.
 - Enbe Orkestrası sizce nasıl?
 G. Mafyan: Onları aynı kategoriye koyamazsın çünkü çok dağılıyor o tür gruplar. 'Bu akşam sen gel', 'Sen yarın şurada çalıyorsun' şeklinde herkes dağılıyor. Bütünlük ve beraberlik yok. Bu iş böyle bir iş değil.
 A. Özdemiroğlu: Hatta çalan müzisyenler, o gece gittikleri işte karşılaşıp 'merhaba'laşıyor.
 - 'İstanbul Gelişim' bir markayken neden bu isimle devam etmeyip 'Dün Bugün Yarın'ı seçtiniz?
 G. Mafyan: Bir şeyi kesme becerisine sahipseniz onu kesersiniz. Bu herhangi bir ismi silmek değil. Müzik yapıyoruz.
 A. Özdemiroğlu: Ticari açıdan dediğiniz doğru. Bir arkadaş grubunun birlikteliğinden doğan bir isimdi İstanbul Gelişim. Artık tamamı bir arada değilse, o isimle çalışmanın da bir anlamı kalmıyor. 
 - Bugün müzik dünyasına baktığınızda sizi en çok ne rahatsız ediyor?
 A. Özdemiroğlu: Değerli müzisyen arkadaşlarımızı bir DJ aletinin üzerinde görüyorum. Buna çok üzülüyorum çünkü çamur üretim oluyor. Gittim, dinledim. Ses rahatsız edici. Bu yüzden yapacağım Unplugged projesi buna bir tepki. 
 G. Mafyan: Temeli olmayan işlerde ahkam kesenler beni rahatsız ediyor. Komiklikten öteye gitmiyor. Biz yetersiz insanları aramıza aldığımızda ona şekil verebiliriz ama diğerlerinde bu beceri yok.
 - Albüm yapmayan aranjör kalmadı...
 A. Özdemiroğlu: Belki haklı yanları var. Aranjörler müzik oluşturan kişiler. Halk, sadece şarkıcıya bakıp ona mal ediyor. Onlar da emeklerinin yok olmasına tepkiyle yapıyor belki bu albümleri.
 - Size böyle teklif geldi mi? 
 G. Mafyan: Çok geldi teklif... Benim şarkılarımdan bana albüm yapılır mı? Bu çok komik. Kendi eserlerimi, kendimce yorumlamaktan hoşlanırım. 
 - Şimdi kolay solist çıkmıyor mu?
 G. Mafyan: Sizin yüzünüzden oluyor (gülüyor)! 15-20 insana kilitlenmişsiniz. Akşam onlarla yatıp sabah onlarla kalkıyorsunuz. Halbuki o kadar güzel işler oluyor ki. Ama sunulanı alan halk, olanı biteni sadece verilenden ibaret sayıyor.
 A. Özdemiroğlu: Güncelin peşine giden, eskiyi tekrarlayan bir durum var. O zaman müzeci oluyor, sanat üretmiyorsunuz. 
 - Yakında Eurovision telaşımız başlar... 
 G. Mafyan: Şarkıcı yarışması olarak lanse ediliyor ancak o bir şarkı yarışması. Sertab'ın (Erener) şarkısı birinci oldu. O Sertab'ın değil, Demir Demirkan'ın şarkısıdır. Bir yıl tiyatroya dönüyor, sonra komşuvizyona... 
 A. Özdemiroğlu: Birkaç örnek hariç, bir gecede üretilen ve yaşamayan şarkıların festivali gözüyle bakıyorum artık.