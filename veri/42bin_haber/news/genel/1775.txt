Resulayn'da silahlar sustu
ŞANLIURFA'nın Ceylanpınar İlçesi'nin hemen karşısında bulunan Resulayn'da günlerdir süren sert çatışmaların tarafları anlaşmaya vardı. Suriye'nin Haseki kentine bağlı Resulayn İlçesi'nde PYD güçleriyle Özgür Suriye Ordusu'na bağlı muhaliflerin anlaşmaya vardığı bildirildi.
 Türkiye sınırına yakın noktaya silahları ve üzerinde uçaksavar bulunan araçlarıyla toplu halde gelen muhalifler PYD güçleriyle anlaştıklarını belirterek, çatışmalar nedeniyle Türkiye'ye giden Suriyelilerin Resulayn'a dönmeleri çağrısında bulundu. İlçede pazartesi günü Özgür Suriye Ordusu ile Kürtlerin oluşturduğu PYD arasında yaşanan çatışmalarda iki taraftan da ölenler ve yaralananlar oldu. Suriye tarafından ateşlenen bir silah, Ceylanpınar'daki bir öğretmenin de hafif yaralanmasına yol açtı. Hafta sonu sınırdaki sessizlik sonrası dün muhalifler Türkiye sınırına yakın bir noktada toplandı. Silahlarıyla birlikte sınıra 150 metre uzaklıktaki boş alana gelen muhalifler, daha sonra ellerindeki bildiriyi okudu. Türkiye tarafına yürüyen bir muhalif de PYD ile anlaştıklarını, çatışmaların son bulduğunu belirterek, Türkiye'ye giden Kürt ve Arap kökenli Suriyelilerin Resulayn'a dönmelerini istedi. ŞANLIURFA / DHA