Kızılötesi ısıtma sistemiyle termal sağlık kabini üretti
Gurbetçi işadamı Ahmet Şahbaz, kızılötesi ışınlı termal sauna kabini geliştirdi.
 İsviçre'de uzun yıllar çalışan Şahbaz, kabinin romatizmadan egzamaya, sedeften astıma, depresyondan alerjiye kadar birçok rahatsızlığa iyi geldiğini iddia ediyor. Yüksekliği 2 metre, genişliği 1,47 metre olan kabin, içinde kızılötesi ampul barındıran 6 milimetrelik cam panelle çalışıyor. Her köşeye kurulabilen kabinin en büyük özelliğinin, güneşten alınan D vitamininin aynısını vermesi olduğu söyleniyor. Çalışması için 220 volt şehir cereyanı yeterli. Sarfiyatı da oldukça az; 900 watlık bir panel, saatte 30-35 kuruşluk elektrik harcıyor, bu da ayda 35 liraya denk geliyor. Thermowell Genel Müdürü Şahbaz, kabinin bir termal tesisteki bütün özelliklere sahip olduğunu belirterek, "Romatizmal hastalıklarım vardı. Ona tedavi yolları ararken keşfettim. Sonra geliştirerek bir sağlık kabini haline dönüştürdüm." dedi.
 Kızılötesi ışınlar, ısıyı diğerlerinden daha fazla taşıyabiliyor. En büyük özelliği ise havayı ısıtmadan, yani havayı aracı olarak kullanarak doğrudan nesneleri ısıtması. Termowell kızılötesi termal kabin de bu sistemle çalışıyor. Amerikalı doktorların, termal saunaları yeni nesil sağlıklı yaşam aracı olarak gördüğünü belirten Ahmet Şahbaz, "Termal tesislerdeki birçok özellik, bu kabinde var. Bu sistemle termali eve taşımak mümkün. Her köşebaşına kurulabiliyor. Saunaya benziyor ama ondan farklı. Sauna her yere kurulamıyor ve herkes giremiyor, ayrıca çok kısa süre kalınabiliyor. Termal kabinde ise 1 saat oturmak mümkün. Saunaya göre daha ekonomik, saatte 35 kuruşluk masrafı oluyor. Ebadına göre içinde aynı anda iki ile altı kişi kalabiliyor." diye konuştu. Diğer ısıtma sistemlerinin aksine havayı kurutmadığını ifade eden Şahbaz, kabinin kilo verdirme özelliğine de sahip olduğunu, hareket etmeden saatte 700 kalori yaktırdığını aktardı.
 Kabinin fiyatı Avrupa'da 15-18 bin euro arasında değişirken Türkiye'de 8-10 bin liraya satılıyor. Ürünlerinde kullanılan malzemelerin tamamen İsviçre, Almanya ve Türkiye menşeli olduğunu dile getiren Şahbaz, "Başlarda İsviçre'de yabancı ortaklarla üretmeye başladık. Şimdi Yalova'da bir fabrikada montajını yapacağız. Türkiye'de 10 seneliğine faydalı patent aldık, Avrupa'da da CE belgesine sahibiz." şeklinde konuştu.
 TERMAL SAUNA BİRÇOK HASTALIĞA FAYDALI 
 Klasik sauna sistemine göre yedi kat fazla toksin atılmasını sağlar. Zayıflama ve kilo kontrolu sağlar. Terlemeye fazla yağların vücuttan atılmasını sağlar. Kalp ve damar sisteminin çalışmasına yardımcı olur. Uyku problemlerini giderir. Cildin kaybettiği esnekliği ve yumuşaklığı tekrar kazandırır, güzelleştirir. Bağışıklık sistemini güçlendirir, vücut direncini arttırır. Ağrıları giderir veya hafifletir. Sportif yaralanmaların tedavisine yardımcı olur. Yaşlanmayı geciktirir. Kan dolaşımını ve metabolizma atıklarını hızlandırır. Yorgun ve sert kasların rahatlamasına yardımcı olur, kas ağrılarını tedavi eder. Bakteri üremesini engeller. Sert suyu yumuşatır. Vücut hücreleri tamirini hızlandırır. Kan kolesterolünü normalize eder. Isı, mutluluk ve uyku sağlar. Doğum sancılarını azaltır, doğumu kolaylaştırır.
 CİHAN
  