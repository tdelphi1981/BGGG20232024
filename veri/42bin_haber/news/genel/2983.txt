Havada rekor: 2012'de 130 milyon kişi uçtu
Havada rekor üstüne rekor... Geçtiğimiz yıl Türkiye'de havayolunu seçen yolcu sayısı 130 milyonu buldu. 2011'de olduğu gibi 2012'de de en fazla yolcuyu Atatürk Havalimanı ağırladı. Dış hatlarda Antalya iç hatlarda Sabiha Gökçen ikinci oldu
 Havayolu taşımacılığı 2012 yılında geçen yıla oranla yüzde 10,4 artış gösterdi. 2012 istatistiklerine göre Türkiye genelinde faaliyet gösteren havalimanlarından 130 milyon 630 bin 154 yolcu hizmet aldı. 2012 yılı sonu itibariyle iç hat yolcu trafiği yüzde 10,8 artışla 64.548.932, dış hat yolcu trafiği ise yüzde 10,2 artışla 65.408.929 oldu. Direk transit yolcu trafiği 672.293 olarak gerçekleşti. 2011 yılına göre uçak trafiği; iç hatlarda yüzde 3,5 artışla 599.670, dış hatlarda 6,1 artışla 490.962'e yükseldi. Hizmet verilen toplam uçak trafiği 283 bin 008 üst geçiş trafiği (over flight) ile birlikte 1 milyon 373 bin 640 oldu. Yolcu ve uçak trafiğindeki artışlara paralel olarak yük taşımacılığında da artış kaydedildi. 2012 yılı sonu itibarıyla yüzde 6,6 artışla 2 milyon 397 bin 788 ton yük (Kargo+Posta+Bagaj) taşımacılığı gerçekleştirildi.
 ATATÜRK YİNE LİDER 
 2012 yılı sonu itibarıyla iç hat yolcu trafiğine göre yapılan sıralamada; İstanbul Atatürk Havalimanı 15 milyon 281 bin 312 yolcu ile birinci, Sabiha Gökçen Havalimanı 9 milyon 486 bin 469 yolcu ile ikinci, Ankara Esenboğa Havalimanı 7 milyon 663 bin 847 yolcu ile üçüncü oldu. Dış hat yolcu trafiğinde ise İstanbul Atatürk Havalimanı 29 milyon 717 bin 196 yolcu ile birinci, Antalya Havalimanı 20 milyon 22 bin 355 yolcu ile ikinci, İstanbul Sabiha Gökçen Havalimanı 5 milyon 773 yolcu ile üçüncü sırada yer aldı. Süleyman ŞEN/İSTANBUL