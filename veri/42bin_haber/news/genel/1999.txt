Türk hisse senetleri Londra üzerinden Amerika'ya açılıyor
İlk aşamada 10 pay senedi dayanak varlık olarak alınacak. Üzerine işlem yapılacak hisseler şunlar: Garanti Bankası, İş Bankası, Akbank, Vakıfbank, Yapı Kredi, THY, Erdemir, Sabancı Holding, Turkcell ve Tüpraş...
 İstanbul Menkul Kıymetler Borsası (İMKB) Başkanı İbrahim Turhan, tek pay senedine dayalı işlem yapmaya olanak tanıyacak, Vadeli İşlem ve Opsiyon Sözleşmeleri Piyasası'nın, 21 Aralık 2012 tarihinde faaliyete başlayacağını açıkladı. Sistem kapsamında ilk aşamada 10 pay senedi dayanak varlık olarak alınacak. Üzerine vadeli işlem ve opsiyon sözleşmesi yazılacak dayanak pay senetleri Garanti Bankası, İş Bankası, Akbank, Vakıfbank, Yapı Kredi, Türk Hava Yolları, Erdemir, Sabancı Holding, Turkcell ve Tüpraş olacak. 
 İMKB ile NYSE Euronext ile işbirliğine ilişkin basın toplantısında açıklamalarda bulunan Turhan, 'Bu pay senetleri üzerine yazılacak opsiyon sözleşmelerinin türü Amerikan opsiyonu olacak, yani vadeye kadar olan süre içerisinde herhangi bir anda opsiyonun işleme konulması mümkün olabilecek' dedi. 
 SAATLER AYNI  
 TURHAN'ın verdiği bilgiye göre, Vadeli İşlem ve Opsiyon Sözleşmeleri Piyasası, spot piyasayla aynı zaman dilimi olan sabah 09.30-17.40 arasında gerçekleşecek. Spot piyasada 12.30-14.00 saatlerinde ara verildiği için Vadeli İşlem ve Opsiyon Sözleşmeleri Piyasası'nda da işlem yapılmayacak ve tek seans mantığıyla çalışılacak. Turhan, bu piyasada her bir opsiyon sözleşmesinin 100 adet pay senedini/dayanak varlığı temsil edeceğini söyledi.
 Gelirler paylaşılacak
 l BORSA İstanbul ile NYSE, İstanbul'da işlem gören pay senetleri üzerinden Londra'da ortak bir opsiyon piyasası açacak. 
 l İSTANBUL'da Vadeli İşlem ve Opsiyon Sözleşmeleri Piyasası açılmasından bir ay sonra, New York Borsası'nın Londra'daki kuruluşu NYSE Liffe İngiltere, Fransa, Hollanda, Portekiz ve Belçika'yı kapsayacak şekilde münhasırlık hakkına sahip olacak. 
 l İŞBİRLİĞİ 1 yıl süreyle geçerli ve İstanbul ile Londra'da elde edilecek gelirler, iki kurum tarafından üzerinde anlaşılan bir oranda paylaşılacak.
 Türkiye'de ilk
 VADELİ işlem ve opsiyon sözleşmelerini birlikte oluşturacaklarını söyleyen Turhan, 'SPK'dan İMKB endeksleri üzerine de opsiyon sözleşmeleri yapma yetkisi aldık. Kısa bir süre içinde endeks opsiyonlarını da işleme açacağız. Bunu takip eden kısa bir süre sonra bu sözleşmeler, NYSE ile birlikte bahsettiğim çerçevede Londra'da alınıp satılmaya başlanacak' dedi.