İzmir'de 'Cumhuriyet' böyle kutlandı
İzmir'de, ''Yeniden Atatürk Cumhuriyeti'' yürüyüşü düzenlendi
 İzmir'de, bazı siyasi parti ve sivil toplum kuruluşlarının organizasyonuyla ''Yeniden Atatürk Cumhuriyeti'' yürüyüşü düzenlendi.
 Kıbrıs Şehitleri Caddesi'nde bir araya gelen İzmirliler, sloganlarla Gündoğdu Meydanı üzerinden Cumhuriyet Meydanı'na kadar yürüdü.
  
 Meydanda, bazı sivil toplum kuruluşları ve siyasi partiler Atatürk Anıtı'na çelenk koydu, ardından saygı duruşunda bulunuldu ve İstiklal Marşı okundu.
   
 ''Cumhuriyet İçin Güçbirliği Platformu'' adına konuşan İzmir Tabip Odası Başkanı Suat Kaptaner, AK Parti hükümetinin bayramı kutlamayı engellemeye çalıştığını savunarak, ''29 Ekim'in kutlanmasından rahatsızsanız önerimiz var, yarın 30 Ekim, Mondros Mütarekesinin yıl dönümü. Siz onu kutlayın'' diye konuştu.
  
 CHP İzmir İl Başkanı Ali Engin de meydanda siyasi partilerin bayrağı yerine yalnızca Türk bayrağı bulunduğunu ifade ederek, ''Aynı idealler için mücadele ediyoruz. Birliğimizi, beraberliğimizi koruyalım'' dedi.
 Konuşmaların ardından vatandaşlar olaysız dağıldı.
          
 -CHP'nin kutlama töreni-
          
 Öte yandan, CHP İzmir İl Başkanlığı, 'Yeniden Atatürk Cumhuriyeti'' yürüyüşü öncesinde Cumhuriyet Meydanı'nda kutlama töreni düzenledi.
 Milletvekilleri, Büyükşehir Belediye Başkanı Aziz Kocaoğlu ve ilçe belediye başkanlarının da katıldığı törende Atatürk Anıtı'na çelenk konuldu.
 Saygı duruşu ve İstiklal Marşı okunmasının ardından konuşan CHP İzmir Milletvekili Mustafa Moroğlu, bağımsız bir Türkiye için yola çıktıklarını, Cumhuriyet Bayramı'nın engellemelere rağmen halkın katılımıyla kutlandığını ifade etti. AA