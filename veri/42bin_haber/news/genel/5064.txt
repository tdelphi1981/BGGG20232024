Katili baz istasyonu bulacak
İstanbul Emniyeti gece gündüz Sarai mesaisinde. Emniyet, kaybolduktan 12 gün sonra cesedi Cankurtaran'daki surların içinde bir dehlizde bulunan Amerikalı fotoğrafçı Sarai Sierra'nın katilini bulmak için her türlü detayı inceliyor. Olay yerindeki incelemelerine 4'üncü gününde de devam eden polis, yeterli delil elde edemeyince farklı bir yol denemeye karar verdi.
   POLİS, erkek arkadaşı Cem Garipoğlu tarafından öldürülen Münevver Karabulut ve Love Bar'ın işletmecisi Engin Temel cinayetlerinde kullandığı baz istasyonu tekniğine başvuracak. Sarai'nin kaybolduğu 21 Ocak günü, o bölgede yapılan tüm cep telefonu görüşmelerini inceleyecek olan ekipler, görüşme dökümlerindeki isimleri tek tek tarayarak şüpheli gördüklerinin bilgisine başvuracak. 'O gün Cankurtaran'da ne yapıyordun' diye soracak. TAYLAN'DAN KAN ÖRNEĞİ ALINDI Olay yerindeki incelemelerin yanı sıra teknik ve kriminal takip de sürüyor. Amerikalı kadının Sarayburnu'na nasıl gittiğini araştıran polis, kamera görüntülerini tekrar tekrar inceliyor. Sierra'nın tırnaklarından alınan doku örnekleriyle karşılaştırılması için daha önce bilgisine başvurulan 22 kişiden de DNA örneği alındı. Bu kişilerin arasında Sierra ile kaybolduğu gün olan 21 Ocak'ta Galataköprüsü'nde buluşmak için internetten randevulaşan Taylan K. de var. Taylan K. daha önce polise verdiği ifadesinde 'randevulaştık ama buluşamadık' demişti.   Surlar 24 saat gözetlenecek Sarai Sierra cinayetiyle bir kez daha gündeme gelen surlar, artık 24 saat gözetlenecek. Zeytinburnu Belediyesi tarafından surların Topkapı'dan sahile kadar olan kısmına gece görüşlü, yüksek çözünürlüklü kameralar yerleştirilecek. Kararı açıklayan Belediye Başkan Yardımcısı Zafer Alsaç şunları söyledi: Bu yapılar faili meçhul cinayetlere ev sahipliği yapan korku tünellerine dönüşmüş durumda. Bölgede teknik inceleme yapılacak. Sonuçlar doğrultusunda surların Zeytinburnu sınırlarında kalan Topkapı'dan Kazlıçeşme sahiline kadar olan kısmına gece görüşlü ve yüksek çözünürlüklü MOBESE kameraları yerleştirilerek surlar 24 saat gözetlenecek.