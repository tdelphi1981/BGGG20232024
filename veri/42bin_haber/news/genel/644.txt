TOKİ 109 milyon tazminat ödedi
Çevre ve Şehircilik Bakanı Erdoğan Bayraktar, TOKİ projelerinde; konutların geç teslim edilmesi veya buna bağlı bazı sebepler ile alıcılar tarafından açılan 21 bin 127 adet tazminat davası bulunduğunu, konut teslimlerindeki gecikmelerden dolayı hak sahiplerine ödenen tutarın ise 109 milyon 195 bin 492,73 TL olduğunu açıkladı.
 Çevre ve Şehircilik Bakanı Erdoğan Bayraktar, TOKİ projelerinde; konutların geç teslim edilmesi veya buna bağlı bazı sebepler ile alıcılar tarafından açılan 21 bin 127 adet tazminat davası bulunduğunu, konut teslimlerindeki gecikmelerden dolayı hak sahiplerine ödenen tutarın ise 109 milyon 195 bin 492,73 TL olduğunu açıkladı.
 CHP Eskişehir Milletvekili Kazım Kurt’un soru önergesine Çevre ve Şehircilik Bakanı’nın verdiği yanıt, TOKİ’ye karşı açılan davalar ve sonucunu gözler önüne serdi.
 Bayraktar, şu ana kadar TOKİ projelerinde; konutların geç teslim edilmesi veya buna bağlı bazı sebepler ile 26 Eylül 2012 tarihi ile alıcılar tarafından açılan 21 bin 127 adet tazminat davası bulunduğunu, bu davaların sonucunda mahkemelerce hükmedilen tazminatın alacaklısına ödenmekte olduğuna işaret etti.
 -EKSİK VE KUSURLU İŞLER İDDİASI İLE YAKLAŞIK 2 BİN DAVA-
 Bu davaların yanı sıra, teslim edilen konutlarda eksik ve kusurlu işler olduğu iddiası ile 26 Eylül 2012 tarihi itibarıyla, TOKİ Başkanlığı aleyhine açılan bin 951 adet dava bulunduğunu kaydeden Bayraktar, mahkemelerce davacı lehine tazminata hükmedilmesi halinde tazminat tutarlarının ödendiğini ve yüklenicisine rücu davaları açılmakta olduğunu söyledi.
 Bakan Bayraktar, konut teslimlerindeki gecikmelerden dolayı hak sahiplerine 15 Ekim 2012 tarihi itibarıyla ödenen tutarın 109 milyon 195 bin 492,73 TL olduğunu bildirdi.
 -TOKİ BASIN KURULUŞLARINA İLAN İÇİN 7 MİLYON TL ÖDEDİ-
 CHP İstanbul Milletvekili Aykut Erdoğdu’nun soru önergesini de yanıtlayan Çevre ve Şehircilik Bakanı, TOKİ’nin kendi sosyal konut projelerinin satış kampanyalarını ve yapım ihalelerini kamuoyuna duyurmak için sadece yazılı basın aracılığı ile ilan verdiğini, mümkün olduğunca geniş bir kesime ulaşmak için tirajı yüksek gazetelerin tercih edildiğini belirtti.
 İlanlarda öne çıkılması istenen vurgular ve kullanılacak görsel malzemeye göre ilan boyutlarının belirlendiğine dikkat çeken Bayraktar, 2007 yılından bugüne kadar gazetelerde 437 frekans ilanı yayınlandığını, bu ilanlar için 7 milyon 170 bin 447,37 TL (KDV hariç) ödeme yapıldığını açıkladı.
 ANKA