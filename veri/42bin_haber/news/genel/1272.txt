'Adil ve tarafsız kalamayacağız'
BEDAŞ davasında 3 kişilik bilirkişi heyetinden ikisi kendilerine baskı yapıldığını ve tarafsız kalamayacaklarını belirterek davadan çekildi
 ÖNDER ŞUŞOĞLU
 Bilirkişi açıklamaları damga vurdu... 2005'te BEDAŞ tarafından ihalesi yapılan Beyazıt Elektrik Şebekesi Tesisi işini alan ELTA adlı elektrik firmasının BEDAŞ'ı 1.5 milyon TL zarara uğrattığı iddia edilmişti. Soruşturma sonucu 2010'da BEDAŞ eski Genel Müdür Yardımcısı Lokman Öztürk ile yüklenici Hıdır Oktay'ın da aralarında bulunduğu 14 kişi hakkında İstanbul 21. Ağır Ceza Mahkemesi'nde dava açılmıştı.
 SUÇ DUYURUSU YAPILDI 
 DAVA devam ederken, bilirkişi olarak görevlendirilen Mevlut Osmançebioğlu ve Mehmet Efendi bilirkişilikten çekilmek istediklerini belirtti. İki bilirkişi dilekçelerinde 'Hıdır Oktay'ın bilirkişi Mevlut Osmançebioğlu'nun Almanya'daki bir yakını üzerinden görüş ve telkinlerde bulunması ve bunun üzerine adil ve tarafsız kalamayacaklarını' beyan etti. Mahkeme, yeni heyet oluşturulmasına ve iddialarla ilgili suç duyurusunda bulunulmasına karar verdi.