Obama'nın Ulusal Güvenlik Takımı
Konuk yazar / Gönül Tol
 Obama, Dışişleri Bakanlığı'na Demokrat Massachusetts Senatörü John Kerry'i, Savunma Bakanlığı'na Cumhuriyetçi Nebraska eyaleti eski senatörü Chuck Hagel'i ve CIA Direktörlüğü'ne ise ulusal güvenlik danışmanı John Brennan'ı getireceğini açıkladı. Bu üç isim yeni dönemde dış politikanın şekillendirilmesinde önemli rol oynayacak ve Obama'nın ikinci dönemde nasıl bir dış politika izleyeceğini göstermesi açısından önemli. 
 Obama'nın ilk dönem dış siyasetine damgasını vuran 'akıllı güç' kavramı uluslararası sorunların çözümünde askeri ve ekonomik gücün yanında diplomatik, siyasi ve kültürel araçlar gibi yumuşak güç unsurlarının da kullanılmasını öngörüyordu. Bu çerçevede Amerika bir yandan Afganistan'daki Amerikan askeri varlığını ikiye katlayıp, Libya'ya askeri olarak müdahale edip Çin'i çevrelemek için komşularıyla askeri anlaşmalar imzalarken diğer yandan İran ile müzakere kanallarını açık tuttu, Türkiye gibi eski müttefiklerle ilişkileri yeniden canlandırırken Hindistan gibi yükselmekte olan ülkelerle yeni ittifaklar kurdu ve Rusya gibi eski düşmanlara ikili ilişkilerde yeni bir sayfa açalım mesajını verdi. 
 Obama'nın ulusal güvenlik takımına liderlik etmek üzere Kerry, Hagel ve Brennan gibi isimleri seçmiş olması ilk döneminde uyguladığı 'akıllı güç' stratejisini devam ettireceğinin işareti. Hagel, Kerry ve Brennan Washington'da bu stratejiyi desteklemeleri ve Bush yönetiminin tek yanlı askeri müdahalelere öncelik veren dış politika anlayışına karşı olmalarıyla biliniyorlar.
 Senatör John Kerry, Vietnam'da savaşmış ve sonra Savaş Karşıtı Vietnam Gazileri adlı örgütün basın sözcülüğünü yapmış bir liberal. Savaş karşıtlığına rağmen Bush yönetiminin Irak'ı işgaline onay vermiş fakat tek yanlı askeri müdahaleye karşı çıkarak müttefiklerle ve uluslararası kurumlarla hareket edilmesi gerektiğini savunmuş. Ortadoğu'daki önemli meselelerde Obama yönetiminin politikalarını destekliyor. İran'a askeri müdahalenin diplomatik yollar tüketildikten sonra başvurulacak son çare olduğunu düşünüyor. Libya müdahalesini desteklerken Suriye'ye müdahale konusunda daha temkinli bir çizgi izliyor.
 Chuck Hagel da Vietnam'da savaşmış Cumhuriyetçi emekli bir senatör fakat dış politika konusunda parti çizgisini izlememiş bir liberal. İran'a yaptırımlara karşı olduğu ve Hamas ile müzakere edilmesini desteklediği için son haftalarda İsrail lobisinin hedefi oldu. O da Kerry gibi Bush'un Irak işgalini başlangıçta desteklemiş olmasına rağmen Bush'un ulus inşasına dönüşen Irak politikasını eleştirmiş. Hagel'i diğer pek çok Cumhuriyetçi'den ayıran bir başka husus savunma bütçesinin düşürülmesini savunuyor olması. Obama savunma bütçesinde ciddi kesintilere gitmek istediği ve Afganistan'dan askeri olarak çekileceği bir dönemde Hagel gibi Vietnam gazisi bir Cumhuriyetçi'nin askeri bürokrasiyi ve Kongre'deki Cumhuriyetçileri ikna edeceğini umuyor.
 John Brennan 25 yıl CIA'de çalıştıktan sonra ilk döneminde Obama'nın ulusal güvenlik danışmanlığını yaptı. O da Kerry ve Hagel gibi müttefikler ve uluslararası kurumlarla çalışmanın gerekliliğine inanıyor. Afganistan ve Irak gibi maliyetli ve uzun süreli askeri müdahalelere karşı. Obama'nın insansız hava araçları ile yürüttüğü saldırıların mimarı. Peki bu üç isim Ortadoğu için ne anlama geliyor? İran'a yaptırımlara, kimyasal silah kullanılmadığı takdirde mevcut Suriye politikasına, terörizmle mücadelede dronların kullanımına, Türkiye gibi müttefiklerle yakın işbirliğine ve Arap Baharı'yla gelen yeni yönetimleri finansal ve askeri destekle angaje etmeye devam.
  