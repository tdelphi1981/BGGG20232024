'Pişmanım, iş verin çalışayım'
ADANA'DA 'düşündüren' olay... Merkez Yüreğir İlçesi, Sarıçam Mahallesi'nde oturan Mehmet Ç. (76), Mustafa Y. tarafından 'hayır yapma' bahanesiyle kandırıldı.
 'Yüklü miktarda param var. Hayır yapacağım ancak yanımda param yok' diyen Mustafa Y'ye 350 lirasını kaptıran Mehmet Ç, dolandırıldığını anladıktan sonra polis merkezine giderek şikayetçi oldu. Çalışma yapan ekipler, şüpheliyi Çukurova İlçesi'nde yakaladı. Şüpheli Mustafa Y, fotoğrafını çeken gazetecilere 'İşsizim. İş verin de çalışayım' dedi. Pişman olduğunu söyleyen Mustafa Y, 'Daha önce de birkaç kez yaptım. Serbest kalırsam bir daha yapmayacağım. Çekip köyüme gideceğim' diye konuştu. Benzer suçlardan Konya, Kayseri ve Adana'nın Pozantı İlçesi'nde de arandığı öğrenilen Mustafa Y, adliyeye sevk edildi. DHA