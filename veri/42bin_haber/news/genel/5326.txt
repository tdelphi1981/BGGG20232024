TİGEM, Sudan'da 1.000 futbol sahası kadar arazi kiraladı
Sudan'dan tarım arazisi kiralayan ülkeler arasına Türkiye'nin de katılmasıyla, Afrika'nın bir süredir neden hükümetin gözdesi olduğu ortaya çıktı. Türkiye Sudan'dan toprak kiralayan 9. Ülke
 Aslı  IŞIK / ANKARA 
 Hükümetin, Sudan ilgisinin nedeni ortaya çıktı. Başbakan Erdoğan'ın da eşiyle birlikte ziyaret ettiği, Tarım  Bakanı Mehdi Eker'in 2008'den bu yana sıkça gittiği Sudan'dan, 99 yıllığına 5 milyon dönüm tarım arazisi kiralandığı ortaya çıktı. TİGEM (Tarım İşletmeleri Geliştirme Merkezi) adına kiralanan arazide özel sektör üretim yapacak. 
 DÖNÜMÜ 60 CENT 
 İÇ savaşın ardından 2011'de Kuzey ve Güney olarak ikiye bölünen Sudan, yaklaşık 2 milyon metrekarelik yüzölçümüyle dünyanın en büyük 16. ülkesi. Bölünmenin ardından ABD'li şirketlerin Güney'den dönümü 60 cent'e büyük araziler aldığını söyleyen İHH (İnsan Hak ve Hürriyetleri ve İnsani Yardım Vakfı) Afrika Direktörü Serhat Orakçı, Afrika'da toprak şirketlerin, hiç para vermeden köyleri zorla boşalttıklarını ve yerleşim alanlarını da tarım arazisi yaptıklarını söyledi. 
 Tüm dünya Sudan'da 
 ŞU anda Sudan'da ABD, Çin, Güney Kore, Mısır, Katar şirketleri tarımsal üretim yapıyor. Sudan'ın 5 ayrı bölgesinde, Nil Havzası'ndaki Omdurman, Rahat, Medani ve Abugota'da iki tane olmak üzere 5 milyon dönümlük arazi özel sektörün tarım yapması adına şirketlerin kullanımına sunuldu.   