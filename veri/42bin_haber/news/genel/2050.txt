Sanayide ciro ve sipariş geriledi
Sanayi Ciro Endeksi, 2012 yılı Ekim ayında yüzde 5.2 oranında azalışla 224.1 değerini alırken, Sanayi Sipariş Endeksi yüzde 4.7 oranında azalışla 213.2 düzeyinde gerçekleşti.
 Sanayide ciro ve sipariş miktarı 2012 yılı Ekim ayında geriledi. Sanayi Ciro Endeksi, 2012 yılı Ekim ayında yüzde 5.2 oranında azalışla 224.1 değerini alırken, Sanayi Sipariş Endeksi yüzde 4.7 oranında azalışla 213.2 düzeyinde gerçekleşti.
 Türkiye İstatistik Kurumu (TÜİK), 2012 yılı Ekim ayında Sanayi Üretim Anketi kapsamında yer alan İmalat Sanayi ile Madencilik ve Taşocakçılığı kısımlarında bulunan işyerlerinden 2005=100 temel yıllı oluşturulan Sanayi Ciro Endeksi, 2012 yılı Ekim ayında geçen yılın aynı ayına göre yüzde 5.2 azalışla 224.1 oldu. 
 Sanayinin alt sektörleri incelendiğinde, 2012 yılı Ekim ayında, geçen yılın aynı ayına göre; madencilik ve taşocakçılığı endeksi yüzde 4.7 artışla 357.6 olurken, imalat sanayi endeksi  ise yüzde 5.5 oranında azalışla 221.1 düzeyinde gerçekleşti.
 -EN YÜKSEK DÜŞÜŞ SERMAYE MALI İMALATINDA GERÇEKLEŞTİ-
 Ana sanayi grupları sınıflamasına göre 2012 yılı Ekim ayında en yüksek düşüş sermaye malı imalatında görüldü. Ekim ayında geçen yılın aynı ayına göre sermaye mali imalatı yüzde 13.4 oranında azalışla 211.5 olurken, ara malı imalatı yüzde 5.8 oranında azalışla 246.1, dayanıksız tüketim malı imalatı yüzde 4.4 oranında azalışla 199.4 değerini aldı. Dayanıklı tüketim malı imalatının yüzde 4.4 oranında artışla 202.4 olduğu Ekim ayında, enerji yüzde 10.3 oranında artışla 266.2 düzeyinde gerçekleşti.
 -İMALAT SANAYİ ALT GRUPLARINDA EN YÜKSEK DÜŞÜŞ DİĞER ULAŞIM ARAÇLARI İMALATINDA YAŞANDI-
 İmalat sanayi alt sektörlerinin 2012 yılı Ekim ayında 2011 yılı aynı ayına göre yüzde değişim oranları incelendiğinde, en yüksek düşüş oranının yüzde 87.6 ile diğer ulaşım araçları imalatında gerçekleştiği görüldü. Bunu yüzde 47.5 ile makine ve ekipmanların kurulumu ve onarımı takip etti.
 -SANAYİ SİPARİŞ ENDEKSİ, 2012 YILI EKİM AYINDA YÜZDE 4.7 AZALDI-
 Avrupa Birliği düzenlemelerine göre, İmalat Sanayi kısmında sipariş ile çalışan faaliyetlerde bulunan ve Sanayi Üretim Anketi’nin kapsamına giren işyerlerinden, 2005=100 temel yıllı oluşturulan Sanayi Sipariş Endeksi, 2012 yılı Ekim ayında geçen yılın aynı ayına göre yüzde 4.7 oranında azalışla 213.2 değerini aldı.
 -EN YÜKSEK DÜŞÜŞ SERMAYE MALI İMALATINDA-
 Ana sanayi grupları sınıflamasına göre 2012 yılı Ekim ayında en yüksek düşüş sermaye malı imalatında görüldü. Ekim ayında geçen yılın aynı ayına göre sermaye malı imalatı yüzde 15.3 oranında azalışla 198.9 olurken, ara malı imalatı yüzde 5.4 oranında azalışla 234.5, dayanıklı tüketim malı imalatı yüzde 1.3 oranında azalışla 176.9 değerini aldı. Dayanıksız tüketim malı imalatı ise bu dönemde yüzde 8.9 oranında artarak 201.3 değerini aldı.
 -İMALAT SANAYİ ALT GRUPLARINDA EN YÜKSEK DÜŞÜŞ DİĞER ULAŞIM ARAÇLARININ İMALATINDA GERÇEKLEŞTİ-
 Sipariş Endeksinin 2012 yılı Ekim ayında 2011 yılı aynı ayına göre yüzde değişim oranları incelendiğinde, en yüksek düşüş oranının yüzde 61 ile diğer ulaşım araçlarının imalatında gerçekleştiği görüldü. Bunu, yüzde 17.5 ile bilgisayarların, elektronik ve optik ürünlerin imalatı takip etti.
 ANKA
  