AK Partili ilçe belediye başkanı görevden alındı
İçişleri Bakanlığı'nca hakkında soruşturma başlatılan ve AK Parti üyeliği askıya alınarak partinin Merkez Disiplin Kurulu'na sevk edilen Bilecik'in Bozüyük ilçesi Belediye Başkanı Ahmet Berberoğlu, görevinden alındı.
Bozüyük Belediye Meclisi Başkan Vekili Mehmet Doğan Tunç, gazetecilere yaptığı açıklamada, Bozüyük Kaymakamlığı'ndan gelen yazı doğrultusunda Berberoğlu'nun görevinden alındığını, Belediye Başkanlığı'na vekaleten kendisinin getirildiğini bildirdi. 
Yazının eline ulaşmasıyla görevine başladığını belirten Tunç, Saat 11.30 itibarıyla Kaymakamlık, şu anki Belediye Başkan Vekilliği görevini bana tebliğ etmiştir. Bu dakikadan itibaren görevimin başındayım dedi. 
Bu arada, Türkiye Büyük Millet Meclisi (TBMM) Kamu İktisadi Teşebbüsleri (KİT) Komisyonu Başkanı ve Ak Parti Bilecik Milletvekili Fahrettin Poyraz, makam aracıyla Bozüyük Belediyesi önüne geldi. Tunç ile araçta yaklaşık 15 dakika görüşen Poyraz, gazetecilere açıklama yapmadan buradan ayrıldı.
Polis ekipleri, girişe izin vermediği belediye binasının çevresinde güvenlik önlemi aldı. 
Berberoğlu, 1999, 2004 ve 2009 yıllarında yapılan Mahalli İdareler Genel Seçimlerinde, MHP'den Bozüyük Belediye Başkanlığı'na seçilmişti. MHP'den 2010 yılının Mart ayında istifa eden Berberoğlu, daha sonra AK Parti'ye katılmıştı. 
İçişleri Bakanlığı, Berberoğlu hakkında yolsuzluk ve rüşvet iddiasıyla yaklaşık 5 ay önce soruşturma başlatmıştı. Berberoğlu, dün AK Parti Merkez Yürütme Kurulu (MYK) tarafından kesin ihraç istemiyle tedbirli olarak partinin Merkez Disiplin Kurulu'na sevk edilmiş, AK Parti üyeliği askıya alınmıştı. 
"BAŞIM DİK, ALNIM AÇIK OLDU" 
Görevinden alınan Belediye Başkanı Ahmet Berberoğlu, bir süre önce yaptığı açıklamada İçişleri Bakanlığı kontrolörlerinin belediyede denetimlerini sürdürdüklerini söyleyerek, "Görev yaptığım sürece her zaman başım dik, alnım açık oldu. Belediye Başkanlığı görevime başladığım ilk gün kendime garip ve kimsesizlerin yanında olacağıma dair söz vermiştim. Bunu da büyük bir başarı ile yerine getirdiğimin inancındayım. Siyasette hiçbir zaman kaçak olmadım. Savcılık soruşturmaları, müfettiş soruşturmalarından kaçmadık korkmadık. Bu denetimler olmasaydı esas sorun o zaman olurdu. Hizmetlerimiz bölgemize Bozüyükümüze devam edecektir" demişti. 
''İÇİŞLERİ BAKANLIĞI'NIN TAKDİRİNDE'' 
Türkiye Büyük Millet Meclisi (TBMM) Kamu İktisadi Teşebbüsleri (KİT) Komisyonu Başkanı ve AK Parti Bilecik Milletvekili Fahrettin Poyraz, Bozüyük Belediye Başkanı Ahmet Berberoğlu'nun görevinden alınmasına ilişkin, Bu süreç, İçişleri Bakanlığı'nın takdirinde olan bir durum dedi. 
Poyraz, İçişleri Bakanlığı'nın, Berberoğlu hakkında başlattığı soruşturmanın sürdüğünü hatırlattı. 
Daha önce İçişleri Bakanlığı kontrolörleri ve müfettişlerinin hazırladığı raporlar çerçevesinde Bakanlığın teklifi üzerine soruşturmanın selameti bakımından Berberoğlu'nun açığa alındığını belirten Poyraz, Açığa alma işlemi, Bakanlığın kararının uygulaması niteliğindedir. Bu süreç, İçişleri Bakanlığı'nın takdirinde olan bir durum. Kanun gereği açığa alınan Belediye Başkanı'nın yerine Belediye Meclisi Birinci Başkan Vekili başkanlık yapacak diye konuştu. 
Poyraz, 10 gün içinde Bozüyük Belediye Meclisi üyelerinin toplanacağını ve onların belirleyeceği bir üyenin, başkanlığa vekalet edeceğini sözlerine ekledi. 

 