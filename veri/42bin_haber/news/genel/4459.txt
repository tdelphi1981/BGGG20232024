Şenol Güneş ve Ertuğrul Sağlam istifa etti
Spor Toto Süper Lig'in 19. haftasında iki büyük ayrılığa şahit olduk... Trabzonspor'un tecrübeli teknik direktörü Şenol Güneş ile Bursaspor'u tarihinde ilk kez şampiyonluğa ulaştıran Ertuğrul Sağlam, takımlarının aldıkları yenilgiler sonrasında görevlerinden istifa etti.
Trabzonspor Teknik Direktörü Şenol Güneş, Sanica Boru Elazığspor'a karşı alınan 3-1'lik yenilgi sonrasında görevinden istifa ettiğini açıkladı... Onun yerine Ümit Milli Takım Teknik Direktörü Tolunay Kafkas geldi... 
TRABZONSPOR'UN ÇÖKÜŞÜ SÜRÜYOR 
Tecrübeli teknik adam, 3-1'lik yenilgi sonrasında yaptığı açıklamada "En doğru kararın benim ayrılmam olduğunu düşünüyorum" dedi...  
İşte Güneş'in açıklamaları... 
"Oyuncularımda iyi niyet olmasına rağmen, bu konuda mesafe alamadık. Bu nedenle de Trabzonspor'da kan değişikliğinin yararlı olacağını düşünüyorum. 
Bu anlayışta, lehimize oyun ve skor sağlayamadık. Bunun sorumlusu da benim. Ben bu kadronun daha iyi sonuçlar alacağını düşünüyorum. Ligde geriden gelmenin verdiği sıkıntıyı maç içerisinde yediğimiz her gol sonrasında kırılma olarak görüyoruz. Bunların olmaması için şu anda en uygun şeyin Trabzonspor'un oyuncu kadrosunun, yönetiminin, medyanın, halkın daha rahat olabilmesi için bir kan değişikliği gerekir. Onun dışındaki değişikliklerin Trabzonspor'a daha zararlı olacağını düşünüyorum. Burada mühim olan Trabzonspor'a destek olmak. Trabzonspor'un kupada iddiası devam ediyor ama ligde şu anda bulunduğumuz yer Trabzonspor tarihine yakışmıyor." 
SOYUNMA ODASINDAN ARADI  
Elazığspor yenilgisinin ardından soyunma odasına giden Trabzonspor Teknik Direktörü Şenol Güneş, istifa kararını yakın çalışma arkadaşlarıyla paylaştıktan sonra Başkan Sadri Şener'i aradı. Şener'e, istifa kararı aldığını belirten Güneş, Başkan'ın "Sen bilirsin" sözleri üzerine kamuoyuna istifasını açıkladı.  
"BİZİM ISRARIMIZLA KALDI"  
Trabzonspor Başkanı Sadri Şener, Şenol Güneş'in kendisini soyunma odasından aradığını belirterek, "Beni aradı ve 'istifa edeceğim' dedi. Şenol Hoca zaten 'çok yorgunum' diyordu. Bizim ısrarımızla görevde kaldı. Ona, 'Sen de yıprandın. Sen bilirsin' dedim. İzin verdim. Kararına saygı duyduğumu söyledim" ifadesini kullandı.  
Ertuğrul Sağlam DA İSTİFA ETTİ 
Trabzonspor Teknik Direktörü Şenol Güneş'ten sonra Bursaspor Teknik Direktörü Ertuğrul Sağlam görevinden istifa etti. 
Bursaspor Teknik Direktör Ertuğrul Sağlam istifa etti. Telefonları açmayan ve kimseyle görüşmek istemeyen Sağlam'ın, yarın Özlüce Tesisleri'nde basın toplantısı düzenleyerek, basın mensuplarına açıklama yapacağı öğrenildi. 

Bursaspor Teknik Direktörü Ertuğrul Sağlam, bugün yapılan antrenmana çıkmadı. Özlüce Tesisleri'nde yönetimle konuşan Sağlam'ın istifa kararı verdiği ve istifasını yönetime sunduğu öğrenildi. Sağlam, telefonlarını açmazken, şu an için kimseyle görüşmeyeceğini söylediği ifade edildi. Yeşil beyazlı yönetim konuyla ilgili şu an için herhangi bir açıklama yapmazken, Sağlam'ı kararından vazgeçirmek için ikna etmeye çalıştıkları ifade edildi. 

Sağlam, yarın Özlüce Tesisleri'nde saat 13.00'te düzenleyeceği basın toplantısıyla istifa kararını medya önünde açıklayacak.

BURSASPOR'U TRABZON'A MUTLU TOPÇU GÖTÜRECEK 
İBRAHİM YAZICI: "YARIN KENDİSİYLE GÖRÜŞECEĞİZ"

Bursaspor Kulübü Başkanı İbrahim Yazıcı, teknik direktör Ertuğrul Sağlam'ın istifa kararıyla ilgili Bazı sözlü şeyler olmuş, yarın bu konuyu kendisiyle görüşeceğiz dedi. Yazıcı yaptığı açıklamada, Sağlam'ın istifasına ilişkin henüz kendisine ulaşmış resmi bir yazı bulunmadığını belirtti. Konuyu yarın kapsamlı bir şekilde ele alacaklarını ifade eden Yazıcı, Bazı sözlü şeyler olmuş, yarın bu konuyu kendisiyle görüşeceğiz. Yarın gerekli açıklama yapılır diye konuştu. 
TARAFTAR TESİSLERE GELDİ
 
Bu arada geç saatlerde bir grup Bursaspor taraftarı Özlüce  Tesisleri'ne gelerek, istifa kararı alan Sağlam'a destek verdi, yönetime ise  tepki gösterdi. Tesislerin önünde toplanan yaklaşık 100 kişilik grup,  meşaleler yakarak Ertuğrul Sağlam'a destek verdi. Grup, yönetimin ise istifasını  istedi. Bursaspor Genel Müdür Yardımcısı İsmail Özdemir, taraftarların yanına  gelerek grubu sakinleştirmeye çalıştı. Özdemir, istifanın şu an doğru olmadığını,  yarın başkan İbrahim Yazıcı ile görüştükten sonra kararın belli olacağını ifade  ederek, taraftarların dağılmasını istedi. Taraftarlar ise kendilerine açıklama  yapılana kadar ayrılmayacakları karşılığını verdi.
         
Tesis önünde yaklaşık 2 saat bekleyen grup, takımın yardımcı antrenörü  Mutlu Topçu'nun yanlarına gelip, kendileriyle kısa bir süre konuşmasının ardından olaysız şekilde dağıldı.