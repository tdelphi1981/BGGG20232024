Üniversite de hedeflerinde
Güneydoğu'da ilkokul ve liseleri ateşe veren PKK'nın hedefinde bu kez üniversite vardı. Cezaevlerindeki açlık grevlerine dikkati çekmek için düzenlenen gösterinin ardından ara sokaklara dağılan PKK yandaşları Hakkari Üniversitesi rektörlük binasına saldırdı. Taş ve molotofkokteylleriyle binanın camlarını kıran göstericiler, binaya girerek malzemelere de zarar verdi.
 Saldırganlar, bununla da kalmadı. Yeni Mahalle'de 370 öğrencinin eğitim gördüğü Fatih Sultan Mehmet İlköğretim Okulu'na aynı saatlerde okula taş ve molotofkokteylleriyle saldıran teröristler, okulda görevli bekçiyi darp ederek etkisiz hale getirdi ve içeri girip okulu ateşe verdi. Zemin katında büyük çapta hasarın oluştuğu okulda eğitime ara verilirken, yangın itfaiye ekipleri tarafından söndürüldü. Dün sabah saatlerinde okula giden öğretmen ve öğrenciler olaya tepki gösterdi. Okullarının bu yıl 3 kez kundaklandığını vurgulayan öğrenciler ise, 'Eğitim hakkımız söke söke alırız' şeklinde slogan attı.