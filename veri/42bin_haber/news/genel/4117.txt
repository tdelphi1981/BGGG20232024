Emekli maaşıyla gemi hayatın akışına aykırı
MASAK'ın sigara kaçakçılığı raporundan şok detaylar. Uzmanlar, Osman Hasretler adlı geminin üçü emekli 4 kişiye ait olduğunu belirledi. Gelirlerini inceleyen ekip, 'Asgari ücretli kişilerin 190 bin dolarlık gemi almasını' hayatın akışına aykırı buldu. Gemiye el konulmasını önerdi
 Devrim TOSUNOĞLU / İSTANBUL
 MASAK sigara kaçakçılarının kullandığı Osman Hasretler gemisine el konulmasına karar verdi. İlginç süreç şöyle işledi: 
 KAÇAKÇILIK ve Organize Suçlarla Mücadele Dairesi Başkanlığı talimatıyla Eylül 2011'de kaçak sigaraya karşı 15 ilde eş- zamanlı düzenlenen operasyon düzenlendi. 48 kişi gözaltına alındı. 
 Operasyonda Türkiye sigara üretim pazarının yüzde 9'una sahip olan European Tobacco firmasının yöneticilerine de uzanmış soruşturma sonucu çok sayıda dava açıldı. Tobacco isimli firmadan alınan sigaraların yurt dışına çıkarıldıktan sonra kaçak olarak yurda sokulduğu ve iç piyasada satıldığı tespit edildi.
 EL KONULMASINA KARAR VERİLDİ 
 MASAK (Mali Suçları Araştırma Kurulu) Başkanlığı soruşturmada ilginç bilgilere ulaştı. Kaçakçılık için kullanılan Osman Hasretler isimli kuru yük gemisinin sahiplerinin emekli Astsubay Yakup I., Cevriye I., Erdal B. ve Arif B. olduğu belirlendi. Arif B. ifadesinde bir şirketin ortağı olduğunu ve aylık 10 bin lira gelirinin bulunduğunu söyledi. Ancak araştırmada herhangi bir şirkete ortak olmadığı 837 lira emekli maaşı dışında bir gelirinin olmadığı anlaşıldı.  Erdal B.'nin emekli maaşının dışında aylık gelirinin 837, Cevriye I.'nın ise sadece 760 lira olduğu ortaya çıktı.
 MALİ Suçları Araştırma Kurulu (MASAK) Başkanlığı, uzmanlarınca yapılan değerlendirmede, 190 bin dolara satın alınan geminin, zanlıların maaş hesaplarıyla karşılaştırıldığında, 'Hayatın doğal akışına aykırı' bir durum değerlendirilmesi yaptı. Gemiye el konulması istendi.