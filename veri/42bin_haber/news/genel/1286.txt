Konuk yazar - Hayat sözlüğüm
Annelik duygusunu tadalı henüz 1 yıl olmasına rağmen bu tarifi mümkün olmayan eşsiz, yüce duyguyu en doruklarında yaşıyorum...
 Vücudumun her hücresinde, ruhumun tüm benliğinde hissediyorum hayatımdaki alfabenin en anlamlı ve değerli tek kelimesini; 'ANNELİK.' Evet, artık anneyim ben... Artık öncesinden daha özel, daha değerli ve kutsal hissediyorum kendimi. Çünkü hayata dair (meğer) henüz hiçbir şey bilmezken, öğrenmem ve farkına varmam gereken onca şey varken, Rabbim sonsuz merhametinden ve lütuflarından bir tanesini bağışlayarak bana armağan etti. Canıma yeni bir can, nefesime bir nefes, hayatıma anlam ve bedenime yepyeni taze bir ruh verdi... Artık atmaya başlayan ikinci bir kalbe sahibim ben. Anne olduktan sonra hayata ve hayattaki tüm canlılara bakış açım, hedeflerim, ideallerim, azmettiklerim, koşullanmışlıklarım kısacası tüm yaşantım değişti. Her anne gibi... Bu duyguyu yaşama erdemine ulaşan her kadının anne olmadan önce ve sonrasıyla ilgili birçok yaşanmışlıkları, deneyimleri ve kendisinde gözlemlediği birçok farklılıkları olmuştur ancak değişmeyen tek şey annelerin ortak dilidir. Aynı dilde konuşur her anne... Ne eksik ne de fazla, aynı duyguları besler büyütür canından can verdiği yavrusuna. İşte ben de aslında bildiğim ya da bildiğimi sanıp farkına varamadığım pek çok duyguyu evladımı kucağıma aldıktan sonra öğrendim... Ben en çok sevmeyi öğrendim. Her şeyden vazgeçebilmeyi göze alırcasına, doymak nedir bilmeden hiç karşılık beklemeden sevmeyi... Dünyadaki en değerli varlığa sahip olmanın vermiş olduğu gururla göğsümü kabarta kabarta yürümeyi öğrendim ben. 'Acabalarım' oldu...' Acaba iyi bir anne miyim? Ya da iyi bir anne olabilecek miyim? Acaba üstesinden gelebilecek miyim? Daha iyisini nasıl yapabilirim? Ve (en tuhafı) acaba evladım beni diğer insanlardan annesi olarak ayırt edebiliyor mu? Beni seviyor mu? Hayatımda ilk defa kafamda oluşan bin bir türlü soruyla yanıtsız başa çıkabilmeyi öğrendim. Sonra mutlu olabilmeyi ama her şeyden mutlu olabilmeyi... Evladının tek bir gülüşüne ya da hayatta kendi gözyaşlarımdan daha çok içimi yakabilecek tek varlığın bir damla gözyaşına hiç düşünmeden her şeyi feda edebileceğimi öğrendim. Tatlı bir kıskançlıkla 'Annesiyim ben' diyerek, sevgisinin en fazlasını bana göstermesini bekleyerek, evladını herkesten ve her şeyden sakınıp, kıskanmanın ve kıskançlığın böylesinin aslında çok da kötü bir kavram olmadığını öğrendim. Sorumluluğun aslında ne çok külfetli bir duygu olduğunu kendinden başka bir cana duyulan sorumlulukları özveriyle yerine getirmeye çalışırken yaşanılan o mucizev” mutlulukta öğrendim. Evet, ben sabrı da öğrendim sabretmek ne büyük bir erdemmiş meğer... Ağlarken gülebilmek... Hani derler ya ''Ağlayanla ağlamak değil ağlayanı güldürebilmektir marifet'' meğer ben ne marifetliymişim. Bunu oğlum her ağladığında onu güldürebilmek için şekilden şekle girdiğimde öğrendim... Ve annemin tüm yaptıklarına minnettar olup defalarca teşekkür ederek hakkını asla ödeyemeyeceğimi öğrendim... Ben aslında HAYAT SÖZLÜĞÜMDEKİ tüm harflerimin, kelimelerimin, hecelerimin EŞ ANLAMINI öğrendim... 
 Sevgiyle kalın...
 Simge Tertemiz