Beyonce'dan "playback" itirafı
Ünlü şarkıcı Beyonce, ABD Başkanı Barack Obama'nın Kongre bahçesindeki halka açık yemin töreninde ABD'nin ulusal marşını seslendirirken "playback" yaptığını itiraf etti.
New Orleans kentinde basın toplantısı düzenleyen şarkıcı, "ulusal marşı bilmediği için söyleyemediği" iddialarına yanıt olarak toplantının başında ABD ulusal marşını canlı olarak seslendirdi. 
Beyonce, "mükemmeliyetçi" olduğunu ve Başkan Barack Obama karşısındaki performansının "unutulmaz" olması için "playback" yaptığını, o günün kendisi için çok duygusal geçtiğini söyledi. 
Beyonce, neden "playback" yaptığını şu sözlerle ifade etti: 
"Ayaklarım uyuşana dek marşı tekrar ettim ve orkestrayla prova yapacak vaktimiz yoktu. Ses kontrolü için uygun ortam olmadığından, böyle bir riski alacak kadar kendimi iyi hissetmedim. Marşı seslendireceğim yer ABD Başkanı'nın yemin töreniydi ve hem onu, hem de ülkemi gururlandırmak istedim. Bu nedenle müzik dünyasında çok sık görülen bir şey olan parçayı önceden kaydederek seslendirme yoluyla marşı söylemeye karar verdim. Ve performansımdan gurur duyuyorum."