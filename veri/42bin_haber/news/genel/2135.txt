Piliniz çabuk bitmesin
Akıllı telefon ve dizüstü bilgisayarlarla oyun oynuyor, fotoğraf çekiyor, internette geziyoruz. Bunları yaparken çok hızlı enerji tüketiyoruz. İşte mobil cihazların pil ömrünü uzun tutmak için püf noktaları
Akıllı telefonlar hayatımızın vazgeçilmezi haline gelmiş durumda. Onları her alanda kullanıyoruz. Ancak akıllı telefon kullanıcılarının bir büyük derdi var: Pil ömrünün kısa oluşu. Aslında şimdiki telefonlar geçmiş yıllardaki modellere göre kat kat uzun pil ömrüne sahip. Değişen nokta ise kullanım alışkanlıklarımız. İnterneti ve uygulamaları etkin kullanıyor ve telefonunuzun devasa ekranını her an ışıl ışıl parıldatıyorsanız haliyle bu telefonların pilini 24 saat bile dolmadan yeniden şarj etmek zorundasınız. Benzer durum dizüstü bilgisayarlar için de geçerli.
Vereceğim tavsiyeler sayesinde akıllı telefonunuz ve dizüstü bilgisayarınızla güçten tasarruf edebilecek, bütün bir gün şarj etme ihtiyacı duymadan özgürce kullanabileceksiniz. 
ALIŞKANLIKLARINIZI GÖZDEN GEÇİRİN 
Akıllı telefon ve dizüstü bilgisayarınızın pil ömrünü uzatmak aslında sanıldığı kadar zor değil. Birkaç bakımla güç tasarrufu yapabilirsiniz. Fakat bunu yapmadan önce, akıllı telefon ve dizüstü bilgisayarınızı kullanma alışkanlıklarınızı gözden geçirmeniz ve birtakım değişiklikler yapmanız gerekiyor.
Öncelikle, cihazın piline iyi bakmanız önemli. En gelişmiş lityum-iyon pilleri istediğiniz zaman şarj edip boşaltabilseniz de bunların düzenli şekilde tam bir şarj döngüsünden geçirilmesi verimli olur. Piliniz artık şarj tutmuyorsa bu, ne yazık ki tamamiyle tükenmiş olduğu anlamına gelir. Servisler ve satıcılar yedek pil satışı yapıyor. Ayrıca internetteki açık artırma sitelerinden de faydalanabilirsiniz. Tabii ki sipariş edeceğiniz pilin gerçekten sıfır olduğundan ve cihazınıza tamamen uyacağından emin olmalısınız. 
GÜÇ SEÇENEKLERİNİ DEĞİŞTİRİN 
Pilinizin kalan ömrü bilgisayarınızın araç çubuğunda ve akıllı telefonunuzun üst kısmındaki alanda gözükür. Bahsedeceğim tedbirlerin bir kısmını tüm kullanım boyunca uygulayabilirsiniz; bir kısmını da pil ömrü yarıya düştüğü anda devreye sokmakta fayda var.
Bilgisayar için yapmanız gereken, pil simgesine sol tıklayarak Güç Seçeneklerine girmek. Güç Seçenekleri penceresi, dizüstünüzün güç tüketme şeklini belirleyen seçenekleri değiştirmenizi sağlar. Böylece gücü idareli kullanmanız ve makinenizin performansını artırmanız gerektiğinde güçten tasarruf edebilirsiniz.
Yüksek performans etiketinin yanındaki plan ayarlarını değiştir seçeneğine tıklayın. Gördüğünüz gibi bu güç planında, güç adaptörünün takılı olup olmadığı fark etmeksizin ekranınız sürekli açık kalacak ve bilgisayarınız asla uyku moduna geçmeyecektir. İptal düğmesini tıklayarak bu plandan çıkın ve Güç tasarrufu etiketine tıklayarak Plan ayarlarını değiştir seçeneğine tıklayın. 
EKRAN IŞIĞI PİL DÜŞMANI 
Bu bölümde ekranı karartma ve kapatmayla bilgisayarı uyku moduna geçirme süresini ayarlayabilirsiniz. Aynı alanda ekran ışığını da ayarlayabilirsiniz. Pil ömrünü en çok yiyen unsurlardan biri ekran ışığı. Bazı dizüstü bilgisayar ekranları, güç tüketiminin yaklaşık yüzde 40ından sorumlu. Telefon ve bilgisayarınızda pil ömrünü uzatmak için ekran ışığını mümkün olduğunca, kullanım konforunuzu da etkilemeyecek biçimde azaltmalısınız.
Bilgisayarda yine pil simgesini tıklayınca açılan Windows Mobility Center bölümü var. Bu alanda, güç tüketiminize etki eden ayarları hızlı bir şekilde değiştirebilirsiniz. Güç planınızı değiştirmek ve ne kadar piliniz kaldığını görmek için kullandığınız Windows Mobility Centerı kablosuz ağınızı açıp kapatmak için de kullanabilirsiniz. Şüphesiz ki Wi-Fi çok kullanışlı bir araç ama bunu kullanmadığınızda tamamen kapatmanız size büyük ölçüde güç tasarrufu sağlayacaktır.
Bazı dizüstü bilgisayarlar kablosuz kartını tamamen kapatan donanımsal anahtarlara sahiptir. Genellikle fonksiyon anlamına gelen bir F tuşu bulunur. Bu tuşla birlikte, kablosuz ağ antenini simgeleyen bir tuşa basarak kablosuz kartı devre dışı bırakabilirsiniz
Bu şekilde Bluetooth da kapatılabilir. Açık olup olmadığını, klavyenizin tepesindeki LED ışıklarından anlayabilirsiniz. 
10 adımda etkili pil tasarrufu 

1- Pille çalışırken gereksiz programların çalışmasını engelleyin. Bunların hangileri olduğunu anlamak için PCde Görev Yöneticisine göz atabilirsiniz.
2- Akıllı telefonunuzda altta çalışan uygulamalar bilgisayar belleğini ve işlemcisini meşgul eder ve pil tüketir. Bu yüzden açık uygulamaları tek tek kapatıp sadece o sırada ihtiyaç duyduklarınızı açık bırakmanız iyi olacaktır.
3- Kendi kendine dönmeye başlayan DVD sürücü bilgisayarınızı yoracaktır. Bu yüzden içinde DVD varsa mutlaka çıkartın. 
4- Dizüstünüzde herhangi bir güvenlik yazılımı yüklüyse pille çalışırken tarama yapmaya ayarlı olmadığından emin olun. Bu, hızlı bir şekilde güç harcar ve erkenden durdurulmalıdır. 
5- Bilgisayarınızı kullanmayacağınız kısa sürelerde Windowsu uyku moduna almak pil avantajı sağlar. Windows düğmesine bastığınızda çıkan Kapat düğmesinin yanındaki ok işaretine tıkladığınızda Uyku çıkacak.
6- Telefonunuzda ekran ayarları bölümünden, ekran kapanma süresini ayarlayabilirsiniz. En düşük süreyi işaretleyebilirsiniz. 
7- Bilgisayar ve telefonunuzun ana ses ayarını tamamen kapatın. Telefonunuzda titreşim özelliğini devre dışı bırakın, arandığınızda sadece ses gelmesi yeterli olur.
8- Şayet öncelikli değilse telefon ve bilgisayarınızdaki WiFiyi kapalı tutun. Telefonunuzdaki operatör ayarları bölümünden 3Gyi devre dışı bırakmak da size ekstradan en az yüzde 20 pil ömrü kazandırır.
9- Telefonunuzda WiFinin yanı sıra; Bluetooth, GPS, bildirimler ve otomatik güncellemeler de devre dışı bırakılsa iyi olur. Hatta internete acil ihtiyacınız yoksa bağlantı ayarlarından veri bağlantısını devre dışı bırakın.
10- Telefon ve bilgisayarınızın duvar kâğıdı da pil ömrünü etkiler. Telefonda animasyonlu duvar kâğıdından uzak durun. Tüm cihazlarınızda koyu renkli duvar kâğıtları size pil avantajı sağlar.