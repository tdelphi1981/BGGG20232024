Merkez faiz indirdi, kredi maliyet oranları %30 düştü
Konut Kredisi Piyasasına Bakış Raporu'nun ekim sayısına göre MB'nin faizleri indirmesi konut kredisi maliyet oranlarını yüzde 30 düşürdü
 Konutkredisi.com.tr'nin Türkiye konut kredisi piyasası ile ilgili veri ve analizlerini paylaştığı 'Konut Kredisi Piyasasına Bakış Raporu'nun Ekim 2012 sayısı yayınlandı. Rarora göre; Merkez Bankası'nın faizleri indirmesi konut kredisi maliyet oranlarını sene başından beri yüzde 30 düşürdü. Türkiye'de oldukça yavaş büyüyen konut kredilerinin GSYH'ye oranının AB ülkelerinin 10'da biri seviyesinde olduğu belirtilen rapora göre konut kredilerinde takibe dönüşümü ise diğer bireysel kredi türlerinin yaklaşık 5'te biri oranında.
 'Konut Kredisi Piyasasına Bakış' raporuna göre Güneydoğu ve Doğu Anadolu bölgelerinin konut kredileri içerisindeki payı 2010 yılından bu yana yüzde 20 oranında arttı. Konut fiyatları yükselirken tüketicilerin talebinin 100 bin TL altındaki konutlara kaydığının belirtildiği rapora göre kredi maliyetlerinin ucuzlaması kredilendirme oranının yükselmesine sebep oldu. Raporda kredi taleplerinin yaklaşık üçte birinde yüzde 75 üstü kredilendirme oranının görüldüğü belirtilirken, 'Alacağı konutun yüzde 50'sinden daha azı için kredi kullanmak isteyen tüketicilerin oranı geçtiğimiz yıla göre yüzde 65 azaldı' denildi.