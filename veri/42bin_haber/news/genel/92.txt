Tuzla'daki yangın söndürüldü
İstanbul Boya ve Vernikçileri Toplu İşyeri Sanayi Sitesi'ndeki bir fabrikada çıkan yangın söndürüldü
 Tuzla'da boya fabrikasında çıkan yangın, itfaiye ekiplerinin müdahalesi sonucu söndürüldü.
 Orta Mahalle'deki İstanbul Boya ve Vernikçileri Toplu İşyeri Sanayi Sitesi 40 numarada bulunan ''10 Yıl Kimya ve Boya'' fabrikasında, solvent tankerinin boşaltımı sırasında statik elektrikten çıktığı tahmin edilen yangına, İstanbul'un Anadolu yakasındaki itfaiye gruplarının yanı sıra Avrupa yakasından da ekipler müdahale ederken, havadan da helikopterle destek verildi.
 İtfaiye ekiplerinin, bitişik nizamda olan diğer fabrikalara sıçramaması için yoğun çaba sarf ettiği yangın, söndürüldü. Can kaybının olmadığı yangında, iki kişinin camdan atlayarak hafif yaralandığı öğrenildi.
 Bu arada, olay yerine gelen Tuzla Belediye Başkanı Şadi Yazıcı, can kaybı yaşanmamasının sevindirici olduğunu söyledi.
 Yazıcı, ''Yangının, böylesine patlayıcı ve parlayıcı maddelerin olduğu bir yerde statik elektriklenme sonucu boşaltma anında çıktığı bilgiler dahilinde. Önümüzdeki saatlerde yangının çıkış sebebi çok net bir şekilde ortaya çıkmış olur. Yangının daha da büyümemesinin sebebi, belki de solvent yüklü tankere itfaiye ekiplerinin ani müdahalesi ve tankerin soğutulmasıdır'' dedi.
 İstanbul Boya ve Vernikçileri Toplu İşyeri Sanayi Sitesi yöneticisi Nuri Kızıltepe de yangının sebebi hakkında kesin bilgileri olmadığını belirterek, ''Biz yönetim olarak itfaiye ile beraber çıkabilecek yangınlara karşı çözüm arıyoruz. Bunun için toplantılarımız oldu. Bütün üyelerimize, yangınla ilgili risklerin artırılmaması, solvent ya da diğer ürünlerin biriktirilmemesi anlamında telkinlerimiz oldu. Bunun için önlemler aldık. Yer darlığı ve iş yoğunluğundan bu tür olaylar olabiliyor'' diye konuştu.
 Bir gazetecinin, ''Yangında ihmal var mı?'' şeklindeki sorusuna Kızıltepe, ''İhmal olmasa böyle yangınlar olmaz'' yanıtını verdi.
 AA