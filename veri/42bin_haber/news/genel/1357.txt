TOKİ'nin indirim kampanyasından 9 bin 913 kişi yararlandı
TOKİ'nin, borcunu ödeyip tapusunu hemen almak isteyen konut ve işyeri alıcılarının talebi üzerine 2012 yılı için düzenlediği indirim kampanyası tamamlandı. 20 Eylül-9 Kasım tarihleri arasında uygulanan kampanyadan 9 bin 913 kişi yararlandı.
 Toplu Konut İdaresi Başkanlığı’nın (TOKİ), borcunu ödeyip tapusunu hemen almak isteyen konut ve işyeri alıcılarının talebi üzerine 2012 yılı için düzenlediği indirim kampanyası tamamlandı. 20 Eylül-9 Kasım tarihleri arasında uygulanan kampanyadan 9 bin 913 kişi yararlandı. İdare kampanyadan 314 milyon 595 bin TL kaynak sağladı. Bir önceki indirim kampanyasına göre borcunu kapatan kişi sayısında yaklaşık yüzde 50, toplam hasılatta da yüzde 42’lik artış gerçekleşti.
 TOKİ’den yapılan açıklamaya göre İdare, hem kaynak ihtiyacını karşılamak hem de borcunu erken kapatıp tapusunu hemen almak isteyen vatandaşların isteklerine yanıt vermek için her yıl erken ödeme indirim kampanyası düzenliyor. 20 Eylül-19 Ekim 2012 tarihleri arasında bir ay süre ile uygulanan indirim kampanyası, konut ve işyeri alıcılarının yoğun ilgisi ile karşılaşınca 9 Kasım 2012’ye kadar uzatıldı. İdare, kampanyada hak sahiplerine peşin ve 3 ay vadeli olmak üzere iki ödeme alternatifi sağladı. Borç bakiyesini peşin olarak kapatanlar yüzde 20, 3 ay vadeli eşit taksitler halinde kapatanlar ise yüzde 17 indirimden yararlandı. Kampanya kapsamında indirimden faydalanmak isteyenler, konut kredisi de kullanabildi. TOKİ’nin indirim kampanyasından, satışları 2010 yılı sonuna kadar gerçekleştirilmiş ve geri ödeme taksiti en geç 2010 yılı sonuna kadar başlamış, geri ödemeleri halihazırda devam eden, konut ve işyerleri sahipleri yararlandı. Vadesi 12 ay ve daha az kalan projeler kampanya dışında tutuldu. Bu arada Arsa Karşılığı Gelir Paylaşımı Projeleri indirim kampanyasına dahil edilmedi.
 -YOĞUN İLGİ GÖRDÜ-
 20 Eylül-9 Kasım 2012 tarihleri arasında düzenlenen kampanya yoğun ilgi gördü. 9 bin 913 konut ve işyeri alıcısı kampanyadan yararlanırken 314 milyon 595 bin TL kaynak sağlandı.
 -BAŞVURU YÜZDE 50 ARTTI-
 Bir önceki indirim kampanyasıyla karşılaştırıldığında borcunu kapatan kişi sayısında yaklaşık 50 oranında artış görülürken, İdarenin satışlardan elde ettiği toplam hasılat oranında da yüzde 42’lik bir artış sağlandı.
 ANKA
 
  