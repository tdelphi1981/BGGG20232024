Yargıda içtihat birliği sağlanacak
BAŞBAKAN Yardımcısı Beşir Atalay, yeni anayasada Yargıtay ve Danıştay'ın kapatılmasına yönelik çalışmalarla ilgili olarak 'Temyiz mahkemelerini teke düşürmek istiyoruz' dedi.
 Başkanlığını yaptığı Güç Birliği Toplantısı'na katılmak üzere Milli Savunma Komisyonu Başkanı Oğuz Kağan Köksal ile birlikte Kırıkkale'ye gelen Atalay, kentte bir dizi ziyaret ve incelemelerde bulundu, vatandaşların sorunlarını dinledi. Atalay, gazetecilerin bir sorusu üzerine şunları söyledi:
 DAĞINIKLIK ÖNLENECEK
 Meclİs'te uzlaşma komisyonu çalışıyor. Geçen salı 4 parti yargıyla ilgili tekliflerini Uzlaşma Komisyonu'na verdi. Biz de AK Parti olarak teklifimizi verdik. Orada bir temyiz mahkemesi öngörüyoruz. Yani şu anda temyiz mahkemesi durumunda değişik mahkemeler var biliyorsunuz. Yargıtay var, Danıştay var, Askeri yargı var. Bizim teklifimizde, temyiz mahkemesi teke indiriliyor. Böylece hem içtihat birliği sağlanacak, hem de dağınıklık önlenmiş olacak. Yani yargıda biraz daha tekliğe doğru gidilmiş olacak. Şu andaki gördüğümüz sorun alanları da orada çözülmüş olacak. DHA