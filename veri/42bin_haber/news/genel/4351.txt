Karizmatik olmak sizin için hâlâ hayal mi?
Kapıdan içeri girdiğinde, tüm bakışları üzerine çeken o büyüleyici kişilere imrendiniz hep... Artık sıra sizde… Olivia Fox Cabane, ‘Karizma Miti’ adlı kitabında müjdeyi veriyor; siz de karizmatik olabilirsiniz! EYÜP TATLIPINAR
 eyup.tatlipinar@aksam.com.tr Yıl 1886. İngiliz İmparatorluğu Başbakanlığı için William Gladstone ile Benjamin Disraeli çekişmektedir. Seçimlerin son haftasına girilirken iki aday da tesadüfen aynı genç ve güzel kadınla yemek yer. Basının ilgisi oldukça büyüktür. Adaylar hakkındaki fikri sorulan genç kadının yanıtı şöyle olur; "Bay Gladstone’la yemek yerken onun İngiltere’deki en zeki kişi olduğunu düşündüm. Bay Disraeli’yle yedikten sonraysa İngiltere’nin en zeki insanının kendim olduğunu düşündüm."  Sizce seçimi kim kazanmıştır? Tahminlerinizi tahmin etmek zor değil. Fakat soruyu yanıtlayan çoğunlukla aynı fikirdeyseniz yanılıyorsunuz. Kazanan Disraeli olur…  Olivia Fox Cabane, Okuyan Us Yayınları’ndan çıkan ‘Karizma Miti’ adlı kitabında, karizmanın ne olduğu sorusuna bu örnekle yanıt arıyor. Karizmatik kişilerin, başkalarına kendilerini iyi hissetmelerini sağlamasının işin püf noktası olduğunu ve dahası, bu işi herkesin öğrenebileceğini söylüyor. Cabane’ye göre karizmanın üç bileşeni bulunuyor; anda var olmak, güç ve samimiyet…  Anda var olmak, bir görüşme sırasında bütün benliğinizle orada bulunmanız, o kişiyle ya da kişilerle ilgilenmeniz anlamına geliyor. Unutmayın; herkesin ilgisini çekmenin yolu onları yok saymaktan, küçümsemekten, yarım kulak dinlemekten değil, bütün benliğinizle onları önemsediğinizi göstermekten geçer. Karizmayla ‘şişik ego’ birbirinden oldukça farklı kavramlardır.  Gücün ve samimiyetin ne olduğunu anlamak biraz daha kolay. Güçlü görünmek parayla, belli konulardaki uzmanlıkla, zekâyla, dış görünümle, yüksek sosyal statüyle ilgili olabilir. Bunlardan birine sahipseniz, bu madde için işiniz zor değil.  İnsanları büyülemenin diğer önemli bir koşulu, işin olmazsa olmazı ‘samimiyet’… Günümüzün vahşi dünyasında anlamını unutmuş olabilirsiniz; bu kavram ‘içi dışı bir olmak’ ve ‘başkalarına karşı iyi niyet beslemek’ anlamına geliyor. Sözlerle değil, daha çok beden diliyle ilgili. Yeri gelmişken geniş bir parantez açalım; ne söylediğiniz karizmanızı elbette etkiler ama beden dilinin etkisi önceliklidir ve çok daha baskındır. Zira insanoğlunun geçirdiği evrimi düşünürseniz; konuşarak derdini anlatma yeni bir ‘icat’ sayılır. Beden dilinin geçmişiyse çok daha eskiye uzanır.  Unutmayın; güçlü görünebilirsiniz ama samimi görünemezsiniz. Samimi olmanız gerekir. Durumu açıklayan bir örnek; içten bir gülümsemede ağız ve gözler etrafındaki kaslar dengeli biçimde harekete geçerken, yapay bir gülümsemede yük ağız etrafındaki kaslara biner ve gözlerinizin etrafındaki kasların aldığı biçim sizi hemen ele verir.  Samimi olmakla özgüven arasında güçlü bir bağ vardır. Bu konuda zorluk çekiyorsanız özgüveniniz hakkında düşünmelisiniz. Cabane’nin önerisi şöyle; süper yetenekli biri olmanıza gerek yok, özgüveninizi kazanmanız için iyi olduğunuz alanlar üzerine yoğunlaşın.  Karizmatik olmaya karar verdiyseniz, bu başlıkları çok sayıda alt başlığa ayırıp ele alan kitabı okuyabilirsiniz.  Kişisel önerimiz, vapurda yanınızda güzel bir kadın ya da yakışıklı bir erkek otururken, kitabı onların göreceği biçimde okumamanız. Zira işin sırrını herkesin bilmesine gerek yok.