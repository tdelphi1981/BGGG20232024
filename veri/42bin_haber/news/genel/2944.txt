Trikosuz kış geçmez!
Soğuk havaların vazgeçilmezi trikolar, son birkaç yıldır kazak, hırka ve elbise olarak gardıropların başköşesinde... Bu yılın triko trendlerini ve doğru parçalarla kombinlemenin ipuçlarını derledik.
 MEHMET USTAOĞLU
 mehmetustaoglu82@gmail.com
 Bu yıl hem erkeklerde, hem kadınlarda triko modası sürüp gidiyor. Vitrinleri süsleyen trikolar arasında bu kış en trend modeller beyaz olanlar... Önceki yıllarda da moda olan trikolar daha çok rengarenk kullanılırken, bu yıl farklılaşıyor ve beyaz ağırlıklı olarak çıkıyor karşımıza. Model olarak ise bol, salaş, balıkçı yaka ve desenli modeller dikkati çekiyor. Hem spor, hem de klasik kıyafetlerle uyumlu olarak kullanılan trikolar, bu sezon daha çok eteklerle kombinlenerek kullanılıyor. Beyaz rengin dışında yeşil, pembe, bordo, kırmızı dikkat çeken diğer renkler. Trikoların bazı modelleri 60'ların ve 70'lerin klasik izlerini taşıyor.
 
 ÇİZGİ KAHRAMANLAR VAR
 Trikoları 2013'te bahar aylarına kadar göreceğiz. Zira havalar ısındıkça trikolar merserize modelleriyle karşımıza çıkacak.
 Öne çıkan renk beyaz olsa da özellikle kadın modellerinde neon renkler, yeşilin her tonu ve kahverengiler de vitrinlerde. Askeri tarzda kolları düğmeli, kolda ve göğüs kısmında rütbe desenleri olanlar ve zımbalı modeller bu sezonun öne çıkan trikoları. Dökümlü ve omuzları düşük formlarda tasarlanan trikoların üzerinde hayvan figürü, çizgi film kahramanı ve çiçek desenleri olanları da var.  
 Erkek trikolarında da sarı, bordo, beyaz, kırmızı ve desenli detaylar öne çıkıyor. Dar kesimli, kayık veya deforme yakalı erkek trikoları gömlekler ve takım elbiselerle kullanılabiliyor. Ayrıca erkekler için tek renk, geniş yaka triko hırkalar bu kış çok moda. 
 
 ÖRGÜ GİYMENİN KURALLARI
 - Çalıştığınız ya da gün boyu bulunduğunuz mekanların sıcaklık derecesini dikkate alın. Çoğunlukla iç mekanlar fazlasıyla sıcak olduğu için kat kat giyinmekte fayda var. Kıyafetinize uygun bir tişörtü içinize giyerseniz, sıcak olduğunda kolayca üstünüzü çıkarabilirsiniz. 
 - Kısa boylular çok kalın ve çok uzun hırkalardan uzak durmalı.
 - Sezonun öne çıkan düz, mini triko elbiselerini, her markada bulabileceğiniz renkli ve desenli çoraplarla tamamlayabilirsiniz. 
 - Çok dar triko elbiseler, olduğunuzdan kilolu görünmenize neden olabilir. 
 - Kiloluysanız triko elbise yerine hırkaları tercih edin.