EMITT Fuarı'nda renkli görüntüler
Doğu Akdeniz Uluslararası Turizm ve Seyahat Fuarı (EMITT), Beylikdüzü TÜYAP'ta kapılarını açtı. Fuara katılan Parga Belediye Başkanı da "Muhteşem Yüzyıl'daki İbrahim Paşa sayesinde tanındıklarını" belirtti.
Fuarda, 70 yabancı ülkeden katılımcıların yanı sıra Türkiye'den de birçok kent ve turizm beldesi de tanıtımını yapıyor. 100 bini aşkın ziyaretçi beklenen fuar, 27 Ocak'a kadar gezilebilecek. 
Ülkelerin bulunduğu stantlarda ziyaretçiler geleneksel kıyafetlerle karşılanıyor, yöresel tatlarının yanı sıra geleneksel sanatlarına da yer veriliyor. En renkli bölüm olarak dikkati çeken Küba standında, dansçılar canlı müzik eşliğinde performans sergiliyor. 
FUARDAN RENKLİ KARELER / FOTO GALERİ 
Türkiye standında ipek kozasının ipeğe dönüşümü sergilenirken, Fas standında oluşturulan küçük atölyede bir usta, ahşap oymacılığı yapıyor. 
"TANINMAMIZI İBRAHİM PAŞA'YA BORÇLUYUZ" 
Bu yıl birçok ilklerin yaşandığı fuara, Türkiye'de bir televizyon dizisiyle ismi sık duyulan Yunanistan'ın kuzey batısında yer alan tatil kasabası Parga, belediye ve bölgedeki otellerin yetkilileriyle katıldı. 
YILDIZI PARLAYAN TURİZM BELDESİ PARGA / FOTO GALERİ 
AA muhabirinin sorularını yanıtlayan Parga Belediyesi turizm ve tanıtım yetkilisi Eleni Koliofoti, şunları söyledi: 
Bu yıl ilk defa Türkiye'ye gelerek tanıtım yapmaya başladık. Bu tanıtımın hazırlıklarını 2 yıldır sürdürüyoruz. Tanınmamız, 'Muhteşem Yüzyıl' dizisinde yer alan Pargalı İbrahim Paşa karakterinin tanınmasından sonradır. Parga, tarihte birçok kez Fransız, İtalyan, Osmanlı ve Rumlar arasında el değiştirmiştir. O dönemlere ait izler kasabamızda bulunmaktadır. Sahilleri, doğası, ormanın bitiminde hemen başlayan masmavi denizi, denizinin yanı sıra Ali paşa, Venedik, Fransız kaleleri, Agions Dimitros Manastırı, Necromanteion tapınağı ve Acheron Nehri burada bulunmaktadır. 
"BU YIL TÜRKİYE'DEN EN AZ 5 BİN KİŞİ BEKLİYORUZ" 
Sadrazam İbrahim Paşa'nın Osmanlı tarihi kadar Yunan ve Parga tarihinde de önemli bir kişi olduğunu belirten Koliofoti, şöyle devam etti: 
İbrahim Paşa, Parga tarihinin en bilinen isimlerinden biridir. Onu biliyorduk ancak yayınlanan dizi sayesinde bildiklerimizden fazlasını öğrendik. Tarih uzmanları onun ailesinin geçmişini araştırdılar. Kendisi uzun yıllar Parga'da yaşamış, Pargalı bir ailenin çocuğu. Ailesinden Yunanistan'da yaşayanlara dair araştırma yapıyoruz. Kasabamız yeryüzünde bir cennet. İki yıldır turizm için yaptığımız çalışmalar ve yaptıklarımız bize şunu gösteriyor. Rumlar ile Türkler birbirine çok benziyor. Buraya gelen misafirlerimizden çok güzel arkadaşlıklar edindik. Parga'ya geldiklerinde kendilerini evlerinde hissedecekler. Şimdiye kadar Türkiye'den 500 misafirimiz oldu. 2013'te Türkiye'den en az 5 bin kişiyi Parga'da ağırlamayı umuyoruz. 
"DİYARBAKIR'IN SURLARINA DOKUNUN" 
Fuarda yabancı ülkelerin yanı sıra Türkiye'den 150'nin üzerinde şehir ve tatil beldesinin tanıtımı yapılıyor. Fuarda büyük bir alanda tanıtımı yapılan Diyarbakır'ın standında bulunan Büyükşehir Belediye Başkanı Osman Baydemir, tüm Türkiye'yi 2013 yılındaki tatillerinde kentlerinde görmeyi umduklarını söyledi. 
Baydemir, Diyarbakır'ı EMITT'in yanı sıra uluslararası fuarlarda da tanıtmak istediklerini ifade etti. Diyarbakır'da da bir fuar düzenlemek için çalışmalar sürdürdüklerini belirten Baydemir, şöyle konuştu: 
Diyarbakır 12 bin yıllık tarihe sahip. 12 bin yıl boyunca medeniyetlerin kat ettikleri bütün merhaleleri içinde barındıran bir kent. Diyarbakır bir inanç merkezi. 5'nci Harem-i şerif olan Ulu Camisi, Ortadoğu'nun en büyük kiliseleriyle, Meryem Ana kilisesiyle, Diyarbakır fethinde şehit olan 27 sahabenin kabirleriyle bir inanç merkezi. Diyarbakır surlarıyla bir kültür mirası kenti. Benim buradan çağrım tüm Türkiye'ye. 2013 yılındaki tatillerinde Tüm Türkiye'yi Diyarbakır'da görmeyi istiyoruz. Tatilinizi mutlaka Diyarbakır'da geçirin. Turizm bir ekonomik sosyal kalkınma projesi olmasının yanı sıra bir barış projesidir. Turizm ön yargıları ortadan kaldırma demektir. Görmediğimize ön yargıyla bakarız. Gördüğümüze dokunduğumuza kucaklaşma imkanına sahibiz. Ben tüm Türkiyeli kardeşlerimi, Edirne'den Ardahan'a kadar Diyarbakır'ın surlarına dokunmaya, Diyarbakır'ın surlarının sırlarını dinlemeye ve paylaşmaya davet ediyorum.