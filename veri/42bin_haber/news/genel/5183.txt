Telia'nın Avrasya Başkanı 'sulama'dan emekli olmuş!
Özbekistan'daki rüşvet skandalına kurban giden Tero Kivisaari'nin yerine Kcell CEO'su Veysel Aral geçti. Türkiye, Aral'ın ismini Kazakistan'da yapıldığı iddia edilen yolsuzlukla öğrenmişti. Veysel Aral, Türkiye'deki 'sulama şirketi'nin hisselerini de yıl sonunda elden çıkarmış
 TeliaSonera'da skandalların ardı arkası kesilmiyor. Özbekistan'daki rüşvet iddiaları karşısında CEO Lars Nyberg'i kurban eden şirket, Avrasya Bölüm Başkanı olan Tero Kivisaari'yi de sessiz sedasız değiştirdi. Orta Asya'daki birçok yolsuzluk iddiasının odağında olan Kivisaari'nin bu görevinden ayrılacağını Türk basınında ilk olarak AKŞAM yazmıştı. Kivisaari'nin Türkiye için en büyük önemi, ülkenin en büyük ve en stratejik şirketlerinin başında gelen Turkcell'de TeliaSonera temsilcisi olarak Yönetim Kurulu'nda bulunması. Kivisaari, Yönetim Kurulu'ndaki koltuğu korumaya devam ediyor fakat önümüzdeki günlerde Turkcell'deki diğer yönetim TeliaSonera temsilcisiyle birlikte bu görevlerini de yitirebilirler... Peki Kivisaari gidince yerine kim geldi? Önceki aksam TeliaSonera konuyla ilgili atamayı tüm basına geçtiği bir basın bülteniyle duyurdu. Avrasya Bölgesi Başkan Yardımcılığı ve Orta Asya Bölgesi CEO'luğunu yürüten Veysel Aral, TeliaSonera Avrasya Bölgesi Başkanlığı'na atandı. TeliaSonera tarafından servis edilen bültende Aral, yurtdışındaki en başarılı Türk yöneticilerden biri olarak lanse edilirken, böylece ilk kez bir Türk'ün TeliaSonera'nın global stratejisinde söz sahibi olacağı vurgulanıyor.  
 
 BİZ BU İSMİ DAHA ÖNCE DUYMUŞTUK 
 TÜRKİYE Veysel Aral ismini ilk olarak bu atamayla duymuyor. TeliaSonera yönetimi, Aral'ı yurtdışındaki en başarılı Türk yöneticiler arasında gösterse de, Türk kamuoyu Veysel Aral'ı Kazakistan ve Orta Asya ülkelerindeki yolsuzluk iddialarıyla tanıdı. Söz konusu iddialar Türkiye'de ilk olarak gazeteci Yavuz Semerci'nin sahibi olduğu Gazeteport sitesinde yayımlanmış, AKŞAM da bu iddiaların üzerine gitmişti. 
 Sulama şirketini neden kurdunuz? 
 İŞİN en ilginç yanını da AKŞAM ortaya çıkarmıştı. Adları yolsuzluk iddialarına karışan Kcell Genel Müdürü Veysel Aral ile İsveçli teknoloiji şirketi Ericsson'un Kazakistan'daki temsilcisi Cem Selçuk Ersoy'un Türkiye'de ortak bir şirket kurduğu belirlenmişti. Şirketin ismi GVV Mühendislik İnşaat Golf Tarım Sulama AŞ. Üç ortaklı şirketin yüzde 10'u Ersoy'un, yüzde 30'u Veysel Aral'ın yüzde 60'ı ise Gürsel Aral'ın üzerineydi. 2012 sonunda ise şirketin ortakları değişti. Veysel Aral ve Cem Selçuk Ersoy, şirketteki hisselerini Gürsel Aral'a sattı. Şimdi şirkette tek pay sahibi Gürsel Aral. Ama bu ikilinin neden Türkiye'de bir sulama şirketi kurdukları hâlâ merak konusu... 
 Yabancılar üzerini örttü 
 İDDİALARIN ortaya atılmasının ardından TeliaSonera yönetiminden 'Bu konu daha önce de gündeme gelmiş ve hem Ericsson hem de Telia Sonera tarafından soruşturulmuştur. Ancak, iddiaların hiçbir dayanağı bulunmadığı kanısına varılmıştır' denilmişti. Ama yolsuzluk iddialarının göbeğinde yer alan ve Kazakistan'da telekom sektöründe  çalışan bu iki ismin İstanbul'da sulama şirketi kurmuş olması yolsuzluk iddialarını güçlendirir nitelikteydi. İddialar Kcell'in yönetimini elinde bulunduran Fintur'un hissedarı olan Turkcell'i de ilgilendiriyordu. Fakat Çukurova Holding'in 'İddialar araştırılsın' teklifi, yönetim kurulunda TeliaSonera ve Alfa ortaklığına takılmıştı. Yönetim Kurulu'nda gerekli çoğunluk sağlanamayınca iddiaların da üzeri örtülmüştü...  
 SAHTE SİPARİŞ YÖNTEMİ 
 PEKİ neydi bu iddialar: Buna göre TeliaSonera tarafından Kcell'e atanan yönetim, Ericsson'da görevli bir ekiple işbirliği yapıyor. Bu sayede büyük bir para kaynağını kendilerine aktarıyorlar. 2007'de göreve gelen yönetim, yolsuzluk için iki ayrı yöntem kullanıyor. Bunlardan ilki, sahte siparişlerle yapılmayan işlerin yapılmış gibi gösterilerek taşeron firmalar üzerinden yöneticilere kaynak aktarılması. İddialara göre, Kcell yönetimi altyapı hizmeti, teknik destek hizmeti, ulaştırma hizmeti gibi bazı hizmetleri Ericsson'dan alıyor. Ericsson'da Kcell yönetimine yakın iki ismin katkısıyla, Kcell'in talep ettiği hizmetler, teşeronlara devrediliyor. Taşeronlar aracılığıyla kesilen naylon fatura ile hizmetler, verilmemesine rağmen verilmiş gibi gösteriliyor. 
 213 DOLARLIK İŞE 474 DOLAR 
 İKİNCİ para aktarma yöntemi ise birim maliyetlerin şişirilmesi. Bu noktada Kcell Genel Müdürü Veysel Aral ile İsveçli teknoloiji şirketi Ericsson'un Kazakistan'daki temsilcisi Cem Selçuk Ersoy arasındaki ilişki öne çıkıyor. Kcell yönetimi, saha kurulumlarıyla ilgili olarak Ericsson'un ülkedeki yöneticisi ile irtibata geçiyor. Ericsson'un yöneticisi işi taşeron firmaya devrediyor. Normalde 213 dolar olan saha kurulum ücreti, 474 dolara yapılıyor. Buradan Ericsson'a yüzde 5 ila 15 arasında bir iş bedeli veriliyor. Kalan paranın Kcell yöneticileri tarafından uçak ve çantalar ile Türkiye'ye taşındığı belirtiliyor.
 İstihbarat da işin içinde 
 YAPILAN yolsuzluğun 150 milyon doları bulduğu, geçmişe yönelik yapılacak incelemelerle birlikte toplam yolsuzluk tutarının 800 milyon dolara kadar ulaşabileceği vurgulanıyor. Öte yandan Kazakistan istihbarat servisinin de işin içinde olduğu konuşulanlar arasındaydı. Buna göre 2009 yılında Veysel Aral Kazakistan istihbaratı tarafından gözaltına alındı. Kendisine zor kullanılarak senetler imzalatıldı ve istihbaratın bazı yetkilileri de sistemden böylelikle pay almaya başladı. 
 Denetimlerde ortaya çıktı 
 2010 yılı başında ise Ericsson'un İsveç merkezinden gelen rutin denetim ekibinin olayların farkına vardığı belirtiliyor. Sistemin ortaya çıkacağı kaygısıyla birlikte suni bir kriz yaratılıyor. Kcell, Ericsson'u istihbarat birimlerini kendisine bulaştırmakla suçluyor. Kcell, tüm ülkedeki operasyonlarında Ericsson'u devre dışı bıraktığını açıklıyor. Cem Selçuk Ersoy, alt kadrolarındaki bazı isimlerin de bu işe karıştığını iddia ederek Ericsson'un ülkedeki çalışanlarını işten çıkarıyor.