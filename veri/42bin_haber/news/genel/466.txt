Ziraat Yatırım'dan komisyon açıklaması
Ziraat Bankası ve Ziraat Yatırım internet şubelerinden günlük 5 bin liraya kadar yapılan hisse senedi alım-satım işlemlerinde 30 Kasım'a kadar komisyon alınmayacak.
 Ziraat Bankası'ndan yapılan yazılı açıklamada, Ziraat Finans Grubu'nun iştiraki olan Ziraat Yatırım Menkul Değerler'in, yeni internet şubesinin lansmanı ile paralel başlattığı kampanya kapsamında Ziraat Bankası ve Ziraat Yatırım internet şubelerinden, ''Ziraat Trader Java'' ve tüm mobil uygulamaları aracılığıyla gerçekleştirilecek günlük 5 bin liraya kadar hisse senedi alım-satım işlemlerinden komisyon alınmayacağı bildirildi.
          
 Açıklamada, 30 Kasım'a kadar sürecek kampanya boyunca müşterilerin, 5 bin lirayı aşan işlemlerini de avantajlı komisyon oranları ile gerçekleştirebilecekleri belirtildi.
         
 Kampanyanın Türkiye'de ilk kez uygulanan bir teknoloji ile hayata geçirilen Ziraat Yatırım'ın yeni internet şubesindeki özelliklerin müşterilerine tanıtılmasını amaçladığı ifade edilen açıklamada, şu bilgilere yer verildi:
         
 ''Farklı bir teknoloji kullanılan yeni internet şubesinde, tüm pencereler birbirlerinden bağımsız olarak farklı fonksiyonlar ile takip edilebilirken, hızlı emir iletimi fonksiyonu ile küçük yatırımcılar için ileri düzey bir işlem platformu hayata geçirildi.''
          
 AA