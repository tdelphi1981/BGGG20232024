Yıldırım Demirören'den ikinci yarı mesajı
Türkiye Futbol Federasyonu (TFF) Başkanı Yıldırım Demirören, Spor Toto Süper Lig'de ikinci yarı öncesi yayımladığı mesajda, hoşgörünün, sabrın, huzurun olduğu bir ortamda futboldaki kazanımların daha da büyüyeceğine dikkati çekti.
Demirören, federasyonun internet sitesinde yer alan açıklamasında, futbolda rekabetin daha da artacağı, mücadelenin yoğunlaşacağı, hedefler doğrultusunda beklentilerin fazlalaşacağı bir sürece girildiğini kaydederek, kulüp yöneticilerine, teknik adamlara, futbolculara, hakemlere, taraftarlara ve medyaya mesajlar verdi. Göreve başladıkları günden bu yana Türk futbolunun öteden beri süregelen yapısal sorunlarını gidermek için yoğun bir uğraş içerisinde olduklarını belirten başkan Demirören, bir yandan futbol ekonomisini güçlendirmek, diğer yandan da rekabetçi bir lig oluşturmanın yanı sıra kalitenin artması için de çalıştıklarını anlattı.
 
Hoşgörünün, futbol için önemli bir itici güç olduğunu ifade ederek, futboldaki huzur ortamının önemine değinen Yıldırım Demirören, Süper Lig'in ikinci yarısında futbol ailesinin tüm kurum ve fertlerine her zamankinden daha büyük sorumluluklar düştüğünü vurgulayarak, şunları kaydetti: Kulüp yöneticilerimizin kırıcı, yıpratıcı, yaralayıcı davranış ve görüşlerden kaçınmasının, futbolumuzu daha olgun, daha saygın bir platforma taşıyacağına inanıyorum. Teknik adamlarımızdan rekabetin yanı sıra kalitenin artması için gösterecekleri çalışmalarla lig heyecanını doruklara taşımalarını bekliyorum. Oyuncularımıza saha içi performanslarının yanı sıra, fair-play olgusuna sahip çıkmalarının çok önemli olduğunu hatırlatmak istiyorum. Hakemlerimizin performanslarını daha da artırarak ikinci yarıdaki yoğun rekabete pozitif katkılar yapacaklarını biliyorum. Taraftar, futbolumuzun en önemli parçası. Gönülden bağlı oldukları bu oyuna, kargaşadan, olaydan arınmış tribün görüntüleriyle sahip çıkarak takımlarını desteklemelerini, onlardan özellikle rica ediyorum. Medyamızın futbol barışını destekleyen sağduyulu yaklaşımlarla görev yapmasının, bu sürece çok daha anlamlı ve değerli katkılar getireceğine inanıyorum.
 
TFF olarak saha içinde ve saha dışında huzuru bozmaya niyetlenen her türlü girişim karşısında gerek ceza hukuku, gerekse spor hukuku açısından tüm yaptırımların takipçisi olacaklarına da dikkati çeken başkan Demirören, ikinci yarının futbolseverler açısından keyifli, coşkulu ve futbol heyecanıyla dolu geçmesini temenni ederek, Galatasaray ve Fenerbahçe'ye Avrupa kupalarındaki mücadelelerinde başarılar diledi.