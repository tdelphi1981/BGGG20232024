Hayrünnisa Gül'den seramik ustasına teşekkür mektubu
Çanakkale'de, belediyenin seramik atölyesinde yaptığı 4 adet testiyi Cumhurbaşkanlığı'na yollayan seramik ustası İsmail Bütün'e, Cumhurbaşkanı Abdullah Gül'ün eşi Hayrünnisa Gül, mektup göndererek başarılı çalışmalarının devamını diledi.
Seramik ustası İsmail Bütün, AA muhabirine yaptığı açıklamada, çamurla 8-9 yaşlarında tanıştığını ve 60 yıldır da bu işin içinde olduğunu söyledi. 
Küçük yaşlarda babasının yanında başladığı mesleğinde 16 yaşında kalfa olarak İstanbul'a gittiğini, İstanbul'da bir iki sene çalıştıktan sonra tekrar babasının yanına döndüğünü kaydeden Bütün, Dolayısıyla 60 senedir mesleğin ve çamurun içindeyim. Baba mesleği, ustam babam dedi. 
Çanakkale seramik fabrikalarında 25 yıl çalıştıktan sonra emekli olduğunu belirten 72 yaşındaki Bütün, 30 yıllık emekliliği süresi içerisinde Çanakkale seramiklerinin tanınması, bilinmesi için çok çalıştığını, sesini duyurmak için çok şey yaptığını anlattı. 
"DÖRT TESTİYİ CUMHURBAŞKANLIĞI'NA GÖNDERDİM" 
Bu da zaman gerektiriyormuş. Son bir iki sene içerisinde Çanakkale Belediyesi sahip çıktı. Belediyenin seramik atölyesinde hem kurs veriyorum hem seramik yapıyorum diyen Bütün, yaptığı seramiklerden dört adet testiyi Cumhurbaşkanlığı'na gönderdiğini kaydetti. Bütün, şöyle konuştu: 
Benim yaptığım seramikler Cumhurbaşkanımızın eşine gönderildi. Cumhurbaşkanlığı'na 4 adet testi gönderdim. Cumhurbaşkanı'nın eşi, gönderdiğim testilerden sonra teşekkür mektubu gönderdi. Çanakkale seramiğinin ilerlemesini istiyor. Bilakis ona sempati duyması, sevmesi, sahip çıkması beni gururlandırdı, duygulandırdı. Seramiğin, daha ileri yıllara götürülmesini istemesi, yeni yeni çırakların yetiştirilmesini dilemesi, teşekkür etmesi beni mutlu etti.

HAYRUNİSA GÜL'ÜN MEKTUBU 
Hayrünnisa Gül'ün gönderdiği mektup şöyle: 
Geleneksel Türk el sanatları arasında kendisine has özellikleriyle ayrıcalıklı bir yere sahip Çanakkale seramiğine bir ömür vermiş olduğunuz değerli emekleriniz için tebriklerimi iletmek istiyorum. Çanakkale seramiklerinin usta ellerinizde büyük bir azim ve sabırla hayat bulan bazı zarif örnekleri, bugün Cumhurbaşkanlığımızı da süslemektedir. 
Ham maddesi Anadolu toprağı olan Çanakkale seramikleri, kültürel ve tarihsel mirasımızın değerli unsurlarındandır. Bu sanatın yaşatılmasında ve gelecek nesillere aktarılmasında sizin gibi değerli ustalara önemli görevler düştüğüne inanıyorum. Bu anlayışla mesleki deneyimlerinizi yeni nesillere aktarma gayretlerinizi de taktirle karşılıyorum. Bu vesileyle bir kez daha sizi içtenlikle kutluyor, başarılı çalışmalarınızın devamını diliyorum.