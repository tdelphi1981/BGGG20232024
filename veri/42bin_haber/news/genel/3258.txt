Lefkoşa belediyesinde istifa krizi
Lefkoşa Türk Belediyesi (LTB) Başkanı Cemal Bulutoğluları, KKTC Başbakanı İrsen Küçük'e istifasını sunduğunu ancak istifasının kabul edilmediğini belirtti. Belediye bütçesine 6 milyon lira talep eden Bulutoğulları, 'engel olanların hedeflerinde ben varım' dedi.
 BULUTOĞULLARI, belediyedeki sorunların çözümü için son fırsatın da yitirilmek üzere olduğunu, kaynağın aktarılması için meclis kararı gerekir diyenlerin, meclisin toplanmaması için her türlü engeli koyduğunu öne sürdü. Bulutoğulları, 'Hükümet altı ayda iki kez LTB'ye kaynak aktarmış ve  Meclis kararına ihtiyaç duymamıştır. Kararların ve uygulamaların tümü siyasidir. Hedeflerinde ben varım.' şeklinde konuştu. 
 ÇALIŞANLARA ve halka, LTB'nin mali yapısının düzeltilmesi için Ziraat Bankası'ndan 6 milyon lira kaynak aktarılması sözü verilldiğini ifade eden Bulutoğulları, her türlü 'ayak oyununun' yapıldığını ve kaynağın LTB'ye aktarılmadığını belirtti. Cemal Bulutoğluları, Başbakan Küçük'ün iradesini göstermesini, toplantıya katılmayan UBP'li Meclis üyelerini toplantıya çağırmasını ve 6 milyon lira için karar alınmasını istedi.
 ÖTE yandan, Lefkoşa Türk Belediyesi Üyesi Meriç Erülkü, istifanın yürürlüğe konulduğunu ancak bunun belediye meclis üyelerince kabul edilmesi gerektiğini  söyledi. Erülkü, Belediye Meclisi'nde 22 üyenin olduğunu ancak sadece 12'sinin toplantılara katıldığını belirterek, 12 üyenin istifa etmesi durumunda istifayı onaylayacak bir meclis olmadığını aktardı.