Gıda Bakanlığı: Peynirler temiz çıktı
Gıda, Tarım ve Hayvancılık Bakanlığı, ülke genelinde peynir üreten ve satan yerlerden alınan 134 muhtelif peynir numunesinin analizlerinin yapıldığını bildirerek, gıda kontrol laboratuvarlarında yapılan analizler sonucunda hiçbir numunede hayvan iç yağına rastlanılmadığını açıkladı.
 Gıda, Tarım ve Hayvancılık Ekim ayında bazı basın yayın organları ile internet medyasında “Peynire hile karıştı” başlığıyla verilen haberlerde “Peynire, ağırlığını artırmak amacıyla hayvan iç yağı (don yağı) katılabildiği ve yapılan analizlerde de bunun saptanamadığı” yönünde iddialar üzerine bir açıklama yaptı.
 Açıklamada, söz konusu iddialar üzerine harekete geçen Gıda Tarım ve Hayvancılık Bakanlığı Gıda Kontrol Genel Müdürlüğü ekiplerinin, ülke genelinde peynir üreten ve satan yerlerde muhtelif peynirlerden 134 numune alındığı belirterek, Bakanlığın gıda kontrol laboratuvarlarında yapılan analizler sonucunda hiçbir numunede hayvan iç yağına rastlanılmadığı vurgulandı. Açıklamada, “Metot ve cihaz yönüyle bakanlık laboratuvarlarında bu ve benzer analizlerde kullanılan yöntemler, uluslararası geçerliliği olan yöntemler olup, haberlerde iddia edildiği gibi iç yağının saptanamaması ve güvenilirlik açısından herhangi olumsuzluk söz konusu olmadı. Bakanlığımızca rutin kontrol ve denetimler aynı hassasiyetle sürdürülecek” denildi.
 ANKA
 
  