İstanbul, Malezya sinemalarında
Malezyalı bir prodüksiyon şirketi tarafından İstanbul'da çekilen "İstanbul Akü Datang" (İstanbul Ben Geldim) isimli film, Malezya ve Brunei Sultanlığı'ndaki onlarca sinemada bugün vizyona girdi.
 Kuala Lumpur Büyükelçiliği, Kültür ve Tanıtım Müşavirliği'nin girişimiyle çekilen filmin tamamı İstanbul'un önemli yerlerinde geçiyor. Romantik komedi tarzında bir aşk hikayesinin işlendiği filmin çekildiği mekanlar arasında Gülhane Parkı, Galata Kulesi, Cihangir ve Sultanahmet gibi tarihî yerler bulunuyor. 22 Eylül-17 Ekim 2011 tarihleri arasında çekilen filmin yapımını Malezya'nın önemli film yapım şirketlerinden "Grand Brilliance ve Red Films" üstlendi.
 Kuala Lumpur Büyükelçiliği Kültür ve Tanıtım Müşaviri Ali Gülen, filmin yapımında bakanlık tarafından yalnızca yer hizmetlerinin karşılandığını; ancak Türkiye'ye milyonlarca dolarlık katkı sağlayacak bir tanıtımın elde edildiğini ifade etti.
 70'ten fazla sinema salonunda gösterilecek olan filmin, daha sonra ilk etapta yaklaşık 100 bin adet DVD'sinin yapılması ve Malezya'nın en çok seyredilen TV kanallarında da gösterilmesi planlanıyor. Türkiye'nin tanıtımına büyük katkı sağlaması beklenen filmin başrol oyuncularının ise Malezya'nın en ünlü oyuncuları arasında olduğu belirtildi.
 CİHAN
  