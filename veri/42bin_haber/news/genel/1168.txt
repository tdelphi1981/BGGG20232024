Yunanistan'da bir acı reçete daha kabul edildi
Yunanistan'da ekonomik krizle mücadele kapsamında Avrupa Birliği (AB), Avrupa Merkez Bankası ve Uluslararası Para Fonu'ndan (IMF) oluşan Troyka'nın talep ettiği yeni tasarruf paketi, dün gece yarısından sonra parlamentoda yapılan oylamada az bir farkla kabul edildi. 300 üyeli parlamentoda 153 'evet', 128 'hayır', 18 de 'çekimser' oy kullanıldı. Bir vekil oylamaya katılmadı. Parlamento dışında ise polis ile göstericiler arasında çatışma çıktı.
 Yunan hükümeti, yaz aylarından bu yana askıya alınan 31.5 milyar euroluk kredi dilimini alabilmesi için talep edilen 13,5 milyar euroluk tasarruf paketini meclisten geçirmeyi başardı. Emekli maaşlarında kesinti, vergi artışı, emeklilik yaşının 65'ten 67'ye çıkarılması, sosyal yardımların kesilmesi ve üniformalı görevlilerin özel maaşlarında kesinti gibi önlemlerden oluşan paket, dün akşam parlamentoda yapılan sert tartışmaların ardından kabul edildi.  3 bin euro'dan fazla emekli maaşlarına yüzde 20 kesinti getirilmesi ise özürlü kişilerin maaşlarından kesinti yapılmasının önüne geçti.
 Önlemler paketinin kabul edilmesinin ardından gözler, 2013 yılı bütçesinin oylamasına çevrildi. Pazar günü yapılacak oylamada bütçenin kabul edilmesine kesin gözüyle bakılıyor. Bütçenin de kabul edilmesiyle birlikte Atina'nın beklediği 31,5 milyar euroluk kredi diliminin serbest bırakılmasının önündeki bütün engeller kalkmış olacak.
 Pakete karşı oy kullanan altı PASOK ve bir de YDP milletvekili, iki partinin meclis grubundan ihraç edildi. Toplam 179 milletvekili ile iktidara gelen Yeni Demokrasi (YDP), PASOK ve Demokratik Sol (DİMAR) partilerinden oluşan koalisyon hükümeti, önemli sayıda fire verdi. Hükümetin küçük ortağı DİMAR, oylamada 18 çekimser oy kullanarak hükümetin geleceğine ilişkin zorlu bir sürecin fitilini ateşledi.
 ANA MUHALEFET SEÇİM İSTEDİ
 Başbakan Andonis Samaras, yaptığı açıklamada, "hükümetin son 40 yılda en önemli kararı aldığını" söyledi. Euro bölgesinde kalmak için mücadele ettiklerini belirten Samaras, ülkenin kalkınma sürecine girebilmesi için önlemlerin zorunlu olduğunu savundu. 
 Ana muhalefet Radikal Sol İttifak (SYRIZA) Başkanı Aleksis Çipras, seçimlere gidilmenin kaçınılmaz olduğunu vurguladı. Çipras, "Ülkeyi kurtarmak amacıyla seçimlere gidilmesini istiyoruz." dedi. Son yapılan anketlerde SYRİZA, birinci parti konumuna yükseldi.  Bu arada dün akşam meclisin bahçesine çıkan SYRİZA milletvekilleri, "Ülkeyi mahvediyorsunuz. Şimdi gidin!" yazılı bir pano açtı.
 Bu arada mecliste çalışan memurların maaşlarının kesilmesiyle ilgili yasa tasarısının dün parlamentoya getirilmesi ortalığı karıştırdı. Çalışanların grevle tehdidi dünkü genel kurul toplantısını tehlikeye sokunca yasa tasarısı geri çekilmek zorunda kalındı.
 Yunanistan'da bir türlü toplanamayan vergilerde artış olduğu açıklandı. Son iki ayda ödenmeyen vergilerde 6,3 milyar euro artış kaydedildi. Devlete olan toplam vergi borçları ise 53,8 milyar euro olarak hesaplandı.
 POLİS İLE GÖSTERİCİLER ÇATIŞTI
 Öte yandan parlamentoda sert tartışmalar yaşanırken, yaklaşık 100 bin gösterici, Sintagme Meydanı'nda önlemleri protesto etti. Polis ile göstericiler arasında çatışma çıktı. Göstericiler taş, mermer parçası ve molotof ile polise saldırdı. Sintagma Meydanı, molotoflarla aydınlanırken, polis ve göstericilerden yaralananlar oldu. 50'den fazla gösterici gözaltına alınırken, 4 kişinin tutuklandığı açıklandı. Atina'da ilk defa 2 panzer gösterilerde kullanıldı ve eylemcilere tazyikli su sıktı. Gösterilerin başlaması ile birlikte yağan şiddetli yağmur, gösterilerin kısa sürmesinde etkili oldu.
 CİHAN
  