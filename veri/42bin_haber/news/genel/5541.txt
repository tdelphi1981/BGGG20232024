Yapı devi Türkiye'den çıktı
Türkiye'de uzun süredir faaliyet gösteren ve son dönemde yaşadığı zarar nedeniyle Türkiye'deki varlıklarını satmaya çalışan Alman yapı marketi zinciri Praktiker AG, bu süreci istediği gibi sonlandıramazken ülkeden çıkma kararı aldığını bildirdi.
Türkiye'de 10 satış mağazası bulanan şirketin açıklamasına göre yerel birimlere ödemeler durdurulurken Praktiker Yapı Marketleri AŞ yönetim kurulu kontrol altında iflas için İstanbul mahkemelerinde iflas erteleme başvurusunda bulundu. 
Şirketin CEO'su Armin Burger, "Çalışanlar, tedarikçiler açısından baktığımızda kolay olmayan ancak kaçınılmaz bir karar aldık. Uluslararası işlerimizin eski karlılığa dönmesini istiyoruz. İşlerimizi satmak için yaptığımız görüşmelerden ekonomik olarak kabul edebileceğimiz bir sonuç alamadık" dedi. Burger ayrıca "Türkiye bizim için özel bir durumdu, diğer ülkelerde karlılığımızı artırmaya odaklandık" diye konuştu. 
EN İYİ ÇÖZÜM İÇİN ARAYIŞ VAR 
Şirketten yapılan açıklamada ayrıca, Praktiker'in bu süreçte tedarikçiler ve mağazaları kiralayanlar ve mümkün olan yerlerde işten çıkarmaları önlemek için en iyi çözümü bulmaya çalışılacağı da belirtildi. 
 
15 YILDIR TÜRKİYE'DE 
Türkiye'de faaliyetlerini 1998 yılından bu yana sürdüren şirket, yaklaşık 300'den fazla yerel tedarikçi ile çalışıyordu.  
Praktiker'in mağazaları ise İstanbul'da Kartal, Ümraniye, Bayrampaşa, Mahmutbey, Ankara'da Bilkent, Etlik ve Gaziantep, Konya, Adana ile İzmir Mavişehir olmak üzere altı ilde toplam 10 noktada yer alıyordu.  
Praktiker'in Avrupa çapında Almanya, Polonya, Macaristan, Yunanistan, Lüksemburg, Türkiye, Romanya, Bulgaristan, Ukrayna ve Arnavutluk'ta 340'ın üzerindeki marketinde yaklaşık 21 bin çalışanı bulunuyor.