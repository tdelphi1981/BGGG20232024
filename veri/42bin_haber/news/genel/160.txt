Gaz-fren bölünmüşlük hissi verdi 2013 bu yıldan daha zor geçebilir
Büyüme, enflasyon ve bütçede pusula şaştı, doğalgaz ve elektrik zammı vatandaşın kafasını iyice karıştırdı. Ekonomi yönetimindeki gaz-fren tartışması vatandaşı da huzursuz etti. AKŞAM, ekonomistlere 'bu otomobil nereye gidiyor?' diye sordu... Mahfi Eğilmez, ekonominin iki bakanı arasındaki tartışmanın 'bölünmüşlük' algısı yarattığını söylüyor ve ekliyor: '2013'e dikkat! Yeni yıl tahminlerden zor geçebilir...'
 Esin Gedik
 Dışsal şoklar, yapısal sorunlar derken Türkiye ekonomisi kritik bir dönemden geçiyor... 10 yıllık AKP iktidarında ilk kez ekonomiden sorumlu bakanlar arasında kamuoyu önünde bir tartışma yaşandı. Gaz-fren etrafındaki bu tartışmadan kısa süre sonra bütçenin kötü performansı, vergi gelirlerindeki azalma ve yeni zamlar vatandaşın kafasını karıştırdı. Akaryakıt zamları ise Türkiye için rutine dönüştü. Bu kritik süreçte, rakamların ustalarına 'ne oluyor?' diye sorduk. Gaz-fren tartışması, Merkez Bankası politikaları, 2013'te Türkiye ve dünyayı ne bekliyor sorusuna yanıt aradık. Büyüme tartışmaları otomobil örneğiyle verildi, cevaplar da Merkez Bankası 'kavşağında' buluştu. Ortak görüş şu: Enflasyonu durdurmak için fren gerekliydi. Ama pedala sert basıldı. Bu süreçte ekonomi yönetimi MB'yi yanlız bıraktı. Merkez de süreci yönetemedi. 
 İLK KONUK MAHFİ EĞİLMEZ
 Fren-gaz tartışmasının ikiye bölünmüşlük havası yarattığını söyleyen Dr. Mahfi Eğilmez, 'Bu manzara yatırım kararı alacak olan birinin bir kez daha düşünmesine yol açıyor. Herkes Merkez Bankası'nın toplantısını bekliyor. Eğer faiz konusunda karar almazsa sıkıntı devam eder' diyor. Kamuda çeşitli görevlerde çalışan, Hazine Müsteşarlığı'ndayken istifa ederek özel sektöre geçen Mahfi Eğilmez, 2006'dan bu yana gazetecilik, ekonomi yorumculuğu yapıyor...
 'Zengin vergisi' büyük hata olur
 l Zenginden daha çok vergiyi tartışıyoruz. Etkili olur mu?
 SERVET vergisi çok sakıncalı. Zaten emlak vergileri öyle bir hale geldi ki çok yüksek. Servet vergisi alınıyor zaten. Daha çok kazanandan daha çok vergi almak olabilir. Örneğin bir sınır belirlersin yıllık geliri 50 bin doların üzerinde olanların vergi tabanı artırabilirsin. Ya da Örneğin mücevher, kürk gibi ürünlerin vergisi temel gıdadan düşükse bunlarda ayarlama yapılabilir. Ancak ayrıntılarını açıklamadan “zenginden daha çok vergi alacağım' derseniz parayı da dışarı kaçırırsınız.
 2013 bu yıldan zor geçecek
 l Türkiye, tekrar ne zaman gaza basmalı?
 2013'te herkes parlak bir dönem olacakmış gibi bekliyor. Ama Avrupa için 2013, bu yıldan daha kötü olacak. Çin, Hindistan gibi ülkelerde de yavaşlama başladı. Bizim tekrar yüzde 5'lerin üstünü zorlayacak bir gaza basma döneminin, 2013'te gelmeyeceği ortada. Ondan sonrasına bakmak gerekir. Bugünden de oraya tahmin etmek artık çok zor.
 Faiz lobisi diye bir şey yok
 l Faizler 'lobi' yüzünden mi düşmüyor?
 Faiz lobisi kavramı yanlış. Faizin yüksek olması kimsenin işine gelmez. İki faiz var, Türkler için farklı, yabancı için farklı. Yabancı için reel faiz yüzde 5-6, Türk için yüzde 0 düzeyinde. Faizi indirdiğinizde mevduat sahibinin faizi eksiye inecek. Merkez, faizi indirdiğinde mevduat faizi de düşüyor. Ülkede tasarruf oranı yüzde 12'ye inmiş. Bu manzarayla tasarrufu artıramazsın. Merkez Bankası açısından durumun çok kritik olduğunu düşünüyorum. Şu anda faizi indir baskısı altında. İndirse mevduatı kaçıracak, indirmese faiz lobisinin ekmeğine yağ sürüyorsun diyecekler. Bence 
 politika faizine dokunmasın, fonlama faizini 50 puan indirsin.
 Merkez, enflasyon savaşını kaybetti
 l Merkez sizce başarılı mı?
 Enflasyon hala yüksek, özellikle dünyada enflasyonun kalmadığı bir dönemde. Enflasyon ya 2-3'e inecek ya da yükselecek. Nitekim yükseliyor, yüzde 10'un üstüne çıktığında daha hızlı yükselir. İşveren yüzde 6 enflasyon varken maaşa zam yapmıyor. Ancak herşeyin fiyatı artıyor, bu da sosyal huzursuzluk yaratıyor. Merkez'in başarısını çekirdek enflasyona bakarak ölçmeli. Oysa hem tahmin koyuyor hem hedef. Başarılı mı? Fena değil. Ama Fed daha başarılı...
 %9-10 ISRARI MOTORU ÇATLATIR!
 l Gaz-fren' tartışmasında ikiye bölündük. Siz hangi taraftasınız?
 Ben debriyajdayım! Araç Bolu Dağı'nda, sis bastırmış. Frene basmak lazım, gazlarsanız kaza olabilir. Ekonomide de gaza basmamız demek büyümeyi artırmak demek. Bunu nasıl yapıyoruz? İthalatı artırarak. O da cari açığı büyütüyor. Krizden çıktıktan sonra gaza basılır ama onun da sınırı var. Aracın limiti 220 km ise üstünü zorlarsan motor çatlar. Sınır yüzde 5 büyüme, zorlarsan 6-6,5 olur. Yüzde 9-10 olursa bedelini ödersin. Bugün yaşadığımız manzarının özeti bu. Gaza basmak risk, fren ağırlıklı gidilmesi gerektiğini düşünüyorum.
 AKP DÖNEMİNDE BİR İLK YAŞANDI
 l Hükümetin ekonomi yönetimini nasıl buluyorsunuz?
 Fren-gaz tartışmasında ikiye bölünmüş bir hava oluştu. Tartışma buradan çıkıyor, Başbakan da ağırlığını biraz büyümecilerden yana koydu gibi. Bu manzara, vatandaşta sıkıntı yaratıyor, belirsizlik algısını güçlendiriyor. Bu geçmişte çok oldu ama AKP döneminde ilk defa yaşanıyor. Yatırım kararı alacak olan birinin bir kez daha düşünmesine yol açıyor. İki itaraf da görüşünde ısrar ediyor. Herkes Merkez Bankası'nın toplantısını bekliyor. Eğer faiz indirimi konusunda karar almazsa sıkıntı devam eder.
 Konut riskimiz yok diyemeyiz
 l Türkiye'de gayrimenkul sektöründe bir risk görüyor musunuz?
 Mesela İngiltere'nin de ana sorunu gayrimenkuldü. Tıpkı ABD’de olduğu gibi... 1997'deki Uzakdoğu krizinin de temeli buydu. Gayrimenkul şişiyor, fiyatlar artıyor üzerine krediler inşa ediliyor. Türkiye için de böyle bir risk var. O kadar arz var ki bunu hangi talep karşılayacak bilmiyorum. Etrafınıza bakın boş sitelerle dolu. Herkes yatırım olsun diye 1 artı 1 daireler aldı, hepsi boş. Ancak İstanbul için bir fırsat var. Kentsel dönüşüm, kiralık eve talebi artıracak o nedenle sıkıntı beklenenden daha az olabilir.  Diğer kentler için sorun daha fazla. Elbette İngiltere, ABD gibi olmaz ama 'risk yok' diyemeyiz.
 Doğru tanım: Orta gelir tuzağı değil, düşük gelir sıkıntısı...
 l Orta gelir tuzağını tartışıyoruz. Böyle bir tehlike var mı?
 Türkiye bu tür lafları çok seviyor, yeni bir terim bulununca herkes onu yorumluyor. Böyle bir sıkıntı var sadece orta değil, düşük gelir sıkıntısı da var. 1950 yılında Demokrat Parti tarımda teknolojiyi kullanmayı teşvik etti. Hasat makineleri, traktörler geldi. Verimlilik arttı, gelir arttı, milli gelir yükseldi. İkinci dalga Özal'la beraber geldi, milli gelir 2-3 binlere ulaştı. Son dalga da 2002 itibarıyla yaşandı. Ülkeye yabancı sermaye girdi, teknoloji girdi, milli gelir 10 bin dolara çıktı. Şimdi sorun bunu nasıl artıracağız? Bunu teknolojiyle yapmak şart. Kore böyle yaptı, biz buna hazır mıyız? Değiliz.
 Ekonomi böyle yürümez; eğitim şart
 l Türkiye'nin en önemli sorunu nedir?
 En önemli sorun, yapısal sorunlar. Örneğin, dolaylı vergilere dayanmış bir ekonomimiz var. Sistem küçülmeye başladığı zaman vergi tahsilatımız düşüyor karşımıza bütçe açığı çıkıyor. Diğer sorun üretim, cari açığa neden olan büyük ithalat kalemleri. Biz 2003'te bu olaya yani yapısal reformlara başlasaydık orta gelir tuzağını da aşardık. Türkiye 10 yılda yapabileceği halde ihmal etti. Bunun dışında hukuk, yargı, eğitim, demokratikleşme reformları bekliyor. Faizle, kurla bir ömür boyu ekonomiyi idare etmek mümkün değil, eğitim şart.
 YARIN: Prof. Dr. Taner Berksoy: Bu OVP, frene basma bu programı!