Bu fotoğrafı Facebook'ta 466 bin kişi beğendi!
ABD'de bikinisiyle verdiği pozu Facebook'ta yayınlanan Stella Boonshoft tüm dünyada büyük beden kadınların "kahramanı" oldu
 New York'ta yaşayan üniversite öğrencisi Stella Boonshoft, bikinisiyle çektirdiği fotoğrafı sosyal medyada paylaştı. Kiloları ve vücuduyla barışık olduğu mesajını veren Boonshoft’u destekleyen 466 bin kişi fotoğrafı beğenirken; genç kadın "Bu kare partide tanıştığım ve bana ‘balina’ diyen çocuk için" dedi.
 Manhattan sokaklarında gezerken fotoğrafçı Brandon Stanton ile tanışan Boonshoft, onun fotoğrafını çekmek istedi. Bu isteği kabul eden Stanton da karşılık olarak genç kadının fotoğrafını kendi sayfasında yayınlamak istediğini söyledi.
 İngiliz Daily Mail gazetesinin haberine göre; bikinili fotoğrafı Stanton’ın sitesinde yayınlandıktan sonra sosyal medyada çok ilgi gören Boonshoft, “kilolu olmasının kendisini rahatsız etmediği” mesajını binlerce kişiye ulaştırmış oldu. Boonshoft’un fotoğrafını paylaşanlar genç kadına övgü dolu mesajlar yolladı.
 BÜYÜK BEDEN KADINLARIN KAHRAMANI
 Genç kadın özellikle toplum içinde bazı “güzellik otoriteleri” tarafından belirlenen ideal vücut ölçüleri kurallarının dışında kalan büyük beden kadınların “kahramanı” ilan edildi.
 Boonshoft, fotoğrafla birlikte yayınladığı mesajında vücuduyla barışmaya çalışan genç kadınlara bir mesaj vermek istediğini söyledi. Boonshoft, duygularını şöyle anlattı: “Ne yapmaya çalıştığımı gayet iyi biliyorum. Vücuduyla barışmaya çalışan kadınlara destek oluyorum. Vücut ölçüsü kavramıyla gelen gaddarlık ve ikiyüzlülük olgularını da su yüzüne çıkartıyorum.”
 Geçmişinden bugüne kendisini kilolarıyla ilgili rahatsız eden herkese de mesaj yollayan Boonshoft, sözlerine şöyle devam etti: “Zayıf insanların kendilerini göstermekten hoşlandığını biliyoruz. Ben bunun arkasında durmayacağım. Bu benim vücudum, sizin değil. Yani kendi vücudumla ilgili verdiğim kararlar da sizi ilgilendirmez. Bu fotoğrafı bana yaz kampında tanıştığım ve birkaç kilo verirsem güzel görüneceğimi söyleyen kıza, bir partide tanıştığım ve bana 'balina' diyen o çocuğa ve ortaokuldan liseye kadar benimle alay edip, bana hakaret içeren e-postalar gönderen Emily’ye ithaf ediyorum.”
 ntvmsnbc