Erzurum'da 6 çocuk çığ altında kaldı
Tekman ilçesinde çığın altında kalan 6 çocuk, köydeki vatandaşların yardımıyla kurtarıldı.Yukarı Hanbeyi köyünde ikamet eden Kasım Polat (12), Süleyman Polat (8), Hamza Polat (7), Eyüp Polat (9), Ali Sait Polat (8) ve Suat Özdemir (11) kızakla kayak yaparken üzerlerine çığ düştü.

Gelen çığla bir süre sürüklenen çocuklardan 5'i kısa sürede kurtarılırken, Cumhuriyet İlköğretim Okulu 6'ncı sınıfta okuyan Kasım Polat çığ altında kaldı.
Çocukların çığlıkları üzerine bölgeye gelen köydeki vatandaşlar, kazma kürek yardımıyla yaklaşık yarım saat çalışmanın ardından Polat'ı kar altından çıkardı.
Tekman Devlet Hastanesi'ne kaldırılan yaralılardan Kasım Polat, burada yapılan müdahalenin ardından ambulans helikopterle Erzurum Bölge Eğitim ve Araştırma Hastanesi'ne sevk edildi.

Acil serviste yapılan tedavinin ardından yoğun bakım ünitesine alınan Polat'ın hayati tehlikeyi atlattığı öğrenildi.

Baba Erol Polat, 6 çocuk babası olduğunu belirterek, çığın köydeki bir yamaçta meydana geldiğini, komşularının ve kendi çocuğunun çığ altında kaldığını söyledi.

ÖNCE ÖLDÜĞÜNÜ SANDIK

Çığı köylülerin fark ettiğini belirten Polat, şunları kaydetti:

Çocuklar oynarken üzerine çığ gelmiş. Diğerleri kardan kurtuluyor, benim çocuk çığın altında kalıyor. Evdeydim, ses duydum. Son anda yetiştim. Köylülerle birlikte kazma küreklerle yarım saat çalıştık. Bir metre derinlikte oğlumu bulduk. Önce öldüğünü sandık, 'ölmüş' dedik. Sonra kontrol ettim, baktım nefes alıyor. Sağlık ekiplerine haber verip, köy minibüsüyle hemen hastaneye götürdük. Bir mucize oldu. Buradan da ambulans helikopterle Erzurum'a getirdiler.
Kar yağışı ve tipi nedeniyle köy yolunun 3 gündür kapalı olduğunu, dün açıldığını ifade eden Polat, Şanstan köy yolumuz dün açıldı. Doktorlar, çocuğumun hayati tehlikeyi atlattığını söyledi dedi.