Opel Bochum'da sendika ve işçiler direnecek
General Motors'un Opel'in Bochum'daki otomobil fabrikası hakkında aldığı otomobil montajını 2016'da sona erdirme kararına sendika ve işçilerden ilk tepkiler gelmeye başladı. Sendika, işçi temsilcileri ve çalışanlar, kendilerine sunulan bu acı reçeteyi yutmayacaklarını, kapatma kararına karşı mücadele edeceklerini açıkladı.
 Opel'in Bochum fabrikasını kapatacağını açıklamasından sonra harekete geçen çalışanlar, buradaki üretimin mücadelesiz durdurulamayacağı mesajını verdi.
 Sendika ve işçi temsilcilerinin acı reçeteyi yutmayacağını dile getiren İG Metal Sendikası Başkanı Berthold Huber, fabrikanın kapatılması kararının kabul etmediklerini bildirdi. Opel'in ana şirketi General Motors'un (GM) Almanya için kabul edilebilir bir teklif vermesi gerektiğini söyleyen Huber, "Bize somut bilgi gelmediği sürece mücadelemize devam edeceğiz." ifadelerini kullandı.
 Opel Bochum İşçi Temsilcisi Başkanı Reiner Einenkel de bir basın açıklaması yaparak, Opel Bochum'un kapatılmasını kabullenmelerinin mümkün olmadığını dile getirdi. Einenkel, Bochum'un ardından sıranın Almanya'nın diğer üretim tesislerine geleceğini söyledi.
 Opel Bochum tesislerinde çalışan yaklaşık 50 işçi önceki gün iki saatlik süre ile iş bırakırken, Ocak 2013'den itibaren kısa devre çalışmaya gidileceği belirtildi.
 Bu arada Opel'in Bochum-Laer semtinde yapılması planlanan 50. Yıl Kutlamaları güvenlik nedeniyle iptal edildi.
 Öte yandan KRV Meclisi dünkü oturumunda Opel Bochum konusunu ele aldı. Opel Bochum'da yeni bir perspektif oluşması için ellerinden geleni yaptıklarını söyleyen SPD Eyalet Milletvekili Serdar Yüksel, işçilerle dayanışmaya devam edeceklerini bildirdi.
 CİHAN
  