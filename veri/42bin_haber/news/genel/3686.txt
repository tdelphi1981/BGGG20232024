Minibüs metrobüs yoluna girdi
D-100 Karayolu Bahçelievler Ömür rampasında kontrolden çıkan minibüs, metrobüs yoluna girdi. Bariyerleri aşan minibüs seyir halindeki metrobüse çarptı. Kazada minibüste bulunan 3 kişi yaralanırken, metrobüste ufak çapta maddi hasar meydana geldi. Kaza nedeniyle metrobüs seferleri yaklaşık yarım saat tek şeritten devam etti.
Kaza, D-100 Karayolu Ömür rampasında saat 07.30 sıralarında meydana geldi. İddialara göre, servis minibüsüyle Avcılar istikametine ilerleyen Hüseyin Özmen, Ömür rampasına geldiğinde direksiyon hakimiyetini kaybetti. Kontrolden çıkan minibüs, çelik bariyerleri aşarak metrobüs yoluna girdi. Seyir halindeki metrobüse de çarpan minibüs hurdaya döndü.  
SERVİS MİNİBÜSÜ METROBÜSE ÇARPTI / Foto Galeri 
İncirli durağından yeni hareket eden ve hızı fazla olmayan metrobüste küçük çapta maddi hasar oluşurken minibüste bulunan sürücü Hüseyin Özmen ile birlikte 3 kişi yaralandı. Yaralılar olay yerine gelen ambulanslarla hastaneye kaldırıldı. Tedavileri devam eden yaralıların hayati tehlikelerinin bulunmadığı öğrenildi.  
Kaza nedeniyle metrobüs seferleri yaklaşık yarım saat tek şeritten devam etti. Aracın kaldırılma çalışmaları sırasında zaman, zaman D 100 Karayolu Bakırköy istikametinde bir şerit trafiğe kapatıldı. Kazaya karışan minibüsün vinçle kaldırılmasının ardından D-100 Karayolu ve metrobüs yolundaki trafik normale döndü.