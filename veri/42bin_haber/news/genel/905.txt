Avro/dolar paritesi 1,2935 seviyelerinde
Avro/dolar paritesi uluslararası piyasada 1,2927 seviyesine kadar geriledikten sonra gelen tepki alımlarıyla 1,2940 - 1,2950 seviyelerinde dengelendi.
 Konuya ilişkin değerlendirmede bulunan İntegral Menkul Değerler Analisti Ozan Batu, Kısa vadede avro/dolar paritesinde düşüş trendinin etkisini yitirmeye başladığını söyledi.
          
 Geçtiğimiz haftalarda genellikle olumlu sonuçlanan ABD istihdam ve konut verilerinin önderliğinde ABD piyasalarının olumlu bir yön izlediğinin ön plana çıkması, Avro Bölgesi'nde halen bir sorun olmaya devam eden İspanya'nın yardım başvurusunu reddetmesinin ve Yunanistan belirsizliğinin halen devam etmesinin de etkisiyle avro/dolar paritesinde ekim ayının ortalarından itibaren düşüş trendinin etkili olduğunu belirten Batu, ''Ardından Sandy Kasırgası'nın ABD ekonomisine yaklaşık olarak 45 milyar dolar maliyet yaratabileceği endişeleriyle doların avro karşısında değer kaybettiğini ve paritede kısa vadede düşüş trendinin yukarı yönlü kırıldığını söyleyebiliriz'' dedi.
          
 Batu, ''Kısa vadede parite 1,2880 destek seviyesinden güç almakta, yükselişlerde 1,3140-1,3170 direnç seviyeleri yakından takip edilmeli''  ifadelerini kullandı.
          
 -Orta vadede paritede yükselen trend etkisini halen korumakta-
          
 Avro/dolar paritesinin haziran ayının başından itibaren 1,2040 dolaylarından alımların etkisini artırarak orta vadede kademeli bir şekilde yükseliş trendi içerisinde bulunduğunu kaydeden Batu, şu değerlendirmede bulundu:
          
 ''Paritede son 2 ay içerisinde 1,3170 direnç seviyesinin 2 defa aşılamamasına bağlı olarak ''Çift Tepe Formasyonu'' oluştuğunu fakat, geri çekilmelerin 1,2880 destek seviyesinde alımlar ile karşılanması ve orta vadedeki yükselen trendin güçlü konumda bulunması, önümüzdeki haftalarda potansiyel olarak yükseliş hareketini devam ettirebilir. Olası yükselişlerde 1,3170 direnç seviyesinin aşılabilmesi durumunda orta vadede 1,3280 ilk etap hedef noktası olarak düşünülebilir.''
          
 AA