12 Eylül'de adada kaldık!
Polonya'nın Ankara Büyükelçisi Marcin Wilczek, çocukluğunu babasının görevi nedeniyle İstanbul'da geçirmiş; iyi derecede Türkçe konuşan, Türkiye aşığı bir diplomat. Ancak onu ilginç kılan bir başka gözelliği, 1980 darbesiyle çocukken karşılaşmış olması.
 Wilczek, 1980 darbesine henüz 12 yaşındayken babasının görevi nedeniyle bulunduğu İstanbul'da üstelik Adalar'da yakalanmış. İki gün boyunca ailesinden uzak kalmak zorunda kalan Wilczek o günleri, 'İnsan çocuk olunca durumun ciddiyetini kavrayamıyor. Bana macera gibi gelmişti' diye anlatıyor.
 Mahmut Gürer
 Ankara, 2008 yılından beri görev yapan Wilczek'in Türkiye'deki ikinci misyonu. İlk olarak 2005 yılında İstanbul'da Başkonsolos olan Wilczek ile Ankara'daki hayatı ve Türkiye'de yaşadıklarını konuştuk:
 
 -  Diplomat olmadan önce Türkiye'de bulundunuz mu?
 Türkiye'ye 10 yaşındayken geldim. Babam 1977-1981 arasında Polonya Hava Yolları İstanbul temsilcisiydi. Dolayısıyla Nişantaşı sokaklarında büyüdüm. Sonra 2005'te Türkiye'ye çocukluğumun şehri İstanbul'a başkonsolos olarak döndüm. 2008'de de Ankara'ya büyükelçi atandım.
 
 KİLYOS'TA YÜZERDİK
 - Türkiye'ye ilk geldiğiniz yıllarla şimdiki durum arasında bir kıyaslama yapıyor musunuz?
 Türkiye, 70'li yıllarda ilk kez geldiğimde bambaşka bir ülkeydi. İlk kez Polonya dışında bir ülkeye seyahat etmiştim ve çocukluğumun geçtiği ülke olduğu için Türkiye benim için bambaşkaydı. İlk geldiğimde doğal olarak Türkçe konuşamıyordum. Fransız okuluna gidiyordum ama Türkçe'yi de öğrenmek zorundaydım. Benim için zor dönemlerdi. Özellikle ilk yıl. Ama daha sonra Türkiye'yi çok sevdim. Birçok arkadaşım oldu. Bir kısmıyla hala görüşüyorum. Örnekler üzerinden gitmek gerekirse, ilk geldiğimde İstanbul'da denize girilebiliyordu ve tek köprü vardı. Mesela yüzmek için Kilyos'a gidiyorduk. Bomboş bir yerdi. İstanbul son yıllarda inanılmaz büyüdü ve genişledi. Ben çocukken, Boğaziçi Köprüsü'nü geçtikten sonra İstanbul bitiyordu. Bu büyümeyi bizzat da gördüm. 
 Bazen İstanbul'u özlüyorum. İş için İstanbul'a sık sık gidiyorum ama gezmek için pek vaktim olmuyor. İstanbul tabii dünya şehri. Ama büyüklüğü bazı sorunlar yaratabiliyor. Ankara, yaşanabilirlik ve aile hayatı bakımından daha avantajlı. Yine de Harem'den Eminönü'ye vapurla geçmenin keyfi bambaşka.
 SABAH UYANDIK Kİ, DARBE OLMUŞ
 -  Türkiye'de yaşadığınız en zor durum neydi?
 Türkiye'de yaşadığım en ilginç şey, 12 yaşındayken 1980 darbesi oldu. 12 Eylül darbesi bildiğiniz gibi hafta sonuna denk geldi. Ailem bana o zamana kadar ilk kez, 11 Eylül Cuma günü bir arkadaşımda kalmam için izin verdi. Arkadaşım Adalar'da oturuyordu. Gece orada kaldım. Sabah bir uyandık ki darbe olmuş. Telefonlar kapalı, vapurlar çalışmıyor. Aileme haber veremedim. İki gün sonra bir şekilde babam gelip aldı. Tabii Eminönü'nde vapurdan inerken her yerde tankları görünce darbenin nasıl bir şey olduğunu anladım. Çok büyük bir heyecan yaşamıştım ama henüz çocuk olduğum için bana macera gibi gelmişti. Gerçi 1981'de Polonya'ya döndükten sonra orada da darbe oldu. Bir darbeden ikinci darbeye geçiş yaptık.
 
 - Ankara'da iş dışındaki vaktinizi nasıl değerlendiriyorsunuz?
 En büyük tutkum futbol. Polonya Dışişleri Bakanlığı futbol takımının kaptanlığını yapıyorum. Her cumartesi diplomat arkadaşlarla halı sahada futbol oynuyoruz. Şimdilik en önemli aktivitemiz bu.
 Favorilerim Iğdır ve Mardin
 -  İstanbul ve Ankara dışında Türkiye'yi gezdiniz mi?
 Türkiye inanılmaz güzel bir ülke. 2008'de büyük bir Türkiye turu yaptık ailemle. Karadeniz'den Kars ve Iğdır'a, oradan Van,  Mardin, Diyarbakır ve Hatay'a gittik. Ardından Akdeniz bölgesinde bir çok kenti gezdik. Ege'nin güzelliği bambaşka. Belki ilginç gelecek ama en beğendiğim yerler Iğdır ve Mardin. Oraların bambaşka bir büyüsü var. Türkiye'nin geneli açık hava müzesi gibi. 
 
 -  En sevdiğiniz Türk yemeği?
 2005'ten beri Türkiye'de olduğumuz için, Türk yemeklerine çok alıştık. Izgaralarınız çok güzel ama sulu yemekleri hiçbir şeye değişmem. Bunları kendi evimizde de yapıyoruz. Örneğin ben çok güzel nohut ve mercimek çorbası yapıyorum.
 
 -  Türkiye'de bulunduğunuz dönemi nasıl değerlendirirsiniz?
 Bir büyükelçi için Ankara'da çalışmak profesyonel açıdan çok önemli. Bence Washington, Moskova, Pekin ile aynı statüde. Bir diplomat için Türkiye'de bulunmak kariyeri çok önemli bir adım. 
 
 -  Tuttuğunuz bir Türk futbol takımı da vardır.
 Çocukluğumda en çok Beyoğlu'nda bulunuyordum. Beyoğlu'nda olup da Galatasaraylı olmamak biraz tehlikeliydi. Şimdi de takip ediyorum. Futbolun Türk halkı için çok önemli olduğunu görüyorum. Bana ilginç geliyor. Örneğin bir kriz ortamında, Başbakan bir futbolcuyla görüşebiliyor.
  