Havalimanı'nda tuhaf olay
Atatürk Havalimanı'nda polis telsizini alan genç peşinden koşturdu.
 Atatürk Havalimanı B Kapısı'ndaki polis dinlenme odasına giren ve şarjdaki polis telsizini alan 29 yaşındaki G.B, koşarak aprona kaçmaya başladı. Türk Hava Yolları hangar binası önünde yakalanan şahıs gözaltına alındı.
 Dün gece saat 23.00 sıralarında yaşanan olayda Atatürk Havalimanı B Kapısı'na gelen G.B (29) polis noktası önünde kısa bir süre bekledi. Odada o sırada kimsenin olmadığını gören şahıs içeriye girerek şarjda bulunan polis telsizini aldı, bir bardak da su içerek odadan ayrıldı.
 SABIKASI BULUNMUYOR
 Polis telsizini beline takan şahıs güvenlik kontrolü yerine aprona araç giriş çıkışların yapıldığı noktaya doğru koşmaya başladı. Bu sırada özel güvenlik görevlisi tarafından fark edilen G.B bir anda durdu. Özel güvenlik görevlisinin "Sen kimsin" sorusu üzerine G.B "Ben polisim" dedi. Güvenlik görevlisinin kimliğini istemesi üzerine G.B aprona doğru koşmaya başladı. Görevliler durumu polise bildirdi. Şahıs, kısa bir kovalamacanın ardından Atatürk Havalimanı apron tarafında bulunan hangar binası önünde yakalandı.Gözaltına alınan G.B'nin yapılan kimlik kontrolünde sabıkası bulunmadığı öğrenildi.