13 soruya yanıt bekliyor
CHP lideri Kemal Kılıçdaroğlu, bütçe görüşmelerinde Meclis kürsüsünden Başbakan Erdoğan'a yönelttiği 13 soruya yanıt bekliyor. CHP Grup Başkanlığı'ndan yapılan açıklamada, Kılıçdaroğlu'nun yanıtını beklediği sorular tek tek sıralandı:
 - SAYIN Başbakan, yasayı ihlal ederek Orta Vadeli Programı neden 37 gün gecikmeyle açıkladınız?
 - SAYIŞTAY raporları TBMM'ye gelmeden kesin hesap kanunu tasarısını nasıl değerlendireceğiz? 
 - ÖNCE canlı hayvan, sonra kırmızı et, sonra kurbanlık koyun, en sonunda da saman ithal ettiniz. Acaba nasıl oluyor da saman ithal eder noktaya geliyoruz?
 - İŞSİZLİK sorununu niye çözmediniz? 
 - SİZDEN önceki ve sonraki icra daireleri sayısını açıklayın. Niçin icra dairelerinin sayısını artırıyorsunuz?
 - NİÇİN 7 kez mali af çıkardınız? 
 İNSANLAR NİYE HAPİSTE
 - TÜRKİYE 1987'de 14. büyük ekonomiydi. Bugün 17'nci. Niye geriye gidiyoruz?
 - 1979'DAN 2003'e kadar, Türkiye Cumhuriyeti'nin bütçesinden ödenen faiz 135 milyar lira. 2003-2011 döneminde ödediğimiz faiz 450 milyar lira. Sayın Başbakan 450 milyar lirayı kimin parasından ödediniz?
 - 2002'DE hapishanedeki kişi sayısı 59 bin 429'dı. 2012'de 125 bin 100 kişi oldu. Ekonomi iyiyse, işsizliği çözdüyseniz, insanlar niye hapishaneye girer?
 - TÜRKİYE Cumhuriyeti'nin, enerji konusunda Rusya'ya bağlı olduğu oranda başka bir ülkeye bu oranda bağlı olan ikinci bir ülke var mı?
 - KAPALI kapılar ardında İsrail'le yaptığınız pazarlıkları niye açıklamıyorsunuz?
 - PARASIZ eğitim isteyenlerin hapse atıldığı bir ülkedeyiz. Yurt dışında gittiğiniz ülkelerin başbakanlarına, 'Sizin ülkenizde basılmamış kitaba bir yargı kararıyla yasak getirilirse siz ne düşünürsünüz?' diye sordunuz mu?
 - 12 Eylül darbe hukukunu değiştirmeye var mısınız? 
 ANKARA