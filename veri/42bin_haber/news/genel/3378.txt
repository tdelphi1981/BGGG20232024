Her an her yerde bomba patlayabilir
AK Parti Diyarbakır Milletvekili Galip Ensarioğlu, Fransa'da PKK'lı 3 kadının öldürülmesinden sonra provokasyon ihtimalinin daha da arttığını belirterek, 'Her an herhangi bir yerde bomba patlatılabilir' uyarısında bulundu. Ensarioğlu siyasi cinayet ihtimaline de dikkat çekerek, 'Bu süreci baltalamak için her şeyi yapacaklar. Herkesin dikkatli olması lazım. İmralı süreci gibi süreçler normalde yavaş yürüyen süreçlerdir ama bu tür sabotajlara izin vermemek için bu süreci hızlı yürütmek lazım' diye konuştu.
 Paris'teki olayla ilgili AKŞAM'a değerlendirmelerde bulunan Ensarioğlu, örgüt içi hesaplaşmaların gizli kalmadığını belirterek sözlerini şöyle sürdürdü: 'Eğer örgüt içi bir infazsa birkaç gün içinde ortaya çıkar. Çünkü örgüt içi hesaplaşmalar gizli kalmıyor. Eğer ortaya çıkmazsa akla gizli servisler geliyor. 
 İRAN YA DA RUSYA
 Türkiye'nin son dönemde Ortadoğu'da üstlendiği rol rahatsızlık yarattı. Bu uluslararası bazı güçlerin hesabına gelmiyor. Artık Suriye'nin bu tür eylemler yapması mümkün görünmüyor. Şüpheler, daha önce de buna benzer eylemler yaptığı ve PKK ile anlaştığı söylenen İran ve Rusya üzerinde yoğunlaşıyor, ama henüz erken.'
 Yelda GÖKDAĞ