Şüpheli valizden, soygunda kullanılan malzemeler çıktı!
DİYARBAKIR'ın Silvan İlçesi'ndeki harabe evin yakınından geçen polisler, 2 kişinin kaçmasını şüpheli bulup, çevrede yaptığı aramada valiz içerisinde, hırsızlıkta kullanılan malzemeler çıktı.
 Silvan İlçesi'ndeki Kale Mahallesi Evli Beden Sokak'tan polis ekipleri geçerken harabe halindeki evin içerisinden 2 kişinin kaçması, polislerin dikkatini çekti. Evin içine giren polis ekipleri, yaptığı araştırmada büyük bir valiz buldu. Bomba olabileceği ihtimali üzerine, durumu şüpheli görülen valizin açılması amacıyla Diyarbakır Emniyet Müdürlüğü'ne bağlı bomba imha uzmanları çağrıldı. Diyarbakır'dan gelen bomba imha uzmanlarının yaptığı çalışma sonrasında açılan valiz içerisinden hırsızlıkta kullanılan 4 piknik tüpü, oksijen kaynağı yapılan hortum, çekiç, pense, testere, çeşitli ebat şekillerdeki tornavidalar çıktı.
 Silvan İlçe Emniyet Müdürü Mustafa Kılıçaslan'ın bizzat yönettiği çalışmalar sonunda çıkan malzemelerin ilçe merkezinde bulunan Ziraat Bankası'nı soymak isteyen kişilere ait olduğu belirtildi. Emniyet yetkilileri, 2 gün önce Ziraat Bankası'nı soyma girişiminde bulunan 2 kişinin, devriye gezen polislerden korkup kaçtığını ve harabe evde bulunan malzemelerin bu kişilere ait olduğunu söyledi.  DHA