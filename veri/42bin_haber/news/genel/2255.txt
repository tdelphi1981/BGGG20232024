Türkiye'nin ruhunu anlatan yazar
Türkiye'nin büyük yazarlarından Oğuz Atay, geride önemli eserler bıraktığı kısa ömrünü 35 yıl önce tamamlamıştı. 13 Aralık'taki ölüm yıldönümü nedeniyle bu hafta adına birçok etkinlik düzenlenen Atay'ı ve edebiyatımızın dönüm noktası sayılan romanı 'Tutunamayanlar'ı bir de sayfalarımızda anmak istedik.
 Eyüp Tatlıpınar
 eyup.tatlipinar@aksam.com.tr
 Büyük şehrin küçük burjuvaları, aydınları... İletişimsizliğin, yabancılaşmanın yarattığı var oluş krizleri... Hayatın gündelik sıkıntıları, 'Türkiye'nin ruhu'nun kişilerin iç dünyasına sızan travmaları... Edebiyat tarihimizin büyük isimlerinden Oğuz Atay bundan tam 35 yıl önce, 13 Aralık 1977'de aramızdan ayrıldığında geride söz konusu ruhu yansıtan, evrensel düzeyde bir külliyat bırakmıştı.
 KISA HAYATIN KÜLLİYATI 
 43 yıllık kısa yaşamının son yedi yılını kapsayan edebiyatçılığında, dört roman ('Tutunamayanlar', 'Tehlikeli Oyunlar', 'Bir Bilim Adamının Romanı', 'Eylembilim'), bir tiyatro oyunu (Oyunlarla Yaşayanlar) ve bir öykü kitabı (Korkuyu Beklerken) kaleme aldı. 'Türkiye'nin Ruhu' adlı büyük anlatısını tamamlayamadan, beyninde oluşan bir tümör nedeniyle hayatını kaybetti. 1987'de 'Günlük'ü yayınlandı... 
 Şu günlerde Atay hakkında düzenlenen etkinlikler, yazarın 35. ölüm yılı nedeniyle sıklaşmışken biz de kendisini anmak istedik. Önce iki öneri; NTV Tarih dergisi bu sayısında özel bir Oğuz Atay dosyası hazırlarken yazarın ilk kez yayınlanan mektuplarına ve fotoğraflarına yer vermiş. Yazarın 'Oyunlarla Yaşayanlar' adlı oyunu da şu günlerde, Açık Radyo'da radyo tiyatrosu olarak dinleyicilere ulaşıyor. Oyunu radyonun internet sitesinden indirmek mümkün... 
 1934'te İnebolu'da doğmuş, Ankara Maarif Koleji'ni, ardından 1957'de İstanbul Teknik Üniversitesi (İTÜ) İnşaat Fakültesi'ni bitirmiş, 1975'te Yıldız Teknik Üniversitesi İnşaat Bölümü'nde öğretim üyeliği yapmaya başlamıştı. 1960'ların, 70'lerde de etkisini sürdürecek, 'Tam Bağımsız Türkiye!' sloganıyla simgeleşen politik atmosferi onu da etkilemişti. Dergilere siyasi yazılar yazmaya başladığında takvim yaprakları 1960'ların başlarını gösteriyordu.
 HAYAL KIRIKLIĞI
 Yazarın yakın dostu, sinemacı Halit Refiğ, Atay'ın 1961'de, kendisinin de yer aldığı siyasi bir dergi çıkarma girişiminden sonuç alınamaması üzerine büyük hayal kırıklığı yaşadığını söylüyor. 'Ben artık film yapar hale geldim. Oğuz Atay, Orhan Şahinler'le beraber iş kurdu. İkimiz de evlendik...' O tarihten sonra ikili uzun süre birbirini görmez. Yazarın günlüklerinden, bu dönemden itibaren entelektüel çevrelere karşı eleştirel bir tutum takındığını anlıyoruz. 
 Refiğ, 1960'ların sonlarında bir gün Beyoğlu'nda karşılaştıklarını anlatıyor. Büyük bir sevgiyle kucaklaşırlar. 'Oğuzcuğum ne yapıyorsun?' sorusuna, 'Roman yazıyorum' yanıtını alınca çok şaşırır Refiğ. Atay'ın roman yazma eğiliminden haberdar değildir zira. 'Ne yazıyorsun?' sorusunun yanıtıysa 'Bizi yazıyorum' olur. Refiğ, asıl büyük şaşkınlığıysa söz konusu romanı okuduğunda yaşadığını söylüyor; 'Benim tanıdığım Oğuz Atay'dan çok farklı bir Oğuz Atay vardı. Çok içe dönmüş, dünyaya kendi içinden bakan...' 
 Refiğ'in, 2007'de düzenlenen Oğuz Atay sempozyumunda anlattığı (Birbirinden önemli edebiyatçıların katıldığı sempozyumun konuşmaları İletişim Yayınları'ndan çıktı) o günler, yani yazarın ilk romanı 'Tutunamayanlar'ı yazması, belki Atay'ın yaşamı için değil ama Türkiye edebiyatı için önemli bir dönüm noktasıydı.
 'TUTUNAMAYAN' ROMAN 
 Türkiye edebiyatı için dönüm noktası sayılan bu roman nasıl olur da yazarının yaşamında etkisini göstermez? Aslında yanıt basit; 'ölümünden sonra değeri anlaşılan' bir isimle karşı karşıyayız. 
 Hafta arasında İTÜ'de düzenlenen anma toplantısında Prof. Dr. Esin İnan (Atay'ın, 'Bir Bilim Adamının Romanı'nda anlattığı Prof. Dr. Mustafa İnan'ın kızı), Atay'ın bu ilk romanını yazarken pek mutlu sayılmadığını anlatıyordu; 'Romanı kolunun altına alıp matbaacıları gezdiğini hatırlıyorum. Kimse basmıyordu. 'Bu kitabı okumak, anlamak zor' diyorlardı. Sonra bir yayıncı çıktı, çok fazla okumadan bastı kitabı. Günler geçti, aylar geçti kitap hakkında çıt yok; kimse konuşmuyor, yazmıyordu. Atay gerçekten çok mutsuzdu. Birileri çıksın, 'Bir şeye benzemiyor desin, ona bile razıyım' diyordu.' 
 Tutunamayanlar, 1970 TRT Roman Ödülü'nü almasına rağmen yayıncı bulamaz. İnan'ın yukarıda bahsettiği ilk yayıncı olan Sinan Yayınevi, 1971'de kitabı iki cilt halinde basar. Yayınevinin sahibi Hayati Asilyazıcı, kitabın TRT'den ödül aldığını duyunca merak edip teksir kopyasını okuduğunu ve hemen basmak istediğini söylüyor. Atay, kendisini telefonla arayan Asilyazıcı'ya inanmaz; 'Emin misiniz? Kaç aydır uğraşıyorum kimse basmak istemedi.'  Asilyazıcı 'İki cilt yapalım, rahat okunur' der. Kapağı, Atay'ın Londra'da yaşayan arkadaşı Sevin Seydi hazırlar... 
 Romanın sessizlikle karşılanmasının bir nedeni okurların ve eleştirmenlerin yeni, katmanlı bir biçimle karşılaşmasıdır. Dönemin politik atmosferine kapılmış entelektüel dünyasında; bu entelektüel ortamın eleştirel figürüne dönüşmüş, 'tutunamayan' Selim Işık'ın buhranlı hikayesi çekici bulunmaz. Görmemek daha kolaydır. 'Tutunamayanlar'ın bir külte dönüşmesi, yazarın diğer kitaplarına gösterilen ilgiyi de artırması ancak 1980'lerde gerçekleşecektir. 
 MODERNLEŞMENİN YAZARI 
 Eleştirmene göre Atay, Türkiye'nin modernleşmesinin yazarıdır. İnsanların modernleşmeden nasıl etkilendiğiyle ilgilenir. Kültür tarihçisi Ekrem Işın, NTV Tarih'teki yazısında, Atay'ın ulaştığı sonucun düşündürücü olduğunu söylüyor. Şu sözleri, Atay'ın yazmak istediği büyük romanı 'Türkiye'nin Ruhu'nun ana fikri sayabiliriz pekala: 
 'Korku bulaşıcıdır. Toplumsal kimliği kemiren bu hastalık bir Osmanlı genetiği olarak Cumhuriyet'e geçmiştir. Hekimin reçetesi daima korku dozunu artırmak, diğer yandan kalabalığa dönüştürdüğü toplumun oyun alanını genişletmektir. 'Kamusal yalan' sahnesine çıkarılan herkes, bürokratlar, aydınlar, sıradan insanlar, 'mış gibi yapmak' rolü için birbiriyle yarışırlar. Uğrunda her şeyin göze alındığı bu sahte rol, aslında suç işleme özgürlüğünü iktidardan talep etmek anlamına gelir. İktidar bu konuda hoşgörülüdür; bize küçük günahlarımızın toplamından ibaret armağanlar verir. Bu yücelik karşısında mahcubiyetimiz artar ve daima başımız eğik bir halde yaşarız.' 
 Eserlerinin yarattığı sessizliğe dönelim; Atay'ın, ilgisizlikten şikayetçi olduğunu günlüğünden biliyoruz. Okurdan ümidini kesmediğini de... Belki de mühendis kafasına sahip oluşundandı; eserlerinin sinopsisini çıkarmadan, hesaplamadan yazmazdı. 'Tutunamayanlar'daki şu satırları görünce, 'Acaba kendi sonunu mu yazmış?' diyor insan; 'Her anı, ne yapmam gerektiğini düşünerek geçirdiğim için çabuk yoruldum. Bana müsaade.'
 TÜRK TUTUNAMAYANLARI ANSİKLOPEDİSİ YAPACAKTI
 İlkokuldan itibaren parlak bir öğrencilik hayatı geçirir Atay. Ankara'dan, İTÜ İnşaat Fakültesi'nde okumak için İstanbul'a gelir. Otobiyografik özellikler taşıdığı bilinen 'Tutunamayanlar'da, Selim şöyle anlatıyor; 'Lisede iyi bir öğrenci olduğum için zor bir meslek seçmeliydim. Bu nedenle mühendis olmaya mecburdum... Bütün umudu Dostoyevski gibi mühendis olduktan sonra istifa etmekti...' 
 1960'larda zor bir dönem onu bekliyordur; evlilik, kızının doğumu, geçim telaşı... 1968'de 'Tutunamayanlar'ı yazmaya başlar. Ardından 1977'ye kadar diğer kitapları gelir. 
 Yazar, 1960'lı yıllarda hazırlığına başlanan, 1970'lerde yayınlanan Meydan Larousse'da da çalışır. Enis Batur, onun edebiyat anlayışını belirleyen etkenlerden birinin de ansiklopedici yanı olduğunu söylüyor; 'Tutunamayan maddesini Garip Yaratıklar Ansiklopedisi'nde bulmuş, sonra da kendi ansiklopedisini tasarlamıştır: 'Gerçek tutunamayanlara saygım büyüktür. Onları bir ansiklopedide toplamak isterdim. Türk Tutunamayanları Ansiklopedisi...' tamamlanamadı elbette; iyi bir ansiklopedi yarıda kalmanın yolunu bulur.' 
 Yazar İbrahim Yıldırım, Atay'ın 1980'lerdeki 'yükselişini', günümüzde Hakan Günday gibi pek çok yazarı etkilemesini bir okur hareketine bağlıyor; 'Onu davetsiz bir misafir gibi ya da varlığından huzursuz olduğumuz uzak akrabamız gibi evimizin kapısına en yakın yerine buyur ettik... 1970'lerde ona kuşkuyla bakanlar, dalga dalga yayılan Oğuz Atay ilgisine direnemediler. Bu bir 'okur hareketi'ydi... Evet, Oğuz Atay okuru olmak bu ülkede yaşanan en büyük 'okur hareketi'dir.'