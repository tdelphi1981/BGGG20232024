Çağdaş sanatın Madonnası İstanbul'da
Günümüz çağdaş sanat dünyasının sınırlarını genişleten ve etrafında döndüren bir isim Damien Hirst. Bir gün Kate Moss'la, diğer gün Robbie Williams'la içiyor; başka bir gün bir kafatasını pırlantayla süsleyip 88 milyon dolara satıyor... 'En zengin' ve 'en popüler' sıfatlarının sahibi, çağdaş sanatın popstarı Hirst'ün 31 eseri, 2013'ün ilk büyük sergisiyle 11 Ocak'ta Portakal Sanat ve Kültür Evi'nde...
  Eyüp Tatlıpınar
  eyup.tatlipinar@aksam.com.tr
 
 KÖPEKBALIĞIYLA SANATA DİŞ GEÇİRDİ 
 Geleceği parlak, yeni yetme bir sanatçıydı. Ünlü galericisi kendisine, 'Ne yaparsan yap; arkandayım' demişti. Hayatının dönüm noktasına denk gelecek, dünyanın en etkili sanatçıları arasında yer almasını sağlayacak işi için gayet motive edici bir cümleydi... İngiltere'den kalkıp Avustralya'ya gitti. Bir balıkçıdan 'kendisini rahatlıkla yiyebilecek kadar' büyük bir kaplan köpekbalığı yakalamasını istedi. Ava takılan 4,3 metrelik köpekbalığını, koruyucu bir kimyasal (formaldehit) içinde dondurarak sergilediğinde adı hızla dünyaya yayıldı... 1991 tarihli, 'Yaşayan Birinin Zihninde Ölümsüzlüğün İmkansızlığı' adını verdiği bu işini 2004'te 8 milyon dolara satacaktı. Kendisini eleştiren onca eleştirmenden biri, 'İyi de bu bir sanat değil, bunu herkes yapar' dediğinde, 'İyi de şimdiye kadar kimse yapmadı' yanıtını verdi... 
 
 EN ZENGİN, EN POPÜLER  
 Damien Hirst, günümüz çağdaş sanatının akıllara ilk anda gelen isimlerinden... Kendisi o kadar önemli bir kişi ki; şöyle bir Google araştırması yaptığınızda, onun adını anarken aynı anda bu öneminden, büyüklüğünden bahsetmediğinizde günaha girebileceğinizi sanabilirsiniz. Zira hemen her yerde adının önünde ya da arkasında, onun 'en kışkırtıcı', 'en güçlü', 'en zengin' sanatçı olduğunu belirten sıfatlar görürsünüz. 
 
 İŞİ GÜCÜ 'ÖLÜM'
 Eserlerinin ana teması 'ölüm' olan bu fani sanatçı, uzun sayılmayacak 24 yıllık bir sanat geçmişine karşın, bu sürede sahip olduğu      215 milyon sterlinlik kişisel servetiyle yaşayan en zengin sanatçılardan biri. İnek, kuzu, zebra gibi hayvanları formaldehitli akvaryumlarda dondurup sergilemesiyle; hayvanseverlerin tepkisini çekmesiyle; 18. yüzyılda yaşamış bir insanın kafatasını binlerce pırlantayla süsleyip 88 milyon dolara satmasıyla; 1995'te prestijli Turner Ödülü'nü aldığı, çürümeye bıraktığı bir öküz ve inekle ünlü biri... Bunların yanına farklı işlerini ve vukuatlarını da katabilirsiniz; müzik grubu Blur'un bir klibini yönetmesiyle ya da sonradan özür dilemesine karşın, 11 Eylül saldırıları için 'Bu da sanatsal bir çalışma' demesiyle... 
 
 31 ESERİ İSTANBUL'DA
 İşte zamanımızın bu pek popüler sanatsal ikonuna ait 31 eser, 2013'ün Türkiye'deki ilk büyük sergisinde karşımıza çıkıyor. 11-31 Ocak tarihleri arasında İstanbul Nişantaşı'ndaki Portakal Kültür ve Sanat Evi'nde düzenlenecek sergi, 'Damien Hirst Spin Paintings' başlığını taşıyor. Bir mekanizma üzerinde dönen kanvas tuvallere boya saçarak yaptığı 'spin sanatı' ile 'Pharmacy' (eczane) serilerinden örneklerle, kendisinin alametifarikalarından sayılan kelebekleri ve pırlantaları kullanarak yaptığı eserlerden bazılarını göreceğiz... 
 
 KARNESİNDEKİ KIRIK NOT: HIRSIZLIK    
 Burada Hirst'ün hikayesine geri dönelim. Aslına bakarsanız kişisel hikayesi pek de 'renkli' görünmüyor; 1965'te doğdu, Londra'nın işçi mahallelerin bulunduğu Bristol'de büyüdü, öz babasını hiç tanımadı, çocukluğunda iki kez dükkan soydu, annesinin yönlendirmesiyle sanat eğitimi aldı, 1990'larda bir ara uyuşturucu ve alkol bağımlılığına yakalandı, halen evli ve iki çocuk babası... 
 Onun sanatını, sansasyonel olma çabasını, zenginliğinin sırrını, kendisine yöneltilen sert eleştirileri, 'tüccar-sanatçı' sıfatıyla etiketlenmesini açıklamayı kolaylaştırmak için bir 'çağdaş sanat' parantezi açalım. 
 
 MAKSAT PROVOKASYON  
 II. Dünya Savaşı'nın ardındaki ekonomik büyüme döneminde sanat da köklü değişimlerinden birini geçirmeye başladı ve bugün 'çağdaş sanat' dediğimiz kavramın öncüleri ortaya çıktı. Sansasyon yaratmak, insanları provoke etmek, cinsel ve dinsel tabulara dokunmak yeni sanatın popüler unsurlarıydı. 
 Sanat olanla olmayan arasındaki çizgi ancak uzmanların ayırt edebileceği kadar incelmişken, sanat-sermaye ilişkileri de karmaşıklaşmıştı. Galeriler, müzeler, müzayede evleri uluslararası şirketler gibi yönetilmeye başlanmıştı. Borsada işlem gören şirketlerle değerini artırmaya çalışan sanatçılar aynı tür spekülasyon nesneleriydi artık. 
 
 NASIL ÜNLÜ OLDU? 
 İşte Hirst'ün sırrı böyle bir ortamı iyi değerlendirmesinde yatıyordu. Onun hikayesinin, örneğin Van Gogh'tan, Dostoyevski'den, Rodin'den çok günümüzün hızla para kazanan tüccarlarına benzemesinin nedeni sözünü ettiğimiz bu 'çağdaş sanatın' yeni ortamıydı. 
 1988'de, Goldsmiths Üniversitesi'nden arkadaşlarını toplayarak, Thames Nehri'nin kıyısındaki kullanılmayan limanda 'Freeze' sergisini açtığında hemen dikkat çekti Hirst. Özellikle de haberin başında sözünü ettiğimiz galerinin; Saatchi&Saatchi'nin dikkatini... 
 
 ONUN DA 'PAZARCISI' VARDI
 Saatchi&Saatchi aslında epey ünlü bir reklam ajansıydı. Birçoklarına göre, kampanyasını yürüttüğü Margaret Thatcher'ın üç kez başbakan seçilmesinde payı büyüktü. Aynı zamanda bir koleksiyoner olan ajansın kurucularından Charles Saatchi paranın kokusunu almakta ustaydı ve yeni yetme Hirst ile arkadaşlarını kendisine bağlamak için elindeki tüm imkanları kullanmaya hazırdı. 
 Hirst'ün adının geçtiği çoğu yerde onun 'Britanyalı Genç Sanatçılar' akımının öncüsü olduğu söylenir ama bu sanatçıların ve akımın, varlığını ve etkinliğini önemli ölçüde Saatchi'ye borçlu olduğuna pek değinilmez. Saatchi'nin, Hirst'e ve arkadaşlarına 1992'de 'Britanyalı Genç Sanatçılar' başlığıyla açtığı sergi, sanat tarihinin dönüm noktalarından biridir oysa. 
 
 SPEKÜLASYONDA YENİ BOYUT 
 Cemiyette hızla popüler bir figüre dönüşen Hirst, kendi işlerini kendi yürütmeye başladığında 'tüccar' sıfatıyla da etiketlendi. Örneğin o çok ünlü, 'Tanrı Aşkına' adlı pırlantalı kafatası heykelini kendisi açık artırmaya çıkardı. Eseri 88 milyon dolara satın alansa yine kendisinin de ortak olduğu bir şirketti. Spekülasyon yaratmaya yeni bir boyut kazandırmış, herkesin tepkisini çekmişti. 
 
 SATILIK ECZANE 
 Hirst'ün İstanbul'daki sergisinde yer alan 'Pharmacy' (Eczane) serisinden işlerin hikayesi de onun 'girişimci sanatçı'lığı hakkında iyi bir fikir veriyor. 2004'te Londra Sanat Fuarı sürerken, büyük ve önemli işlerini değil de bir iki ortakla işlettiği barın eşyalarını açık artırmaya çıkarmıştı; iki ecza dolabı, Martini kadehleri, Hirst'ün ünlü renkli noktalarıyla süslenmiş tuvalet kapakları ve 'birkaç parça' eşya daha... Sotheby's'de yapılan açık artırmada bu 'eserler'den yalnızca ecza dolabı 2,4 milyon Sterlin'e satılmıştı. 
 
 SANAT; BEN NE DERSEM O!
 Hirst'ün 1998'den 2003'e kadar açık kalan, eczane biçiminde dekore edilmiş barının adı 'Pharmacy'ydi ve bu süre boyunca birbirinden popüler arkadaşlarıyla bu barda görüşüyordu. Prada tasarımı ameliyat önlükleri giymiş garson kadınların sunduğu içkileri bir gün Kate Moss'la, başka bir gün Robbie Williams'la yudumluyordu. Muhabbetleri sırasında sanattan söz açılıyorduysa eğer, muhtemelen neyin sanat olup neyin olmadığının, iki dudağı arasından çıkacak söze bağlı olduğunu da söylüyordu.