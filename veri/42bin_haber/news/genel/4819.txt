Trabzonspor'dan 17 maçlık fark
Trabzonspor ile Gaziantepspor yarın Hüseyin Avni Aker Stadı'nda yapacakları maçla ligde 54. kez karşı karşıya gelecek.Bugüne kadar iki takım arasında yapılan 53 maçta, bordo-mavililerin galibiyetlerde 28-11 üstünlüğü bulunuyor. 14 karşılaşmada ise taraflar sahadan beraberlikle ayrıldı.

Trabzonspor 93 kez rakip fileleri havalandırırken, kalesinde 48 gol gördü.

Trabzon'daki maçlar

Trabzonspor, sahasındaki maçlarda rakibi karşısında bariz bir üstünlük sağladı. İki takım arasında yapılan 26 maçın 20'sinden Trabzonspor galibiyetle ayrılırken 5 maç beraberlikle sona erdi. Bordo-mavililer, sahasında tek mağlubiyet aldı. Karadeniz ekibi, tek yenilgisini 1998-99 sezonunda 1-0'lık sonuçla almıştı.

Farklı galibiyetler

Trabzonspor, Gaziantepspor karşısında 1981-82 sezonu ile 1996-97 sezonunda 5-0, 1992-93 sezonunda ise 6-2'lik farklı galibiyetlerle sahadan ayrıldı.

Gaziantepspor ise Trabzonspor karşısında en farklı galibiyetini 2001-2002 sezonunda 5-2'lik skorla aldı.

Ligin ilk yarısındaki karşılaşmada Gaziantepspor, sahasında 1-0 galip gelmeyi başarmıştı.