Alkol alışkanlığı olan polis olamayacak
EMNİYET Teşkilatı Sağlık Şartları Yönetmeliği değiştirilerek, dün Resmi Gazetede yayımlandı ve yürürlüğe girdi.Polis Koleji'nin yeniden düzenlenen giriş şartlarına göre alkol ve kumar alışkanlığı olanlar polis olamayacak.
Yönetmeliğin Geçici Silah Muhafazası hükümlerini düzenleyen 23üncü maddesi değiştirildi. Eski yönetmelik sadece hastalığı nedeniyle silah taşıma ehliyetini kaybeden personelin silahının muhafaza edileceğini düzenliyordu. Yeni yönetmelikle bu kapsam genişletildi. Yeni düzenlemenin satırbaşları ile şöyle: 
RUHSATLI TÜM SİLAHLARINA ELKONULACAK 
İntihar girişiminde bulunan polisin demirbaş tabancası birim amirince veya olaya müdahale eden emniyet birimlerince geçici olarak alınıp muhafaza edilecek. İntihara teşebbüs eden polis tam teşekküllü hastaneye sevk edilecek. Kendisine veya çevresine zarar verebileceği yönünde tehdit ve eylemlerde bulunma gibi acil veya adli durumlarda da bu polislerin silahına el konulacak.
Akıl ve ruh sağlığı raporu Emniyete ulaşan polislerin demirbaş tabancası hastalığı düzelip, göreve başlayabileceği raporu Personel Daire Başkanlığınca incelenip, uygun görülene kadar, birim amirince geçici olarak alınacak. Bu durumdaki polis, hakkındaki işlemler sonuçlanıncaya kadar faal olmayan hizmetlerde sivil olarak çalıştırılacak. Varsa diğer ruhsatlı silahlarına da el konulacak. 
KADINLARDA BOY DÜŞTÜ 
Yönetmelikte yapılan değişikliğe göre, Güvenlik Bilimleri Fakültesi ile fakülte ve yüksekokul lisans programlarına, Polis Meslek Eğitim Merkezlerine ve Polis Meslek Yüksek Okulu ön lisans programına alınacak öğrencilerin boy şartı, kadınlarda 165 santimetreden 162 santimetreye düşürüldü. 
ALKOL ALIŞKANLIĞI OLAN GİREMEZ 
İçişleri Bakanlığının Polis Kolejine Giriş Şartlarını yeniden düzenlediği yönetmelik de dünkü Resmi Gazetede yayımlandı. Eski yönetmelikte, adaylarda mahkûmiyetlerinin olmaması ve disiplinsizlik nedeniyle okuldan atılmamaları şartı bulunuyordu. Yeni yönetmelikte bunların yanı sıra şu ek şartlar yer aldı: 
* Alkol ve kumar alışkanlığı olmaması,
* Uyuşturucu veya psikotrop maddeleri hiç kullanmamış olmak,
* Genelev, birleşme evi, randevu evi, tek başına fuhuş yapılan konut ve benzeri yerlerde aracılık ve bekleyicilik türünden bir işle uğraşmamış olmak
* Genel ahlaka aykırı oyun, temsil, film, video bant, teyp kaseti, VCD, şarkı sözü ve teknolojinin gelişimi ile ortaya çıkan zararlı yayın, yayım ve benzeri işlerde çalışmamış olmak.
* Anarşi ve terör eylemleri ile bu tür toplantı, yürüyüş ve mitinglere karışmamış, desteklememiş, katılmamış olmak.
* Bu işler nedeniyle hüküm giymemiş olmak
Polis Koleji sınavında başarılı olan adaylar hakkında yapılacak güvenlik soruşturmasında yeni şartlar da araştırılacak. 
 