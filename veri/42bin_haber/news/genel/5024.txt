RTÜK 'her derde deva' ilaç reklamına ceza kesti
Radyo ve Televizyon Üst Kurulu (RTÜK), tüm uyarılara ve yaptırımlara rağmen, hiçbir tedavi edici özelliği olmayan bitkisel ürünleri her derde deva ilaç gibi tanıtan 5 radyo ve televizyon kuruluşuna 530 bin lira para cezası verdi.
RTÜK, sağlık bakanlığı tarafından hiçbir tedavi edici özelliği olmadığı bildirilen bitkisel ürünleri, her derde deva ilaç gibi tanıtan televizyon kanallarını sıkı takibe aldı. 

Üst Kurul uzmanlarının çalışmaları sonucunda, M.E. adlı kişinin internet ortamında pazarladığı bitkisel ürünlerin satışını artırmak için hazırladığı Doktorunuz Sizinle adlı bir programı, özellikle uydudan tüm Türkiye'ye yayın yapan bazı kuruluşlarda para karşılığı yayınlattığı belirlendi. 

Programda M.E, sözde bir sunucunun konuğu oluyor ve diyabetten kalp rahatsızlıklarına, damar tıkanıklıklarına, felç, alzheimer gibi birçok hastalığı iyileştirdiğini iddia ettiği ürünleri pazarlıyor. Bu arada hasta oldukları iddia edilen bazı kişiler programa bağlanıyor ve M.E'nin tavsiyelerine uyarak kullandıkları ürünlerle hastalıklarının iyileştiğini anlatıyorlar. 

M.E, programda tıp doktorlarına da hodri meydan diyor ve şu ifadeleri kullanıyor:
Ben diyorum ki, gastrolog arkadaşlara gelin ben bunu size öğreteyim, toplam benim safra taşını ortadan kaldırmayla ilgili çalışmamı seminer olarak hocalarıma anlatma ve onların öğrenmesi en fazla 2 saat sürer, 120 dakika sonra Türkiye'de kaç tane gastrolog olduğu, kaç tane genel cerrah örneğin bin tane, ben bin tanesini safra taşını cerrahi müdahale etmeden taşları ortadan kaldırmayı öğretirim, hodri meydan, buradan duyuru yapıyorum. Tüm Türkiye'deki genel cerrah arkadaşlarıma, gastrolog arkadaşlarıma, hocalarıma diyorum ki ben size yaptığınız tedavinin yanında şöyle bir tedaviyi de tamamlayıcı olarak yapmayı öğreteyim, 2 saatinizi bana verin ondan sonra da bütün hastalarınız size gece gündüz dua etsinler. 

Programda ayrıca, ziyaret edilen kişiler de kullandıkları ürünlerin yararlarını anlatıyorlar. Program süresince ekranda bir telefon numarası veriliyor ve izleyiciler bu numarayı aramaya yönlendiriliyor.

 
BİR KURULUŞ 272 BİN LİRA PARA CEZASI ALDI  


Yayınları sıkı takibe alan RTÜK uzmanları, söz konusu telefon numarasını da arayarak kontrol etti. Üst Kurul uzmanlarının karşısına ürün tanıtım elemanı olduğunu söyleyen bir kişi çıktı. Bu kişi, ürünlerle ilgili bilgi almak amacıyla Üst Kurul uzmanlarının sorduğu sorular üzerine doktor olmadığını, sadece tanıtım elemanı olduğunu, ilgili ilacın fiyatının 300 lira olduğunu ve 6 ay kullanılması gerektiğini, telefonla da sipariş verebileceklerini söyledi. 

Bütün tespitlerini rapor haline getiren RTÜK uzmanları raporlarında, Sağlık Bakanlığı İlaç ve Eczacılık Genel Müdürlüğü'nün resmi yazısındaki; bitkisel gıda takviyelerinin reklam ve tanıtım faaliyetlerinde, modern tıp ve farmakoloji bilimine aykırı olarak birçok kronik hastalığı iyileştirdiği iddiasının hastaların tedaviden soğutularak uzaklaştırılmasına neden olduğu, bilimsel yönden eksik veya doğru olmayan bilgilerle tüketicilerin yanlış yönlendirildiği ve bu tür ürünlerin bilinçsiz tüketimine neden olarak toplum sağlığı açısından risk oluşturulduğu ifadelerine yer verdi. 

Raporda ayrıca, M.E'ye ait birçok ürünün gerçeğe aykırı beyanlarla tanıtımının yapıldığına, halkın istismar edildiğine, yanıltıldığına, herhangi bir tedavi edici etkisi olmayan ürünler nedeniyle halkın sağlığının tehlikeye düşürüldüğüne ilişkin Sağlık Bakanlığı'nın bir başka yazısına atıf yapıldı.
Üst Kurul uzmanları, M.E ve Ö.C tarafından pazarlanan bitkisel ürünlerin tanıtımlarını ilgili mevzuata aykırı olarak yayınlayan 8 televizyon kanalıyla ilgili, 23'ü yalnız bir kuruluş hakkında olmak üzere onlarca rapor hazırladı. 

Ayrıca farklı markalardaki bitkisel ürünlerin tanıtımlarını mevzuata aykırı olarak yaptıkları belirlenen 5 radyo ve televizyon kuruluşu hakkında da raporlar hazırlandı. 

RTÜK, 24 Ocak'ta yaptığı toplantıda bitkisel ürünlerin yasalara aykırı tanıtımlarını yapan kanallarla ilgili uzman raporlarını değerlendirdi. Üst Kurul, tüm uyarı ve yaptırımlara karşı, bitkisel ürünlerin tanıtımını halkın sağlığını tehdit edecek şekilde yapmayı sürdüren kuruluşlara 530 bin lira idari para cezası uygulanmasına karar verdi. Bu miktarın 272 bin lirası, hiçbir tedavi edici özelliği olmayan bitkisel ürünlerin tanıtımlarını sürekli yayınlayan bir kuruluşa verildi.

 
  
  
 