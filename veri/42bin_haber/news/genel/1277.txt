Şimdi de ünlülerin el izlerini alıyor
Çok konuşulan, konuşulduğu kadar tutmayan 'Sensation White' partisinin Türkiye sorumlusu Halil İbrahim Peker'le buluştuk. Aslında uzman olduğu sosyal sorumluluk projelerinden konuştuk.
 BARBAROS ŞANSAL
 barbarossansal57@hotmail.com
 O gün hazır, topuklu pabuçları bulmuşken ve Halil İbrahim Peker'le beton denizi İstanbul'da sörf niyetiyle bir inşaata dalmışken kafamda birçok soru vardı. Baretli güvenlik görevlisinden izin alıp katları çıkmaya başladıkça, sohbet koyulaştı ve bakın, nasıl keyifli bir söyleşi size aktarıldı.
 - Biraz kendini anlatır mısın; nereden geldin, nereye gidersin? 
 Annem-babam Mardinli... Doğu kökenli bir ailenin çocuğuyum aslında. 1980'de İzmir'de doğdum büyüdüm. Beni meslek okuluna verdiler. 'Bilgisayar mühendisi ol' dediler. Asla olamazdım, hiç bana göre değildi ve dayanamadım kaçtım Fransa'ya. Orada eğitim görürken iki kere tasarım yarışması birincisi oldum vitrin konusunda. Neyse yıllar geçti sonra kalktım geldim Türkiye'ye.
 - Hatırlar mısın, sahibi Hollandalı bir hanım arkadaşımın olduğu bir partiye davet etmiştin beni. Ünlüler, zenginler hepsi o mekandaydı. Ben de kalktım geldim 13.500 kişinin olduğu o geceye...
 Biliyorum sitemini. Şöyle bir durum var aslında. Bizim seni ilk davet ettiğimiz yer Sensation White'ın VIP partisiydi. Stüdyodan çıkıp, makyajlı gelmiştin. Esra Elönü'nün de olduğu canlı yayına gittin. Sana VIP davetiye getirdim ama sen ne yazık ki her zamanki gibi 'küt' diye haber vermeden geldin Ataköy'e. Sen git, normal kapıya dayan. Yapmayacaktın... 
 - Ama sordum kapıda. Davetiyemi de gösterdim. Koluma sarı bir kağıt bilezik yapıştırdılar. Ardından jokey ve atları gibi demir barlara sürdüler. Bir sürü de beş liralık kağıt fişler aldım, bir şeyler içerim diye... Sonra da birilerine hediye edip kaçtım. Böyle bir şey görmedim hayatımda.
 O parti dünya genelinde çok önemli bir organizasyon ve Türkiye'deki tanıtımından da ben sorumluydum. Bu ülkede ne yazık ki eğlence kültürü oturmadığından doğal olarak böyle sonuçlandı. Erkek hegemonyasının çok fazla oluğu bir yere dönüştü.
 - Sadece erkek yoktu ki?
 Ne vardı?
 - Her tür vardı. Beyaz gelinlik giymiş gibiydi herkes.
 Sen yanlış yerden girince öyle olmuştur.
 - Bir türlü doğru yere girmeyi beceremem zaten.
 Bir anda kopuyor ve anırırcasına gülüşlerimizle, ilk katta beton atan işçilerin dikkatini çekiyoruz. Kırmızı topuklu ayakkabılar giymiş iki adamız neticede. Ancak 'Durmak yok, yola devam' diyor ve ahengi yakalamışken saldırıyorum sohbete...
 SIKIYSA TOPUKLU GİY 
 - Madem işi gırgıra vurduk, gelelim şu İzmir'e geldiğimde bana kırmızı topuklu pabuç giydirdiğin organizasyona. Hoş, sırf ben değil, Nuri Alço, Engin Koç, Şenol İpek ve daha bir sürü maço da giydi. Başka kimler vardı? 
 Metin Yıldız, Ece Cangümeci, Burak Aklaş, Tolga Güleç, Uğur Çavuşoğlu, Tarık Mengüç... Valla 60 ünlü isim daha vardı.
 - Neden yaptık bu projeyi?
 8 Mart Dünya Kadınlar Günü'ndeydi. 'Sıkıysa topuklu giy' aslında kadına karşı şiddete dikkat çekmek için yaptığım bir projeydi. Biz çok ataerkil ve erkek egosunun yüksek olduğu bir toplumuz ne yazık ki. 
 Tüm bunlara ilaveten erkeklerin yönettiği bir toplumda yaşıyoruz. Kadınların hiçbir derdi, tasası yok sanki! Kırmızı renk, kanı ve şiddeti gösteren bir şeydi, topuklarsa erkeklere kadınları hatırlatmak amaçlıydı. Farkındalık yarattık mı, yarattık. Ha, oraya davet ettiklerimizden biri ki, herkes hatırlar o oyuncuyu; 1 hafta sonra karısını dövdü. O da ayrı mevzuu tabii.
 - Sadece kadına şiddet değil, homofobi de aldı yürüdü. Mesela en son Ege üniversitesi KSSD (Kültür Sağlık Spor Dairesi) üniversitede hoca olmama rağmen, beni uygunsuz bularak panelimi iptal etti.
 İzmir'de bile bunun olması çok ilginç.
 - İlginç ama inadına  9 Kasım'da Bornova Gençlik Merkezi'nde gerçekleştirdik etkinliği. Ama konu bu değil şimdi...      
 Birçok erkek de cinsiyet değiştirip topuklu pabuca geçiyor ve şiddet görmeye başlıyor. Mesela onun da farkındalığını oluşturmak için, pembe topuklu pabuç mu giydirsek de eylem yapsak?
 Bu toplum onu kaldırır mı tartışılır. Zeki Müren'i, Bülent Ersoy'u, Kuşum Aydın'ı, Fatih Ürek'i, Ajdar'ı, her şeyi kaldırmış. Bunu mu kaldırmaz?
 - Ajdar'ı da mı?
 21 AMBULANS ALDIK  
 Peker'in o kimseye benzemez mimikleri üzerine ikinci kahkaha tufanı gelince ustabaşından uyarı gecikmiyor. Derhal girişe geri dönmemiz gerektiği söyleniyor. Bön bön kaldırıma çıkıyoruz, Taksim'in mahşere dönmüş trafiği İnönü Caddesi'nde kilitken önümüzden geçen taksi şoförü kırmızı pabuçlardan olsa gerek, cep telefonuyla fotoğrafımızı çekiyor. Biz umursamadan söyleşiye devam ediyoruz.
 - Gelelim, 'Benim için bir dilek tut' meselesine. Hassas bir konu çünkü sen de rahatsızlık geçirdin. Ona girmek istemiyorum ama neydi o proje?
 'Dilek Ağacı' diye bir kıyafet yaptık. Önce İzmir'de başladı bu olay, sonra tüm Türkiye'yi gezdi. Lösemili Çocuklar Vakfı'na kaynak sağlamaktı amaç. Bir ambulans almak üzere harekete geçtik ama sonuçta 21 ambulans aldık. Hayatta en gurur duyduğum işlerimden biridir. Hepsinin üzerinde ismim yazar. Beş kuruş kazanmadım, çok da para harcadım ama...
 - Desene cennetten 21 parselin var...
 Bitmeyen gülüşler, havada uçan espriler hayatla dalga geçen bir ironi ne keyif anlatamam. Ama artık caddede durmak da olmuş haram, daha fazla trafiği meşgul etmemek üzere, sokağın içine sığınıyor ve devam ediyoruz.
 BANA ELİNİ VER 
 - Gelelim, 'Bana Elini Ver' projesine... Bugün benim de Yıldırım Mayruk Bey'in de el izlerinin alındığı projeye; Tarkan'dan Nur Yerlitaş'a daha kimler var kimler... Neden yapıyorsun bunu? Bak, elini veren kolunu alamıyor bu coğrafyada.
 Kol böreğiyle, gül böreği arasına sıkıştık valla. Kış geliyor ve sokak çocuklarına da destek lazım. 100 ünlü kimliğin el izleri ve imzalarını topluyoruz özel tuvallerde. Seçtiğimiz insanlar sadece ünlü oldukları için değil, fikri olarak da bir duruş sergiledikleri için... Dünyanın tanıdığı 100 kişiden oluşuyor bu isimler. 
 - Sonucunda ne olacak? 
 Umut Çocuk Eğitim ve Rehabilitasyon Merkezi adı altında Bakırköy'de özel bir yapı inşa edilecek ve burada o çocuklara mesleki eğitimler verilecek. 
 - 'Geleceğimizin Çocukları' adı altında Sarmaşık Tekkesi, Sulukule'de Saadettin Tantan önderliğinde Yeşim Salkım ve benim de çok mücadele ettiğim madde bağımlısı çocuklar için bir merkez vardı. Onun gibi mi bu da?
 Hayır, bu öyle değil. Biliyorsun bizim ülkemizde 18 yaşından sonra çocuklar sosyal politikalar, Kadın ve Aileden Sorumlu Bakanlık ve Çocuk Esirgeme Kurumu tarafından sorumluluk açısından yok sayılıyorlar.
 - Okuyucumuz bu konuyu Metin Sabancı Spastik Çocuklar Merkezi'nde yaptığımız röportajdan hatırlıyordur umarım. Ama ben bu sokak hayvanı, ev hayvanı, sokak çocuğu, ev çocuğu gibi ayrımlara karşıyım. Bak, ülkemizde 42 binden fazla çocuk sahipsiz, aç ve sokakta.
 Maalesef evet ama birilerimizin bunlara dur demesi lazım.
 - Destek var, Sayın Fatma Şahin'in stratejik desteğiyle Küçük Emrah, kadına şiddeti içeren bir film yapımı arifesinde. 
 Bu 'el izleri' bir holding tarafından kaynak ayrılarak koleksiyonlarına katılıyor. Bu kaynak da yapım ve yönetime çok katkı sağlıyor. Bu merkezlerde hem barınacak, hem de çalışarak gelir sağlayacak, üstelik meslek de öğrenecekler.