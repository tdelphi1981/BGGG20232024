Özel hayat konuşmak delikanlıyı bozar
'Yazı Tura', 'Hayatımın Kadınısın', 'Vavien', 'Çalgı Çengi' filmleri ve Avrupa Yakası', 'Yabancı Damat', 'Kapalıçarşı' adlı dizilerden tanıdığımız Şinasi Yurtsever, 'İşler Güçler' adlı dizide cimri bir yapımcıyı canlandırıyor. Yoğun set programı nedeniyle Yurtsever'le internet üzerinden söyleştik.
  Sibel Ateş Yengin
  sibel.ates@aksam.com.tr
 Takipçisi bol olan 'İşler Güçler' adlı dizide yapımcı Hakkı'yı oynayan Şinasi Yurtsever'le set arasında internet üzerinden yazışarak kısa bir söyleşi yaptık. Yoğun geçen set saatlerinin yorgunluğunu seyircinin ilgisiyle enerjiye çevirdiklerini söyleyen Yurtsever, fırsat bulduğunda motoruyla geziyor, en çok Sultanahmet, Taksim ve Kabataş'ta vakit geçirmeyi seviyor. O da diğer oyuncular gibi özel hayat konuşmayı sevmiyor ve 'Özel hayat konuşmak delikanlıyı bozar' diyor...
 
 × 'İşler Güçler' nasıl gidiyor? 
 Bazen fıtıfıtı bazen de fı tı, fı tı gidiyor. Yani bazen hızlı bazen de uzun ve yorucu. Ama geri dönüşlerin çok güzel ve olumlu olması tüm ekibe yine, yeni, yeniden enerji veriyor.
 
 × Yapımcıyı oynuyorsunuz, yapımcılar güvenilir midir?
 Benim oynadığım yapımcı parayı çok seviyor. Hastalık derecesinde cimri ama bunu gizlemiyor. Aslında hiçbir şeyi gizlemiyor. Oyuncularına her şeyi açık açık söylüyor. İşin gerçeği yapımcı güvenilir olmazsa yapımcı olamaz zaten. Güvenilir olmayanlar da başarılı olamaz.
 
 × Gününüz nasıl geçer?
 Motosikletle gezerim. Arkadaşlarla sohbet muhabbet bazen de aslında sık sık bilgisayar oyunu oynarım. Uzun uzun gazeteleri okurum. Kız arkadaşımla gezip dolaşırız.
 
 GECELERİ DÜŞÜNÜRÜM
 × Uyanınca ilk ne yaparsınız?
 Kendime gelmek için balkona çıkar, uzun uzun sokağa bakıp uykumun açılmasını beklerim sonra da üşüyüp içeri girerim.
 
 × Kaçta kalkarsınız?
 Gece uyuyamayan sabah kalkamaz, gece geç yatanın da uyanması öğleni bulur zaten. O nedenle öğlen 13.00'te uyanırım. Çekimim yoksa tabii...
 
 × Neden geceleri uyuyamıyorsunuz? 
 Geceleri daha çok seviyorum. Gece gündüze göre daha sessiz. Düşüneceğim şeyleri genelde geceye bırakırım. Senaryo yazarken de hep geceleri yazarım. Kafam daha sakin ve iyi çalışıyor. Bir de uykum gelmiyor, gelse de kaçıyor.
 
 × Peki, güne mutlu uyananlardan mısınız?
 Hayır, yani çok ender. Hatırlayamadım şimdi. Belki çok küçükken olmuştur.  
 
 × Niye mutlu uyanmıyorsunuz? 
 Genel ve uzun bir mutsuzluk değil bahsettiğim. Sabah uyanmanın getirdiği uyku sersemliğinin suratsızlığı diyeyim. Bir saat sonra geçiyor. Sonra bir mutlu oluyorum, bir mutlu oluyorum ta ki uyanana kadar.
 
 × Genelde neşeli misinizdir?
 Evet. Kafa hiç durmaz bende. Sevdiğim insanlarla uğraşmayı, onları kızdırmayı, güldürmeyi severim. Genlerimde var bir de. Rahmetli babam çok espriliydi, çevresindeki insanları güldürmeyi severdi. Çok özlüyorum onu çoook.
 
 × Konuyu değiştiriyorum, kolay kolay siniriniz bozulur mu?
 Çok kolay sinirlenmem ama çok sabırlı da değilimdir. Niyete bakarım. İyi mi, kötü mü? Bir de enerjisine. İnsanlar kafalarının içindekini gizler ama enerjileri ele verir onları. 
 
 × Hangi durum ya da olay sinirinizi bozmaya yeter?
 Yanlış anlaşılmak. Bir de yapmadığım bir şeyden dolayı suçlanmak. Sinir olurum. İlkokuldayken öğretmenim yapmadığım bir şeyden dolayı beni azarlamıştı. Sinirden kafayı yiyip bağıra çağıra sınıfı terk etmiştim. 
 
 × Çok kızınca küfreder misiniz?
 Küfür yerinde ve dozunda kullanılırsa bazen çok gerekli olabiliyor. Gerçek hayatımda çok sık olmasa da ederim ama 'İşler Güçler'in yirminci bölümünün kamera arkasında kantarın topuzunu kaçırmışım biraz. 
 
 × İnsanlara haddini bildirir misiniz, susar mısınız?
 Kafadan haddini bildirmem önce beklerim. Ama daha sonra sınırları zorlarsa azarı da yer benden.
 
 × Siz de mi özel hayat konuşmayı sevmiyorsunuz?
 Özel hayat, özeli ilgilendirir. Konuşursan olmaz. Özel hayat konuşmak delikanlıyı bozar.
 
 × Kız arkadaşınız var mı?
 Hoppala. Ne anlattım biraz önce. Var ve iyi ki de var. 
 
 × Aşk hayatınız nasıl gidiyor diye sorsam...
 Çok güzel. Uzun bir ilişki yaşıyorum. Bu sene evleneceğiz. Sıkıntılı ya da rahat dönemlerde de hep birlikte ve destek olduk birbirimize. Birlikte büyüdük biraz da. Çok seviyorum onu.
 
 × Yaşınızı da soralım...
 39. Kırk olmadım daha. Bakalım 40'tan sonra ne olacak? Ne olacak işte; biraz daha çizgi...
 
 × Hangi soruların sorulmasından hoşlanmazsınız? 
 'Neye güldün?' sorusuna sinir olurum. Bu ne ya! Güldüm işte. Neye güldüğümü nasıl anlatayım! İnsanı gülmekten soğutur bu soru.  'Neyin var?' sorusu saçma gelir.
 × Rolünüze nasıl hazırlandınız sorusu sinirinizi bozar mı? Mete Horozoğlu 'İyi ki sormadınız. Amuda kalkıp hazırlanırım mı diyeceğim' demişti...
 Hayır, sinirimi bozmaz. Ustam Uğur Yücel bir röportajında; rolüne hazırlanırken o karakterin ruhunda uzun bir yolculuğa çıktığını söylemişti. Yani birden o karakter olamazsın. Onun dünyasından bakmayı öğrenmen ve en önemlisi hissetmen gerekir. Yoksa yalan olur. Rolümü çalışırım asla çalışmadan gitmem sete. Bu arada setten çağırılıyorum.
 
 × Tamam son soru; en büyük hayaliniz nedir?
 Senaryosunu yazdığım bir film çekmek istiyorum, hayalim bu. Çok film izliyorum, eleştirmekten sıkıldım. Filmimde hoşuma gitmeyen hiçbir şey olmayacak...
 YİNE Mİ GÜZELİZ, YİNE Mİ ÇİÇEK?
 × Hangi müzikleri dinlersiniz?
 Elektronik, pop, etnik, türkü, Chemical Brothers, Faithless, Mercan Dede, Neşet Ertaş, Sezen Aksu...
 
 × En sevdiğiniz Sezen Aksu şarkısı hangisi?
 'Yine mi güzeliz yine mi çiçek sözünün' geçtiği şarkı. Bir de 'Işık Doğudan Yükselir' albümünün neredeyse hepsi. 'Onu Alma Beni Al' ve özellikle de 'Yaktılar Halim'imi'. Sezen Aksu ve rahmetli Meral Okay birlikte yazmış sözlerini. Çok derin bir şarkı. 
 
 × Gazetenin önce hangi sayfalarına bakarsınız?
 Genelde kafama göre takılırım. Bazen okumaya sporla başlarım bazen magazin ekiyle bazen de bodoslama ikinci ya da üçüncü sayfadan başlarım.
 
 × Gazetedeki hangi haberler canınızı sıkar?
 Siyasi çatışmalar, üçüncü sayfa haberleri, yolsuzluk haberleri ve en çok da öldürülen kadın haberleri.
 
 × Rüyalarınızı hatırlar mısınız?
 Kötü rüyaysa hemen unutmaya çalışırım ama iyi rüyaysa kopuk kopuk hatırlıyorum. Rüya deyip geçmeyelim bu arada. Çünkü Fellini uyandığı zaman gördüğü rüyaları not alır, sonra da onları filmlerinde kullanırmış.
  