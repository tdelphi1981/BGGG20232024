İsrail, Estelle'i durdurdu
Gazze'ye insani yardım götüren "Estelle" gemisinin İsrail tarafından durdurulduğu bildirildi.
 Gazze'ye insani yardım götüren "Estelle" gemisinin İsrail donanması tarafından durdurularak, Aşdod limanına yönlendirildiği bildirildi.
 İsrail ordusundan yapılan açıklamada, "Kısa süre önce İsrailli donanma askerleri, Gazze Şeridi'ne güvenlik nedeniyle uygulanan deniz ablukasını kırmaya çalışan bir gemiye çıktı" denildi.
 AFP'ye konuşan bir ordu sözcüsü, "Kimse yaralanmadı. Yolcular direniş göstermedi" dedi.
 Geminin İsrail'in Aşdod limanına çekildiği belirtilirken, "Ship to Gaza Sweden" kampanyasının sözcüsü Dror Feiler müdahalenin uluslararası sularda yapıldığını ifade etti. Geminin, Gazze'nin yaklaşık 35 deniz mili açıklarında durdurulduğu tahmin ediliyor.
 Finlandiya bandıralı "Estelle", İsrail’in ablukasını kırmak üzere bu akşam Gazze Şeridi açıklarına ulaşması bekleniyordu.
 53 metrelik gemi, 5’i İsveç, Norveç, Yunanistan ve İspanya’dan milletvekilleri olmak üzere 30 eylemci ile insani yardım taşıyor.