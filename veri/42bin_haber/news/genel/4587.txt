Kayıp turistin izi bulundu
İstanbul'da kaybolan ABD'li fotoğrafçı Sarai Sierra'nın son görüntüleri ortaya çıktı. Genç kadın, 20 Ocak'ta İstiklal'de böyle görüntülendi. Sierra'nın eşi ve kardeşi de dün polise bilgi verdi
 LEVENT ALBAYRAK
 Beklenen haber yine gelmedi... İstanbul'da kaybolan ABD'li fotoğrafçı Sarai Sierra'dan dün de ses çıkmadı. Ancak genç kadının kaybolmadan önce İstiklal Caddesi'ndeki güvenlik kamerasıyla kaydedilen görüntüleri tespit edildi. İstanbul Emniyeti'nin dağıttığı görüntülerde Sierra'nın üzerinde mavi kot pantolon, kahverengi deri ceket ve beyaz bere olduğu görülüyor. Beyoğlu'ndaki bir alışveriş merkezinin yemek katında bir masada tek başına oturan Sierra'nın daha sonra yürüyen merdivenlerden indiği izleniyor. Diğer görüntüde ise Sierra İstiklal Caddesi'nde yürüyüp uzaklaşıyor.
 İşte Sarai'nin İstanbul güncesi
 POLİS genç kadının İstanbul güncesinin kriminolojisini çıkardı:
 l 8 Ocak: Siarre, Tarlabaşı'nda kalacağı eve yerleşiyor.
 l 9 Ocak: Kaldığı adresin etrafını tanımak için keşfe çıkıyor. Bakkal ile tanışıyor, yakındaki yemek yenecek yerleri dolaşıyor.
 l 10 Ocak: Fotografçı, öğlen evden ayrılıyor ve Sultanahmet'e geçiyor. Burada Sultanahmet Camii'ni, Yılanlı Sütunu ve Örme Sütunu dolaşıp fotoğraflarını çekiyor. Ardından da Tarlabaşı'na geri dönüyor.
 l 11 Ocak: Önce Karaköy'e geçiyor ardından da Galata Köprüsü'ne gidiyor. Köprünün altındaki balıkçılarda yemek yiyor, sonrasında da köprünün üstünden İstanbul'un fotoğraflarını çekiyor. 
 l 12 Ocak: Sultanahmet'te tekrar geçiyor ve Arasta Çarsısı ile 3 Ahmet çeşmesini dolaşıyor.
 l 13 Ocak: Öğle saatlerinde Eminönü'ne iniyor ve sahilde Boğaz turu yapan teknelere biniyor. Denizden İstanbul'u görüntülüyor.
 l 14 Ocak: Amatör fotoğrafçı, kaldığı yerden Eminönü'nü dolaşmaya devam ediyor. Mısır Çarşısı ve Kapalıçarşı'yı dolaşıyor. Alışveriş yapıyor ve fotoğraf çekiyor. Akşam üzeri Taksim'e dönüyor ve hava karardıktan sonra da Galata Kulesi'ne gidiyor. Kuleyi dolaşıyor, fotoğrafını çekiyor, ardından da Galata'da bulunan Arap Camii'ni görüntülüyor.
 l 15 Ocak: Evden çıkan Sarai Sierra, Atatürk Havalimanı'na gidiyor ve uçakla Amsterdam'a geçiyor.
 l 16-17-18 Ocak: Yurdışında.
 l 19 Ocak: Atatürk Havalimanı'ndan tekrar yurda giriş yapıyor ve Tarlabaşı'ndaki adrese geçiyor.
 l 20 Ocak: Beyoğlu'nda dolaşıyor. Alışveriş merkezine gidiyor ve İstiklal Caddesi'ni dolaşıyor. Gece ise kayıplara karışıyor.
 EŞİ VE KARDEŞİ DE GELEREK POLİSE BİLGİ VERDİ
 Sierra'nın eşi Steven Sierra ve kardeşi David Jimenez de ABD konsolosluk yetkilileriyle dün polise bilgi verdi. Steven Sierra, eşinin kiraladığı dairede bulunan pasaport, elbiseleri ve şarj aletini polise teslim etti. Yaklaşık 6 saat Emniyet'te kalan yakınları Sierra'nın ABD'deki yaşamını anlattı. Üzerinde fazla para olmadığı belirlenen Sarai'nin kredi kartı da taşımadığı öğrenildi.
 İNTERNETTEKİ DÖRT KİŞİ KİM
 Sarai Sierra'nun bulunması için tüm delilleri büyük bir titizlikle inceleyen polis, genç kadının internet yazışmalarını da mercek altına aldı. Yapılan incelemede Sarai Sierra'nın kaybolmadan önce 4 ayrı kişiyle internet üzerinden yazışma yaptığı tespit edildi. Polis bu kişileri bulmak için çalışma başlattı.
 
  HABERİN FOTOĞRAFLARI İÇİN TIKLAYIN!