Cari açığa çare için ‘yenilenebilir’de seferberlik önerisi
İstanbul Genç Girişimciler Derneği (İSGİD) Başkanı İnanç Kabadayı, cari açığın ekonomide elde edilen başarıları gölgelediğinden yakınarak, "Türkiye, bu soruna çare bulmak için güneş ve rüzgâr gibi yenilenebilir enerji yatırımlarında seferberlik başlatmalı." dedi.
 Soğutma tedbirlerinin gölgelediği 2012'de yatırımlarında ihtiyatlı davranan sanayici, 2013'e umut bağladı. Bu senenin hem büyüme hem yatırım ortamı adına olumlu olacağını vurgulayan İSGİD Başkanı Kabadayı, "2012 nispeten sisli bir seneydi. Tedirginliklerin hâkim olduğu, sanayici ve tüccarların yatırım kararlarında temkinli davrandığı bir dönemi geride bıraktık. 2013'ün çarkların döneceği, yatırımların artacağı ve istihdam sorununun daralacağı bir sene olacağını umuyoruz. Tüketim ve yatırım harcamalarının artmasıyla ekonominin ivme yakalamasını ve sene sonunda yüzde 4'ü aşan bir büyüme rakamı elde edilmesini diliyoruz." ifadelerini kullandı.
 2013'te en büyük sorunun istihdam ve cari açık olacağını anlatan Kabadayı, konuşmasına şöyle devam etti:
 "Maalesef cari açık ekonomimizin yumuşak karnı. Elde edilen başarılar her daim cari açığı gölgeliyor. Türkiye, büyük bölümü enerji ithalatından kaynaklanan açığa çare bulmak için güneş ve rüzgâr gibi yenilenebilir yatırımlarında seferber olmalı. Ekonomide soğutma çabaları nedeniyle ertelenen pek çok yatırım kararının yeniden ele alınmasını ve belirsizlik ortamının kaybolmasını bekliyoruz. Global ekonomide sancılı dönemden sonra Türkiye ekonomisi dış şoklara karşı ne kadar dayanıklı olduğunu bir defa daha ortaya koydu. Ekonomi yönetimi ve sanayinin dikkatli adımları ile dünya ekonomilerinden olumlu yönde ayrışmayı başardık. 2013 dünyada hala riskli olarak algılanan bir sene. Fakat girişimcilerimiz artık bekleme dönemini sonlandırarak yatırım ve istihdam atılımını başlatacak. 2013'te gerek cari açıkta gerekse de istihdam sorununda ciddi daralmalar umuyoruz. Bu minvalde sanayiciler olarak kapasitelerimizi genişletip yeni yatırım planlarını devreye aldığımız bir döneme girdik. Bölgede siyasal ve askeri bir olumsuzluk görülmemesi ve global emtia fiyatlarında çok büyük bir artış olmaması durumunda hedeflerin rahatlıkla tutacağına kanaat getiriyoruz. Elde edilen başarılar kredi derecelendirme kurumlarının da dikkatini çekiyor. Her ne kadar Türkiye'ye karşı cimri davransalar da elde edilen başarı kredi kuruluşlarını not artışına mecbur bırakıyor. Fitch'in ardından diğer kuruluşlarının da not artışının yakında gelmesini bekliyoruz."
 "KONUT VE OTOMOTİVE TALEP ARTACAK"
 2013'ün yapı, otomotiv, imalat sanayi gibi sektörler için olumlu olacağını belirten Kabadayı, şunları kaydetti:
 "Faizlerin gerilemesi ve istikrar ortamı piyasaya ciddi bir ivme katacak. Döviz ve mevduatın eski çekiciliğini yitirmesi birikimleri konut ile otomotive yönlendirecek. Yabancıya konut satışı, kentsel dönüşüm ve faiz oranlarında gerilemenin de etkisi ile gayrimenkul yatırımcıların ilk enstrümanlarından biri olacak. Bu sene ayaklar frenden kalkarak gaza basılacak. Global ekonomide veya Türkiye ekonomisinde riskleri, olumsuz senaryoları da göz ardı etmeden çarkları döndürme vakti geldi. Elde edilen fırsatlar değerlendirilerek büyüme, istihdam ve yatırım imkânları desteklenmeli. 2013'te girişimciliğin desteklenmesi adına devletin bir takım destekler vermesi gerekiyor. Ekonominin geleceğine yatırım yapmak istiyorsak, uzun vadeli bir istikrar ortamı istiyorsak girişimcilere vergi avantajı gibi destekler sunmalıyız."
 CİHAN
 　
  