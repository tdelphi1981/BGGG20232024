BESten caymayın kesintisi geliyor
HÜKÜMET, Bireysel Emeklilik Sisteminde (BES) üç yıldan önce ayrılmaları caydırmak için yeni düzenleme yaptı. Meclise sunulan Kamu Finansmanı ve Borç Yönetimi tasarısı, 3.5 milyon kişinin yararlandığı BESle ilgili önemli düzenlemeler getiriyor.
Buna göre sisteme katılanların devlet katkısına esas oluşturan katkı paylarının doğru hesaplanmasından şirketler sorumlu olacak.  
HAKSIZ ÖDEMEYE TAHSİLAT 
Haksız olarak ödendiği tespit edilen devlet katkısı, ödeme tarihinden itibaren Amme Alacaklarının Tahsili Hakkında Kanun uyarınca gecikme zammı oranına göre hesaplanan faiziyle birlikte tahsil edilmek üzere Emeklilik Gözetim Dairesince şirketin bağlı olduğu vergi dairesine bildirilecek. Tahsil edilen tutarlar genel bütçeye gelir kaydedilecek.  
3.75 GELİR VERGİSİ 
Uygun görülen programlı geri ödeme tutarları hariç olmak üzere aktarım tarihinden itibaren üç yıl içinde katılımcı tarafından malüliyet ve ölüm haricinde bir nedenle aktarılan birikimlerin bir kısmının ya da tamanının alınarak sistemden çıkılması durumunda, aktarım nedeniyle istisnadan yararlanılan tutar üzerinden yüzde 3.75 oranında gelir vergisi tevkifatı yapılacak.  
UZUN VADEYE TEŞVİK 
Hükümet böylece uzun vadeli emekliliğe yönelik tasarrufları teşvik etmeyi amaçlıyor. Bununla birlikte 4632 Sayılı Bireysel Emeklilik Tasarruf ve Yatırım Sistemi Kanunu ile getirilen vergisel avantajların amaç dışı kullanılmasının önlenmesini ve sistemden üç yıldan önce ayrılmaların caydırılmasını amaçlıyor. 
 