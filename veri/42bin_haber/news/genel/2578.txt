Yüksek tasarruf için kombi nasıl kullanılmalı?
Dünya enerji piyasalarındaki dalgalanmaların tetiklediği enerji fiyatlarındaki artışlar üretim gerçekleştiren şirketleri olduğu kadar ev tüketicilerini de zorlamaya başladı.
 Ülkeler bir yandan alternatif enerji kaynaklarını araştırırken, ulusal firmalar da enerji tasarrufunu ön plana alan ürünler üzerinde çalışarak üzerlerine düşen görevi yerine getirmeye çalışıyor.
 Tüketicilerin artan fiyatlar karşısında alternatif ürünlere yönelmesinin can ve mal güvenliği açısından da tehlike yaratabileceğini belirten Baymak Pazarlama Müdürü Umut Ertür, "Tüketiciler hatalı kombi kullanımı nedeniyle daha fazla fatura ödüyorlar. Bunun sonucunda da kendilerini ve evlerini tehlikeye atabilecek ısınma ürünlerini tercih ediyorlar. Elektrik sobalarının çocuklar için tehlike oluşturduğunu, elektrik tesisatlarının her binada yeni ve güvenli olmamasından dolayı yangın tehlikesi oluşturduğunu gözardı etmemek gerekir. Doğru kombi kullanımı ile daha fazla verim ve daha güvenli ısınma tercih edilmelidir" dedi.
 Konvensiyonel ısıtma cihazlarında su buharı içinde bulunan enerji, atık gaz ile birlikte kullanılmadan bacadan dışarı atılmaktadır. Yoğuşma tekniğine göre çalışan cihazlarda ise eşanjörde hissedilen enerjinin alınmasının yanı sıra atık gaz soğutulmaya devam edilerek, sıcaklık yoğuşma noktasına kadar düşürülür. Böylece atık gazın içindeki su buharı yoğuşur ve ortaya çıkan enerjide suya aktarılmış olur. Buharı yoğunlaştıran özel ısı eşanjörü ile yoğuşmadaki gizli ısı bacadan geri kazanıldığı için yoğuşmalı cihazlar geleneksel cihazlara göre daha verimlidir.
 DOĞRU KULLANIM İLE YÜKSEK TASARRUF 
 Yoğuşmalı Kombileri, Konvensiyonel-hermatik kombiler yerine tercih edilerek hem doğaya hem cebinize katkı sağlamış olursunuz. Yoğuşmalı kombiler, buharı yoğuşturan teknoloji sayesinde ısı bacadan geri kazanıldığı için verim değeri diğer kombilere göre daha yüksektir.
 Isıtılan alanın sıcaklığını kontrol eden ve istenilen sıcaklıkta kalmasını otomatik olarak ayarlayan oda termostatı veya radyatörler üzerinde bulunan termostatik vanalar kullanılmalı. Bu sayede ideal ortam sıcaklığını sağladığınızda otomatik olarak ateşleme duracak ve yakıt tasarrufu sağlanmış olacaktır.
 Her yıl kış aylarına girerken periyodik olarak radyatör temizliği ve kombi bakımını yaptırmak gereklidir. Daha güvenli ve daha kaliteli ısınma için özellikle periyodik bakımlar mutlaka yetkili servislere yaptırılmalıdır.
 Isıtılacak alanın, yapının doğru bir şekilde ısı yalıtımının sağlanmış olması önemlidir. Bu sayede içerideki sıcak havanın dışarıya kaçması engellenmiş olur. Kışın yakıt tasarrufu sağlayan yalıtım, yazın ise ortamın daha serin olmasına yardımcı olur.
 Mümkünse ısıcam kullanılmalı, çift cam gibi ısı yalıtımına katkı sağlayan pencere sistemleri ile bütünlük sağlanmalı.
 Radyatörlerin önleri ve üstleri kapatılmamalı, açık tutulmalı, alanın dekorasyonu radyatörler göz önüne alınarak doğru şekilde yapılmalı ki ortamda ki sıcak hava akışı ve dağılımı engellenmemiş olsun.
 Odaların sık sık havalandırılarak içeriye taze O2 (oksijen) girmesi sağlanmalı. Bu sayede oluşabilecek bağ ağrısı şikayetleri de azaltılabilir.
 Yapılan en büyük hata, sadece evde olunan vakitlerde kombiyi yakmak ya da sıcaklık ayarını yapmak için kombiyi açıp kapatmaktır. Kış başladığında, kombinizi çalıştırma ihtiyacı hissettiğiniz tarihten itibaren mevsim sonuna kadar düşük sıcaklıkta sürekli açık kalması önerilir. Böylece cihazın daha fazla gaz harcayarak ateşleme yapmasını engellemiş ve daha az gaz ile daha uzun süre kullanım sağlamış olursunuz.
 Kombinizin yıllık bakımlarını mutlaka yetkili servislere yaptırarak cihazınızın kullanım ömrünü uzatarak yakıt tasarrufu sağlarsınız.