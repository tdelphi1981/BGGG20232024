Türkiye’nin ihraç rekortmenleri açıklandı
Dünya fındık ihracatının büyük kısmını elinde bulunduran Türkiye'nin 2012 yılı fındık ihraç rekortmenleri açıklandı.
 Gıda kategorisinde ilk sırayı 496 milyon 159 bin dolarlık ihracatla Oltan Gıda aldı.
 
 Merkezi Giresun'da bulunan Karadeniz Fındık ve Mamulleri İhracatçıları Birliği (KFMİB) ile İstanbul Fındık ve Mamulleri İhracatçıları Birliği (İFMİB) üyeleri arasında ihracatta ilk 20 sırayı alan şirketleri açıkladı. Rekortmenler listesinde yer alan toplam 40 firma içerisinden yapılan sıralamaya göre, 2002'den beri ilk sırada yer alan KFMİB üyesi Oltan Gıda 496 milyon 159 milyon dolarlık ihracat ile 2012'de de rekortmenliğini sürdürdü. İhracatın yaklaşık yüzde 27'sini gerçekleştiren Oltan Gıda'nın ardından İFMİB üyeleri Stelliferi Fındık ve Gıda Sanayi 141 milyon 710 bin dolar ile ikinci, Balsu Gıda Sanayi ve Ticaret 134 milyon 663 bin dolar ile üçüncü, Progıda Pazarlama ise 117 milyon 855 bin dolar ile dördüncü sırada yer aldı.
 106 ülkeye fındık ve mamülleri ihracatı yapan Türkiye, geçen yıl 265 bin 744 tonluk iç fındık ihracatı ile tarihi bir rekora imza atmıştı. Bunun karşılığında da 1 milyar 802 milyon 462 bin dolar döviz elde edilmişti.
 CİHAN
  