Taksim'in ardından Beşiktaş ve Aksaray
İstanbul Büyükşehir Belediye Başkanı Kadir Topbaş, "Taksim Meydanı Düzenleme Projesi'nin yapımına hemen başlanacak" açıklamasında bulundu. Topbaş, Beşiktaş ve Aksaray meydanlarıyla ilgili düzenlemelerin yapılacağını da duyurdu.
 İstanbul Büyükşehir Belediye Başkanı Kadir Topbaş, Taksim Meydanı'nda Tarlabaşı'ndan Osmanbey'e dönen ve trafiğin en yoğun olduğu caddenin yer altına alınması projesini Koruma Kurulu'nun onayladığını ve ihalesini yaptıklarını belirtti.
 İstanbul Büyükşehir Belediyesi'nin internet sitesinden yapılan açıklamaya göre, Emirgan Köşkü'nde İstanbul'daki Başkonsoloslarla bir araya gelen Topbaş, burada yaptığı açıklamada, Taksim, Beşiktaş, Aksaray ve Beyazıt meydanlarını çevreye zarar vermeden yenileyeceklerini bildirdi.
 Taksim Meydanı'nın yeniden düzenlenmesi için çok ciddi incelemeler yaptıklarını ve Taksim'in bir geçiş noktası olarak kullanıldığını aktaran Topbaş, şunları kaydetti:
 ''Taksim bir geçiş noktası, insanların bir yaşam noktası değil. Bu bakıma oradaki yeni düzenleme kapsamında otobüs duraklarını kaldıracağız. Taksim Meydanı'nda Tarlabaşı'ndan Osmanbey'e dönen, trafiğin en yoğun olduğu caddenin trafiğini yer altına almamız gerektiğini gördük. Böylece oteller bölgesi olan Talimhane ile Taksim Meydanı'nı yaya trafiği açısından bütünleştirmiş olacağız. Taksim Meydanı'nda Tarlabaşı'ndan Osmanbey'e dönen ve trafiğin en yoğun olduğu caddenin yer altına alınması projesini Koruma Kurulu onayladı, ihalesini de yaptık. Bu ilk etabı Koruma Kurulu onaylamış oldu. Müteahhit hemen başlayabilir. Trafiğin yoğun olduğu bu bölgedeki çalışmayı 1 yıla varmadan ve insanları rahatsız etmeden bu çalışmayı bitirmek zorundayız. Gece gündüz demeden, en kısa zamanda bitireceğiz.''
 ''Gümüşsuyu'ndan gelen yer altına alınıp AKM'nin önünden Taşkışla'ya doğru alttan geçmesi şeklindeki altgeçite itirazlar var. Bizim de tereddütlerimiz var ve hala üzerinde çalışıyoruz. Altgeçit yapılırsa ortaya büyük yarıklar çıkacak'' diyen Topbaş, ''Sıraselviler Caddesi'ni yayalaştırabilir miyiz? diye düşündük. Oradaki trafiğin yer altına alınması çok uygun olmuyor. Bu caddeyi yayalaştırarak meydanla bütünleştireceğiz. Gezi Parkı'nda yapılacak Taksim Kışlası bir kültür ve sanat merkezi olacak. Altında çepeçevre kafelerin olduğu, yaşanan bir meydan olacak. Yeni meydan ile Gezi Parkı da proje kapsamında yeniden ağaçlandırılacak. Kuru meydan istemiyoruz'' ifadelerini kullandı.
 
 Taksim Meydanı Düzenleme Projesi, bir yılı bulmadan tamamlanacak. Topbaş, Beşiktaş ve Aksaray meydanlarıyla ilgili düzenlemelerin de yapılacağını duyurdu.