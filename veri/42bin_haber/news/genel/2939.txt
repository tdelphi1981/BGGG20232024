Nezleye gribe, gelin kaynana kavgasına Burhan Pazarlama
İstanbul'da Kadıköy-Karaköy vapurunda seyahat eden pek çok kişi tanır Burhan Pazarlama'yı. Elinde çeşit çeşit ürün, bir şovmen edasıyla hem satış, hem gündeme dair yorumlar yapar. Üniversite öğrencilerine tez konusu olan Burhan Demircan'ı yine vapurda bulduk, konuştuk...
  Sibel Ateş Yengin
  sibel.ates@aksam.com.tr
 
 Henüz alfabeyi öğrenmeden işportacılığa başlamış Burhan Demircan. Elinde paketler kapı kapı jilet satmış. Herkes        12 paket satarken o 36 paket satmak zorundaymış. Çünkü eve az para götürürse dayak yermiş babasından. Babası da satıcıymış ancak, Burhan Bey gibi konuşma kabiliyeti olmadığı için ürünleri başkasına sattırırmış. Ailesi dağılan Burhan Demircan, çok küçük yaşta evi terk etmiş daha doğrusu evden kaçmış. Bazı geceler vapur bacasının sıcağında, bazı geceler parklarda, köprü altında sabahlamış. 'Pantolonum düşmesin diye kemer yerine ip bağladığım günleri hatırlarım' diyor çocukluğundan söz ederken. Küçücük yaşında vapurlarda satış yaparken ailesinin yanında güvenle oturan yaşıtlarını görüp de mutlu bir aile özlemi duyar mıydınız diye sorunca: 'Ezik büyüdüm. Okuyabilseydim büyük bir yerde, zirvede olurdum. Birçok kişiyi de alt ederdim' diye cevap veriyor. Sonradan ortaokulu bitirse de soranlara 'Okumam yazmam yok, 'Ali Okulu' mezunuyum' diyormuş Burhan Bey. 
 
 KİTABI YAZILDI
 Burhan Bey'i yani nam-ı diğer 'Burhan Pazarlama'yı şimdi tanımayan yok. Yıllarca Kadıköy-Karaköy hattında 'Hayırlı sabahlar efendim. Gününüz aydın olsun' diyerek halkı selamlar ve 'İstanbul'un havasına güven olmaz. Bu fiyata da şemsiye bulunmaz' diyerek esprili üslubuyla çeşit çeşit ürün satan Burhan Bey'i 40'lı yaşlarında ilk kez Uğur Dündar keşfetmiş, TRT ekranlarına çıkarmış. Aziz Nesin 'Koltuk' adlı kitabında ondan söz etmiş, Nail Güreli Hürriyet Gazetesi'nde hakkında iki sayfa yazı yazmış. 90'lı yıllarda Efe Özal'ın 'Kanal Market' kanalında satış da yapan Burhan Pazarlama'nın ünü yurtdışına da yayılmış. Fransa ve Almanya ortak yapımı bir televizyon kanalı onun için belgesel yapmaya gelmiş. Ticaret Üniversitesi'nde yaşam hikayesini anlattığı seminerler de veren Burhan Bey, bugün 65 yaşında. Birkaç kez dükkan açan Burhan Bey, bu işin ona göre olmadığını anlamış ve kapatmış. Hala vapurlarda ya da vapur çıkışlarında şemsiye, kafuru, manikür-pedikür takımı satıyor. İşin ilginç yanı eşiyle de vapurda tanışmış Burhan Bey. Ona bir şiir kitabı hediye ederek gönlünü kazanmış. Şimdi evli ve bir çocuk babası. Eşinden sevgiyle söz etmeyi ihmal etmeyen Burhan Pazarlama'ya iki hafta önce yine vapurda rastladık. Günün en neşeli saatiydi. Çünkü o konuştukça biz gülüyor, biz güldükçe o coşuyor, hem malını satıyor, hem de kadınlara tavsiyeler veriyordu. Pazarlama dahisi Burhan Pazarlama'nın yanına gittik, röportaj yapmak için sözleştik. İşportacılık serüvenini konuştuk. 
 
 × Satış yaparken esprili bir diliniz var, önceden çalışıyor musunuz?
 Yok efendim, Allah vergisi. O bir anda geliveriyor. 'Mide bulantısına, baş ağrısına, kaynana-gelin kavgasına, nezleye, gribe iyi gelir' diyerek nane şekeri satardım. 'Tereyağından kıl çeker gibi tıraş olmak isteyene ikramiye de var. Çekiliş bir lira, boş yok, boş bizim, dolu sizin' derdim. 'Denize atıyorsun, üzerinden gemi geçse kırılmıyor' diyerek tarak da sattım.
 
 × Vapurda satış eskiden daha mı iyiydi?
 Azaldı. Yasaklar çoğaldı artık vapurda çok fazla satış yapamıyorsunuz. Eskiden daha esnekti. Şimdi çanta elimde vapurda ya da vapur çıkışlarında satıyorum. 
 
 SUYU İLAÇ DİYE SATARLARDI
 × Bu işten çok para kazandınız mı?
 Çok şükür, ne açım, ne kimseye muhtacım. Emekli oldum. Allame-i cihan değilim ama idare ediyorum.  
 
 × İlk zamanlar tanıdığınız birilerine müşteri gibi mal satar mıydınız?
 Onu başkaları yapardı ama ben yapmadım. O zamanlar satıcılar suyu romatizma ilacı diye satarlardı.  
 
 × Bu işin incelikleri nedir?
 Bazı şeyler izah edilmez. Hepsini de anlatınca üslubumu kullanmaya çalışıyorlar fakat beceremiyorlar. Vücut dilinden tutun da, bir kelimeyi on şekle çevirmenize kadar detaylar var. Kişiye sevecen bakabilmek, güven verebilmek de önemli. Satışta tahrik üslubu vardır. Ürünü satmıyor gibi yapınca müşteri de almak için çare arar. Biri satın alınca herkes almaya çalışır. Ben de 'Ürünü hemen almayın, önce bakın, para kolay kazanılmıyor' derim. 
 
 × Satış yaparken tavsiye veriyorsunuz... Erkeklere ne tavsiye ediyorsunuz?
 Evden çıkarken 'Allah'a ısmarladık' diyerek eşlerini motive etmeleri çok iyi olur. Çalışan kadına daha çok anlayış gösterilmeli. Çalışmayan kadına aksini mi söylüyorum? Hayır! Çünkü en büyük işçi kadındır. Çocukla, evle, beyiyle uğraşır. Erkeklerimiz 'kazak erkek' pozlarına girmeyi sever. Hanımına lakayt davranır. Para verip bakıyor ya aşağılar gibi davranır. Olmaz! Devletimiz de kadını korumuyor. Adam karısını dövdü diye karakolda barıştırırlar. Kadın dövülmez. Affedersiniz, bir eşeğe dahi yük taşırken vurmuyorsun 'Hadi oğlum yürü, deh' diyorsun. 'İyi akşamlar güzelim, canım ciğerim, iyi misin? Hayırdır, benim için mi süslendin?' diyerek eşini motive eden erkek kazanır. Ama adam internetin başına gidiyor başka kadın buluyor. Peki, evdeki kadın kimden ilgi görecek. Zaten bizim ülkede kadının hakkı yok. O arada duvar çatlıyor. Adam 'Barıştırın bizi' diyor. Barıştırıyorsun, sıva yapıyorsun ama sıva çakma sıva. Tutar mı? Tutmaz! 
 
 × Kadınlara ne tavsiyeniz var?
 Kadınlara haklarını aramalarını tavsiye ediyorum. Onlar da eşlerini motive etmeli. Erkeklerin düzelebileceğini düşünüyorum. Vicdanı olan erkek düzelir. Kadın da eşini işine yolcu ederken 'Güle güle beyim, işin rast gitsin' dese, akşam dönüşte de 'Yorulmuşsundur sana çay yapayım' deyip internetin başına oturtmadan koltuğa oturtmayı becerip kahve de yaparsa bir başka olur. Dikkatinizi çekerim, bakın, hayatta cefasız sefa, sefasız cefa olmaz. 
 
 × Siz eşinize böyle mi davranıyorsunuz?
 Benim de elbette kusurum vardır ama kusurun neresinden dönersem kardır. 
 
 × Gençlere ne tavsiye ediyorsunuz?
 'Hayattan korkmamalarını, pes etmemelerini' söylüyorum. Ailelerine lakayt davranmamalarını öneriyorum. Her  marka olanını aldırmaktan vazgeçsinler. 
 
 × Eskiden insanların ruh hali nasıldı?
 Şimdi geçim sıkıntısı var. İnsanlar daha mutluydu. Saygı ve sevgi kalmadı. Otobüste yaşlı kadına kimse yer vermiyor. Gençler uyur pozu yapıyor. Karşı dairemde oturanı tanımıyorum. 'Günaydın' dediğimde adam arkasını dönüp gitmişti. Oysa insana 'Günaydın' denir, Gülhane Parkı'ndakilere değil. İnsanlar kabuk değiştirdi. Önceden herkes birbirini tanırdı. Gelin olacak kızlar mahallenin kasabından, bakkalından sorulurdu.
 TELEFON SATMAM!
 × Artık vapurlarda gençler müzik yapıyor. Hoşunuza gidiyor mu?
 Kızıyorum. Gitar çalmakla sanatçı olunmuyor. Avrupa'da çok gördüm. Kimseyi rahatsız etmeden müziklerini yaparlar, beğenen olursa durur, dinler. Vapurda mecburen dinliyorsunuz. Bir şarkı söyleyip yanlarında taşıdıkları genç kızlara parayı toplatıp kaçıyorlar. Görevliler kızınca da dayılık yapıyorlar. Günde 500TL'ye para demiyorlar. Gerçek sanatçıların hakkını yiyorlar. Bu da korsan CD satmak gibi. 
 
 × Yeni nesil nasıl karşılıyor sizi?
 İlgili olan da var, kim bu diye bakan da... Şimdiki nesil telefonlarıyla vakit geçiriyor. Bir kızla bir erkek bir araya gelince muhabbet eder. Bunlarda o yok. Ellerinde telefon, iPad tak tak, tık tık... Doğru değil. İnsanlar birbirinden soğuyor. Bana 'Niye telefon satmıyorsun?' diye soruyorlar. Niye satayım kardeşim, milleti birbirinden mi ayırayım! Günaha mı gireyim!
 VAPURDAN ATLADIM
 'Şubat'ın 15'iydi. Çok soğuk. Bir genç kız vapura bindi, görür görmez bir terslik olduğunu anladım. Geminin açık tarafına oturdu, 'Dikkat edin düşersiniz' dedim. 'Size ne!' diyerek tersledi. 6.15 vapuru, çok kalabalık. Haydarpaşa'dan kalkıyoruz, gemi sallanıyor. Bir gürültü kopunca anladım bir şey olduğunu. Meğer kız atlamış. Hemen soyunup iç çamaşırımla suya atladım, 15 dakikalık mücadele sonunda kızı kurtardım.'
 
  