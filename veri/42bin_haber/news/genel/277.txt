Siteler de kendilerine çeki düzen verecek
'Haberi al-yapıştıra karşı net' öneriler...
 20 gazete, haber, fotoğraf, köşe yazısı ve içeriklerini TV kanalları ve internet sitelerine kapattı. Tepkinin nedeni binbir emekle üretilen haberlerin izinsiz olarak adeta sömürülmesi. 'Bu noktaya gelineceğini biliyorduk' diyen İnternet Medyası Derneği Başkanı Hadi Özışık'tan ise çözüm önerileri var...
 Seray ŞAHİNLER / İSTANBUL
 Gazetelerin, içeriklerinin internet siteleri ve TV kanallarınca kullanılmasına tepki olarak yayımladığı deklerasyonun yankıları sürüyor. İnternet Medyası Derneği Başkanı, internethaber ve çok sayıda sitenin sahibi Hadi Özışık deklerasyonu yorumladı, öneriler sundu. 'Özel habere' saygı duyulması gerektiğini kaydeden Özışık, sitelerin de bu adım sonrası kendilerine çeki düzen vereceği görüşünde...
 KENDİ MALINIZ GİBİ KULLANMAYIN: Yazılı basının bir gün tedbir almaya kalkışacağını İnternethaber Yayın Grubu olarak biliyorduk. Sitelerin dava yağmuruna tutulacağını da biliyorduk. Yıllar önce şöyle bir karar aldık; Gazetelerin yazarlarını kullanmayın. Haberlerini olduğu gibi alıp yapıştırmayın. İnternet sitelerinin haberlerini alıp kendi malınız gibi kullanmayın. 4 yıldır bunlara uyarak çalışıyoruz. Bir yazarın o günkü yazısında haber değeri varsa yazıyı haberleştiriyoruz. O haber, sitemizde yayınlanıyor ancak aynı zamanda yazarın kendi gazetesinin internet sitesinin linkini veriyoruz. Okur yazının tamamını o internet sitesinden takip ediyor. Bu bir çözüm önerisi.
 DUYURUP LİNKİNİ VERİYORUZ: Örneğin AKŞAM özel haber yaparak öne çıkan bir gazete. AKŞAM o haberle birlikte Türkiye'yi sallamışsa o haberin yaygınlaşması lazım. AKŞAM'ın özel haberini alıp manşete koyarken gazetede olduğu gibi koymuyoruz. 'AKŞAM bugün yine bombayı patlattı, kimsenin ulaşamadığı kişiye ulaştı' diyerek haberleştiriyoruz. Ayrıntılı haber için linkini vererek AKŞAM'ın sitesine de okuyucuyu yönlendiriyoruz. Herkesin yapması gerek bu. Gazeteler de dünya gazetelerinden haber alıyor. Yazıda haber değeri varsa bu yazı kullanılabilmeli. Alınıp siteye yapıştırılmamalı.
 16 DOLARA GAZETECiLiK OYNAYAN VAR
 'Bütün sitelerin aynı kefeye konulması kötü. Bu sektörde gazetecilik yapanlar var bir de 16 dolara site açıp gazetecilik oynayan var. Gerçek manada bu sektörde gazetecilik yapanların dikkat etmesi gerekiyor. Haberin içeriği gazetenindir. Bütün sitelerin deklarasyonla birlikte kendine çeki düzen vermesi için bu ilk ayak. Keşke 'internet medyası ne diyor' diye bizi de toplantıya davet edip görüşlerimizi alsalardı. Bu yapılmadığı için şuan kargaşa ortamı oluştu.'
 GAZETELER NE DiYOR?
 20 gazetenin 'Gazetelerin içeriği sadece gazetelerindir' başlıklı ortak deklarasyou özetle şöyle: Bugüne kadar bazı internet sitelerinin, gazete içeriklerimizi fikir ve emek hırsızlığı yaparak, pervasızca kullanmakta olduğu kamuoyunca da gözlemlenmektedir. Bu durum ciddi emek ve maliyetlerle çıkartılan gazeteler ve gazetelerin internet siteleri aleyhine haksız rekabet oluşturmaktadır. Gazetelerin içerikleri; yani, haberler, yorumlar, köşe yazıları, yazı dizileri, fotoğraflar, çizgi, grafik, sayfa tasarımı ve benzeri bütün unsurların tek sahibi gazetelerdir. Bu unsurların şimdiye kadar gazetelerin izni olmaksızın, fikir ve emek hırsızlığı yapılarak bazı internet siteleri tarafından çalınması eylemi 'gazetecilik' olarak nitelendirilemez. Hem gerçek anlamda emek ve bilgi sonucu ortaya çıkartılan gazetelerin içeriklerini korumak ve hem sağlıklı bir internet haber medyası düzeni için fikir ve emek hırsızlığına karşıyız. Ürettiğimiz haber, yorum, köşe yazısı, fotoğraf, karikatür, grafik, çizgi ve sayfa dizaynı gibi materyallerin hiçbir şekil ve hacimde kullanılmasına izin vermeyeceğiz. 1 Ekim 2012 tarihinden itibaren, hiçbir televizyon kanalı, internet sitesi ve haber portalı, aşağıda imzası bulunan gazetelerin içeriklerini kaynak göstererek dahi kullanamayacaklardır.