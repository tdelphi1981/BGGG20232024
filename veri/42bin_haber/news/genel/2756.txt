Doğalgaz sızdı 23 kişi zehirlendi
Yeniyıl coşkusu yasa dönüyordu... Fatih'teki bir otelde kombi bacası çıktı, doğalgaz içeri yayıldı. Kapıları kırarak odalara giren polis, baygın 23 kişiyi hastaneye kaldırıldı
 Yeni yıla saatler kala, felaketin kıyısından dönüldü... Olay, İstanbul Fatih'te bulunan 'Modern Sultan Hotel'de saat 04.00 sıralarında meydana geldi. Facia, otelin bulunduğu çevredeki esnafın yoğun doğalgaz kokusunu fark etmesiyle engellendi. Kokudan rahatsız olan esnaf, durumu hemen itfaiye, polis ve sağlık ekiplerine haber verdi. Kısa sürede olay yerine gelen ekipler, çoğu odasında baygın şekilde olan otel müşterileriyle karşılaştı. Kilitli olan odalar itfaiye yardımıyla açılırken, baygın müşteriler battaniyelere sarılı şekilde sağlık ekipleri ve polislerin de yardımıyla ambulanslara taşındı. Aralarında yabancı uyruklu turistlerin de bulunduğu 21 otel müşterisi ile iki personel çevredeki hastanelere kaldırıldı. Bazı otel müşterilerinin durumunun ağır olduğu öğrenildi.
 Kombi bacası yerinden çıkmış
 YAPILAN ilk incelemelerde otelde bulunan kombinin bacasının yerinden çıktığı belirlendi. Yerinden çıkan baca nedeniyle yanmış doğalgazın tahliye edilemediği ve karbonmonoksit gazının otel içerisine yayılarak zehirlenmelere neden olduğu öğrenildi. DHA