Popüler uygulamaya +17 yaş sınırı geldi
Sosyal ağ portalı Twitter'ın video uygulaması Vine'a cinsel içerikli görüntüler barındırdığı gerekçesiyle yaş sınırı geldi.
Twitter kullanıcılarının fotoğrafları dışında çektikleri 6 saniyelik videoları yayınlamasına imkan veren Vine uygulaması Facebook'tan sonra bu kez de Apple'a takıldı. Şu an için sadece iPhone'larda çalışan ve App Store'dan indirilebilen Vine'a 17+ yaş sınırı geldi. 
Bu yaş sınırının gelmesinin sebebi ise Vine'ın veritabanında cinsel içerikli görüntülere sıkça rastlanılması. Apple'ın bu tür içeriklere net bir tavır sergilediği ve önceleri onlarca uygulamayı App Store'dan apar topar kaldırdığı biliniyor. Twitter'ın Vine uygulaması ise şimdilik yayından kaldırılmış değil; ancak +17 yaş sınırıyla kullanıcı kitlesi biraz daralmış oldu. 
Facebook da haftalar önce Twitter'ın Vine uygulamasını engellemiş ve uygulamanın Facebook veritabanına erişmesini engellemişti. Ancak Facebook'un bu adımı atmasının arkasında cinsel içerikli içeriklerden ziyade Twitter'ın Instagram'ı bloke etmesi yatıyor.