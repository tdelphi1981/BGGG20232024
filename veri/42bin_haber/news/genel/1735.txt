Esad Türkiye sınırını bombaladı
Suriye'de Esad rejimine bağlı Suriye ordusu savaş uçakları, Türkiye sınırı yakınındaki Özgür Suriye Ordusu ana karargahını bombaladı.
 Suriye'de Esad rejimine bağlı Suriye ordusu ile muhaliflerin oluşturduğu Özgür Suriye Ordusu arasındaki çatışmalar devam ediyor.
 Uluslararası haber ajansı Reuters, Suriye ordusuna ait savaş uçaklarının, Türkiye sınırına yakın bir bölgede bulunan Özgür Suriye Ordusu'nun ana karargahını bombaladığını duyurdu. Bombalama sonrası ölü ya da yaralı olup olmadığı henüz bilinmiyor.
 'KÖYE MİSKET BOMBASI' İDDİASI
 Suriye ordusunun düzenlediği başka bir hava saldırısında ise, çocuk parkının isabet alması sonucu 10 çocuğun öldürüldüğü iddia edildi.
 Suriyeli muhalifler, Der el Esefir köyünü hedef alan savaş uçağının iki misket bombası attığını, bombalardan birinin çocuk parkına isabet ettiğini ileri sürdü.
 Saldırıda ölenlerin 15 yaşından küçük çocuklar olduğu ve en az 15 kişinin yaralandığı da belirtildi.
 İnsan Hakları İzleme Örgütü, Suriye'deki çatışmalarda misket bombası kullanıldığını gösteren videoların arttığını savunurken, Şam yönetimi misket bombası kullandığı iddialarını reddediyor.