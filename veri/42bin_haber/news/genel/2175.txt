Kıyamet tatbikatı
21 Aralık telaşı devleti de harekete geçirdi... Maya Takvimi'ne göre kopacak kıyametten etkilenmeyecek dünyadaki iki yerden biri olan Şirince'de bugün İzmir Valiliği 'kıyamet tatbikatı' yapacak
 EYLÜL DENİZ / İZMİR
 Maya Takvimi'ne göre 21 Aralık'ta kıyametin kopacağı iddiaları nedeniyle Şirince'de hummalı günler yaşanıyor... Şirince'nin ayakta kalacağı inancı nedeniyle ünlü simalar da köyde yer ayırtmaya başladı. 50 bin kişinin Şirince'ye akın etmesi beklenirken devlet harekete geçti. İzmir Valiliği haftasonuna tatbikat planı hazırladı. Jandarma, sağlık ekipleri, itfaiye, TEDAŞ ve belediye ekipleri tatbikata katılacak. 21 Aralık cuma günü yoğun kalabalık olursa uygulanacak kurallar, acil durumda yapılması gerekenler çalışılacak. Eksiklikler tespit edilecek. 21 Aralık'ta ilçede arbede yaşanmaması için  önlemler de alınıyor. 
 ARAÇ SINIRI
 300 aracın park edebildiği Şirince'ye araçla girişe sınır konulacak. Otoparklar dolunca Selçuk girişinden Şirince'ye özel araçla girişe izin verilmeyecek. Selçuk Belediyesi'nin görevlendirdiği ring araçlar vatandaşı taşıyacak. Olası bir terör saldırısı da düşünülerek dağlara gözcü ekipler yerleştirilecek, havadan da helikopterle takip edilecek, güvenlik kameraları kurulacak. Ayrıca kampçılara da izin verilmeyecek.
 Herkes yer ayırtsın
 KÜLTÜR ve Turizm Bakanı Ertuğrul Günay ise kıyametten etkilenmeyecek iki yerden biri olduğuna inanılan Şirince'deki turizm hareketliliğinden memnun. Günay bu konudaki soruyu gülümseyerek şöyle yanıtladı: Bütün efsaneler, bütün mitolojik hikayeler, bütün buna benzer dünya çapında tanıtım yapmaya yarayan öyküler, bizim için önemlidir. Ben bu efsaneyi değerlendiriyorum ve önemsiyorum da aynı zamanda. Herkes Şirince'de yerini ayırtsın ama Şirince'de yer bulamayanlar endişe etmesinler. İnşallah 22 Aralık sabahı da iyilikle güzellikle hep birlikte görüşeceğiz.
  