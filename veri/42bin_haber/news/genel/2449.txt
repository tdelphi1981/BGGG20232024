Katarlı bankacılık devi CBQ ABank ile masaya oturuyor
Alternatifbank 6 yıl aradan sonra ikinci kez ortaklık için masaya oturacak. Daha önce Yunan Alpha Bank ile %50-50 ortaklık için görüşen ABank'ın talibi bu kez Körfez'den. ABank, Katar'ın ikinci büyük bankası CBQ ile görüşmelere başladıklarını kamuya duyurdu
 EKONOMİ SERVİSİ 
 Katar'ın ikinci büyük bankası Commercial Bank of Qatar çoğunluk hisseleri Anadolu Endüstri Holding'e ait olan AlternatifBank'a talip oldu. ABank, Kamuyu Aydınlatma Platformu'na yaptığı açıklamada, Commercial Bank of Qatar ile görüşmelere başlandığını bildirirken, Anadolu Endüstri Holding Yönetim Kurulu Başkanı Tuncay Özilhan CBQ'nin satın alma konusunda oldukça istekli ve kararlı olduğunu açıkladı.
 Alternatİfbank'In Kamuyu Aydınlatma Platformu'nda (KAP) yayımlanan açıklamasında, 'Bankamız hissedarı olan Anadolu Endüstri Holding AŞ, bankamızdaki çoğunluk hisselerinin satışıyla ilgili olarak Commercial Bank of Qatar ile görüşmelere başlanması hususunda anlaşmışlardır' denildi. KAP'a yapılan açıklama sonrasında Bloomberg HT'ye değerlendirmede bulunan Tuncay Özilhan, CBQ ile Abank için görüşmelere başladıklarını belirterek,  müzakere sürecinin 2.5 ay boyunca süreceğini, çoğunluk hisselerini satmayacaklarını belirtti. Özilhan ortak olarak kalacaklarını 
 söyledi.
 Bankacılık liginde 17.sırada
 Alternatifbank Türk bankacılık sektöründe Eylül 2012 itibarıyla 17. sırada bulunuyor. Eylül 2012 sonu itibariyle toplam 7 milyar 904 milyon TL aktif büyüklüğü olan ABank'ın toplam kredileri 5 milyar TL, mevduatı 4.2 mliyar TL. Türkiye genelinde 63 şubesi bulunan ABank'ın toplam personel sayısı ise bin 191. Ödenmiş sermayesi 420 milyon TL, özkaynakları 548 milyon TL olan ABank'ın dönem sonu karı ise 57 milyon TL olarak gerçekleşti. ABank'ın yüzde 4 hissesi halka açık.
 MİT, Yunan Alpha Bank'a 6 yıl önce onay vermemişti
 Alternatifbank yaklaşık 6 yıl önce Yunanlı Alpha Bank ile yüzde 50-50 ortaklık için masaya oturmuştu. Ancak BDDK, alıcı grubun mali yetersizliğini gerekçe göstererek bu satışa onay vermemişti.
 Daha sonra basına yansıyan haberlerde Milli İstihbarat Teşkilatı'nın Yunan Alpha Bank'ın yönetiminde, Yunan İstihbarat Teşkilatında (EYP) görevli üst düzey bir yönetici bulunduğu gerekçesiyle satışa onay vermediği belirtilmişti. Bankacılık yasasındaki hükümler gereği, Türkiye'deki banka satış ve hisse devirlerinde MİT ve MASAK'tan  onay isteniyor.