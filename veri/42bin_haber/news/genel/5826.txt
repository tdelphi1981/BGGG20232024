Erdoğan'dan İmralı açıklaması
Başbakan Recep Tayyip Erdoğan, Libya Başbakanı Ali Zeydan ile dün ortak basın toplantısı düzenledi. Başbakan Erdoğan, BDP'nin, İmralı ziyareti için Adalet Bakanlığı'na sunduğu isimlerle ilgili olarak, Adalet Bakanıyla bugün (dün) görüşeceklerini, konuyla ilgili açıklamanın yarın (bugün) yapılacağını söyledi.
"BÜTÜN KAYITLAR, SİNOP'TA KİMLERİN OLDUĞUNU ORTAYA KOYUYOR" 
Sinop ve Samsun'da yaşanan olaylarda Adalet ve Kalkınma Partililerin de yer aldığı iddialarını reddederken, "Hangi muhalefet onu söylüyor onu bilemem. CHP'nin bu tür şeyleri söylemesi mümkündür. Bütün resimler, kayıtlar Sinop'ta kimlerin olduğunu ortaya koyuyor. Bugün de birçok yazılı medyada özellikle Sinop'taki belediye başkanının da bu işin içerisinde olduğu özellikle ifade ediliyor" diye konuştu.
Olaylarla ilgili bütün kayıtların Emniyet kaynaklarında bulunduğunu ifade eden Erdoğan, "Bunu kalkıpta olduğu gibi Ak Parti'ye havale etmeye kalkan CHP'nin yetkilisi, aynaya çok sık bakması lazım. Belliki aynadan uzak kalmış. Aynadan uzak kaldığı için, kirliliklerini göremiyorlar. Bunların durumu budur ve bütün hepsi belgelidir. Bütün hepsi İçişleri Bakanlığımızın kayıtlarında, emniyet, istihbarat kaynaklarında da mevcuttur" dedi. 
  BDPnin İmralı heyeti  
"BİZ ÖĞRETMEN EVİNDE ONLARI AĞIRLAYACAK KADAR ONLARA EV SAHİPLİĞİNİN EN GÜZELİNİ UYGULADIK" 
Milletvekillerine karşı yapılan bu eylemlerin doğru olmadığını vurgulayan Erdoğan, "Biz öğretmen evinde onları ağırlayacak kadar onlara ev sahipliğinin en güzelini uyguladık. Öğretmen evleri bizimle bağlantılı, Milli Eğitim Bakanlığımıza ait biryer. Samsun'da ise İçişleri Bakanım, valiye verdiği talimatla, valimiz, oradaki faaliyetlerine yönelik gerekli yardımı yapmıştır. Bu çerçeve içerisinde, onlar oradaki faaliyetlerini yürütmüşlerdir. Fakat gerek Sinop'ta, gerek Samsun'daki bu tepkiler, onların Ankara'ya dönmelerine yönelik karar almalarını gerektirdi ki, Giresun, Trabzon istikametinden devam etmediler ve Ankara'ya döndüler. Olayın tamamı budur" diye konuştu. 
ADALET BAKANIMIZ KARARI YARIN AÇIKLAR 
Başbakan Erdoğan, BDP'nin, İmralı ziyareti için Adalet Bakanlığı'na sunduğu isimlerle ilgili olarak da, "Onları bu akşam (dün), Bakanımızla biraraya geleceğiz, değerlendirmesini yapacağız. Ondan sonra Adalet Bakanımız yarın (bugün) kararı açıklar" dedi.