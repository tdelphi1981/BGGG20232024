4.3 milyarlık iptalin nedenini açıkladı
Azerbaycan Devlet Petrol Şirketi (SOCAR) Türkiye Başkanı Kenan Yavuz, iştiraklerinden Star Rafineri A.Ş.'nin yatırım teşvik belgesinin iptal edilmesinin stratejik yatırım teşviki almak için kendileri tarafından başvurulan bir sürecin parçası olduğunu söyledi.  Kenan, bugün Resmi Gazete'de yayımlanan Star Rafineri'ye İzmir'de planladığı kimya yatırımı için verilmiş olan 4.3 milyar liralık yatırım teşvikinin iptali haberi üzerine hurriyet.com.tr'nin sorularını yanıtladı.   4.3 MİLYARLIK TEŞVİK İPTAL EDİLDİ   Yavuz, alınan kararın yaklaşık bir buçuk ay önce ilave avantajlardan yararlanmak için kendilerinin stratejik yatırım teşvik başvurusunda bulunması üzerine alındığını belirtti.    Yavuz şöyle konuştu:   "Bizim kendi münacatımız. Biz yeni rafinerimizin stratejik yatırım kapsamına alınması için yeni bir teşvik alıyoruz. Yeni teşvik belgesinin alınabilmesi için eski teşvik belgesinin de iptal edilmesi gerekiyordu. Dolayısıyla bu talep bize ait ve sürecin bir parçası. Ekonomi Bakanlığı'na stratejik yatırım teşviği almak için yaklaşık bir buçuk ay önce başvurduk. Süreç tamamlanmak üzere. Yeni teşvik kanunuyla gelen ilave avantajlardan faydalanmak istiyoruz. Önceki teşvik başvurumuz 2012 yılının Kasım ayında olmuştu."   Stratejik yatırımlarla ilgili yatırımlar için verilen teşvikte kurumlar vergisi, inşaatla ilgili KDV avantajı ve faiz desteği gibi avantajlar bulunuyor.    "İHALE OCAK SONUNDA BİTER"   Yavuz, alt yapı saha hazırlama tarafındaki çalışmaların yüzde 50'sinin tamamlandığını da belirtti ve teknik taraftaki ihalenin Ocak sonuna kadar tamamlanacağını vurguladı.   Yavuz, "Projede alt yapı saha hazırlama çalışmalarının yüzde 50'ye yakın kısmı tamamlandı. Şu ana kadar 200 milyon doların üzerinde fiili bir harcama var. Teknik rafinerimizi yapacak olan şirket için ihalenin teknik değerlendirme süreçleri bitti. Üç konsorsiyuma yeterlilik verildi. Ocak ayı sonuna kadar kazanan teklifi açıklayacağımızı düşünüyoruz. Rafineriyi de 2013'ün ikinci yarısında devreye almayı planlıyoruz." dedi.   Planlanan rafineri yatırımıyla jet yakıtı (Kerosen) için yıllık 500 bin ton, Ultra Düşük Kükürtlü Dizel (Motorin) için yıllık 6 milyon ton, Petrokok için yıllık 500 bin ton, LPG için yıllık 300 bin ton, Nafta için yıllık 1 milyon 600 bin ton üretim açıklanmıştı. Rafineri'nin yatırımı için ise 650 kişilik istihdam öngörülüyor.   ekaplangil@hurriyet.com.tr