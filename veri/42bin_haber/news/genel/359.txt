Kızım bak baban burada
Hakkari'de önceki gece Özel Harekat polisiyle teröristler arasında çıkan çatışmada şehit olan üç polisin cenazeleri Van'da düzenlenen törenin ardından memleketlerine uğurlandı.
 Nezir PARSAK-Güney YILMAZ
 Şehit emniyet amiri Yalçın Dizdaroğlu, polis memurları Okan Koç ve Ertuğrul Polat için düzenlenen ilk törende dram vardı. Şehit Koç'un eşi Hatice Koç, törene  6 aylık kızı Nehir'le katıldı, 'Kızım bak baban burda' diyerek gözyaşları döktü.
 
 EŞİ 2,5 AYLIK HAMİLEYDİ: Polat'ın Gaziantep'teki evine ateş düştü. Polat'ın 4 ay önce evlendiği öğretmen eşi Ümmü Gülsüm Polat'ın 2.5 aylık hamile olduğu öğrenildi. Şehit Polat, memurluk sınavında Ankara'da DSİ Genel Müdürlüğü'nü kazanmış ancak polisliği tercih etmişti. Hatay'a tayin olan Polat ilişiğini kesmeye hazırlanıyordu.
 DÖNÜŞTE TALİHSİZ KAZA: Tören için Hakkari'den gelen 4 özel harekat ve 3 çevik kuvvet polisini taşıyan minibüs dönüşte şarampole yuvarlandı. 7 polis hastaneye kaldırıldı. Polislerin durumu iyi.  
 ŞEHİT KIZI DİMDİK
 Dizdaroğlu'nun kızı Gizem, Ankara'daki evlerine taziyeye gelenleri ağırladı. Babasının şapkasını taktı, gözyaşı döken Özel Harekat'çıları o teskin etmeye çalıştı. AA
 Dualar şehit korucular için
 BİTLİS'in Ortakapı köyünde askeri birliğe düzenlenen saldırıda şehit düşen korucular Mehmet Can Yeşildağ (49), Mehmet Şerif Aysal (38) ve İzzetin Bal (48) için Bitlis Devlet Hastanesi bahçesinde tören düzenlendi. Vali Veysel Yurdakul,  ''Kur'an-ı Kerim'de geçen bir ayette, 'Sizleri zaman zaman korkuyla, açlıkla, ürünlerinizi eksiltmekle ve canınıza verilecek bir zararla imtihan ederiz' denir. Şu anda hepimiz bir imtihan yaşıyoruz' diye konuştu.  Jandarma Binbaşı İhsan Çanak ise ''Bir ulus ancak değerleri uğruna can vermeye hazır evlatları var oldukça varlığını sürdürme şansına ve hakkına sahiptir' dedi. Cenazeler şehitlerin köylerine uğurlandı. AA.