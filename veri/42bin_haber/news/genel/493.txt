Yunanistan'ın borç oranı yüzde 171'le rekor kırdı
Avro Bölgesi'nde ardı ardına açıklanan kemer sıkma önlemlerine rağmen kamu borçları rekor kırıyor.
 AB istatistik kurumu Eurostat'ın verilerine göre Avro Bölgesi'nde 2008 yılında gayri safi yurt içi hasılanın (GSYH) yüzde 70,2'si seviyesindeki kamu borçları, 2009'da yüzde 80'e, 2010'da yüzde 85,4'e ve 2011 sonunda yüzde 87,3'e çıktı.
          
 Aynı dönemde AB genelinde borçluluk oranı da yüzde 62,2'den yüzde 82,5'e yükseldi.
          
 AB'nin Mastricht ekonomi kriterlerine göre kamu borç toplamının GSYH'nin yüzde 60'ını aşmaması gerekiyor. Türkiye'nin kamu borcu ise yaklaşık yüzde 39'la AB ortalamasının hayli altında bulunuyor.
          
 Geçen yıl itibariyle borç yükü Yunanistan'da yüzde 170,6'yla rekor kırarken bu ülkeyi yüzde 120,7'yle İtalya, yüzde 108,1'le Portekiz, yüzde 106,4'le İrlanda, yüzde 97,8'le Belçika, yüzde 86'yla Fransa, yüzde 85'le İngiltere, yüzde 81,4'le Macaristan, yüzde 80,5'le Almanya, yüzde 72,4'le Avusturya, yüzde 71,1'le Kıbrıs Rum kesimi, yüzde 70,9'la Malta, yüzde 69,3'le İspanya ve yüzde 65,5'le Hollanda takip etti.
          
 Borç yükü yüzde 60 limitini aşmayan AB üyeleri ise yüzde 58'le Danimarka, yüzde 56,4'le Polonya, yüzde 49'la Finlandiya, yüzde 46,9'la Slovenya, yüzde 43,3'le Slovakya, yüzde 42,2'yle Letonya, yüzde 40,8'le Çek Cumhuriyeti, yüzde 38,5'le Litvanya, yüzde 38,4'le İsveç, yüzde 33,4'le Romanya, yüzde 18,3'le Lüksemburg, yüzde 16,3'le Bulgaristan ve yüzde 6,1'le Estonya şeklinde sıralandı.
          
 Öte yandan kemer sıkma önlemleri geçen yıl AB'de bütçe açıklarının azalmasını sağlasa da kökten çözüm olmadı. Maastricht kriterlerine göre GSYH'nin yüzde 3'ünü geçmemesi gereken bütçe açıkları Avro Bölgesi'nde yüzde 4,1 ve AB'de yüzde 4,4 düzeyinde gerçekleşti. Bir önceki yıl bütçe açıkları, Avro Bölgesi'nde yüzde 6,2 ve AB'de yüzde 6,5 seviyesindeydi.
          
 Macaristan yüzde 4,3 ile, Estonya yüzde 1,1 ile ve İsveç yüzde 0,4 oranında bütçe fazlası elde ederken kalan 24 AB üyesinin bütçesi açık verdi
          
 İrlanda'nın bütçe açığı GSYH'nin yüzde 13,4'üne ulaşırken toplam 17 ülkede bu oran yüzde 3 limitinin üzerinde gerçekleşti.
          
 Geçen yıl bütçe açıkları Yunanistan ve İspanya'da yüzde 9,4, İngiltere'de yüzde 7,8, Slovenya'da yüzde 6,4, Kıbrıs Rum kesiminde yüzde 6,3, Romanya ve Litvanya'da yüzde 5,5, Fransa'da yüzde 5,2, Polonya'da yüzde 5, Slovakya'da yüzde 4,9, Hollanda'da yüzde 4,5, Portekiz'de yüzde 4,4, İtalya'da yüzde 3,9, Belçika'da yüzde 3,7, Letonya'da yüzde 3,4 ve Çek Cumhuriyeti'nde yüzde 3,3, Malta'da yüzde 2,7, Avusturya'da yüzde 2,5, Bulgaristan'da yüzde 2, Danimarkada yüzde 1,8, Almanya'da yüzde 0,8, Finlandiya'da yüzde 0,6 ve Lüksemburg'da yüzde 0,3 oldu.
          
 Türkiye'nin geçen yıl yüzde 39,25 olan kamu borcunun GSYH'ye oranının bu yıl yüzde 37,70'e gerilemesi bekleniyor.
          
 AA
  