Hummer operasyonunda düğmeye basıldı
ABD'ye uzanan kaçak cip operasyonunda otomotivci Mehmet Çelik, tatil dönüşü 5 adamıyla birlikte gözaltına alındı
 NARKOTİK Suçlarla Mücadele Şube Müdürlüğü ekipleri, 2010'da Tilki Selim lakaplı Selim Işık'ın (55) çetesine düzenlediği operasyonda 71 kilo eroin ele geçirmiş, Hummer H3 cipine el konulmuştu. Cipin, değerinin çok altında, emniyet kayıtlarında 98 bin, vergi dairesinde 75 bin lira gösterilmesi mali soruşturmayı başlattı. Mali Şube, olayın ABD bağlantısı nedeniyle DEA ile koordineli çalışma başlattı. 
 TATİL NEDENİYLE BEKLEDİ
 ABD'li bir şirketin lüks araçları Türkiye'deki 50 şirkete sattığı, şirketlerin de Hummer gibi lüks araçları Türkiye'ye sokarken, sahte belgelerle fiyatlarını düşük gösterdiği belirlendi. Değeri düşük gösterilen araçlar üzerinden vergi dairelerine düşük vergi ödendiği ve gümrük kaçakçılığı yapıldığı saptandı. 300-400 bin liralık araçların 70-100 bin lira arasında gösterildiği tespit edildi. Savcılık, 50 ithalatçı şirkette 300 kişinin ifadelerinin alınmasını kararlaştırdı. Operasyonun yaz aylarına denk gelmesi, lüks araç sahibi ünlülerin tatilde olmaları nedeniyle operasyon için tatil dönüşleri beklendi. Soruşturmada, Çiftkurtlar Otomotiv'in sahibi Mehmet Çelik'in de aynı yöntemle lüks araç sokarak piyasaya sürdüğü belirlendi. Mali Şube ekipleri, Sibel Turnagöl'le geçtiğimiz Temmuz'da Atina'da dünyaevine giren Çelik'i gözaltına almak için çiftin tatilden dönmesini bekledi. Mehmet Çelik, dün akşam ofisinde çalışırken saat 20.00'de gözaltına alındı. Mehmet Çelik'in talimatıyla hareket eden şirket çalışanı 5 kişi de evlerinde yakalandı. Lüks araçlara el konulacağını anlayan bazı ünlü isimlerin araçlarını ellerinden çıkarmak için satışa çıkardığı ancak polisin noterden  satışları durdurmak için 200 araca koydurduğu şerh nedeniyle satamadıkları ortaya çıktı. Devrim TOSUNOĞLU