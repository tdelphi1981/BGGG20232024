Belediye ekibine çevik kuvvet engeli
İstanbul Avcılar Belediyesi, depreme dayanıksız olduğu gerekçesiyle Firuzköy Camii için yıkım kararı aldı.
 Valilik ise karara karşı çıktı. Belediye ekipleri yıkım için camiye giderken karşılarında yıkımı önlemek için tedbir alan çevik kuvvet polisini gördü. Kısa bir bekleyişin ardından İstanbul Müftüsü Rahmi Yaran ve Avcılar Belediye Başkanı Mustafa Değirmenci camiye geldi. Aracı olarak gelen Yaran, yaklaşık bir saat boyunca cami içinde Değirmenci'yle baş başa bir görüşme yaptı. Görüşmenin ardından Yaran, 'Önümüzdeki hafta Avcılar'a gelip ilgili taraflarla tek tek görüşeceğim. Bir ortak çözüm yolu inşallah bulacağız. Bu camimiz yapılacaktır' dedi. Belediye Başkanı Değirmenci ise 'Caminin sadece yıkılması ve riskin bertaraf edilmesi söz konusu değildir. Yerine mutlaka bir cami yapılacaktır' diye konuştu. Açıklamaların ardından belediye ekipleri ve polis 'bir haftalığına' cami önünden ayrıldı. METE YILMAZ