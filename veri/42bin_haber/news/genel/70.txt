'Beş'li çete' diye haksız yere anıldık
Darbe Araştırma Komisyonu dün de 28 Şubat döneminin işadamı ve sendika liderlerini dinledi. TOBB Başkanı Miras, hükümetin istifasını Erbakan'la Çiller arasındaki koltuk kavgası yüzünden istediklerini ve haksız yere 5'li çete olarak anıldıklarını iddia etti
 TBMM Darbeleri ve Muhtıraları Araştırma Komisyonu dün de 28 Şubat döneminde patronlar kulübü TÜSİAD'ın Başkanı olan Muharrem Kayhan, TOBB Başkanı Fuat Miras ve TESK Başkanı Derviş Günday, Hak-İş Başkanı Salim Uslu ve Türkay Asma'yı dinledi. 
 
 KOLTUK KAVGASI İÇİNDİ 
 - Fuat Miras (Dönemin TOBB Başkanı): 28 Şubat sürecinde ihtilale hiçbir zaman 'evet' demedik. Darbeye karşı durduk. 28 Şubat'ta hükümetin istifasını askere destek için değil, Erbakan ve Tansu Çiller arasındaki 'koltuk kavgası' nedeniyle istedik. 5 sivil toplum örgütüyle bir araya geldik ve ihtilale karşı olduğumuzu, sorunun TBMM'de çözülmesi gerektiğini açıkladık. Öyle bir şey ortaya attılar ki 5'li çete olarak ne yaptık?
 
 ASKER KORKUSU YAŞADIK
 - Salim Uslu (Hak-İş Konfederasyonu eski Genel Başkanı): O dönemde çok sıkıntılı günler geçirdik. Hak-İş olarak devre dışı bırakıldık. 28 Şubat'ın çeşitli kesimlerden 'yandaşlar ve oyundaşlar''ı oldu. TOBB, DİSK, Türk-İş, TİSK ve TESK'ten oluşan '5'li Çete''nin yanı sıra medyadan da büyük bir destek aldı. O dönemin MGK Sekreteri Tuncer Kılınç yurtdışındaki Türk dernekleri koordinasyon kurullarını organize etti ve örtülü ödenekten destek sağladı. Türkiye'den emekli olmuş bazı subaylar da Almanya'daki cami derneklerine başkan yapıldı. 
 
 ARKASINDA ABD VAR
 - Derviş Günday (TESK eski Başkanı): 28 Şubat'la bir ilgim yok. Asker kökenli olmama rağmen askerle ilişkim olmadı. Bu sürecin arkasında şahsen ABD'nin olduğunu düşünüyorum.
 
 28 ŞUBAT FAŞİZM DEĞİLDİ 
 - Türkay Asma (Deniz Gezmiş ve arkadaşlarının da avukatı):  28 Şubat'ın da diğer darbeler gibi kötü bir yaklaşımdır. Ancak diğer darbeler gibi faşizm olduğunu söyleyemem. Bence 28 Şubat'a en başta liderler karşı gelmeliydi. TSK'nın hiç bir darbesini hiçbir zaman onaylamadım. Herkes fikrini açıkça söyleyebilmeli ve herkes birbirinin fikrine saygı göstermeli. Deniz Gezmiş bugün yargılansaydı ancak 10-15 yıl ceza alırdı. ANKARA
  