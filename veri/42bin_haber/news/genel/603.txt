TÜBİTAK, 5 milyon liraya Türkiye'de casus arayacak
TÜBİTAK casusları ayıklamak için düğmeye bastı. Projeye göre yurtdışından alınan elektronik devrelerde casus özelliği tışayabilecek donanımların tespit edilmesi hedefleniyor. Örneğin Kıbrıs Barış Harekatı'nda, yurtdışından temin edilen bazı telsiz sistemlerinin çalışmaması bu tür entegre devre casusluğuyla ilişkilendirilmişti
 EKONOMİ SERVİSİ
 TÜBİTAK, savunma sanayinin yurtdışından temin ettiği entegre devrelerde casus özelliği taşıyabilecek donanımların tespiti için proje çağrısına çıktı. Proje bütçesinin tamamının karşılanacağı çağrılar için 5 milyon lira kaynak ayırdı. Destekler kapsamında; özel sektör, üniversite ve araştırma enstitülerine proje bütçelerinin yüzde 110'una kadar geri ödemesiz destek verecek. Yani TÜBİTAK, bu stratejik projeyi gerçekleştiren firmaları harcamalarının yüzde 10 fazlasıyla ödüllendirecek. Savunma sanayiine dair projeleri çok önemsediklerini söyleyen Bilim, Sanayi ve Teknoloji Bakanı Nihat Ergün, 'Devletlerin hayatında öyle bazı alanlar vardır ki, bu alanlarda muhakkak başarılı olmak zorundasınız. Aksi halde ülkeniz savunmasıyla ilgili en stratejik noktalarda mahremiyetinizi, gizliliğinizi koruyamazsınız. Savunma sanayii alanındaki stratejik konularda ortaya konulacak ürünler ve çalışmalar milli olmalıdır, yerli olmalıdır. İşte bu çerçevede 
 TÜBİTAK, savunma sanayinin yurtdışından temin ettiği entegre devrelerde casus özelliği taşıyabilecek donanımların tespiti için proje çağrısına çıktı' dedi.
 Kıbrıs Harekatı'nda telsizler kilitlenmişti
 TÜBİTAK Projesinin önemi entegre devrelerin askeri sistemlerdeki kritikliğinden kaynaklanıyor. Çünkü bu devrelerde bulunabilecek casus donanımlar yardımıyla ülkelerin istihbarat faaliyetleri engellenebiliyor ya da entegre devrenin ilintili olduğu sistemin çalışmaması sağlanabiliyor. Örneğin Kıbrıs Barış Harekatı'nda, yurtdışından temin edilen bazı telsiz sistemlerinin çalışmaması bu tür entegre devre casusluğu ile ilişkilendirilmişti.
 Yurtdışında üretilen devrelere müdahale edilemiyor
 ERGÜN şöyle devam etti: 'Ülkemizin halihazırdaki konumunda, askeri sistemlerin en önemli parçalarından olan entegre devreler önemli oranda yurtdışından temin ediliyor. Devrelerin tasarımı ülkemizde yapılsa dahi, üretimi Tayvan, Çin gibi ülkelerde yapıldığından devrelerin üretim aşamasına müdahale edilemiyor. Yani bu devreler bir nevi 'karakutu' niteliği taşıyor.'
 
  