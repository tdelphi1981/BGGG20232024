Yunus'un hayalleri kardeşlerine emanet
Ölümün eli omzundayken umut olmuştu gözleriyle. Öldüğünde hepimiz yıkıldık. Bir hayali vardı: Polis olmak. Yunus'un yarım kalan o hayalini şimdi kardeşi Mehmet gerçekleştirecek. İzmirlilerin sahip çıktığı Mehmet, Türk Koleji'nde ablası Sibel, Kız Meslek Lisesi'nde yıkılan her şeyi yeniden yapmak için çalışıyor...
 Ölüm sıra sıra düştü... 1, 3, 5, 25... Ajanstan Yunus'un fotoğrafı geldiğinde, yaşadığını ve direndiğini gördüğümüzde nasıl da umutlandık... İstanbul'dan Van'a yüzlerce kilometre öteye dualarımızı gönderdik. Omzunda ölümün eli dururken, gözlerimizi gözlerine diktik, kurtulmalı, yaşamalıydı... Umut ölürse, her şey ölecekti çünkü. Ölüm haberi Erciş'ten İstanbul'a ulaştığında un ufak olduk, onun altında kaldığı kafenin duvarları gibi. 
 Ertesi gün yerli yabancı tüm gazetelerin manşetlerindeydi, Yunus'un gözleri. Dünyaya hayret, umut, isyan hepsi bir arada son kez baktı. 
 Van'dan yaklaşık 100 kilometre yol kat edip Erciş'e ulaştığımızda aklımdaki ilk şey Yunus'un ailesini ziyaret etmekti. Vanyolu Caddesi, ilçede en büyük yıkımın yaşandığı cadde... Çok sayıda binanın enkazı kaldırılmış. Dışarıdan bakıldığında çökecekmiş gibi duran binalar boşaltılmış olsa da alt katlarındaki 
 marketlerin restoranların işliyor olmasına şaşıyorum. Neyse ki kaymakamlık binası sağlam. Kaymakam Barbaros Baran, köylerdeki son durumu görmek için sabah erken ayrılmış makamından. Bize yardımcı olabilecek tüm desteği sağlıyor. 
 TEK İSTEDİĞİMİZ İŞ 
 Yunus Geray'ın ailesini görmek istediğimi söylüyorum. Salihiye Mahallesi muhtarlığının konteyner binasına giriyoruz. Tesadüf Yunus'un babası Yusuf Geray orada. Beraber tek katlı evlerine gidiyoruz. Anne Miyaser 13 yaşında yitirdiği oğlunun mezarını ziyaretten dönüyor. Baba, duvardan Yunus'un ellerindeki tek basılı fotoğrafını indiriyor. Çerçevelenmiş enkazdaki fotoğrafı kucağında taşıyor, bir çocuğu taşır gibi. Eve bakıyorum sapasağlam. 'Keşke, deprem sırasında o internet kafede değil de burada olsaydı'  diyorum...
 İlk günlerde Yunus'un fotoğrafını görüp geride kalan ailesine yardım etmek için seferber olmuşlar. Baba Geray anlatıyor: 'Bunlar sözde kaldı. 9 çocuğum var. Kimseden bir şey dilenmedim. Deprem sonrası işsiz güçsüz kaldık. Evimiz var. Giden evladımı hiçbir şey geri getirmeyecek biliyorum ama geride kalanları da yaşatmam gerek. Yardım etmek istediğini söyleyen bir kişi Ankara'ya götürdü bizi. İki ay kiramızı ödedi. Sonra kayboldu ortadan. Kala kaldık bir başımıza. Döndük mecburen Erciş'e. Aylardır iki oğluma ve kendime iş arıyorum. Oğullarım inşaatta geçici işler buldu. Kimseden para pul istemiyorum.'
 KADERLERİ DEĞİŞTİ
 Baba Yusuf Geray, İzmir Ticaret Borsası'nın Yunus'un küçük kardeşi 11 yaşındaki Mehmet ve ablası 15 yaşındaki Sibel'i okutmak için destek verdiklerini anlatıyor. Ankara'dan Erciş'e döndüklerinde aramışlar onları. Mehmet şimdi, İzmir Türk Koleji'nde okuyor. İlk günler anne baba ayrılığı zor gelmiş. Ama okumak istiyor. Çünkü ağabeyi Yunus'un polis olma hayalini Mehmet gerçekleştirecek. Okuyup polis olacak. Bunun için anne babasının kollarından çıkıp kilometrelerce ötede daha iyi eğitim alacağına inanarak bu ayrılığa razı olmuş. Sibel'i ise depremde yaralıların yardımına koşan hemşireler çok etkilemiş olacak ki hemşire olmak istiyor. Artık İzmir'e emanetler. Hiç değilse onlar için yeni bir hayat kapısı açılmış ya diyoruz, hiç değilse...
 Onlar artık İzmir'in çocukları
 İZMİR Ticaret Borsası (İTB) Yönetim Kurulu Başkanı Işınsu Kestelli, Geray kardeşlerin hayat boyu eğitim masraflarını üstleneceklerini söyledi. Kestelli şöyle dedi: Yunus'un okuması için ablası Sibel'i okutamamışlar. Hem Sibel'in hem de Yunus'un küçük kardeşi Mehmet'in eğitim masrafların üstlenmek istedik. İTB Geray kardeşlerin İzmir'de ikameti ve okutulması için tek yürek oldu. Aile ilk başta teklifimize sıcak bakmadı. İzmir'i biraz uzak buldular ve bir süre Ankara'da aile olarak şanslarını denediler. Ankara'dan ayrılıp Erciş'e döndükten sonra bir kez daha görüşüp aileyi ikna ettik.  
 Hemşire olmak isteyen Sibel'i Konak Cumhuriyet Nevvar İşgören Kız Teknik ve Meslek Lisesi'ne, polis olmak isteyen Mehmet'i ise İşadamı Oğuz Tatış'ın sahibi olduğu İzmir Türk Koleji'ne kayıt ettirmişler. Kestelli, Geray kardeşler için resmi ve sivil toplum tüm kuruluşlar İzmirli yüreği ile iki kardeşe sahip çıktığını söyleyerek 'Onlar artık İzmir'in de çocuğu. Umarız çocuklarımızı sonuna kadar okutacağız' dedi.
 Konutlar yapılırken başından ayrılamadık
 ERCİŞ'te de Van merkezdeki gibi TOKİ'nin yaptığı konutlar neredeyse tamamlanmış. 4 bin 880 konut yapılmış. 2234 hak sahibine anahtarları teslim edilmiş. 
 Coşkun Ailesi'nin evine konuk oluyoruz. Nurşah Münevver Coşkun çifti evlerine kısa bir süre önce yerleşmiş. En büyük çocukları Şeyma bölgede yeni inşa edilen okula kayıt olmuş. Sümeyye ve Eyüp henüz okul çağında değiller. Deprem sırasında çocukları kapıp tek katlı evlerinden kurtulmayı başarmışlar. Soğuk kışın ardından ev sıcaklığına kavuşmanın mutluluğunu yaşıyorlar. Konutlar yapılırken birçok kişinin gelip sağlam yapılıyor mu diye kontrol ettiğini anlatıyorlar.
 İlçede en büyük sıkıntı şu: Ağır hasarlı olmasına rağmen kimi binalar için hak sahipleri mahkemeye başvuruyor. Yapılan incelemelerde bazen ağır hasarlı bina orta hasarlıya dönüyor. Ancak bir kere güven kaybedilen binaya yeniden dönüp gönül rahatlığıyla oturmak çok mümkün değil. Kaymakamlık şimdi 'Hasar görse de evimi yıktırmam' diyenlerle mücadele ediyor. İkinci büyük sorun, dükkanları yıkılan esnaf. Dükkanın yerine dükkan verilmiyor. Ödenecek para yardımı bekleniyor. Arsa sahibi olanlar çelik konstrüksiyon binalar inşa ediyor. Bir daha yıkılmasın diye.
  Depremde ölen 644 kişiden 514'ünün Erciş'te yitirildiğini anımsatırsak yıkımın ilçede ne denli etkili olduğunu anlatmış oluruz.
 YARIN: 63 ÖĞRETMENİ YİTİRDİĞİMİZ DEPREM SONRASI  BAYRAĞI DEVRALAN YENİ NEFERLER NE DİYOR ?