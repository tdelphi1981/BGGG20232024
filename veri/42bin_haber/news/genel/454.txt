'Estelle' de durduruldu
İsrail donanması, İsveç'ten Gazze'deki ambargoyu kırmak ve bölgeye insani yardım taşımak için yola çıkan Finlandiya bandıralı Estelle isimli gemiye müdahale etti.
 İsrail ordusu adına açıklama yapan Avihay Adray, geminin Gazze karasularını ihlal ettiği gerekçesiyle, İsrail donanmasına bağlı güçlerin, geminin güvertesine çıktığını ve güç kullanmadan kontrolü ele geçirdiğini açıkladı. İsrail gemileri Estelle'i Aşdod limanına yönlendirirken, gemideki yaklaşık 30 yolcunun herhangi bir direniş göstermediği bildirildi. Yunanistan ana muhalefet partisi Radikal Sol Koalisyon da (SYRIZA), gemiye İsrail donanmasının müdahale etmesini kınadı. SYRIZA'dan yapılan açıklamada, 'İsrail hükümetinin uluslararası hukuku ihlal ederek uluslararası sularda Estelle gemisini işgal etmesini ve gemideki insani yardım paketlerinin abluka altında bulunan Filistin halkına ulaşmasının yasaklanmasını net bir biçimde kınıyoruz' denildi. Gemide milletvekilleri Vaggelis Diamantopulos ve Dimitris Kodelas ile birlikte 3 Yunan vatandaşı daha bulunuyordu. Estelle, Gazze'deki ambargoyu kırmak ve bölgeye insani yardım ulaştırmak için İsveç, Norveç, Kanada, İspanya, Yunanistan ve İsrail'den gelen aktivistlerle İsveç'ten 20 Temmuz'da yola çıkmıştı. AA