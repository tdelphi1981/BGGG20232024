ABD'nin yeni hedefi belli oldu
ABD Savunma Bakanlığı önümüzdeki yıl 35 Afrika ülkesine asker göndermek için hazırlıklara başladı.
 ABD askerlerinin misyonu, El Kaide ve radikal İslamcılara karşı, bu ülkelerdeki askerleri eğitmek.
 ABD Savunma Bakanlığı Pentagon, Afrika kıtasında terör örgütü El Kaide ve diğer radikal İslamcı militanlarla mücadele etmek için 35 ülkeye asker gönderme kararı aldı.
 Önümüzdeki yıl Afrika'da görev yapmaya başlayacak ABD askerleri şu anda Kansas eyaletindeki Fort Riley askeri üssünde eğitim alıyor.
 Afrika'da 35 ülkede görevlendirilecek ABD askerleri, operasyonlara katılmayacak ancak bulundukları ülkelerde terörle mücadele konusunda eğitim verecekler. ABD askerlerinin operasyonlara katılması ise, ABD Savunma Bakanı'nın imzalı kararına bağlı olacak.
 Uluslararası haber ajansı AP'nin haberine göre, ABD'nin ilk aşamada asker göndermeyi planladığı Afrika ülkeleri ise şunlar: Mali, Libya, Sudan, Cezayir, Nijerya, Kenya ve Somali.
 Afrika ülkelerine gönderilecek askerlerin 3 bin 500 civarında olacağı belirtildi. Bazı ülkelerde küçük gruplar eğitim verecek ancak tatbikatların büyüklüğüne göre asker sayısı 800'e kadar yükselebilecek.
 İNSANSIZ HAVA ARAÇLARI DA OLACAK 
 ABD'nin Afrika'daki askeri birliklerinin komutanı General Carter Ham, Afrika ülkelerinde görev yapacak askerlerin orta ölçekli insansız hava araçları da kullanacağını söyledi. Ancak insansız hava araçlarının kullanımı da izne bağlı olacak.
  