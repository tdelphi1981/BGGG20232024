Nevin Yanıt Avrupa şampiyonu
Milli atletimiz Nevin Yanıt, 60 metre engellide 7.89'luk derecesiyle şampiyon oldu
32. Salon Avrupa Atletizm şampiyonası'nda Milli atletimiz Nevin Yanıt, 60 metre engellide 7.89'luk derecesiyle şampiyon oldu.

Milli atlet Nevin Yanıt, 32. Avrupa Salon Atletizm Şampiyonası'nda 60 metre engelli finalinde altın madalyanın sahibi olurken, kendisine ait Türkiye rekorunu da geliştirdi. Göteborg kentinde düzenlenen şampiyonada bayanlar 60 metre engelli finalini milli atlet Nevin Yanıt, 7.89'luk derecesiyle birinci tamamlayarak altın madalyaya uzandı. Yanıt, şampiyonada yarı final mücadelesinde elde ettiği 7.94'lük derecesini de geçerek yine kendisine ait Türkiye rekorunu da geliştirmiş oldu. Yarıştan sonra Yanıt, Türk bayrağı ile sevincini seyircilerle paylaştı




Erkeklerde 'Altın' Shubenkov'un

Erkeklerde ise 60 metre engellide Rusya'dan Shubenkov 7.49'luk derecesi ile Avrupa Şampiyonu oldu.


Yanıt: Artık Avrupa'da ne kadar güçlü olduğumu gösterdim

32. Avrupa Salon Atletizm Şampiyonası'nda 60 metre engelli finalinde birinci gelerek yarışı kazanan milli atlet Nevin Yanıt, madalyasını aldı. Göteborg kentindeki şampiyonada bayanlar 60 metre engelli finalini koşarak birinci olan ve altın madalya kazanan Nevin Yanıt'a, yarış sonunda düzenlenen törenle madalyası verildi. Törende ayrıca yarışmayı ikinci tamamlayan Bulgaristan'dan Talay Alina gümüş, üçüncü tamamlayan İtalya'dan Veronica Borsi de bronz madalya aldı. Madalya töreninin ardından Gençlik ve Spor Bakanı Suat Kılıç, Nevin Yanıt'ı telefonla arayarak, başarısından dolayı tebrik etti. Nevin Yanıt da Bakan Kılıç'a teşekkürlerini iletti.

Avrupa'da gücümü gösterdim

Milli atlet Yanıt, tören sonunda yaptığı açıklamada, çok mutlu olduğunu söyledi.Yarışmada beklediği dereceyi elde ettiğini belirten Yanıt, şunları kaydetti: Altın madalya almak için geldim buraya. Salonda da Avrupa şampiyonluğum olsun istedim. İki tane dışarıda şampiyonluğum var. Salonda 2007 yılından bu yana yarışmıyordum. Bu yıl hedefim altın madalyaydı. Yarıştım, onu da aldım. Artık Avrupa'da ne kadar güçlü olduğumu gösterdim. Tabii ki kimseye bir şey ispat etmek değil derdim. Sadece çok emek veriyorum, çok çalışıyorum. Onun karşılığında bir şeyler yapabiliyorsak ne mutlu bize. İnşallah devamı gelir.

Bakan Kılıç'ın açıklaması

Gençlik ve Spor Bakanı Suat Kılıç, 32. Avrupa Salon Atletizm Şampiyonası'nda 60 metre engelli finalinde kendisine ait Türkiye rekorunu da geliştirerek altın madalya kazanan milli atlet Nevin Yanıt'ın başarılarının ardı sıra geleceğini söyledi. Adana'daki programı sırasında Yanıt'ın şampiyonluğunu öğrenen Kılıç, gazetecilere yaptığı açıklamada, Yanıt'tan altın madalya beklediklerini hatırlattı.

Yanıt'ı kontroller nedeniyle henüz tebrik etme şansı bulamadığını anlatan Kılıç, Nevin'in başarıları ardı sıra gelecek. Londra Olimpiyatları'nda da madalyayı kıl payı kaçırdı. İnanıyorum ki Akdeniz Oyunları'nda da ülkemize altın madalya kazandıracak. Nevin'in spor kariyerinde önünde uzun yılları var dedi.

Kılıç, Nevin Yanıt'ın genç kızların atletizme ilgi duymasına vesile olduğunu belirterek, Yanıt'ın iyi ve spor hayatının inceliklerini ön planda tutan bir sporcu olduğunu söyledi. Bakan Kılıç ayrıca, madalya beklentisi içinde oldukları başka sporcular da bulunduğu sözlerin ekledi. Bu arada, Adanaspor ve Adana Demirspor'un taraftar temsilcileri Kılıç'a üzerinde adı yazılı olan forma hediye etti. Taraftarlar ayrıca Başbakan Recep Tayyip Erdoğan'a iletilmek üzere de birer formayı Kılıç'a verdi.

Erkekler 800 metrede Halit Kılıç ve Abdulgani Tuna elendi

32. Avrupa Salon Atletizm Şampiyonası'nda 800 metre yarışında koşan milli atletler Halit Kılıç ve Abdulgani Tuna elendi. Göteborg kentinde düzenlenen şampiyonada erkekler 800 metrede 5. seride koşan Halit Kılıç, yarışı 1.49.85'lik dereceyle 4'üncü olarak tamamladı. Kılıç, bu sonuçla yarı finale yükselemedi. Aynı kategoride 2. seride koşan diğer milli atlet Abdulgani Tuna da yarışı 1.54.84'luk derecesiyle sonuncu tamamladı ve elendi.

Fenerbahçe Kulübü'nden Nevin Yanıt'a kutlama

Fenerbahçe Kulübü, İsveç'in Göteborg kentinde düzenlenen Avrupa Salon Atletizm Şampiyonası'nda 60 metre engellide altın madalya kazanan Nevin Yanıt için kutlama mesajı yayımladı. Sarı-lacivertli kulüpten yapılan açıklamada, İsveç'in Göteborg kentinde düzenlenen Avrupa Salon Atletizm Şampiyonası'nda bayanlar 60 metre engelli yarışında Avrupa Şampiyonu olarak ülkemize altın madalya kazandıran atletimiz Nevin Yanıt'ı tarihi zaferinden dolayı kutluyoruz. Avrupa Şampiyonu atletimiz Nevin Yanıt'ın başarılarının devamını diliyoruz ifadeleri kullanıldı.