Mısır'da balon faciası: 19 ölü
Mısır'ın Luksor kentinde 20 yolcu taşıyan bir sıcak hava balonu düştü. Turistlerden biri hariç hepsinin öldüğü kazadan pilot da sağ kurtuldu.
AFP'ye konuşan bir güvenlik yetkilisi, tapınaklarıyla tanınan Luksor kentinde meydana gelen kazada ölen turistler arasında Fransız, İngiliz, Japon ve Hong Kong vatandaşlarının bulunduğunu ifade etti. 
Yaklaşık 300 metre irtifada uçan balonun yangın ve hemen sonrasında yaşanan patlamanın ardından Luksor'un batısındaki bir tarlaya düştüğü bildirildi. 
Balonları işleten şirketlerin sözcüsü Ahmed Abud, Reuters'a yaptığı açıklamada, "Yirmi yolcu vardı. Bir patlama oldu ve 19 yolcu öldü. Pilot ve bir turist kurtuldu" dedi. Kazadan kurtulan pilot ve yolcunun hastaneye kaldırıldığı belirtildi.