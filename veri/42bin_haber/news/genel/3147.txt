Rusya’da e-ticaret patlayacak
Rusya'da internet üzerinden yapılan ticaret önümüzdeki üç yılda 12 milyar dolar seviyesinden 36 milyar dolara çıkacak. Amerikan yatırım bankası Morgan Stanley'nin tahminlerine göre, Rusya'da 2015'de e-ticaret 3 kat artacak.
 Son yıllarda sanal alış verişte Rusya'da önemli gelişmelerin yaşandığına dikkat çeken Amerikan yatırım bankası, son iki yılda internet üzerinden satış yapan mağazaların yüzde 48 arttığına dikkat çekti.
 Morgan Stanley'in raporuna göre 2015'e kadar internet üzerinden satışlar toplam perakende satışlarının yüzde 4,5'ine ulaşacak. 2012'de toplam 670 milyar doları bulan perakende sektörünün yüzde 1,9'u internet üzerinden gerçekleşti.
 Rusya'nın arama motoru Yandex'in tahminlerine göre ise e-ticaret çok daha büyük bir potansiyele sahip. RT'ye açıklamada bulunan Money.Yandex başkanı Yevgeni Maleyev, "Morgan Stanley sadece satışları dikkate alıyor. E-ticaret reelde çok daha büyük. İnternet ücretlerinin ödemeleri, telefon ödemeleri, bilet alımları, oyunlar ve diğer sosyal içerikli ödemeler bu rakamlara dahil değil." dedi.
 Morgon Stanley'e göre Rusya'nın internet üzerinden satış lideri Ozon.ru. 2012'nin ilk yarısında gelirlerini yüzde 91 artırarak 232 milyon dolara ulaşan portal, 2014'de 1 milyar dolar gelir hedefliyor. Rapora göre, Avito, elbise, ayakkabı satışı yapan KupiVIP ve Lamoda, tüm ürünleri pazarlayan Wikimart, AnywayAnyday gibi portallar Rusya'nın sanal ticaret sektörünün öncüleri arasında yer alıyor.
 CİHAN
  