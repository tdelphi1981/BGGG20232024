Bu hileye dikkat!
İstanbul’da, kurduğu özel düzenekle taksimetreye müdahale ederek ya da “50 lira yerine 5 lira verdiniz" diyerek turistleri dolandırdığı ileri sürülen taksici Hüseyin K.(50) gözaltına alındı.
 Polisi dün telefonla arayan İ.K. adlı kişi, müşteri olarak bindiği taksinin sürücüsünün kendisini dolandırmaya kalktığını bildirdi. Bunun üzerine olay yerine sevk edilen Yankesicilik Dolandırıcılık Büro Amirliği ekipleri, taksici ile İ.K.’nin ifadesine başvurdu.
 İ.K. ifadesinde, “Nuruosmaniye’den taksiye bindim. Mısır Çarşısı önüne kadar taksimetre 39 lira tuttu. 50 lira verdim. Verdiğimin 50 lira değil de 5 lira olduğunu söyleyip beni dolandırmaya kalktı. Bu kişiden şikayetçiyim" dedi.
 Yaklaşık 1 kilometre için taksimetrenin 39 yazması polisi bu yönde şüpheye düşürdü. İncelenen taksimetreye özel bir düzenek kurulduğu tespit edildi. Gaz pedalının yanına çekilen kabloya takılan düğmeye yapılan müdahale ile taksimetrenin sürekli atmasının sağlandığı anlaşıldı. Asayiş Şube Müdürlüğü’ne getirilerek sorgulaması yapılan taksici Hüseyin K., suçlamaları kabul etmedi.
 Hüseyin K. işlemlerinin ardından, "Nitelikli dolandırıcılık ile hırsızlık" suçlamasıyla Çağlayan'daki İstanbul Adalet Sarayı'na adliyeye sevk edildi. İstanbul Bilim Sanayi Teknoloji İl Müdürlüğü’ne götürülerek incelenen taksiye özel düzenek yerleştirildiği kayıt altına alındı.
  