'En yüksek eylül ayı seviyesine ulaştı'
Bilim, Sanayi ve Teknoloji Bakanı Nihat Ergün, Sanayi Üretim Endeksi'nin 2005 yılından bugüne kadar olan dönemde en yüksek eylül ayı seviyesine ulaştığını bildirdi.
 Bakan Ergün, 2012 yılı Eylül ayına ait Sanayi Üretim Endeksi verilerini değerlendirdi. 2012 yılı Eylül ayında Sanayi Üretim Endeksi'nin beklentileri aşarak bir önceki yılın aynı ayına göre yüzde 6,2 arttığını belirten Ergün, "Türkiye gelişmiş ülkelerde yaşanan çalkantılara rağmen güçlü bir şekilde sanayideki büyümesine devam etmektedir. Türkiye'deki büyüme rakamlarına bakıldığında, büyümenin yönünü ve büyüklüğünü ana hatları itibariyle sanayi sektörümüz belirlemektedir. Sanayi üretimindeki bu artışlar, Orta Vadeli Program'da yer alan rakamların çok rahatlıkla yakalanacağını göstermektedir. Ayrıca ülke sanayinin dünyanın geçirdiği bu çalkantılı dönemde dahi güçlü bir şekilde büyümesi, işler durulduğunda Türkiye'nin ne kadar hızlı büyüyebileceği, bir başka deyişle Türkiye'nin sahip olduğu potansiyeli göstermesi açısından dikkat çekicidir." dedi.
 CİHAN