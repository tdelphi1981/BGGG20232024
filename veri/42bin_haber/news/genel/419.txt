İstanbul'un seçmeli ders röntgeni çıktı
İstanbul Milli Eğitim Müdürlüğü, ortaokul ve liselerin seçmeli ders raporunu tamamladı. Bütün ilçelerde, okullarda yapılan 4+4+4 sistemiyle birlikte müfredata giren 34 seçmeli dersle ilgili araştırma İl Milli Eğitim Müdürlüğü'ne gönderildi. Buna göre, orta okul öğrencilerinin tercihleri arasında Yabancı Dil, Matematik ve Kur'an-ı Kerim olurken, lise öğrencileri ilk üçte Hz. Muhammed'in Hayatı, Demokrasi ve İnsan Hakları ile Temel Dini Bilgiler'i tercih etti.
 39 ilçede yapılan araştırmaya göre ortaokul öğrencilerinin 100 bin 133'ü Yabancı Dil, 97 bin 870'i Matematik, 74 bin 96'sı Kur'an-ı Kerim dersini seçti. Ortaokul öğrencilerinin en az tercih ettiği dersler ise 40 kişiyle Çevre ve Bilim, 37 kişiyle Sanat Tarihi, 18 kişiyle İletişim ve Sunum Becerileri oldu. 
 Lisede okuyan öğrencilerin 61 bin 730'u ise Hz. Muhammed'in Hayatı, 55 bin 480'i Sosyal etkinlik, 46 bin 277'si Temel Dini Bilgiler'i seçti. Liselilerin en az seçtiği dersler arasında 206 kişiyle Zeka Oyunları, 71 kişiyle Yazarlık ve Yazma Becerileri, 11 kişiyle de Bilim Uygulamaları dersleri yer aldı.
 İstanbul Milli Eğitim Müdürü Dr. Muammer Yıldız imzasıyla bütün okullara da bir yazı gönderildi. Bu yazıda, seçtikleri dersler dışında yönlendirme olmaması konusunda uyarı yapıldı. Ercan ÖZTÜRK / İSTANBUL
  