Referandum son ihtimal
Yerel seçimin 27 Ekim 2013'te yapılmasını öngören anayasa değişikliği teklifinin 'referandum' eşiğine takılmasının ardından gözler Çankaya'ya ve AK Parti'ye odaklandı.
 Cumhurbaşkanı Abdullah Gül, bugünden itibaren 'Meclis'e iade' ve 'referandum' seçenekleri arasında düzenlemeyi mercek altına alacak. AK Parti Gül'ün kararına göre stratejisini devreye sokacak. Bugün MYK'da konuyu değerlendirecek olan iktidar partisi, Gül 'referandum' seçeneğini işaret etse bile, bunun önüne geçecek formülü devreye sokmayı planlıyor. Başbakan Yardımcısı Beşir Atalay, 'Referandumu kimsenin istemediğini' söylerken, Başbakan Yardımcısı Bekir Bozdağ, ''Şu an itibarıyla ben referandum ihtimali görmüyorum'' dedi. AK Parti Grup Başkanvekili Mahir Ünal da 'MYK'da tüm ihtimalleri masaya yatıracağız' diye konuştu. 
 Meclis'ten 367 oyun altında kaldığı için 'referandum' aralığında kabul edilen teklifin bugün Çankaya Köşkü'nde olması bekleniyor. Beklenti Gül'ün, 'kış şartları'nı da göz önüne alarak, teklifin yeniden görüşülmesi için Meclis'e iade etmesi yönünde. Gül, düzenlemeyi iade ederse AK Parti'liler üç seçenekten birini devreye sokacak: 
 n Desteğini tekrarlayan MHP ile birlikte AK Parti de tüm izinleri kaldırarak tam kadro Meclis'te olur ve teklif 367'nin üzerinde bir oyla geçirilerek 27 Ekim 2013'te yerel seçimin önü açılır. AK Parti'de öncelik bu formüle veriliyor.
 n İkinci ihtimal CHP'nin de sıcak baktığı 3 Kasım 2013'te yerel seçimlerin yapılması. İade durumunda bu seçeneğin de değerlendirilmesi gündeme gelebilir. 
 n Üçüncü ihtimal ise yeniden 367'nin altında oy çıkma ihtimali göz önünde tutularak yerel seçimlerin Mart 2014'te yapılması için teklif rafa kaldırılır. Hakkı KURBAN / ANKARA