Hayallere 'Ayak oyunu'
Doğuştan ayakları olmayan 11 yaşındaki Gabriel Muniz, geçtiğimiz hafta sonunda Barcelona'nın Katalunya'daki kampına katıldı ve Messi'ye attığı 'beşlikle' dünyanın ilgisini çekti. Biz de Muniz'in hangi şartlarda neleri başardığını hayranlıkla takip ettik.
  KAAN KAVUŞAN
  kaan.kavusan@aksam.com.tr
 Bir şarkısında 'Hayallerin kadar varsın, şu zalim dünyada' der Dinar Bandosu. Kimileri gerçekten de hayalleriyle var olurlar ve bu hayallerle hayatlarına bir anlam katarlar. Ayakları olmadan doğan Gabriel Muniz ile bu şarkının ve hayallerinin öznesi Barcelona'nın kesişim noktası işte bu.
 Muniz henüz 11 yaşında. Brezilyalı'nın Rio şehrinin dışındaki Campos dos Goytacazes beldesinde yaşıyor. Pek de zengin bir yer değil burası; evlerinde pek lüks yok Muniz ailesinin. Ağabeyi Matheus ile aynı küçük odada kalıyor Gabriel.
 Ayakları olmadan doğmuş. Buna karşın yılmamış hiç. Çünkü tek hedefi futbolcu olmakmış. Babasıyla beraber bir sürü maç seyretmiş, televizyondan izleye izleye öğrenmiş futbolu, sokağa inip top peşinde koşmuş. Onu Barcelona'nın kapısına kadar götüren kararlığını işte daha o günlerde göstermiş.
 FUTBOL TAKIMININ KAPTANI
 Şu an ortaokula gidiyor Gabriel, birçok yaşıtı gibi ödev yapmayı sevmiyor. Her sabah 6.30'da kalkıp bisikletle okuluna gidiyor. Ayakları olmayan biri için her gün pedal çevirerek okula gitmek ironik olsa gerek. Sınıfının futbol takımının kaptanlığını yapıyor. Pas atıyor, şut çekiyor, orta yapıyor, birçok arkadaşından da hızlı koşuyor. Daha doğrusu, engeli olmayan takım arkadaşların yapabildiği her şeyi fazlasıyla yapıyor o! 
 Barcelona yetkilileri Rio'nun Saldana bölgesinde her sene bir yaz kampı düzenliyor ve buradan yetenekli futbolcuları Katalunya'daki kendi akademisine, eğitim vermek üzere götürüyor. Gabriel de işte bu kampa katılmış ve izleyenleri şoke etmiş. Katalan kulübünün İspanya'daki oyuncu avcıları Gabriel'i televizyonlardan öğrenmişler. Çok şaşırmışlar ama gördüklerinde çok da beğenmişler. İşte bunun sonucunda Gabriel, Barcelona'nın Katalunya eğitim kampına çağırıldı.
 BARCELONA IŞIĞI GÖRDÜ!
 Gabriel doğduğunda yeterli paraları olmadığı için oğluna gerekli sağlık desteği sağlayamayan annesi Sandra Muniz ise oğlunun hedeflerine ulaşmasını ilgiyle izliyor. 'Hep arzulu bir çocuktu' diyor anne Muniz, 'Sağlıklı yaşıtları daha yürümezken, Gabriel daha 1 yaşında yürümeye başladı. Hep düşecek diye peşinden gittik ama o hiç düşmedi.'
 Gabriel'in beden eğitimi öğretmeniyse öğrencisinin sosyal normlara meydan okuduğunu düşünüyor. 'Barcelona Futbol Akademisi'ne gidebileceğine kimse inanmıyordu. Barcelona onu ayakları olmadığı için değil, yetenekli olduğu için seçti' diyor.
 KAMPA KATILDI
 Gabriel bu hafta sonu Barcelona'nın kampına katıldı. En sevdiği futbolcularla uzun süre konuştu, top oynadı. Dani Alves'in uzun süre büyük bir şefkatle Gabriel'in saçını okşaması gönüllere dokundu. Bol bol fotoğraf çektirdiler. Messi'ye bir de beşlik çaktı Gabriel, 'alırım aklınızı' dercesine!
 Gabriel 'Engelli olmam dolayısıyla hiçbir zaman profesyonel bir takımda oynayamayacağımı biliyorum' diyor yanındaki Messi'yle beraberken; 'Yine de herkes size Messi gibi top sürdüğünüzü söylemez, bana söylüyorlar, şanslıyım.'
 Barcelonalı futbolcuların yetiştirilmesini anlatırken, genç takım antrenörleri oyuncuların başarısını genç akademisinin La Masia'nın Camp Nou Stadı'na karşı bakıyor olduğunu söylerler. Futbolcular eğitim gördüğü yerden, stadyumdaki ağabeylerinin başarılar kazandığı o mabede bakar ve hayallerini geniş tutarlar. Şimdi Gabriel de orada, o genç takım oyuncularıyla beraber, La Masia'nın yatakhanesinden Camp Nou'yu izleyerek hayaller  kurma şansına sahip. Hatta kendi pek inanmasa da belki ama sadece belki de profesyonel bir takımda oynayabilme şansına.
 Gabriel geçtiğimiz hafta sonu Barcelona kampında Messi ile buluştu.