Benzin molası kurtardı
Cilvegözü patlamasıyla ilgili flaş iddiaya birinci ağızdan yanıt geldi...
 Esad yönetimine muhalif örgütlerden Suriye Ulusal Konseyi Başkanı George Sabra, 14 kişinin ölümü 30'a yakın kişinin de yaralanmasıyla sonuçlanan patlamanın hedefinde kendilerinin olduğunu iddia etti. CNN International'a konuşan Sabra, 'Patlama meydana geldiğinde bizim orada olmamız gerekiyordu. Ancak aşağı yukarı yarım saat geç kalmıştık' dedi.
 
 13 KİŞİYDİK
 SALDIRININ yaşandığı gün Suriye Ulusal Konseyi Yürütme Bürosu'ndan 13 kişilik 
 grupla birlikte Özgür Suriye Ordusu komutanlarıyla görüşmek üzere Türkiye'den Suriye'ye gittiklerini söyleyen Sabra şöyle devam etti: Bir benzin istasyonunda durduk. Grubumuzdan bazıları yarım saatliğine namaz kılmak için mescide gitti. Bu nedenle yarım saat geç kaldık. Tam sınırda olmamız gereken saatte patlama oldu. Annem bana hep, 'Allah'a emanetsin' der. Belki de bu sefer Allah annemin dualarını kabul etti. 
 
 SURİYE'Yİ SUÇLUYORLAR
 CNN'in haberinde patlayıcı yüklü bir araçla gerçekleştirildiği yönünde güçlü 
 kanıtlar olan saldırıyla ilgili potansiyel şüpheliler listesinin uzun olduğu belirtilerek, Suriye Ulusal Konseyi'nin saldırının planlanması konusunda Suriye hükümetini suçladığı hatırlatıldı.
 Konsey'den dün akşam yapılan açıklamada 'Suriye rejiminin maşaları'nın bombalı saldırıyı düzenlediği belirtilmiş ve bu olay 'rejimin suçları'nın son örneği olarak nitelenmişti.