Altın orta vade 1900 doları bulur
VakıfBank Genel Müdür Yardımcısı Hasan Ecesoy, 'Kısa vadede altının onsu 1,600-1,800 dolar, orta vadede ise 1,900 dolar seviyesini test edecek' dedi
 Vakıfbank Genel Müdür Yardımcısı Hasan Ecesoy, altın bankacılığı faaliyetini başlatan ilk bankalardan biri olduklarını, Vakıfbank olarak 25 yıldan beri altın bankacılığı faaliyetinin sürdürüldüğünü söyledi. 
 HASAN Ecesoy, altın fiyatlarının önümüzdeki dönemdeki seyrine ilişkin ise şu öngörülerde bulundu: 
 'KÜRESEL finansal dengelerde yaşanan olumsuz gelişmeler, güvenli liman arayışında olan yatırımcıları altına yönlendirdi. Altının son yıllardaki hızlı yükselişinin ardında, fiziksel altın talebindeki artışın yanı sıra gelişmiş ekonomilerdeki borç sorunları ve Merkez Bankalarının düşük faiz ve niceliksel gevşeme politikalarının olduğunu görüyoruz. Kısa vadede altının onsunun 1,600-1,800 dolar bandındaki hareketine devam edeceği, orta vadede ise geçen yılki zirvesi olan 1,900 dolar seviyesinin test etmesini bekliyoruz.'
 Gözü yastık altı altında
 ALTININ hesaben saklanmasının getirmiş olduğu kolaylıklar nedeniyle yastık altına giren altın miktarının geçmişe oranla sınırlı kaldığına işaret eden Hasan Ecesoy, 'Yastık altı olarak tabir edilen ziynet altınlarının, düzenlenecek altın toplama günleriyle şubelerimiz aracılığı ile yapılması doğrultusunda çalışmalarımız devam ediyor. Bir yılda 2-3 ton altının yastık altından çıkarılarak ekonomiye kazandırılması planlanıyor' dedi.