'Süper' talihsize ikinci şok!
21.7 milyon TL'lik Süper Loto kuponu 'çitilenen' talihli, ikinci şokla sarsıldı. Talihliyi hastanelik eden gelişmeyi avukatı anlattı: Parayı alamazsak yargıya gideceğiz. Ancak dava harcı 324 bin TL
 Cumhur ERKEK-İZMİR
 Süper Loto'nun 22 Kasım çekilişinde biletine 21.7 milyon TL isabet eden talihli parayı almak için mücadele ediyor. Kayseri'de oynanan kuponun, İzmir'de oturan dar gelirli bir kişiye ait olduğu, ancak pantolonun cebinde farkedilmeden yıkandığı için bazı rakamlarının okunamadığı ileri sürüldü. Bunun üzerine kimliği açıklanmayan talihli, avukatı aracılığıyla Milli Piyango İdaresi'ne başvurdu. 
 Dün İzmir Adliyesi'nde basın açıklaması yapan kupon sahibinin avukatı Şakir Balcı ise, idareden olumsuz yanıt gelmesi halinde yargı yoluna başvuracaklarını söyledi.
 'KARŞILAMA ŞANSI YOK'
 BalcI, 'Dava açmak 324 bin lira gerekli. İlgilinin bu rakamları karşılama şansı sıfır. Kuponu Avrupa'da inceleteceğiz' dedi. 
 Bekar olan müvekkilinin kuponunu annesinin yıkadığını söyleyen Balcı sözlerini şöyle sürdürdü: Talihli kahretti. 'Bu neden benim başıma geldi' deme noktasında. Psikolojik destek alıyor...
 Pamukla kağıt arası bir evrak!
 Kuponun geçerliliği konusunda ikna olup olmadığıyla ilgili soru üzerine Balcı, 'Pamukla kağıt arasında lime lime bir evraktan söz ediyoruz. 'Ağır tahrip edilmiş evrak' sınıfına daha yakın' dedi. Avukat Balcı, kuponda güvenlik kodunun bulunmasıyla ilgili de şunları söyledi: Milli Piyango İdaresi'nin yönetmelikteki açık hükümlerden önemli noktalar şunlar; ibraz ettiğiniz kuponda, çekilen sayılar, barkod, güvenlik numarası, çekiliş tarihi, seri numarası açık şekilde görülmek durumunda. Bu kategoriler altında incelemelerimiz devam ediyor...