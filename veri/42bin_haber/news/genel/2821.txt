CHP'nin Cumhurbaşkanı adayı...
CHP Genel Başkanı Kemal Kılıçdaroğlu, 2014 yılındaki cumhurbaşkanlığı seçimlerinde kadın aday çıkarabileceklerini söyledi.
 CHP'NİN CUMHURBAŞKANI ADAYI KİM? 
 'Başbakan Recep Tayyip Erdoğan ve Cumhurbaşkanı Abdullah Gül ikisi birden Cumhurbaşkanı adayı olursa, Gül'ü desteklerim' sözlerini söyleyip söylemediği sorusuna Kılıçdaroğlu, "Hayır öyle bir şey söylemedim. Bana sorulan ikisinin adaylığı kesinleşirse, kimden yana tavır alırsınız diye? 'Abdullah Gül olabilir mi? Niye olmasın' dedim" diye yanıt verdi.
 'Cumhurbaşkanı adayınız var mı?' sorusu üzerine ise Kılıçdaroğlu, "Benim kafamda bazı isimler var. Yeri ve zamanı geldiğinde oturup konuşacağız. Kabul ederse kadın aday çıkarmayı uygun görüyorum. Saygınlığı olan, iyi eğitimli birisi olacak" dedi.
 MUSTAFA SARIGÜL MÜ, GÜRSEL TEKİN Mİ ADAY OLACAK 
 'Mustafa Sarıgül İstanbul Belediye Başkan Adayınız olacak mı?' sorusuna Kemal Kılıçdaroğlu, "Aday olup olamayacağına bizden önce o karar verecek. Öyle bir şeye hazır mı, değil mi?" diye yanıt verirken, 'Gürsel Tekin İstanbul Belediye Başkan Adayı olabilir mi?' sorusuna, "Kim olursa olsun belediye başkanlarımıza şu açıklamada bulunduk. Adaylarımızı iki yöntemle belirleyeceğiz. Bir kamuoyu yoklaması yapacağız. İki, örgüte soracağız. İkisini birleştireceğiz" diye cevapladı.
 BAŞBABAKAN NEDEN 180 DERECELİK ALAN ÇİZDİ 
 Türkiye'nin terörle mücalede geldiği noktayı sert bir dille eleştiren Kılıçdaroğlu, "Sayın Başbakan 'terörle mücadele edilir, müzakere edilmez' demişti. Ne oldu da birden bire bu hale düştü. Başbakan neden böyle bir 180 derecelik bir alan çizdi. Bu açı neden?" dedi.
 'Siz bugün başbakan olsaydınız, önünüzde böyle bir tablo olsa, siz Abdullah Öcalan ile görüşür müydünüz?' sorusunu Kılıçdaroğlu şöyle yanıtladı: "Biz TBMM'de bir uzlaşma komisyonu oluştururduk. Parlamento'da bir akil adamlar heyeti oluştururduk. Devleti doğrudan muhatap etmezdik. Sayın başbakan kendisini bu sürecin dışında tutuyor. Efendim biz görüşmüyoruz diyor. Kim görüşüyormuş 'Devlet' görüşüyormuş. O zaman Sayın başbakan çıkıp televizyonlara biz duble yol yaptık demesin. Onu devlet yapıyor. Siz samimi olmazsanız size kimse inanmaz."
 AKP'NİN KAN KAYBETTİĞİNİ BİLİYORUZ 
 Son anket sonuçlarına göre, CHP'nin yüzde 27-28, AKP'nin ise 47-50 çıtasında olmasının nasıl değerlendirilmesi gerektiğine ilişkin bir soruya, Kılıçdaroğlu, yorum yapmak için daha çok erken olduğunu seçimlere yakın değerlendirme yapılması gerektiğini belirterek şunları kaydetti: "AKP'nin kan kaybettiğini biliyoruz. Bütün anketler de bunu gösteriyor. Bakmayın öyle yüzde 50 felan deniyor. Öyle yüzde 50'lik bir oran yok. Kendimizi başarılı buluyor muyuz? Çalışıyorsak, başarıyı yakalamamız lazım. Çalışıyor muyuz evet çalışıyoruz. Yeterli mi? Eksik bulunabilir."
 BEN VE AİLEMİN DİNLENDİĞİNİ SÖYLEDİM 
 Başbakanın dinlenmesine ilişkin bir soruya Kılıçdaroğlu, "Ben başbakanın gündem yaratmak için, bunu söylediğini sanmıyorum. Dinlendiğini söylüyor. En yakınındaki dinlemiştir diyor sizi dinlemişse. Bir ülkenin başbakanının dinlenmesi, başlı başına bir skandaldır. Daha da önemlisi, bir ülkenin başbakanı, ana muhalefet liderine dönüp de ey Kılıçdaroğlu, senin nefes alışını bile biz izliyoruz. Takip ediyoruz diyorsa, o da bir skandaldır. Nedir etme bulma dünyasıdır. Siz demokratsanız kimseyi dinlemeyeceksiniz. Dinleyene izin vermeyeceksiniz. Ki ben ve ailemin dinlendiğini söyledim, hiçkimse de yalanlamadı. Ama çok şükür gizlimiz saklımız yok. Olayın üzerine gidildiğinde bunu büyütmeyin diyor. Ne demek büyütmeyin. Bu yargının önüne çıkacak. Hele sizin en yakınınızda kişiler kimdir? Bizim de bir tahminimiz var tabi" diye yanıtladı.