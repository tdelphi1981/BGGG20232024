Ailemin duaları beni olumlu etkiliyor
Ekranın iddialı dizilerinden 'Suskunlar'da rol alan genç oyuncu Pelin Akil, maneviyatı çok önemsediğini söylüyor: Ailemin benim için ettiği duaların, beni olumlu etkilediğini hissediyorum
 'Suskunlar' dizisine bu sezon dahil olan genç oyuncu Pelin Akil, Esquire dergisinin sorularını yanıtladı...
 1. Karşı cinste neye dikkat edersiniz? 
 Etrafına yaydığı enerjiye, espri anlayışına ve duygularını nasıl gösterdiğine dikkat ederim. Dürüstlük, merhamet duygusu, tüm canlılara duyduğu sevgi ve şükretmeyi bilmesi; ona duyduğum saygıyı artırır.
 13 RAKAMI BENİM UĞURUM 
 2. Uğuruna inandığınız, yanınızdan ayırmadığınız şeyler var mıdır? 
 Hiçbir şeyin uğursuzluğuna inanmıyorum. Hatta '13' rakamına yüklenen uğursuzluğa inat, ben 13'ü çok kullanırım. Uğruna inandığım bir obje yok ama sürekli dua ederim. Maneviyatı önemserim. Ailemin benim için ettiği duaların, beni olumlu anlamda etkilediğini hissediyorum. 
 3. Bir televizyon programında 'My Heart Belongs to Daddy' şarkısını söylemiştiniz. Müzik üzerine bir kariyer yapmayı hedefliyor musunuz? 
 Müzik dinlemeyi, şarkı söylemeyi çok seviyorum. Müzik üzerine kariyer yapmak, başlı başına büyük bir karar. Böyle bir kararı verdikten sonra da, o alanda başarılı olmak için yoğunlaşmak gerekir. Biraz oyunculuk, biraz şarkı söylemek, arada da tiyatro yapmak çok sağlıklı olmaz. Bu dönem oyunculuğu severek yapıyorum. 
 4. Huzur bulup keyif aldığınız yerler nerelerdir? 
 Çalışmadığım ya da okula gitmediğim zamanlarda çoğunlukla evimdeyim. Evde film izleyip dinlenerek boş günlerimin tadını çıkarıyorum. Huzur bulup günübirlik de olsa gitmekten keyif aldığım birkaç yer var ama onlar da bana kalsın. 
 5. Bugüne kadar yaptığınız en büyük çılgınlık nedir? 
 Bu sene yamaç paraşütü yaptım. Benim için çok büyük bir çılgınlık değildi ama ortalamaya bakarsak, çılgınlık sayılabilir.
 6. Yemek yapmakla aranız nasıl? 
 Yemek yapmaya karar verdiğim zaman, çok temiz ve leziz çalışırım. İçinde kabak olan bütün yemekleri çok seviyorum. Annem, "Elinin üzerinde ben olan, güzel yemek yaparmış" der; benim de sağ elimin ortasında bir ben var. 
 7. Hayatınızdaki olmazsa olmaz üç şey nedir? 
 Yaradanım, karnında taşındığım ve kalbimi emanet ettiğim. 
 8. Başınıza ne gelirse birden çileden çıkmanıza sebep olur? 
 Yalan söylendiği zaman!
 ACELE YANIT VERMEM 
 9. Kolayca 'Hayır' diyebilir misiniz? 
 Bir soru, teklif veya istek geldiğinde hemen öyle kolayca "Evet" ya da "Hayır" demem. Acele yanıtlar, bazen insanı çözümü olmayan durumlarla karşı karşıya getirebilir. 
 10. Mantığınıza mı, duygularınıza mı önem verirsiniz?
 Aslında mantığın duyguya, duygunun da mantığa esir olduğu anlar oluyor bence. Mantıklı olmam gereken yerde duygularımla hareket ettiğim anlar olmuyor değil.