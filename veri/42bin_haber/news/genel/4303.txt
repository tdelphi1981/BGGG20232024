Kimisi ağladı kimisi sevindi
Okul öncesi, ilkokul, ortaokul ve lisedeki yaklaşık 16 milyon öğrenci dün karne aldı. Ancak bu yıl diğerlerinden farklı olarak ilk kez okula başlayan 5.5 yaşınadaki minikler de aynı heyecanı yaşadı.
Okula başlayan 1  milyon 870 bin 705 birinci sınıf öğrencisi ilk defa karneyle tanıştı. 17 Eylül 2012'de başlayan 2012-2013 eğitim öğretim yılının ilk yarısı sona erdi.   Öğrenciler bugün karne heyecanı yaşadı. Kimi notlarını görünce ağladı kimi sevindi. Ancak bu yıl başka bir farklılık yaşandı. Yeni uygulamayla 5.5 yaşında okula başlayan minikler de karne heyecanına ortak oldu. Hatta kimilerinin karnesi adeta boyundan bile büyüktü. Örgün eğitimdeki 831 bin 148 öğretmen ve 15 milyon 854 bin 277 öğrenci, iki haftalık yarıyıl tatili yapacak. 
16 MİLYON ÖĞRENCİNİN KARNE HEYECANI  / FOTO GALERİ

SINAVLAR  

İkinci dönem, ortaokul öğrencileriyle lise son sınıf öğrencileri için  sınav heyecanıyla geçecek.

Milli Eğitim Bakanlığı'nın sınav takvimine göre, 8. sınıflar için Seviye  Belirleme Sınavı (SBS) ile Parasız Yatılılık ve Bursluluk Sınavı 8 Haziran  Cumartesi günü gerçekleştirilecek.

Parasız Yatılılık ve Bursluluk Sınavı 5, 6, 7, 9, 10 ve 11. sınıflar için  ise 9 Haziran Pazar günü yapılacak.

Lise son sınıf öğrencileri, üniversiteye giriş sınavlarının ilk aşaması  olan Yükseköğretime Geçiş Sınavı'na (YGS) 24 Mart Pazar günü girecek.

Üniversiteye girişte ikinci aşama olan Lisans Yerleştirme Sınavları'na  (LYS) 22-29 Nisan 2013 tarihleri arasında başvurulacak. Sınavlar, 15-16 Haziran  ve 22-23 Haziran tarihlerinde 5 oturumda gerçekleştirilecek.

2013-2014 eğitim öğretim yılı ise 16 Eylül Pazartesi günü başlayacak. 
TEPKİ VERİRKEN DİKKAT! 
Abant İzzet Baysal Üniversitesi (AİBÜ) Tıp Fakültesi Öğretim Üyesi Yrd. Doç. Dr. Evren Tufan, ailelerin çocukların karnelerinde zayıf notlar konusunda dikkatli hareket etmesi gerektiğini belirterek, Tepki verirken çocuğa kendine güvenini sarsacak, benlik saygısını etkileyecek sözler ve davranışlar sergilenmemeli dedi. 
Tufan,  karnesi iyi olan veya olmayan bütün öğrencilerin iyi bir tatil geçirmesi gerektiğini söyledi. Öğrencilerin ara tatilde iyi dinlenerek 2. döneme hazır hale gelmeleri gerektiğini belirten Tufan, çocukların, eğitim öğretim yılının ilk döneminde yoğun bir dönem geçirdiklerine dikkati çekti. 
Annelere ve babalara söyleyebileceğim en önemli şey eğitim uzun bir maraton, kısa mesafe koşusu değildir. Bir ya da 2 zayıf olabilir ama birinci dönemde çocukların eleştirilmesi fayda getirmez. Onun yerine daha iyisini yapması konusunda cesaretlendirmeye çalışabilirler diyen Tufan, her anne babanın zayıf bir karne gördüğünde tepki verebileceğini ama bu tepkinin dozajının iyi ayarlanması gerektiğini kaydetti. 
Tufan, şunları söyledi: 
Her aile çocuğunun başarılı olmasını, sınıfını geçmesini ister ama tepkiyi verirken çocuğa kendine güvenini sarsacak, benlik saygısını etkileyecek sözler ve davranışlar sergilenmemeli. 
Mesela 'Tamam matematikten zayıf almışsın senin daha çok çalışmanı daha iyi not almanı beklerdik' diye bir tepki en azından biraz daha az etkide bulunacaktır onun üzerinde. '2. dönem daha iyi not alman için seni desteklemeye çalışacağız elimizden geleni yapacağız' bu da birinci sözün etkisini yumuşatabilir. 'Komşunun çocuğu ne kadar güzel notlar alıyor annesinin babasının göğsünü kabartıyor, senden hiçbir şey olmaz. Biz senin için bu kadar para harcadık sana o kadar destek verdik karşılığı bu mu olacaktı' diye bir tepki vermekte var. Bu ikinci tepkide de çocuğun kendine güveni sarsılacaktır.