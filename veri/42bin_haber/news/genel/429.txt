Sanat gözüyle 'devlet ana'
Ali Elmacı'nın 'Ateşinle Koru Beni' adlı ikinci kişisel sergisi perşembe günü Nişantaşı x-ist'te açıldı. Elmacı, portrelerinde toplum-devlet hiyerarşisini ironik bir dille resmediyor. Sanatçıyla resimlerini ve konu edindiği kavramları konuştuk.
  PINAR HİÇDURMAZ
  pinar.hicdurmaz@aksam.com.tr
 Resimlerindeki portrelerin gerçekçi görüntüsü sadece sanatçının yeteneğinden değil, resme döktüğü olayların güncel gerçekliğinden de kaynaklanıyor. Toplumsal kavramları insanlaştıran Ali Elmacı'nın portrelerinde, devlet olgusu bazen 'ana' bazen de ' baba' olarak karşımıza çıkıyor. 17 Kasım'a kadar devam edecek olan 'Ateşinle Koru Beni' adlı sergi, kurumların bireyler üzerindeki baskısı sonucu oluşan paranoya doğrultusunda bireyin sorgusuz itaatini inceliyor. 
 
 - Önce sizi tanıyabilir miyiz?
 1976, Sinop doğumluyum. Her zaman duymaya alışık olduğunuz bir hikaye. Resme olan ilgim çocukluğumdan beri vardı. Sinop'tan İstanbul'a Mimar Sinan Üniversitesi Güzel Sanatlar Fakültesi'ne geldim. 
 
 - Tablolarınızın hepsinde politik göndermeler var... 
 Her zaman politik bir tarafım vardı. Okulda ne isteniyorsa onu yapıyordum ama bittikten sonra, yaşananlar hakkında ne düşünüyorsam, ne görüyorsam onu tuvale aktardım.
 
 - İlk kişisel serginizin adı 'Miras Babadan Oğula Geçer'di. Şimdi de 'Ateşinle Koru Beni'... 
 İsim, o yapıtı taşımalı. İpucu vermeli, çekici kılmalı. Üzerinde çalıştığım şeyi isimlendiriyorum, böylece bir mizah oluyor içinde; güldürüyor da düşündürüyor da... 
 
 - Serginin adı nereden geliyor?
 Askerlik eğitimi sırasında kullanılan bir deyişti. Bir asker pusuya yatar, diğerinin de ilerlemesi gerekir. O anda 'Ateşinle koru beni' der. O da ateş ederek önündekilerin ilerlemesini sağlar. Ateşle korunulmaz ki! Birinin ateşiyle korunurken, diğerinin ateşiyle de ölürsün ya da seni koruyan ateş başkasının ölümüne neden olur. Mutlaka bir ölüm olacak. O yüzden bir şeyi korumuyoruz. Aslında tam tersi, zarar veriyoruz. Bana da çok ironik gelmişti ve bu yüzden sergimin adını da 'Ateşinle Koru Beni' yaptım. Bugün Türkiye'nin gündemini takip edince zaten bu söylemin aslında her alanda geçerli olduğunu fark ediyorsunuz. Devlet bizi kendine bağımlı kılmak için kaos oluşturuyor, korkutuyor ve kendisine sığınmamızı sağlıyor. Terörle mücadelede uygulanan yöntem sadece daha fazla insanın ölmesine sebep oluyor. Savaş endüstrisi işliyor, insanlar ölüyor. Geçenlerde 'Barış için savaşa hazır olun' gibi bir şey söylendi. Bu, devlet politikasının tek cümlede özetliyor. 
 
 - Koşulsuz itaat internetle, sosyal medya ile biraz olsun sarsılmadı mı?
 Sorgulayan, düşünen, yazan, çizen ya da sokağa çıkıp eylem yapan bir kitle var tabii. Fakat büyük bir kısım kabuğuna çekilmiş, korkuyor, korkutuluyor. Devlet, politikasını medya aracılığıyla nasıl istiyorsa söyletiyor. Muhalif olmak suç. Ana haber bültenlerinin bir alternatifi yok. Hepsi aynı; hiçbir değişik yorum, farklı bir bakış getirmiyor. Birkaç yerel kanalda belki alternatif başka bir bakış sunuluyor ama o da çok az kesime ulaşabiliyor. Çoğunluk devlet ne istiyorsa onu izliyor, onu söylüyor, ona inandırılıyor. İnternetin olması o kadar da bir şeyleri değiştirmedi. Onu da kullanıyorlar, sınırlıyorlar. Sürekli bana mesaj geliyor 'güvenli internet'. Neye göre güvenli? Ben bilmiyor muyum neyi okuyacağımı, neyi izleyeceğimi? Niye güvensiz olsun ki benim internetim? Ya da sen mi sağlayacaksın bana o güveni? Bana güven dediğin şey sansür aslında.
 
 - Başka sergileriniz olacak mı?
 Kasımda Contemporary İstanbul'a katılacağım. 'Resimli Türk Tarihi' isimli bir seri hazırlıyorum. Tarihi olayları güncel olaylarla birleştirip sunacağım. Örneğin İstanbul'un fethini yapacağım. Bugünün İstanbul'unu kim fethediyor ya da kimler işgal ediyor, güncel bir dille tuvale aktaracağım.
  