Çekim bitince oyunculuk dersine!
Leyla ile Mecnun'la fenomenleşen yıldız, sinemada parlıyor. Karaoğlan filminde Bayırgülü rolü için at binip kılıç kuşanan Müge Boz şöhrete rağmen oyunculuk eğitimi alıyor
 Olcay ÜNAL SERT
 Suat Yalaz'ın efsane çizgi romanından beyazperdeye uyarlanan Karaoğlan filminin Bayırgülü'nden çarpıcı açıklamalar... Yapımda Karaoğlan'ın ele avuca sığmaz sevgilisine hayat veren Müge Boz, sette yaşadıklarından hayallerine kadar pek çok konuda AKŞAM'a konuştu. Leyla ile Mecnun dizisinde canlandırdığı Şirin karakteriyle fenomen haline gelen oyuncu, 'Tarihte Hürrem Sultan gibi güçlü bir karakterin aksine 'Yunan tanrıçalarından biri olmak isterdim' dedi...
 - Yeni filminiz sizde nasıl bir heyecan uyandırdı? 
 Çok zor şartlar altında çekilen bu filme büyük emek verdik. Onun için hem ekip olarak hem de oyuncular olarak heyecanlıyız. İzleyicinin tepkisini merak ediyoruz. 
 - 'Karaoğlan'ın yaratıcısı Suat Yalaz'ın tepkisi ne yönde? 
 FİLMİ çok beğenmiş. Yaratıcısı olarak onun beğenmesi bizimli için önemliydi.
 - Oynadığınız Bayırgülü karakterini anlatır mısınız? 
 BAYIRGÜLÜ, Karaoğlan'ın sevgilisi. Onu her şeyden ve herkesten kıskanan birisi. Karaoğlan'la tanıştığından beri sürekli peşinde ve onu hiç yalnız bırakmıyor. Karaoğlan'ın tatlı belası diyebilirim.
 - Daha önceki filmle kıyaslanır diye endişeniz oldu mu?
 BİZ de böyle bir şey bekliyoruz tabii ki. Ama her şey zamanındaki şartlara göre değerlendirilir. Kartal Tibet'in oynadığı o zamanların Karaoğlan'ıydı. Şimdi çekilen günümüzün Karaoğlan'ı. İkisinin yeri farklı diye düşünüyorum.
 'HEM ZOR HEM EĞLENCELİ'
 - Tarihi filmde oynamak nasıl?
 Değişik... Farklı ortamlar, dekorlar, senaryo Sonuçta her zaman gördüğümüz şeyler olmadığı için zor ama daha eğlenceli olabiliyor. 
 - Dövüş sahneleri için eğitim aldınız mı? 
 ATA binme dersleri ve dövüş eğitimi aldım. Dans sahnem için dans koreografisine ustalarla çalıştım. Birçok alanda farklı dersler aldım. 
 - Oyunculuk dersleri alıyorsunuz...
 KRAFT Oyunculuk Atölyesi'nde eğitime devam ediyorum. Begüm ve Betül hocalarımdan dersler alıyorum. Bu sayede kendimi geliştirip kalıcı olmayı hedefliyorum.
 'Kimseyi örnek almıyorum'
 - Oyunculukta kimi örnek alıyorsunuz?
 Kimseyi örnek almadım. Şimdiye kadar 'şunu örnek aldım' diyebileceğim birisi yok.
 - 'Diziye kıyasla sinema filmi kalıcı oluyor' kanısını doğru buluyor musunuz?
 Çok doğru değil. Bazen çektiğiniz sinema filmini kimse konuşmuyor. Ancak diziyi herkes konuşuyor.
 'Yunan tanrıçası olmak isterdim'
 - Tarihte yaşayan bir kişilik olsaydınız, kim olmak isterdiniz?
 Mitolojik kahramanlardan herhangi biri olabilirdim. 
 - Hürrem Sultan da tarihte çok güçlü bir kişilik...
 Evet, ama ben daha çok mitolojik o eski Yunan tanrıçalarından biri olmayı tercih ederdim.
 Türkan Şoray gibi bakma derdim yok
 Yeşilçam filmleri O dönemde kaldı... Bu yapımları izlediğin zaman 'bu dönemde böyle bir şey çekilmiş', 'bak bu dönemde bu böyleymiş' diyebilirsin. Yoksa 'Türkan Şoray böyle bakıyordu, bende onun gibi bakayım' olmaz. Birilerinden bir şeyi örnek almak için izlemiyorum.