İşte Merkez'in beklentisi
Merkez Bankası'nın ekim ayı ikinci dönem beklenti anketinde, yıl sonu yıllık TÜFE beklentisi yüzde 7,29'a geriledi.
 Beklenti, ekim ayının birinci dönem anketinde beklenti yüzde 7,31 düzeyindeydi.
 Merkez Bankası'nın mali ve reel sektörde karar alıcı uzman kişilerle profesyonellerin beklentilerini saptamaya yönelik her ay iki kez düzenlediği beklenti anketinin ekim ayı ikinci dönem sonuçları açıklandı.
 Ankete göre, tüketici fiyat endeksi (TÜFE) beklentisi, 2012 yıl sonu için bir önceki ankete göre azalarak yüzde 7,29 olurken, gelecek 12 ay sonu için yüzde 6,65'ten yüzde 6,70'e yükseldi, 24 ay sonu için ise yüzde 6,24'ten yüzde 6,22'ye geriledi. Cari ay sonu enflasyon beklentisi de yüzde 1,84'ten yüzde 1,85'e yükseldi.
 2012 yıl sonu için büyüme beklentisi bir önceki ankete göre düşerek yüzde 3,4'den yüzde 3,2'ye gerilerken, 2013 yılı için büyüme beklentisi de yüzde 4,5'ten yüzde 4,4'e düştü.
 Dolar/TL kuru beklentileri, cari ay sonu beklentisi 1,8000'a, 2012 sonu için 1,8047'ye ve gelecek 12 ay sonu için beklenti 1,8303'e yükseldi.
 2012 yıl sonu için cari açık beklentisi 61,64 milyar dolardan 60,52 milyar dolar seviyesine, gelecek yıl sonu yıllık cari işlemler dengesi beklentisi ise 65,47 milyar dolardan 63,70 milyar dolara geriledi.
 Ankete göre politika faizinde bir değişiklik olması beklenmiyor.
  