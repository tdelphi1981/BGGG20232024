YENİ YILA yeni uygulama
İstanbul Emniyeti'nden bir ilk. Yılbaşı gecesi için özel önlemler alan polis, alkol uygulamasını sürücüler araçlarına binmeden yaptı. Eğlence merkezlerinin çıkışında konuşlanan ekipler uyardı: Alkollüyseniz otomobil kullanmayın, taksi çağırın
 Devrim TOSUNOĞLU / İSTANBUL
 İstanbul Emniyeti, yılbaşı gecesi yaşanabilecek kapkaç, hırsızlık ve taciz gibi suçları önlemek amacıyla alarma geçti. Asayiş, trafik, önleyici hizmetler ve güven timlerinden oluşan 5 bin polis Taksim, Nişantaşı, Kadıköy ve Beşiktaş bölgesinde yoğunlaştı. 
 İSTANBUL Emniyeti bu yılbaşında bir ilke de imza attı. Alkol uygulaması, sürücüler henüz otomobiline binmeden yapıldı. Eğlence merkezlerinin çıkışında konuşlanan ekipler, alkollü olan sürücüleri araçlarına yaklaşırken uyardı. 'Alkollüyseniz otomobil kullanmayın, taksi çağırın' dedi. Böylece polis hem kazaların önüne geçmeye çalıştı hem de vatandaşa son bir uyarı yapmış oldu.
 VATANDAŞLARIN 
 yoğun olarak bulunduğu bölgelerde Güven Timleri Şube Müdürlüğü özel önlemler aldı. Seyyar satıcı ve turist kılığında görev yapan güven timleri, yan kesicilik ve taciz gibi olaylara anında müdahale etti.
 Taksim taksim DENETİM
 İSTANBUL Emniyet Müdürü Hüseyin Çapkın yeni yıla saatler kala Taksim Meydanı ve İstiklal Caddesi'nde alınan tedbirleri yerinde inceledi. Çapkın, gazetecilere yaptığı açıklamada şunları söyledi: İstanbulluların ve teşkilat mensuplarının yeni yıllarının hayırlı olmasını diliyorum. 2013'ün ülkemize, teşkilatımıza barış ve huzur getirmesini diliyorum. İstanbulluların yılbaşını huzur içinde geçirebilmeleri için kentin 5 ayrı yerinde her çeşit güvenlik önlemini almış olacağız. Gerek kameralarla-teknolojik olarak gerekse personel sayısı bakımından yeterliyiz. Halkımızın hiçbir huzursuzluğa, rahatsızlığa uğramamaları için her türlü hizmeti sunacağız.Bizim işimiz bu.