Vatandaşlık tanımı için Atatürk referans alınmalı
Türkiye'de birçok Kürt'ün kendisini Kuzey Irak'taki Kürtlerle aynı milletin parçası gördüğünü belirten Koç. Üniversitesi'nden Doç. Dr. Murat Somer: 'Bu kültürel anlamda bir millet tanımı ve kabul edilebilir. Siyasal anlamda ise Kürtlerin Türkiye'de ait olduğu bir millet var ama adı üzerinde anlaşılamıyor. Atatürk'ün Kurtuluş Savaşı sırasındaki sözleri bugüne uyarlanarak Anayasa'nın başlangıç kısmına yazılabilir'
 Satır arası...
 CHP İzmir Milletvekili Birgül Ayman Güler TBMM'de yaptığı konuşmada 'Bana Kürt milliyetini Türk ulusu ile eşit, eş değerde gördüremezsiniz' dediği anda büyük bir ırkçılık tartışmasını alevlendirdi. Türkiye'de kamu yönetimi ve devlet idaresi üzerine çok sayıda kitabı bulunan Prof. Dr. Güler'in dikkatle kullandığı ifadeler aslında Kürtlerin ve Türklerin kendi kimlik ve aidiyet tanımlamaları üzerindeki farklılığı gözler önüne sermesi bakımından oldukça önemli. Bunu konuşmanın ardından yapılan ırkçılık suçlamaları ile 'Devletin adını da mı değiştireceğiz?' şeklindeki taban tabana zıt tepkilerden de görüyoruz. Son dönemin en çetrefilli konusuna daha yakından bakabilmek için Kürt Sorunu'nu kimlik ve aidiyet perspektifinden çalışan Koç. Üniversitesi'nden Doç. Dr. Murat Somer'le görüştüm. Bu ülkede kendisini hem Türk hem de Kürt olarak tanımlayan herkesin bu söyleşiden faydalanacağı kanaatindeyim.
 Türkiye'de birçok Kürt'ün kendisini Kuzey Irak'taki Kürtlerle aynı milletin parçası gördüğünü belirten Koç. Üniversitesi'nden Doç. Dr. Murat Somer: 'Bu kültürel anlamda bir millet tanımı ve kabul edilebilir. Siyasal anlamda ise Kürtlerin Türkiye'de ait olduğu bir millet var ama adı üzerinde anlaşılamıyor. Atatürk'ün Kurtuluş Savaşı sırasındaki sözleri bugüne uyarlanarak Anayasa'nın başlangıç kısmına yazılabilir'
 ŞENAY YILDIZ / senay.yildiz@aksam.com.tr
 
 Koç Üniversitesi Uluslararası İlişkiler Bölümü öğretim üyesi Doç. Dr. Murat Somer AKŞAM'a konuştu: 
 
 - CHP Milletvekili Birgül Ayman Güler'in 'Bana Kürt milliyetini Türk ulusuyla eşit gördüremezsiniz' sözleri çok tartışıldı. Siyaset biliminde Kürtler bir ulus değil; milliyet mi? 
 KAĞIT üzerinde ulus ve milliyet kavramı arasında bir ayırım var. Güler'in söylediği teorik olarak yanlış değil. Ulus egemenliğin ortak sahibi vatandaşlar topluluğu için, milliyet ulusun özerk haklara sahip etnik-kültürel unsurları için kullanılıyor. Yasalarda, anayasada, devlet bağlamında kullanıldığında milletten kast ettiğimiz devlete egemen olan halktır. Ama millet farklı anlamlarda da kullanılıyor, bunda bir sakınca yok. Örneğin Türkiye'de birçok Kürt Irak'taki Kürtlerle kendini aynı milletin parçası olarak görüyor. Bu kültürel anlamda bir millet tanımı ve kabul edilebilir. Fakat yasalar bağlamında millet siyasal bir kavram, ortak egemenliğe sahip halk olarak kullanıyoruz. Siyasal anlamda Türkiye'de Kürtlerin dahil olduğu ortak bir millet, bir kimlik, bir bilinç var. Fakat adı üzerinde anlaşılamıyor. 
 
 - Bu bizi yeni bir millet tanımı yapmaya mı götürecek?
 Götürmemelİ. Kürtlerin haklarını tanımak Türkleri kendi millet tanımlarını değiştirmeye zorlamamalı. Yani ne Kürtleri 'Türk milletini bizim gördüğümüz gibi anlayın' diye zorlamak doğru; ne de Kürt sorunundan 'Türk milleti etnik ırka dayalı bir kavramdır' diye çıkarım yapmak. İkisi de yanlış. 
 
 GÖNÜL BAĞI VAR
 - Nasıl olacak o zaman?
 TÜRKİYE'DE 40 bin kişi ölmesine rağmen bugün Kürt siyasetçileri 'Bayrak ortak değerimizdir' diyebiliyor. Bu 'Siyasal egemenlik anlamında biz farklı bir millet olarak kendimizi tanımak zorunda değiliz. Aynı bayrağı, devleti kabul ediyoruz' demek. Türkiye'de bir gönül bağı da var. İskoçya'da İngiltere futbol takımı başka ülkeyle oynadığı zaman İskoçlar karşı takımı tutuyorlar.  Bizde ise GS veya milli takım Avrupa ile oynadığı zaman Kürtler Türkiye'yi tutuyor. Bu avantajları kullanıp, anayasal ve devlet düzeyindeki siyasal çatışmayı çözmemiz gerekiyor. 
 
 - Pek çok kişi Türkiye milleti kavramına da karşı çıkarken anayasal düzenleme ile nasıl çözülebilir?
 YARATICI olmazsak bunun çözümü kolay değil. Atatürk'ün Kurtuluş Savaşı'nda yaptığı konuşmaları hiçbir etnik gruba atıfta bulunmadan bugüne uygulayarak çözüme yaklaşabiliriz diye düşünüyorum. O dönemde Milli Mücadele Kürtler dahil birçok etnik unsuru kapsayan bir ulus inşası projesi olarak ortaya çıktı. Kurtuluş Savaşı sırasında Kürtler Atatürk tarafından tek bir millet tasavvuru içinde varlığı ve hukuku tanınan bir unsur olarak ifade ediliyordu. Bu gerçekçi ve uygulanabilir olan bir modeldi.  Ama Cumhuriyet'in kuruluş döneminde ortaya çıkan olağanüstü şartlarda uygulanamadı. Bugün şartlar çok daha iyi. Kürtler arasında Türkçe konuşanların Batı'da yaşayanların oranı çok daha fazla. Güçlü bir laik milli devlet kurulmuş durumda.
  
 - Nasıl bir çözüm sunar bu?
 Atatürk'ün Kurtuluş Savaşı sırasındaki sözleri bugüne uyarlanarak Anayasa'nın başlangıç kısmına yazılabilir. Vatandaşlıkla ilgili madde de 1924 Anayasası'ndaki ifade biraz değiştirilerek, 'Türkiye'de din ve ırk ayırt edilmeksizin vatandaşlık bakımından herkese Türk veya Türkiye vatandaşı denir' şeklinde değiştirilebilir. Böylece bu millet dediğimiz şeyin tek bir ırktan, kökenden gelmediği açıkça deklare edilir. Anayasa kimliği değil vatandaşlığı tanımlamalı. Şu anki anayasamızda Türk milletinin ırktan, kökenden bağımsız tanımı yapılıyor ama çok açık değil. Hem anayasanın yasaların hiç birinde Türklükten başka bir grubun tarihine, diline atıfta bulunmuyor.  Cumhurbaşkanlığı forsumuzda tarihte kurulmuş olan Türk devletlerini simgeleyen yıldızlar var ama başka hiçbir devlete atıf yok...
 Türkleri ırkçılıkla suçlamak çok tehlikeli
 - Mevcut anayasadaki Türk milleti kavramında ırkçı bir bakışın egemen olduğunu düşünüyor musunuz?
 HAYIR, ama kültürel açıdan tekçi bir yaklaşım var. Türkiye'de ırkçılık var ama Kürt meselesindeki sorun ırkçılık değil. Burada çok dikkatli olmak gerek. Türkiye'de kendisini Türk olarak gören, bu kimliği benimsemiş milyonlarca insan var. Bu insanları ırkçılıkla suçlarsanız onlar açısından bir kimlik tehdidi yaratırsınız ve zamanla onlar gerçekten ırkçılaşabilir, radikalleşebilirler. 
 
 - 'Türk sorunu yaratmayın' mı diyorsunuz?
 TÜRK sorunu dediğimiz şey, Türklerin daha güvenli olup Türkiye'de yaşayan insanların çeşitliliğine daha açık olmayı öğrenmeleri sorunu. Ama Türk sorununu ırkçılık olarak tanımladığınız zaman kendini Türk olarak tanımlayan insanları da radikalleştirebiliriz. Kürtlerin kendi kimliğini neden tehdit altında hissettiğini anlamak kolay. Çünkü onların varlığı bile çok uzun süre reddedildi, hukukları tanınmadı. Fakat Türkler neden kendi kimlikleri ile ilgili kaygı duyuyor? Türklük farklı kökenden birçok insanın benimsediği bir kimlik, aynı anda biri etnik biri milli iki anlamı var. Etnisite vurgusu arttıkça milli anlamda Türklüğün zayıflamasından korkuluyor.  Buradaki mesele devlet güvencesindeki bu Türk milleti kavramı hiçbir zaman örneğin Kürtlerin hukukunu tanıyamamış. Bu ırkçılık değil; çeşitliliğe, çoğulculuğa açık olmamakla ilgili.  Türkiye'de neden milletin adı üzerinde uzlaşma yok? Farklı adlar öne sürdüğünüzde bir sürü grupta 'Acaba benim egemenliğimde, haklarımda bir azalma olur mu?' kaygısı oluyor. Önce bu korkuyu bertaraf etmemiz lazım.  
 
 - Nasıl bertaraf edilecek bu korku?
 Provokatİf yorumlardan, çıkışlardan kaçınmak gerekiyor bir süre. Irkçılık suçlamaları da o yüzden problemli. Demokrasinin işlemesi için ortak kimlik gereklilik. Ortak kimlikleri suçlama altında bırakmayalım ama herkes de bu ortak kimliği aynı adla, aynı şekilde kabul etmeye zorlanmasın. Yani Kürtler kendilerini bir Türkiye milletinin, Türkler Türk milletinin parçası olarak görecekler.
 
 İSİM KAYGISI YERSİZ
 - Hürriyet'ten Ertuğrul Özkök'ün yazdığı gibi bu, devletin adını da yeniden tanımlamaya götürür mü?
 Bence açmamalı. Ben bunun kimsenin yararına olduğunu düşünmüyorum. Ülkenin ismi ile ilgili kaygıya düşmemize gerek yok. Çünkü bu ülkenin ismi yüz yıllardır Türkiye olarak görülmüş... 
 
 - Bunun altında 'Türkiye Türklerin ülkesidir; Türkiyelilerin değil' mantığı var...
 Evet, ama bu düz mantık ve düz mantıkla gitmemek lazım. Türkiye sadece kendisini Türk olarak tanımlayanların değil; -nasıl tanımlarsa tanımlasın- tüm vatandaşlarının. 'Türkiye sadece Türklerindir' dediğimizde,  birilerini Türkiye'nin tanımını yeniden yapmaya, sınırlarını yeniden tanımlamaya zorlamış oluyoruz. Türkler kendilerini güvende hissedebilir. Türk milleti zaten inşa edilmiş, çoğunluğuz bu ülkede, kültürümüz-dilimiz tehdit altında değil. Türkiye bölgesel bir güç haline gelmiş, hatta bölgedeki Kürtlerin de dahil olmaya çalıştığı güçlü bir ülke. Kimliğimizi tehdit altında hissetmemize gerek yok!
 Devletle sorununuz varsa demokrasi ve insan hakkı yok
 - Böyle bir vurgu yaptığınıza göre Türkiye'nin demokratik geleceğinden endişeli misiniz?
 UluslararasI kuruluşlar Türkiye'deki demokrasinin daha iyiye gittiğini bize söylemiyorlar. Türkiye'de devlet ile bir sorununuz olmadığı sürece demokrasi var. Ama devletle başınız derde girdiği anda ne demokrasi ne de insan hakları kalıyor ortada. O yüzden Türkiye'de bir yalan içinde yaşamak mümkün. Elbette Adalet ve Kalkınma Partisi'nin yaptığı birçok olumlu şeyi görmek gerekiyor. Fakat devletle anlaşamadığınızda, çoğunluğu oluşturan grubun görüşlerinden ayrık düştüğünüzde kendinizi güvencede hissediyor musunuz, hissetmiyor musunuz? Demokratik bir ülkede devletin bireyi korumak için güçlü olması gerekir ama bizde hala devlet kendini ve çoğunluğu korumak için çok güçlü. Bu nedenle Türkiye'ye tam bir demokrasi diyemiyorum.
 
 - Bunu değiştirmek mi istemedik yoksa devlet içi mekanizmalar mı engelliyor?
 İkisi de. Çünkü sadece devletin içindeki refleksler vesayet meselesi olsaydı şu anda bizim bireyin hakları ve güvencesi bakımından çok daha iyi olmamız gerekiyordu. Demek ki mesele sadece vesayet değil. İnsanlar gücü ele geçirdiği zaman Türkiye'deki bu çok güçlü devlet çok işe yarar bir mekanizma haline geliyor ve bu gücü kullanmak herkesin hoşuna gidiyor. O yüzden çok da değiştirmeye çalışmıyorlar. Türkiye'de yasama, yargı gibi yarı işleyen ama kötü işleyen kurumlar vardı.  Son yıllarda biz bu kurumları geliştirmek yerine zayıflatıyoruz.
 Kuzey Irak  Kürt sorunu çözülsün ister
 - Süreç ilerledikçe Türklerde rahatsızlık artıyor ve bu iş bölünmeye gidecek diyen insanlar çoğalıyor. Gerçekten çözüm süreci Türkiye'yi bölünmeye götürmez diye nasıl emin oluruz?
 Cumhuriyet'İn kuruluş dönemine baktığımızda çok daha zayıf bir devlet var, çok daha kötü şartlar söz konusu. O dönemde bile Türkiye bölünmedi, bundan sonra da kolay kolay bölünmez. Bence hem Türkler hem Kürtler çok önemli bir deneyimden geçti. Kürt hareketi siyasallaştı, kitleselleşti fakat birçok talebinin de gerçekçi olmadığını fark etti. Başlangıçta bağımsızlık talebi ile yola çıktı bugün demokratik özerklik diyor. Dış konjonktürde de değişiklikler oldu. Türkiye'deki Kürt sorunu eskiden bölgedeki Kürt milliyetçilerini destekliyor güçlendiriyordu. Bugün Türkiye'deki Kürt sorunu Irak'taki Kürt yönetimini tehdit eder hale geldi.
 
 - Nasıl ve neden?
 Çünkü onlar artık fiili devletlerine kavuştular ve bu haklarını korumak, kalkınmak için Türkiye ile iyi geçinmek istiyorlar. Irak'ın merkezi hükümeti ile problemleri var ve o problemlerde de Türkiye'nin desteğine muhtaçlar. Aynı zamanda da bir Kürt milliyetçiliğinin üzerine oturuyor Kuzey Irak yönetimi. Türkiye'de Kürt sorunu devam ettikçe Türkiye ile iyi ilişkiler sürdürmeleri onların iktidarının altını da oymaya başlıyor. PKK tarafından, başka gruplarca eleştiriliyorlar. Dolayısıyla oldukça elverişli bir dış konjonktür de var.