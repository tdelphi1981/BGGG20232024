Yunan gazeteci Erdoğan'ın biyografisini yazdı
Başbakan Erdoğan'ın yaşam hikayesi ve liderlik özellikleri, Yunan gazeteci ve yazar Papadopulos tarafından kaleme alındı
 Yunan Devlet Televizyonu'nun (ERT) eski yöneticilerinden ve tecrübeli bir diplomasi muhabiri gazeteci ve yazar Vangelis Papadopulos tarafından kaleme alınan kitap, Yunanistan'da 1 Kasım'da yayımlanacak.
 Kitapla ilgili Kinitro yayınevi tarafından yapılan açıklamada, Papadopulos'un, son 50 yılda tanıdığı pek çok lider arasından Türkiye Başbakanı'nın biyografisini ve hikayesini Türk-Yunan ilişkileri, İslam ve Ortodoks tarihi ve Yunanistan ve Türkiye tarihi ile birlikte sunmayı seçtiğine işaret edildi.
 Açıklamada, Erdoğan'ın şöhretinin Türkiye sınırlarını aştığına ve geçen yıl TIME dergisi tarafından yılın adamı olarak seçildiğine işaret edildi.
 "Özellikle Yunanistan için kitap, kendilerini lider olarak gösterenlere ders kitabı olarak tarif edilebilir" denilen açıklamada, İstanbul'da başarılı bir belediye başkanı olan Erdoğan'ın, daha sonra Adalet ve Kalkınma Partisi'nin genel başkanı seçildiği, üç kez ard arda başbakan seçilip, "bugün uluslararası alanda önemli bir rol oynayan Türkiye'nin tartışmasız lideri" olduğu kaydedildi.
 Kitapta, Fener Rum Patriği Bartholomeos, Ermeni Patriği Aram Ateşyan, Hahambaşı İsak Haleva, Güney Kıbrıs Rum yönetimi Başpiskoposu Hrisostomos, Güney Kıbrıs Rum yönetimi lideri Dimitris Hristofyas, KKTC Cumhurbaşkanı Derviş Eroğlu, Annan planı çözüm grubu üyesi Takis Hacıdimitriu, Yunanistan Dışişleri Bakanı Dimitris Avramopulos, eski bakan Dora Bakoyanni, İçişleri Bakanı Stilyanidis, eski Başbakan Kostas Simitis, PASOK Rodop milletvekili Ahmet Hacıoasman ile azınlık temsilcileri ve Atina'da yaşayan İstanbullular Federasyonu Başkanı Nikos Uzunoğlu'nun Başbakan Erdoğan hakkındaki görüşlerine yer veriliyor. AA