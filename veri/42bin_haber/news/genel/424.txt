Dikkat! Kapıdan şeytan girmesin
Gezimanya.com'dan Tuğçe Yılmaz bu hafta AKŞAM Pazar için Nepal'in en renkli şehirlerinden biri olan Kirtipur'u yazdı. Bu şehirde dinler, Tanrılar ve şeytan yan yana. Kapı önlerine şeytan eve girmesin diye kap kap yemek bırakan Kirtipurlular yanına bir kap da Tanrıları için bırakıyor. İlginç dini inanışları, çeşitli dinlere ait tapınakları ve festivalleriyle dikkat çeken Kirtipurlular'ın en çarpıcı özellikleri de her daim huzurlu ve mutlu olmaları...
 Nepal'in başkenti Katmandu'nun yaklaşık 5 kilometre güneybatısında yer alan Kirtipur, Katmandu Vadisi'nin manzarasını izlemek için en ideal noktalardan biri. Deniz seviyesinden yüksekliği 1.500 metrelere ulaştığı ve de Himalayaların eteklerinde yer aldığı için zaman zaman sert rüzgarlara maruz kalan çok eski bir yerleşim. Kente ilk girdiğinizde her sokak arasında bir tadilat olduğu gözünüze çarpacak. Tadilatların müsebbibi sert rüzgarlardan nasibini almış binaların çatıları.
 'Kirti' ve 'pur' kelimelerinin birleşmesinden geliyor adı. Nepal dilinde 'pur' şehir anlamına geldiğinden Nepal'daki pek çok şehir adı böyle bitiyor. Bu şehirler arasında en popüler olanları güzel şehir anlamına gelen Lalitpur ve adanmışlar şehri anlamına gelen Bhaktapur.
 MUHTEŞEM ŞEHİR
 Adını zamanında bölgeye hükmetmiş olan 'Kirti' isimli bir kraliçeden alan Kirtipur'un manası da 'muhteşem şehir'. Nepal'ın içinde saklı kalmış bir gizli bölge izlenimi veren yerleşimde yerel halk halen eski geleneklerine bağlı yaşıyor, yerel kıyafetleriyle dolaşıyor.
 Nepal toplam nüfusunun yüzde 5,5'ini oluşturan Newar kökenliler, aynı zamanda ülkenin en büyük altıncı etnik topluluğu. Kathmandu Vadisi de Newar halkının ana vatanı sayılıyor.
 Halen Newarilerin merkezi durumunda olan Kirtipur'un nüfusu çevre köylerle birlikte 50 bine yakın. Aynı zamanda Tribhuvan Üniversitesi, Kirtipur'a çok yakın olduğundan öğrenci nüfusu da bir hayli yüksek.
 Kirtipur'un geçmişi 1099 senesine kadar uzanıyor. İlk olarak 1099-1126 arasında Shiva Deva tarafından kurulmuş ve 15. yüzyılda Malla Krallığı döneminde kent genişletilmiş.
 Dar taşlık sokaklar, toprak tonlarındaki bakımsız binalar ve binaların ayrılmaz parçası olan Newar tarzı kahverengi ahşap oyma pencereler, binaların dışına asılmış posterler ve bakır kap kacaklar, sokakların açıldığı ufak meydanları dolduran motosikletler kasabanın çehresini oluşturan en önemli unsurlar.
 AÇIK HAVA MÜZESİ
 Kirtipur adeta Newari kültürünü, geleneklerini, mimarisini ve el sanatlarını bir arada görebileceğiniz bir açık hava müzesi.
 Sokak aralarında toplanmış sohbet eden kadınların birçoğu tek tip kıyafet içinde. Kırmızı-siyah uzun bir etek, kolları dirseğe kadar kırmızı bir bluz ve üzerlerine sarılmış beyaz bir şal. İşte çiftçi bir kadının kıyafeti... Erkekler genelde kumaş pantolon, beyaz dik yakalı gömlek ve üzerine kumaş bir yelek giyiyor. Her birinin başında sıkı örülmüş bir başlık var.
 ŞEYTAN BİZE UĞRAMASIN
 Sokak aralarını gezerken sevimli güleç yüzlü çocukların her biri fotoğraf kadrajına girmek istercesine kameranın önüne atlıyor. Sadece çocuklar değil mutlu olan; 7'den 70'e herkeste bir tebessüm, huzur var.
 Evet huzurlular... Çünkü evlerine şeytan girmiyor, Tanrıları gelip misafir oluyor. Nasıl mı?
 Sokakta yürürken her evin önünde dışarıya bırakılmış yemekler var. Ama öyle düzensiz değil. Oldukça sistematik. Şeytana bırakılan yemeklerin amacı, şeytanın eve girmesini engellemek. Herkes evde sofraya oturmadan önce bir parça yemek ayırıyor ve ağaç yapraklarından bir tabağın içine koyuyor. Bu tabak da evin dış kapısının önüne bırakılıyor. Çünkü inanışlarına göre eğer dışarıda yemek olursa, şeytan geldiğinde bu yemekle oyalanır ve eve girmez. Hatta bu nedenle evlerin kapıları genelde oldukça küçük ve dar.
 Aynı zamanda dört yol ağızları da şeytana ziyafet verilen yerlerden. Çünkü dört yol ağızları meydana açıldığı için bu meydanlarda şeytanın saklanacak yer arayabileceğini düşünüyor ve meydanın tam ortasına yemek dolu bir tabak bırakıyorlar.
 Tanrılara sunulanlar hem yiyecek içeriği olarak biraz farklı hem de tabak içinde değil. Bazen Tanrı'ya sundukları yiyecekleri çiçek yapraklarıyla da süslüyorlar. Tabak yerine direkt, evin kapısının dışındaki kiremit kırmızısıyla boyanmış yuvarlağın içine bırakıyorlar. Kiremit kırmızısı alan evreni ve toprak anayı temsil ediyor. Buraya koydukları yemekle toprak anayı ve Tanrı'yı yemeğe davet ediyorlar. Hatta geldiğinde yolu kolay bulabilmesi için yuvarlak alandan evin kapısına kadar çizilmiş kalınca kiremit renkli bir çizgi de var. Bunun anlamı 'Sana saygı duyuyorum, şükrediyorum ve evime davet ediyorum.'
 Yan yana iki tabak biri Tanrı'ya, diğeri şeytana. Tabii insan şunu düşünmeden edemiyor... Aynı anda gelirlerse yan yana mı yemek yiyorlar? Ya da şeytan Tanrı için işaretlenmiş yolu göremiyor mu?
 Bunun yanı sıra Ganesh ve Garuda gibi tanrıları temsil eden dini ikonların önüne de yemek koyuyorlar. Ama burada amaç, ikonları şeytandan korumak değil. 'Sana şükrediyorum ki, bu yemekleri bana verdin' anlamını taşıyor.
 Bazı evlerin önünde ise bereketi eve çağırmak için yuvarlak alanlara serpilmiş beyaz çiçek yaprakları var. 
 KİRTİPUR'UN BEKÇİSİ BHAIRAV
 Kirtipur sokaklarında dolaşırken devasa bir havuz çıkıyor karşınıza. Bu havuz eskiden de olduğu gibi çamaşır yıkamakta kullanılıyor. Belli zamanlarda halk çamaşırlarını alıyor, buraya gelip yıkıyor. Çevresini saran bakımsız ve eski binalar arasından kısa bir yürüyüşle ana meydana ulaşmak mümkün. 
 Nepal'ın pek çok yerinde olduğu gibi burada da başınızı nereye çevirseniz bir tapınak; Hindu ya da Budist... Ama önemli olan halkın uyum içinde yaşıyor olması.
 En önemli tapınakları olan Bagh Bhairav da bu meydanda. Tapınak kaplan formunda karşımıza çıkan Tanrı Bhairav'a adanmış. Bu tanrı Kirtipur'un bekçisi olarak kabul ediliyor. Ama yerel halk buna büyükbaba tanrı anlamına gelen 'Ajudeu' diyor. 
 1.500 metrekare alan üzerine kurulu olan tapınak, dikdörtgen biçimli ve üç katlı. 1099-1126 yılları arasında Shiva Deva tarafından yaptırılmış olan ve deniz seviyesinden 1.405 metre yükseklikte yer alan bu tapınaktan etkileyici bir Kathmandu Vadisi manzarası izlenebiliyor. 
 Diğer bir önemli tapınak ise Uma Maheshwor, diğer adı ile Bhavani Shankar. Deniz seviyesinden 1.414 metre yüksekte. 1655 senesinde Vshwanath Raurta tarafından inşa ettirilmiş olan tapınaktan da Himalaya etekleri ve Kathmandu Vadisi gözlemlenebilmekte. 
 MASKELİ DANS LAKHE
 Kutlanan dini festivallere Jatra adını veriyorlar. En önemli jatraları Bagh Bhairav. Ana tapınakla aynı adı taşıyan festivalde kentin bekçisi olan Tanrı Bhairav'ın kaplan şeklindeki formu sokak sokak gezdiriliyor. İnananlar tapınağın çevresinde 108 tur atarak ibadetlerini yerine getiriyor.
 Bu festival süresince her yerde dini önem taşıyan müzik ve danslar sergileniyor. Newari halkının ünlü dansı Lakhe. Bu dans sırasında kafalarına kabarık saçları olan ürkütücü bir maske takıyorlar; boyunlarına da turuncu renkli çiçeklerden yapılma uzun bir kolye. Her iki ellerindeyse mendil benzeri bezler. Davul ve zil gibi vurmalı çalgılar eşliğinde dans ediyorlar. Kendi halklarından olanlar hem izliyor, hem kaçıyor, hem gülüyor. Turistler ise en güzel kareleri yakalamak için yarışıyor.
 
  