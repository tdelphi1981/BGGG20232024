"Bize sakın el uzatmasınlar"
Fenerbahçeli futbolcuların Türkiye Kupası'nda karşılaştıkları 1461 Trabzon'un genç futbolcusu Göksu Alhas'ın seremoni sırasında elini sıkmadığı ortaya çıktı. Sarı  lacivertli futbolcuların Göksu'nun Fenerbahçe hakkında attığı bir twit nedeniyle böyle bir tutum takındığı iddia edildi.
1461 Trabzon'un başarılı futbolcusu Göksu Alhas, Türkiye Kupası'nda Fenerbahçe ile aynı gruba düşmelerinin ardından Twitter hesabından şike sürecini hatırlatan bir yazı paylaşmıştı. 

Göksu, "PTT 1. Lig'de karşılaşmayı beklediğimiz Fenerbahçe ile Türkiye kupasında karşılaşıyoruz. Demek hayırlısı buymuş" ifadesini kullandığı twitini bir süre sonra tepkiler nedeniyle kaldırmıştı.  
Avni Aker'de oynanan karşılaşmada Fenerbahçeli futbolcuların bu tweet nedeniyle Göksu'nun elini sıkmadığı iddia edildi. 1461 Trabzon takım kaptanı Sercan Kaya ve Barış Memiş, Twitter hesabından, "Seremonide Göksu kardeşimizin elini sıkmayanlar ikinci maçta bize el uzatmasınlar" diyerek olaya tepkilerini dile getirdi. 

Mehmet Sıddık ise, "Göksu bana devre arasında olayı anlattığında inanmak istemedim. Şimdi TV'den izledim. Yaptıkları çok ayıp" ifadesini kullandı.