Şehit babasından sağduyu çağrısı
Bursa'da, cezaevlerindeki açlık grevine destek vermek isteyen BDP’lilerle karşı grup arasında çıkan ve 3 gündür süren olaylarda 1'i silahla olmak üzere toplam 8 kişi yaralandı. Polis olaylara karışanları gözaltına almaya başladı.
 Bursa Valisi Şahabettin Harput yaptığı açıklamada, ara sokaklarda zaman zaman olan çatışmaları engellemek için emniyet güçlerinin çabaladığını belirterek halkın tahriklere kapılmamasını istedi. Olaylarda tarafları yatıştırmaya çalışan şehit babası Emrullah Vatansever'den de 'sağduyu'' çağrısı geldi. Vatansever: 'Et ve tırnağın arasına girmemiz söz konusu olamaz. Ama bunu birileri kaşıyor, bizi ateşin içine çekmeye çalışıyor. Bu Kürtlükle Türklükle hiç alakası olmayan bir konu. 35 yıldır da aynı sokakta oturuyorum. Kürt'le komşuyum, akrabayım, hepimiz içli dışlıyız' dedi.
 Olaylarda başından yaralanarak yoğun bakımda tedavi altına alınan İlker Kaya'nın eşi Elif Kaya'nın, bir gün önce de olaylar sırasında ayağından taşla yaralanan eşini gitmemesi konusunda uyardığı öğrenildi. Fikret KOCAMAN / BURSA