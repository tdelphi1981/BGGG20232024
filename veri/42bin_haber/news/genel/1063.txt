Spora akıllı üs
Ankara'da yapımı yılan hikayesine dönen, Suat Kılıç'ın Spor Bakanı olmasıyla inşaatı hız kazanan Gençlik ve Spor Bakanlığı yeni hizmet binasını Başbakan, hizmete açtı
 Türkiye'nin en akıllı ve en güvenilir binası, nihayet Türk sporunun hizmetinde... 1995 yılında ihalesi yapılan ancak 2012 yılında bitirilebilen Gençlik ve Spor Bakanlığı yeni hizmet binası, Başbakan Recep Tayyip Erdoğan tarafından törenle açıldı. 125 milyon liraya malolan bina, hizmete girmeden önce gençlik ve spor faaliyetleri 9 ayrı yerde sürdürülüyordu. Türk sporunun yeni akıllı merkez üssünde ise adeta yok, yok.
 HAVUZ BİLE VAR
 BİNADA 650 kişilik konferans salonu, Türkiye'nin ilk spor müzesi, spor kütüphanesi, 3 adet 50 kişilik toplantı salonu, spor salonu, yüzme havuzu ve spor merkezi ile kafeterya var. Gençlik ve Spor Bakanlığı'nın yeni hizmet binası ayrıca Spor Genel Müdürlüğü, Proje ve Koordinasyon Genel Müdürlüğü, Eğitim Kültür ve Araştırma Genel Müdürlüğü, Spor- Toto Teşkilat Başkanlığı'na da hizmet verecek.
 Başbakan'la olimpiyat yemeği
 BAŞBAKAN Erdoğan açılışın ardından 2012 Olimpiyatları'nda dereceye giren sporcularla da bir araya geldi. Erdoğan 20 sporcu, 5 federasyon başkanı, 10 antrenör ve 14 sporcu ailesi ile yemek yedi. 
 Bu arada 2012'de 380 sporcuya 49 bin, 370 antrenöre 4663, 18 kulübe 1378 olmak üzere toplam 53.328 Cumhuriyet Altını karşılığı 35 milyon 336 bin 554 lira ödül dağıtıldı.
 Damar tarama sistemli!
 1995'te ihalesi yapıldı. 2007'ye kadar hiçbir işlem yoktu. 650 bin metrekare kapalı, 19 bin metrekare açık kullanım alanı var. En güvenlikli bilişim ağına sahip kamu binası. Bilgi işlem merkezi, aynı anda 2 olimpiyata bilişim alt yapısı sağlayabilecek kapasite ve güvenlikte. Damar tarama sistemi ile girilebiliyor.