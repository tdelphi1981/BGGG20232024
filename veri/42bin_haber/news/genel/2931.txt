Ali Ağa, 43 bin liraya patladı
Ali Ağaoğlu ‘’Aykırı Sorular’’ programında ‘’B.k’’ dedi. RTÜK de, CNN Türk’e 43 bin lira ceza verdi.
 Ünlü müteahhit Ali Ağaoğlu’nun katıldığı ’’Aykırı Sorular’’ adlı program, CNN Türk’e 43 bin 845 lira ceza getirdi. Ağaoğlu, canlı yayınlanan programda, ‘’Eğer bir b.k olsaydı’’ deyince RTÜK de, ‘’Düzeysiz, kaba ve argo kullanım’’ nedeniyle TV kanalını cezalandırdı.
 RTÜK toplantısında CNN Türk’te 17 Kasım 2012 gecesi yayınlanan program değerlendirildi. Ağaoğlu bu programda kendisine yönelik iddialar için, ‘’Eğer bir b.k olsa, benim bağırsağımdaki b.k bile görünür” dedi. Sunucu Enver Aysever’in de bu sözlere müdahale etmediği belirlendi. RTÜK de CNN Türk’e, ‘’Türkçenin, özellikleri ve kuralları bozulmadan doğru güzel ve anlaşılır şekilde kullanılmasına aykırılık ve dilin düzeysiz, kaba ve argo kullanımı’’ nedeniyle bir aylık ticari iletişim gelirinin yüzde biri oranında ve 43 bin 845 lira para cezası verdi.