3 çocuk teşviki 300 lira ticket!
AK Parti Kadın Kolları'nın 3 çocuk teşviki için yaptığı öneriyi Aile Bakanlığı merkeze aldı: Annelere yapılacak 300 liralık yardım sadece çocuk bakımı için kullanılma koşuluna bağlanacak, yemek ticketi gibi harcama sınırlı olacak
   Ebru TOKTAR ÇEKİÇ / ANKARA Nüfus artış hızını tersine çevirmek ve Başbakan Erdoğan'ın ısrarla savunduğu '3 çocuk' stratejisini yaşama geçirmek için çalışma başlatan hükümet, Avrupa'da ve OECD'de uygulanan modelleri incelemeye aldı. Başbakan Yardımcısı Ali Babacan, Başbakan'ın talimatı üzerine Aile ve Sosyal Politikalar Bakanlığı, Maliye Bakanlığı, Kalkınma Bakanlığı ve Çalışma Bakanlığı ile ortak çalışma yaptıklarını açıklarken, konunun ayrıntıları da netleşti. Bu çerçevede hazırladığı kapsamlı raporu hükümete ileten AK Parti Kadın Kolları, yurtdışındaki örnekleri inceleyerek, 'Sadece çocuk bakımında kullanılmak üzere yemek ticketi gibi 300 liralık çocuk bakım teşviki' ve İşsizlik Fonu'ndan alınacak yüzde 1'lik kaynakla 'Aile Bakım Sigortası' oluşturulması önerisini getirdi. Kadın Kolları, yemek ticketlerinin sadece gıda harcamasında kullanıldığına işaret ederek, aynı modelin 'çocuk harcamalarında kullanılmak üzere annelere çocuk bakım teşviki' şeklinde verilmesini talep etti. AİLE Bakanlığı, bu modeli merkeze alan bir çalışma başlattı. 300 liralık çocuk bakım teşvikinin 0-3 yaş grubunda bez ve mama yardımı, 3-6 yaş grubunda kreş yardımı olarak kullanılmasına dönük bir proje üzerinde duruluyor. Aile Bakanlığı, çocuk bakımında 'aileyi merkeze' üzere 'Aile Destek Sigortası' adıyla yeni bir sisteme geçilmesini de tartışıyor. 6 ay doğum izni ÇALIŞMA Bakanlığı'nın da 'part time', 'evden çalışma' ve 'çağrı üzerine çalışma' modelini geliştirerek, kadın istihdamını arttıran bir seçeneği masaya yatırdığı öğrenildi. Doğum izninin doğum öncesi 2 ay, doğum sonrası 4 aya çıkarılması, kadının doğum iznine çıktığı sürede özel istihdam büroları aracılığıyla 'geçici eleman çalıştırma' seçeneğinin gündeme getirilmesi ve doğum izninin 4'üncü aydan sonraki bölümüne ilişkin sigorta primlerinin İşsizlik Fonu'ndan karşılanması modeli tartışılıyor. Maliye Bakanlığı da bu çalışmanın bütçeye maliyeti üzerinde hesap yapıyor. Örnek Finlandiya modeli AK Parti Kadın Kolları Başkanlığı'nın dünyadaki örnekleri inceleyerek Aile Bakanlığı'na yaptığı önerinin ayrıntılarında ise şöyle denildi: "Çocuk bakım hizmetleri (Merkezi Yönetim +Yerel Yönetim+ İşveren + Aile gibi) üçlü-dörtlü işbirlikleri halinde yürütülmelidir. Ailenin bakım hizmetlerine yapacağı katkı payı ailenin gelir durumuna göre belirlenmelidir. Örnek çalışma olarak; Finlandiya'da ebeveynin gelir durumu ya da emek piyasasındaki konumundan bağımsız olarak, okul öncesi çağdaki tüm çocuklara ebeveyn izninin ardından (yani 1 yaş sonrasında) belediyelerce sağlanan gündüz bakımı için yasal hak tanınmaktadır. İsveç'te de benzer bir sistem görülmekte, ancak ebeveynin çalışıyor ya da okuyor olması şart koşulmaktadır. Bu hizmetler tam gün ve ücretlidir, ancak ücret önemli ölçüde kamu bütçesinden sübvanse edilmekte, ebeveynler gelir durumlarına göre masrafların Finlandiya'da yüzde 15, İsveç'te ise yüzde 9'dan daha azını ödemektedir." 'Geç kalınca faydasI yok' TÜİK Başkanı Birol Aydemir'den Başbakan Tayyip Erdoğan'ın "En az üç çocuk yapın" çağrısına destek geldi. Şu anda doğurganlık oranının yüzde 2 olduğunu belirten Aydemir, şöyle konuştu: "Bir hayli düşmüş durumda. Çok hızlı düşmüşüz. Nüfusumuz hep inme eğiliminde gidiyor. 34 OECD ülkesinden hiçbir tanesi nüfusu azaltıcı bir politika uygulamıyor, 23 tanesi de artırıcı politika uyguluyor. Bu işte gecikiyoruz, Başbakanımız yıllardan beri bunu söylüyor, çok doğru bir şey söylemiş, çok doğru bir öngörüde bulunmuş. Biz aslında Başbakanımızın bulunduğu öngörünün rakamsal analizlerini yapacağız.  Geriye dönüşünüz çok zor. Geç kalınmış bir üç çocuğun faydası yok. 2050'de üç çocuk sahibi olsa bile etkisi yok." Aslı IŞIK / ANKARA  