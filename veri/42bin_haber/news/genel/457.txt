Bayrağı onlar devraldı
Erciş'te biz Türkiye'nin dört bir yanından gelip bir harf öğretmek için çırpınan 63 öğretmenimizi yitirdik. Acıları taze. Onların bıraktığı yerden bayrağı şimdi Niğdeli, Bursalı, Samsunlu yeni öğretmenler devraldı. Hiç düşünmeden koşarak geldiler, Ercişli çocuklar için tahtanın başındalar
 Van depreminin acısını Türkiye'nin Batıdaki illerine, Karadeniz'deki küçük köylerine, orta Anadolu'nun sessiz beldelerine taşıyan bir şey oldu. Biz o depremde, doğdukları yerden yüzlerce kilometre uzaklıkta 63 öğretmenimizi yitirdik. Aydın'dan Samsun'a, Antalya'dan Karaman'a çoğu 20'lerini süren genç öğretmenleri. Ailelerin umudu, gözbebeği, yıllar yılı atanmak için bekleyen, atandıklarında neresi olduğunu düşünmeden koşarak giden, küçük maaşlarıyla derme çatma yapılmış, sıvasız, soğuk evlere yerleşen ya da geceleri sadece köpek seslerinin duyulduğu uzak köylerde, tek bir harf öğretmek için mücadele veren 63 öğretmen. O gün erken bitirdikleri seminerden çıkıp görev yaptıkları bölgelere dönmeden bir kafede oturup çay içmek istediler. Bazıları da arkadaş evlerinde koyu sohbete daldı. Van'ın kaderiyle Aydın'ın kaderi o noktada kesişti. Aydınlı Melike öğretmen, Karamanlı İrfan öğretmen, Antalyalı Zehra öğretmen Erciş'te can verdi.  Kalem tutmayı öğreten elle, kalem tutanın ayrılamayacağı gibi, bir ülkeyi de doğu batı diye bir kalemde ayıramadığımızı gördük yine... 
 Bir yıl sonra ne oldu, bakalım...
 Kentte yıkılan ya da ağır hasar gören okul binalarının yerine yenisini yapmak için tüm Türkiye seferber oldu. Devletin yaptığı okullar yanında sayısız firmanın da imzasını attığı okul var. İnşası tamamlanmamış okulların öğrencileri sağlam olanlara naklediliyor. Bir yıl daha güçlükler yaşanabilir.
 
 BUSE KAFENİN YERİNDE MARKET 
 Vanyolu Caddesi'nde öğretmenlerin büyük bölümünün öldüğü Buse Kafe'nin yerini soruyorum. Bir market gösteriyorlar. İçim burkuluyor. Başka bir şey olamaz mıydı diyorum. Sonra öğretmenlerini yitiren okulları ziyaret ediyoruz. 
 Erciş Anadolu Lisesi'nin coğrafya öğretmeni Dursun Demir ile rehber öğretmen Zeynep Tekin depremde yaşamını yitirmiş. Fizik dersinin işlendiği sınıfa giriyoruz. Bursalı öğretmen Meral Üçüncü deprem sonrası Erciş'e atandığını duyunca önce endişelenmiş. Şimdi tek derdi zor koşullara rağmen öğrencileri en iyi şekilde yetiştirmek.
 Osmangazi İlköğretim Okulu da Beden Eğitimi öğretmeni Nusret Sarman, Bolulu Teknoloji Tasarım Öğretmeni Ümit Kaplan, Aydınlı Fen Teknoloji öğretmeni Sibel Umaç'ı yitirmiş depremde.
 Okula üç yeni öğretmen gelmiş. Niğdeli Beden eğitimi öğretmeni Ceyda Öz anlatıyor: 'Nusret Hoca okula çok büyük katkılarda bulunmuş. Herkes ondan sevgiyle söz ediyor. Öğrencilerinin sporda başarılar kazanması için didinmiş. Atanmayı bekledik. Atandık. Kaybedilen birinin yerine gelmek çok zor. Keşke böyle olmasaydı. Şimdi onun bıraktığı yerden devam edeceğiz. Sorumluluğum daha ağır.' Samsunlu sınıf öğretmeni Zeynep İşleyen deprem sonrası ders yapmanın zorluğunu anlatıyor: Herkes bu kenti terk ederken biz geldik. Psikolojik olarak yıpranmış çocuklara ders anlatmak hiç kolay değil. Eksikleri tamamlamak için her gün bir saat ek ders yaptık. Cumartesileri de çalıştık' diyor.
 EN KÜÇÜK BİR SESTE SINIFI BOŞALTIYORLAR
 İzmirli matematik öğretmeni Gülsen Başaran da çocukların konsantrasyon güçlüğü yaşandığını aktarıyor: En küçük bir kıpırtı olsa sınıfta tutmak mümkün olmuyor. Fırlıyorlar, ağlıyorlar. Aynı okulda kardeşi olan hemen onun yanına koşuyor, koruyabilmek için. Yine de elimizden geleni yapıyoruz.
 Öğretmenlere şimdi nerede kaldıklarını soruyorum. Onlar da uzunca bir dönem konteynerda kaldıktan sonra ilçe merkezinde sağlam kalan konutlara yerleşmişler. Kiraladıkları evlerde oturuyorlar. Yeni yapılan konutlarda kiralık imkanı olursa belki kafaları daha rahat oturabilecekler...
 BİTTİ