Türkiye ve Barzani anlaştı
FT, Ankara ile Barzani arasındaki petrol anlaşmasının son aşamaya geldiğini yazdı. Anlaşmaya Bağdat yönetimi karşı çıkıyor.
 İngiliz Financial Times gazetesi, Türkiye ile Barzani yönetimindeki Bölgesel Kürt Yönetimi arasındaki petrol anlaşmasının son aşamasında olduğunu ve yakında imzalanmasının beklendiğini yazdı. Gazetede yayınlanan habere göre, petrol ve doğalgaz aranması ve ihraç edilmesini kapsayan anlaşma bölgeyi dönüştürecek. Anlaşmayla Türkiye’ye günde 3 milyon varil petrol ile 10 milyar metreküp doğalgaz girecek. Habere göre Türkiye ve Bölgesel Kürt Yönetimi arasındaki anlaşmayla Türkiye’nin kontrolünde beş arama bölgesinden sorumlu bir şirket kurulacak. Gazeteye göre Bağdat’taki merkezi yönetimin karşı çıktığı bu anlaşma Bölgesel Kürt Yönetimi’nin, ekonomik ve siyasi bağımsızlığa erişimini kolaylaştıracak. Haberde ABD’nin de Irak Hükümeti’nin onayı olmadan petrol ihracatına karşı olduğu belirtildi. Amerikalı diplomatların bu anlaşmanın Irak’ın bölünmesini hızlandırabileceğini söylediklerine işaret edildi.
 Financial Times, Türkiye’nin bir yandan Irak’ın bölünmesinden endişe duyduğunu ve bunun kendi istikrarını da bozacağını düşündüğünü ancak bir yandan da enerji konusunda Rusya ve İran’a bağımlılığını azaltmak için başka arayışlara girdiğini vurguladı. Enerji ve Tabii Kaynaklar Bakanı Taner Yılmaz’ın geçtiğimiz hafta Kuzey Irak’a giden uçağına Bağdat yönetimi izin vermemişti.
  