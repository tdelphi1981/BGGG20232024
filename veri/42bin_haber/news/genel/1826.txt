Küresel güç yolunda engelleri aşıyoruz
YAŞ üyeleri, kış dönemi toplantısından önce Erdoğan başkanlığında Anıtkabir'e çıktı. Başbakan Özel Defter'e 'Milletimizin kardeşliğini korumak için çok boyutlu mücadele yürütüyoruz' diye yazdı
 Yüksek Askeri Şura (YAŞ) kış dönemi toplantısı, Başbakan Recep Tayyip Erdoğan başkanlığında Genelkurmay Karargahı'nda yapıldı. Bölgesel askeri-politik durum, iç güvenlik harekatına yönelik faaliyetler, TSK'nın ana prgramı ve hedeflerinin ele alındığı toplantı öncesi Şura üyeleri Erdoğan başkanlığında Anıtkabir'e çıktı. Erdoğan, Anıtkabir Özel Defteri'ne şunları yazdı: 
 
 - YÜKSEK Askeri Şura Kış Dönemi çalışmaları vesilesiyle Cumhuriyetimizin kurucusu Gazi Mustafa Kemal'i bir kez daha hürmet ve şükranla yad ediyoruz. Ülkemizi muasır medeniyetler seviyesinin üzerine çıkarma hedefine olan inancımızla, Cumhuriyetimizin kuruluşunun 100. yıl dönümü olan 2023'te Türkiye'yi dünyanın en gelişmiş 10 ülkesinden biri haline getirmek için azimle çalışıyoruz.
 
 KARARLI MÜCADELE
 - ÜLKEMİZİN birlik ve bütünlüğünü, kutsal vatanımızın bölünmezliğini, aziz milletimizin kardeşliğini korumak ve güçlendirmek için çok boyutlu ve kararlı bir mücadele yürütüyoruz. Milletimizin desteğiyle Türkiye'nin bölgesel ve küresel bir güç haline gelmesinin önündeki engelleri bir bir aşıyoruz.
 
 - BÜYÜK Türkiye hedefine ulaşabilmek için TSK'nın her bakımdan güçlü ve donanımlı olması gerektiğine inanıyor, bu çerçevede savunma sanayimizin gelişmesine özel önem veriyoruz. TSK'nın ihtiyaçlarının milli kaynaklarımızla üretebilir hale gelmesini hedefliyor, bu doğrultuda yürüttüğümüz çalışmaların başarılı sonuçlar vermesinden memnuniyet duyuyoruz.
 Atatürk'ün yemek takımıyla servis
 Cumhurbaşkanı Abdullah Gül'ün eşi Hayrünnisa Gül'ün depolarda yaptığı inceleme sırasında gördüğü Osmanlı Sarayı için özel üretilen ve Atatürk'ün de kullandığı yemek takımı bakımdan geçirildi. Aslını bozmadan yapılan onarım işlemlerinin ardından ilk kez dün Cumhurbaşkanı Gül'ün YAŞ üyelerine verdiği yemekte kullanıldı. Yemek takımının bazı parçalarında Sultan 2. Mahmud'un tuğrası bulunuyor.
 Filistin'e sırtımızı dönemeyiz
 BAŞBAKAN, Ulusa Sesleniş konuşmasında, Suriye ve Gazze mesajı verdi:  
 - GEREK yurtiçinde, gerek yurtdışında bazı çevreler Türkiye'nin dış politikasıyla ilgili soru işaretleri oluşturuyor. 'Bize ne Suriye'den, bize ne Gazze'den' diyenler çıkabiliyor. 'Türkiye gözünü kapatsın, oralardaki gelişmeler karşısında tepkisiz kalsın' diyenler var. Türkiye olarak, hem Suriye'deki hem Gazze'deki gelişmelerle kaçınılmaz olarak ilgilenmek zorundayız. 
 - KUDÜSLÜLER, Gazzeliler, Şamlılar, Halepliler, Çanakkale için, Erzurum için, Kars için, Edirne için nasıl koşup geldiler ve bu topraklarda Türkiyeli kardeşleriyle birlikte kahramanca şehit oldularsa, bugün de bizim zor zamanlarında onların yanlarında olmamız  insani zorunluluk. 
 - ÖZ tarihini bilmeyenler Suriye ve Gazze'ye ilgimizi anlamayabilir. Ancak bu millet ali cenaptır. Herkes sırtını dönse de biz Filistin'e sırtımızı dönemeyiz. Herkes Suriye karşısında sessiz kalsa da millet olarak sessiz kalamayız. ANKARA
  