Nükleer santrale ortaklık için Rusya ile görüşürüz
Enerji ve Tabii Kaynaklar Bakanı Taner Yıldız, organize sanayi bölgelerinin nükleer güç santrallerine ortak olma talebini Rusya Federasyonu ile görüşeceklerini ifade etti.
 Bakan Taner Yıldız, yerli kömür ile elektrik enerjisi üretenlere bölgesel teşvik dışında yeni bir teşvik daha uygulanacağını duyurdu. Organize sanayi bölgeleri adına OSBÜK'ün (Organize Sanayi Bölgeleri Üst Kuruluşu) termik santralleri ihalesini girebileceğini dile getirdi.
 Kayseri 6. OSB Bölge Zirvesi'ne ev sahipliği yaptı. Kayseri Organize Sanayi Bölgesi METEM binasından yapılan toplantıya Bakan Taner Yıldız, EPDK Başkanı Hasan Köktaş, OSBÜK Başkanı Nurettin Özdebir, protokol ve çok sayıda davetli katıldı. Açılış konuşmasını yapan Kayseri OSB Yönetim Kurulu Başkan Ahmet Hasyüncü, bölgelerin durumu ve sanayicinin beklentileri ile ilgili açıklamalar yaptı. Ardından konuşan OSBÜK Başkanı Özdebir, sorunları dile getirdi.
 Daha sonra kürsüye gelen Bakan Taner Yıldız, Van'da, Kıbrıs'ta ve farklı illerde yapılan toplantının altıncısını ve enerji zirvesini Kayseri'de yaptıklarını belirtti. Organize sanayilerin ve sanayicilerin her zaman yanı başlarında olduklarını ifade eden Yıldız, "Bizim esas amacımız; Türkiye'de sürdürülebilir enerji politikalarıyla beraber sanayicilerimizin rekabet gücünü arttıracak, onların da uzun dönemli kontratlarla beraber satışlarını gerçekleştirebileceği bir yapıyı oluşturmak." dedi.
 Bakan Yıldız, doğalgazla ilgili talepler hakkında şu bilgileri verdi: "Kurallarımız belli. 300 bin metreküpün üzerindekiler serbest tüketici, altındakiler dağıtım hizmetlerine tabidir. Duplikasyon var. Çifte müracaatlar var. Bugün hem BOTAŞ'a hem toptancı özel şirketlere müracaat edenler var. Bunların toplam miktarı 54 milyar metreküpü buluyor. Türkiye'de böyle bir tüketim yok. Türkiye'de geçen yıl 44 milyar metreküp civarında özel ve kamu şirketleri ile birlikte tüketim vardı. Türkiye'nin büyüme rakamları ortada. Bunu ve kış şartlarını da dikkate alarak 48 milyar metreküp oranında gerçekleşmesini bekliyoruz. 54 milyar metreküp talep var. Bunda bir yanlışlık var. Şimdi kontratlar Rusya Federasyonu tarafından her türlü kamuoyunda bahsedilen 'Acaba Suriye ile siyasi sıkıntılarınız bize yansır mı?' demelerine rağmen inadına bu anlaşmalar devam ediyor. Bizim Rusya Federasyonu ile hiçbir şekilde sorun olmaksızın izole edilmiş şekilde devam ediyor. Zamanlama tartışılır ama önemli değil. Kontratlar yapıldı. Bizim öngördüğümüz şekilde." diye konuştu.
 Bakan Yıldız,  asgari alım miktarını tutturamayanların oranının yüzde 80 civarında olduğunu dile getirerek şöyle konuştu: "Kamu ve özel sektör de bu işin hesabını yapıyor. Bakacaksanız. Ne kadar talep ediyorsunuz? 100 metreküp. Ona göre hesap et. Eğer 70 metreküp alırsanız, Türkiye'nin al ya da öde ile ilgili mükellefiyetleri yurt dışına nasıl varsa kamu bunu ciro ediyor. Özel sektör de hesabını yapacak ve o da o tarz mükellefiyetini yapacak. Bir organize sanayimiz 'ben bu mükellefiyetimi yerine getirmiyorum' dedi. Gidip toptancı ile anlaşma yapacağını söyledi. Bu doğru değil. Bize yapılan kontrat ve satış devam ederken bir başkasına gitmesini normal karşılamayız. İğneyi kendimize çuvaldızı başkasına batırarak bu sonucu bulabiliriz."
 OSBÜK'E NÜKLEER GÜÇ SANTRALİ İÇİN ORTAKLIK TEKLİFİ  
 Bakan Taner Yıldız, OSBÜK tarafından elektrik enerjisi ile ilgili dile getiren sorun ve taleplere şu cevabı verdi:  "Nükleer güç santrallerine ortak olma talebinizi Rusya Federasyonu ile görüşeceğim. Ama Van'da görüştüğümüz gibi 6 milyar metreküp doğalgazı 'özelleştirin biz alacağız' dediğiniz olaya benzememelidir. O zaman 6 milyar metreküpten OSBÜK vazgeçmeseydi, şu anda 6 milyar metreküpün kontratına sahip olacaktınız. 5-5.6 milyar metreküpü kullanma garantisi alacaktınız. Bu ticaret. Kar etmek de var zarar etmek de. Kontrat sonrasında, rekabet ortamında BOTAŞ sizden daha ucuz ya da pahalı satabilir. Her birimizin ticaretinde bu kaide var. Kar etmek istiyoruz ama zarar da ediyoruz. Ben şimdi siz talep ediyorsanız, finansman maliyetleri, yatırım maliyetleri, sözleşme çerçevesinde talep ediyorsanız yerli ortak olarak OSBÜK'ü gösterir ve Rusya Federasyonu ile görüşürüz. Bunu söylüyorum."
 Bu açıklama üzerine OSBÜK başkanı ve toplantıda bulunan bazı illerin organize sanayi bölgelerinin yönetim kurulu başkanları teklifi kabul ettiklerini dile getirdiler.
 YERLİ KÖMÜR İÇİN KURULACAK TERMİK SANTRALLERE DE TEŞVİK GELİYOR
 Bakan Taner Yıldız, toplantıda yeni teşvik müjdesi verdi. Yerli kömür üretimi için yapılacak olan termik santrallerin bölgesel teşvik dışında yeni bir teşvikle destekleneceğini açıkladı. Yıldız,  "Yerli kömürle elektrik üretmeniz durumunda, çıkarttığınız yerli kömür için bölgesel teşvikler vardı. Bakanlığımız almıştı. Bir yeni ekleme olacak. Yerli kömürden elektrik üretimi yapılacak olan termik santrali yapılıyorsa onu da teşvik kapsamına alacağız. Bunu önceden demediğimizi düşünmeyin. Bu teşviklerden yatırımlara girerseniz faydalanabilirsiniz. Yerli kömür ile ilgili her iki ayda bir ihale yapıyoruz. Bu ihaleye OSBÜK girebilir. OSBÜK'ü ihaleye davet ediyoruz." şeklinde konuştu.
 Yıldız, konuşmasının son bölümünde enerji verimliliği ile ilgili bilgiler verdi. Bakan, sanayicilere şu uyarıyı yaptı: "2020 yılına kadar yıllık en ideal rakamla 15 milyar lira tasarruf edecek bir yapı kurduk. 25 başlıkta. 25 ayrı başlığı sanayicimiz alıp kullanabilir. Ortalama amortismanı 2 yıl. Bununla ilgili yapılacak işletmelerdeki tasarruf önemlidir." 
 CİHAN
 
  