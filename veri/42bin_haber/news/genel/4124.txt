Davos deyince akla tek bir olay geliyor: One Minute çıkışı
Bu yıl 43'üncüsü düzenlenen Davos toplantıları, bugüne kadar birçok tarihi olaya şahitlik yaptı. Türkiye için en unutulmazı 2009 yılındakiydi
 Davos, İsviçre'de Alpler'e sırtını dayamış küçük bir dağ kasabası. Davos toplantıları 1971 yılında Alman asıllı ekonomi profesörü Klaus Schwab tarafından Avrupalı işadamlarının ABD'de iş hayatına uyum sağlayabilmelerini kolaylaştırmak amacıyla başlatıldı. Davos, en çok 1973'teki petrol şokundan sonra adından söz ettirdi. Küresel ekonomide ortaya çıkan yeni manzara, yeni rekabet koşulları ve uluslararası siyasetin enerji eksenli yeni görünümü Davos'ta mercek altına alındı.  Davos'ta artık seminerler değil beyin fırtınasının yarattığı devasa bir toplantılar dizisi ortaya çıkmıştı. 1979 yılında Davos toplantıları artık kurumsallaşmış ve ortaya çıkan yeni yapı dünyadaki kanaat önderlerinin yakından takip ettiği akademik hatta siyasi nitelikte bir platform haline dönüşmüştü. Aradan geçen 35 yılda, forum dünyanın dört bir yanından 1.000'in üzerinde üst düzey şirketin üyesi olduğu bir platforma dönüştü.
 Papandreu ve Özal'ın ünlü pozu
 1988'DE savaşın eşiğinden dönen Türkiye ile Yunanistan, ilişkilerini barış temelinde yeniden yapılandıracak önemli adımları burada, Cumhurbaşkanı Turgut Özal ile Yunanistan Başbakanı Andreas Papaendreu'nun el sıkışmasıyla attı. 1992'de Güney Afrika Cumhurbaşkanı Frederik Willem de Klerk rakibi Nelson Mandela ile bu toplantılara katılarak ülkede ırkçı siyasetin değişeceği işaretini verdi.
 2002'de New York'ta yapıldı
 FORUM, sadece 2002 yılında 11 Eylül saldırılarının ardından kentin ekonomisine ve sosyal yaşamına katkı sağlamak amacıyla bir kez New York'ta toplandı. 2003 yılında ise Arap ülkeleriyle ABD arasında serbest ticaretin inşa edilmesine yönelik ilk çalışmalar yine Davos'ta başlatıldı. 2004 ve 2005 yıllarında Davos toplantılarının gündemini neoliberal politikaların yol açtığı olumsuzlukların giderilmesine yönelik çözüm önerileri oluşturdu.
 Peres ve Arafat ilk Davos'ta uzlaştı
 1994 yılında İsrail Dışişleri Bakanı Şimon Peres ve Filistin lideri Yaser Arafat Gazze ve Eriha'dan İsrail askerlerinin çekilmesi konusunda ilk kez Davos'ta uzlaşmaya vardılar. 2000'li yıllarda ise Kyoto sözleşmesi çerçevesinde küresel çevre politikaları, temiz su kaynaklarının korunması ile Afrika'ya yardım, Davos'un gündemine ilk sıralardan giren ve somut çözüm önerilerinin oluşturulduğu konu başlıkları oldu.
 Peres'le meşhur kavga
 TÜRKİYE için Davos 2009'da çok farklı bir boyut kazandı. Başbakan Erdoğan ve İsrail Cumhurbaşkanı Şimon Peres'in de katıldığı Gazze konulu panel tarihe geçti. Başbakan Erdoğan İsrail'i ağır eleştirince Peres sert yanıt verdi. Erdoğan, daha sonra eleştirileri yanıtlarken sözlerini kesen moderatöre kızarak salonu terk etti. Bu tartışma tarihe 'One minute' krizi olarak geçti. Erdoğan o tartışmadan beri Davos'a gitmiyor. 1970'lere kadar Alplerde küçük bir kayak kasabası olarak tanınan Davos şimdi bambaşka bir yüz, bambaşka bir görüntüye kavuştu. Alpler'e sırtını dayamış bu küçük dağ kasabası şimdi küresel ticaretin, neoliberal siyasetin ve akademik kapitalizmin başkenti olarak dünya gündemini belirliyor.
  
 Patronlar Davos'a çıkarma yaptı
 Dünyanın önde gelen liderleri ve ekonomistleri bu yıl 43'üncüsü düzenlenen Dünya Ekonomik Forumu'nda değerlendirmeler yapacak. Foruma Türk iş ve sanat dünyasından katılacak katılımcılar arasında Arzuhan Doğan Yalçındağ, Mehmet Ali Yalçındağ, Güler Sabancı, Ferit Şahenk, Ahmet Çalık, Cüneyd Zapsu, Tuncay Özilhan ve yazar Elif Şafak da yer alıyor. Foruma Coca Cola CEO'su Muhtar Kent'le birlikte, Embraer, Toshiba, UBS başkanları ev sahipliği yapıyor.
  