'Ecevit, Kavakçı'yı atmasaydı belki de darbe olacaktı'
TBMM Darbeleri ve Muhtıraları Araştırma Komisyonu dün 28 Şubat süreciyle ilgili olarak, Hüseyin Gülerce, Gülay Göktürk, Avni Özgürel, Ahmet Hakan'ın da içinde bulunduğu gazetecileri dinledi.
 O süreçte Zaman gazetesi olarak, darbe olmaması için tansiyonu aşağıya çekmeye çalıştıklarını belirten Gülerce 'Medyanın 28 Şubat'taki rolünden dolayı mesleğimden utandım' dedi. Hüseyin Gülerce, 'Ecevit, Merve Kavakçı'ya o çıkışı yapmasaydı, belki de darbe olacaktı. Darbecilerin elindeki bir kozu almış oldu' diye konuştu.
 BUGÜN DE İTHAMLARA MARUZUM
 Gazeteci yazar Ahmet Hakan Coşkun da ''28 Şubat'ta direnen bir TV kanalının görünen yüzü olarak ithamlara maruz kaldım ama bugün de kalıyorum'' dedi. Coşkun şöyle konuştu: ''Medya güçlünün yanında hizalanır. O dönemde de bu dönemde de böyle. Yargımız, üniversitelerimiz, bürokrasimiz, güç kimdeyse onun yanında hizalanırlar. 28 Şubat rant için yapılmamıştır. Erbakan direnmeyi, rest çekmeyi ve istifa etmeyi düşünmedi.'  
 Gazeteci Yazar Avni Özgürel de düne göre azalmış olmasına rağmen ''Türkiye'de artık darbe olmaz'' denilemeyeceğini söyledi. ''28 Şubat'ın temelinde yatan önemli sebeplerden biri, Erbakan'ın geliştirdiği havuz sistemidir'' dedi. 
 Eski Dışişleri Bakanlarından İlter Türkmen ise ABD'nin, Türkiye'deki darbelerde etkili olduğu iddialarını ''şehir efsanesi'' olarak niteledi.
 Soylu: 1 Numara Allah'tır
 KAMUOYUNDA ''Sisi'' lakabıyla tanınan Seyhan Soylu da Komisyonu'na bilgi verdi. Soylu, 28 Şubat sürecinin öne çıkan isimlerinden Fadime Şahin, Müslüm Gündüz ve Ali Kalkancı'yı hiç tanımadığını ifade etti. Komisyon Başkanı Nimet Baş'ın sorusu üzerine Soylu ''Bir numaranın Allah'tan başkası olduğuna inanmıyorum'' dedi. Bu sözler üzerine Nimet Baş, ''Açık yüreklilikle cevaplar alamadık''  diyerek, toplantıyı sonlandırdı.