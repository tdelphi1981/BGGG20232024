Suriye uçaklarını vurma yetkisi TSK'da
Yaklaşık 5 ay önce Başbakan'ın 'değişti' dediği angajman kuralları bir kez daha gündemde. Suriye uçaklarının vurulmasıyla ilgili yetki, Başbakan yerine TSK'da ve Suriye Hava Kuvvetleri Türkiye sınırını ihlal ederse bu yetki kullanılacak.
 Yaklaşık 5 ay önce Başbakan'ın 'değişti' dediği angajman kuralları bir kez daha gündemde. Suriye uçaklarının vurulmasıyla ilgili yetki, Başbakan yerine TSK'da ve Suriye Hava Kuvvetleri Türkiye sınırını ihlal ederse bu yetki kullanılacak.
 Son günlerde Suriye savaş uçaklarının sınıra çok yakın bölgelerdeki yerleşim birimlerini bombalaması, 'Türkiye, Suriye savaş uçaklarına neden müdahale etmiyor?' sorusunu gündeme getirdi.
 Türkiye, şu anda Başbakan Erdoğan'ın değiştiğini ilan ettiği angajman kuralları çerçevesinde hareket ediyor.
 Edinilen bilgiye göre, angajman kurallarında yapılan en önemli değişiklik, Başbakan Erdoğan'ın sahip olduğu "vurma yetkisini" Türk Silahlı Kuvvetleri'ne devretmesi olduğu öğrenildi.
 Bu yetki, ancak bir Suriye uçağı ya da helikopterinin Türkiye sınırını ihlal etmesi durumunda kullanılabilecek.
 TSK'nın Suriye sınırında bulunan birlik komutanlarının, bu durum oluştuğu takdirde, kendilerine tanınmış olan yetkiler çerçevesinde, Başbakan'a sormadan, Türk savaş uçaklarına vur emri verebileceği belirtiliyor.
 Son günlerde yaşanan bombalama olaylarında Suriye tarafınca Türkiye'ye yönelik sınır ihlali yapılmadığı için TSK'nın bu yetkiyi kullanmadığı ifade ediliyor.
 5 KİLOMETREDEN FAZLA YAKLAŞAMAZ
 Suriye uçak ya da helikopterlerinin iki ülke arasında 1971 tarihinde imzalanan Suriye Hudut Komisyonu Halep Toplantısı Protokolü'nün 15. maddesine göre, Türkiye sınırına 5 kilometreden fazla yaklaşmaması gerekiyor.
 Ancak bu karar, son dönemde Suriye tarafından sıkça ihlal ediliyor.
 Türk savaş uçakları son olaylarda bu protokol hükümlerini ihlal ettiği için sınır ihlali olmasa da Suriye hava araçlarına karşı önleme uçuşu yapabiliyor.
 Bunun caydırıcı etkisi ile Suriye uçak ve helikopterleri hedefleri bombalayıp kısa süre içerisinde 5 km'lik hat dışına çıkıyor.
 Kaynaklar Türkiye'nin bu caydırıcılığıyla can kayıplarının önüne geçtiğini belirtiliyor.
 Türk Silahlı Kuvvetleri’nin, Suriye tarafından gelen top ve havan mermilerine karşı verdiği karşılık ise değişen angajman kuralları çerçevesinde değil, uluslararası hukuktan doğan haklara dayanıyor.
 Bölgedeki birlik komutanları, Türkiye topraklarına top ya da hava atışı yapılması durumunda üst komutanlıktan emir almadan karşılık vermeleri konusunda da yetkilendirildiği öğrenildi.