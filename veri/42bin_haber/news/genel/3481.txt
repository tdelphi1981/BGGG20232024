'Fenerbahçe - Trabzon dostluğu bitmiştir'
Trabzonspor Teknik Direktörü Şenol Güneş, Fenerbahçe ile aralarındaki dostluğun bittiğini söyledi, “Bu iş 50 senede kapanmaz. Kupa almamız da bizi kurtarmaz. İki senedir bu olayı konuşuyoruz ama cevap bulamıyoruz” dedi.
 Trabzonspor’un hocası Şenol Güneş, Fenerbahçe ile aralarındaki sorunların uzun yıllar daha devam edeceğini ileri sürdü.
 Antalya kampında Beyaz TV’ye özel açıklamalar yapan Güneş, birçok konuda çarpıcı ifadeler kullandı. İşte tecrübeli teknik adamın mesajları...
 * Bizim başkanımız dünyanın en iyi başkanı. Çok zeki, çok çalışkan. Trabzonspor’u seviyor. Bütün zamanını kulüp için harcıyor. Ben kendimi başkanlığa değil, antrenörlüğe göre hazırladım. 45 senedir bu mesleği yapıyorum. Benim ne işim var başkanlıkta. Ama taraftar olabilirim.
 * Giray Kaçar bizim için büyük kayıp. Araştırma yapılmasına rağmen bir şeyler çıkabiliyor. 1.5 aydır göğüs ağrısı olduğunu söylüyordu, doktorlarla paylaştı ama önemsemedi. Hareket ettiğinde ağrıları olduğunu söylüyordu. Tatile gitti geldi. Yapılan muayenelerinde futbol oynamaya engel değil dediler. Son araştırmalara göre risk olur dendi. Şu an aramızda olamayacak gibi görünüyor.
 * 3 Temmuz sürecinden Fenerbahçe ve Trabzonspor büyük zarar gördü. İki takım güzel bir yarış yaparken, iki takım kavga eder duruma geldi. Suç kimdeydi? Kim ne yaptı? Trabzonspor bir suç işlediyse cezasını çeksin. Ben işlediysem ben de çekeyim. Ama ben işlemediysem, bundan neden zarar göreyim.
 ‘Fırat Aydınus bizi doğradı’
 * Fenerbahçe-Trabzonspor rekabeti vardı ama dostluğu da vardı. Bu dostluğu kaybettik. Bu çok kötü bir şey. Ortada ganimet var, bunu paylaşalım anlayışı var. Biz kupayı aldığımızda her şey bitecek mi? Bizim aldığımız kupa haksızsa, ben o kupayı istemem zaten. Bence 50 yılda kapanmaz bu iş. Trabzonspor’un kupa alması da kurtarmaz. İki yıl oldu hâlâ bunu konuşuyoruz ve cevap bulamıyoruz.
 * Fırat Aydınus geçen sezon 6-7 maçımıza geldi, hepsinde aleyhimize kararlar verdi, bizi doğradı. Beşiktaş ile İstanbul’da oynadığımız maçın hakemi de oydu. İstanbul bölgesi hakemi ve Beşiktaşlı olduğu da söyleniyor. O maçta beni rapor etmiş, kimse bilmiyor ama ben 3 maç ceza aldım. Kural neyse uygulandı, ben itiraz etmedim.