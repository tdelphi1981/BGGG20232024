'İlk Türkiye'ye kuruyoruz'
Amerikan yatırım bankası Goldman Sachs tarafından düzenlenen konferansa konuşmacı olarak katılan Apple'ın CEO'su Tim Cook, yeni mağaza açmaya hazırlandıklarını ve bu mağazaların ilkinin Türkiyede hizmete gireceğini açıkladı.
2012'de 120 milyon insanın mağazalarını ziyaret ettiğini belirten Cook, buna karşın globalde sadece 400 adet mağazalarının bulunduğuna dikkat çekti. 20 mağazayı kapatarak mevcut mağazaları daha da büyüteceklerini vurgulayan Apple, konuyu Türkiye'ye de getirdi ve şunları kaydetti: "30 mağaza daha açıyoruz ve bunlar ABD sınırları dışında olacak. İlki ise Türkiye'de kurulacak." Cook, mağazanın Türkiye'de ne zaman hizmete gireceğine ise değinmedi. 
  
DAHA IPHONEUN GİRMEDİĞİ BİRÇOK ÜLKE VAR 
  
Cook, "iPhone çok satan bir ürün, acaba artık doğal sınırlarına ulaşmış olabilir mi" sorusu üzerine şu sözleri kaydetti: "Bizim sözlüğümüzde "sınır" kelimesi yok. Beraber çalıştığım insanların da öyle. Geçen yıl 700 milyon olan akıllı telefon satışı bu yıl ikiye katlanarak 1.4 milyar adedi geçecek. Sonuçta insanlar telefonlarını sık sık güncellemeyi seviyor ve daha hep daha iyisini istiyor." İlk çıktığı günden bu yana iPhone'un birkaç yüz milyon dolarlık satış hacminden geçen yıl itibariyle 23 milyar dolarlık hacme ulaştığına dikkat çeken Cook, henüz bulunmadıkları birçok pazarın olduğunu da hatırlattı. 
  
UCUZ IPHONELA TÜKETİCİ DE İLGİLENMİYOR 
  
Apple'ın ucuz iPhone'u imal edeceği haberlerine de açıklık getiren Cook, tüketicilerin fiyatlara karşı duyarlılığını incelediklerini ve ucuz iPhone'ların sanılanın aksine çok satmadığına vurgu yaptı. Yeni çıkan iPhone'lara tüketicilerin yoğun ilgi gösterdiğini kaydeden Cook, fiyatları düşen iPhone 4 ve 4S'lerin ise tahminlerin aksine çok satmadığını açıkladı.  
  
UCUZ MAC YERİNE IPADI YAPTIK 
  
399 dolardan satılan iPod'un zaman içinde 49 dolara kadar düştüğünü de belirten Cook, ucuz bir ürün üretmekten ziyade daha yenilikçi cihazlar üzerinde çalıştıklarını dile getirdi ve sözlerini şöyle sürdürdü: "Birçok kişi Mac'lerin 1000 doların altında bir fiyatla satılmasını istiyor. Biz de bunu istiyoruz; ancak bu fiyatla ortaya öyle harika bir ürün çıkmıyor. Baktık Mac'le olmuyor, yeni bir şey icat ettik, 329 dolara iPad'i satışa sunduk." 
  
TELEFONLARIN EKRAN GENİŞLİĞİ TEK KISTASIMIZ DEĞİL 
  
"Neden iPhone'ların ekranı rakiplerinde olduğu gibi daha büyük değil" sorusuna "Evet tüketiciler ekran ölçüleriyle yakından ilgili; ancak olay ekran boyutuyla bitmiyor ve ekranla ilgili bazı ayrıntıları düşünmek gerekiyor" şeklinde yanıt veren Cook, sözlerini şöyle sürdürdü: "Örneğin OLED'in renk yoğunluğu gerçekten felaket. İnternetten aldığınız herhangi telefonda renk görmek istiyorsanız bence OLED'e güvenmeyin. Mevcut iPhone ve iPad'lerde kullanılan retina bu anlamda OLED'e kıyasla 2 kat daha canlı renklere sahip."  
  
TABLET SATIŞLARI 3E KATLANACAK 
  
iPad satışlarına da değinen Cook, geçen yıl 120 milyon tabletin satıldığını ve 4 yıl içinde bu sayının 3'e katlanacağının öngörüldüğünü belirtti. Tabletlerin yeni bir deneyim olduğunu vurgulayan Cook, hiç bilgisayarı olmayanların ve bilgisayar dışında yeni bir şey denemek isteyenlerin tabletlere yöneldiğini kaydetti.  
  
TABLETLER WINDOWSLU BİLGİSAYARLARI ERİTİYOR 
"iPad'i icat edip satarak kendi işiniz olan Mac'leri öldürüyorsunuz" sorusuyla sık sık karşılaştığını söyleyen Cook, sözlerinin devamında şunları dile getirdi: "Belki doğru... Ancak bunu biz yapmasaydık, başkası yapacaktı. Aslında tabletler Mac'lerden ziyade bu alanda daha fazla pazara hakim olan Windows'lu PC'leri öldürüyor."