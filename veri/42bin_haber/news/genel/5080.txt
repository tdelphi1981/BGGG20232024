'ÂŞIĞIM' DEMEK ATEŞ PAHASI
Gül seralarıyla ünlü Yalova'dan kötü haber... Fırtına, yağmur fidanları perişan edince üreticinin "14 Şubat'ta hasılat hayali" soldu. Ziraat Odası, Kenya'dan gül ithal edildiğini açıkladı. Hasat krizi sevgilileri de vuracak. 14 Şubat'ta gül fiyatlarının geçen yıldan yüksek olması bekleniyor.
   Sevgililer Günü'ne sayılı günler kala seralarıyla ünlü Yalova'dan kötü haber... Kar, kış derken kentte çiçek kalmadı. Kötü bir sezon geçirdiklerini belirten üretici dertli. Kadir Erdinç de bunlardan biri. Bütün bir yıl uğraşıp yetiştirdikleri güllerin 20-30 kuruştan satıldığını belirten Erdinç, şöyle dedi: "Hatta çöpe atıldığı bile oldu. Gülün en çok rağbet göreceği 14 Şubat Sevgililer Günü geliyor, ama bizim elimizde gül kalmadı." Bir başka üretici Kaan Şahin de "Gülün üretim yeri Yalova'ya bile yurt dışından gül gelecek" diye konuştu. YALOVA Ziraat Odası Başkanı Şaban Beşli ise "Afrika'dan, Kenya'dan gül ithal edilmeye başlandı. Üstelik aynı fiyatlarda. Kalite olarak fark var. Ama bunu müşteri böyle algılamaz. Bilmiyorlar ve bu malı alıyorlar" dedi. Osman HÖKEMEH