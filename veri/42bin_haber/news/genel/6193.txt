Yeşil fasulyenin fiyatı yüzde 56 arttı
Türkiye Ziraat Odaları Birliği (TZOB) Genel Başkanı Şemsi Bayraktar, Şubat ayında market fiyatlarına bakıldığında, 10 üründe fiyat değişimi olmazken, 12 üründe azalma, 18 üründe ise fiyat artışı görüldüğünü belirtti. Bayraktar, en fazla fiyat artışının ise yeşil fasulyede yaşandığını ifade etti.
Şemsi Bayraktar, yaptığı yazılı açıklamada, TZOB olarak, üreticiden tüketiciye, halkın tamamını yakından ilgilendiren gıda fiyatlarındaki değişimleri takip etmeye ve kamuoyunu doğru bilgilendirme amacıyla açıklamalar yapmaya devam ettiklerini bildirdi. 
Bayraktar, Şubat ayındaki market fiyatlarına bakıldığında, aylık bazda 10 üründe fiyat değişimi olmazken, 12 üründe azalma, 18 üründe ise fiyat artışı olduğunu belirtti. Şubat ayında, marul, patates, portakal, kuru fasulye, nohut, kırmızı mercimek, pirinç, fındık, dana eti ve toz şeker fiyatlarında değişim görülmezken, fiyat düşüşünün yüzde 32,06 oran ile en fazla yeşil soğanda olduğunu bildiren Bayraktar, şunları kaydetti: 
Yeşil soğandaki fiyat düşüşünü yüzde 17,05 maydanoz, yüzde 16,75 ile ıspanak, yüzde 13,30 ile kabak, yüzde 7,29 ile pırasa, yüzde 7,22 ile yumurta, yüzde 5,94 ile karnabahar, yüzde 4,23 ile Antep fıstığı, yüzde 2,39 ile kuru soğan, yüzde 2,12 ile lahana, yüzde 1,51 ile yeşil mercimek, yüzde 1,43 ile zeytin izledi.
Market fiyatlarında en fazla fiyat artışı ise yüzde 56,85 ile yeşil fasulyede görüldü.  
Yeşil fasulyedeki fiyat artışını yüzde 43,26 ile sivri biber, yüzde 10,09 ile patlıcan, yüzde 7,02 ile kuru üzüm, yüzde 6,21 ile elma, yüzde 5,59 ile mısırözü yağı, yüzde 5,33 ile havuç, yüzde 5,30 ile domates, yüzde 4,66 ile kuru incir, yüzde 4,39 ile limon, yüzde 4 ile zeytinyağı, yüzde 3,44 ile tavuk eti, yüzde 2,26 ile kuru kayısı, yüzde 1,93 ile armut, yüzde 1,61 ile salatalık, yüzde 0,91 ile süt, 0,51 ile ayçiçeği yağı, yüzde 0,40 ile kuzu eti takip etti. 
Üretici fiyatları-

Şubat ayındaki üretici fiyatlarına bakıldığında, 16 üründe fiyatlar bir ay önceki fiyatlara göre değişmezken, 9 üründe azalma, 11 üründe ise fiyat artışı olduğu bilgisini veren Bayraktar, şöyle devam etti: 
Şubat'ta ıspanak, pırasa, kuru soğan, patates, portakal, limon, elma, armut, kuru fasulye, nohut, kırmızı mercimek, yeşil mercimek, pirinç, kuru kayısı, kuru incir, süt fiyatlarında değişim olmazken, fiyat düşüşü yüzde 28,53 oran ile en yeşil soğanda görülmüştür. Yeşil soğandaki fiyat düşüşünü yüzde 20 ile zeytin, yüzde 10,56 ile yumurta, yüzde 10,04 ile kabak, yüzde 8,33 ile maydanoz, yüzde 7,14 ile lahana, yüzde 6,82 ile fındık, yüzde 6,09 ile karnabahar, yüzde 3,33 ile kuru üzüm izledi. En fazla fiyat artışı, Şubat'ta yüzde 71,68 oran ile yeşil fasulyede görüldü. Yeşil fasulyedeki fiyat artışını yüzde 70,88 ile sivri biber, yüzde 26,98 ile patlıcan, yüzde 25 ile zeytinyağı, yüzde 12,84 ile salatalık, yüzde 8,69 ile kuzu eti, yüzde 8,27 ile domates, yüzde 7,21 ile Antep fıstığı, yüzde 4,76 ile havuç, yüzde 2,35 ile marul, yüzde 1,23 ile dana eti takip etti.

Fiyat değişimlerinin nedenleri-

Bayraktar, fiyatı artan ürünlere bakıldığında, yeşil fasulye, sivri biber, patlıcan, salatalık, domates gibi ürünlerde bu mevsimdeki arzın sadece seralardan karşılanmasının fiyatların artışında etkili olduğunu belirtti. 
Fiyat düşüşü görülen ürünlere bakıldığında, üreticide fiyatı en çok düşen ürünün yeşil soğan olduğunu bildiren Bayraktar, şunları kaydetti:
Yeşil soğan ve maydanozda hasat edilen ürün miktarındaki artışa bağlı fiyatlarda düşüş yaşandı. Kışlık sebzeler arasında yer alan ıspanak ve pırasada üretici fiyatlarında değişim görülmezken, lahana ve karnabaharda fiyatlarda bir miktar gerileme meydana geldi.
Genel olarak değerlendirdiğimizde arz ve talepteki değişime bağlı olarak fiyatlarda artış ve azalışların meydana geldiği görülüyor.