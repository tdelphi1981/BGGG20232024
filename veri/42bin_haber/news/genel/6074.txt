Halkbank İtalya'yı salladı
Voleybolda, Erkekler CEV Kupası Finali ilk maçında Halkbank, İtalya'nın Andreoli takımını deplasmanda 3-1 yendi.İtalyan seyirciler maça yoğun ilgi gösterirken, 2 bin 200 kapasiteli Palabianchini Spor Salonu'nun tamamı doldu.
Başhakem Bulgar Ivaylo Ivanov ile yardımcı hakem Sırp Boris Kolarevic'in yönetimi, zaman zaman her iki takım tarafından da tepkiyle karşılandı.

Salon: Palabianchini
Hakemler: Ivaylo Ivanov (Bulgaristan), Boris Kolarevic (Sırbistan)
Andreoli: Fragkos, Verhees, Sottile, Rauwerdink, Gitto, Jarosz (Rossini, Noda, Cisolla, Patriarca, Troy)
Halkbank: Hüseyin, Diaz, Emre, Abdelhay, Priddy, Resul (Nuri)
Setler: 22-25, 26-24, 21-25, 21-25
Süre: 109 dakika (28, 30, 26, 25)

Yoğun seyirci baskısına rağmen maçın genelinde üstünlüğünü koruyan Halkbank, zaman zaman bloklarda sıkıntı yaşadı. Özellikle ikinci sette bloklarda açık veren başkent ekibi, bu sette rakibin hücumlarını püskürtmekte zorlandı. Üçüncü setten itibaren maça ağırlığını koyan Halkbank, rakibini 3-1 yendi. Bu arada maçın 2. setinde bir seyircinin rahatsızlanması nedeniyle karşılaşmaya bir süre ara verildi.

Karşılaşmayı Halkbank Kulübü Başkanı Selahattin Süleymanoğlu ile Türkiye Voleybol Federasyonu Yönetim Kurulu Üyesi Ahmet Göksu'nun yanı sıra az sayıda Türkiye vatandaşı da tribünlerden takip etti.
İki takım arasındaki rövanş maçı 3 Mart Pazar günü Ankara'da TVF Başkent Salonu'nda oynanacak. Maç saat 17.00'de başlayacak.

Halkbank ikinci maçı da kazanırsa şampiyon olacak. Kaybetmesi durumunda ise maçın hemen ardından altın set oynanacak ve seti kazanan takım kupanın sahibi olacak.