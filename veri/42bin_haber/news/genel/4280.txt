Batılılar kendini, Doğulular siyaset konuşmayı seviyor
Odasının penceresinden gördüğü Yunan köyünü merak edenler... Sınırın öte yanıyla gelin ‘değiş tokuşu’ yapanlar... Her hareketi devlet tarafından izlenenler... Türkiye’nin sekiz ayrı sınırından insan manzaraları, bugünlerde Salt Galata’daki ‘1+8’ başlıklı video yerleştirme sergisinde...
 Eyüp Tatlıpınar/eyup.tatlipinar@aksam.com.tr
 Türkiye ve komşu ülkelerle arasındaki sınırlar, televizyon ve gazetelerde daha çok kriz zamanlarında rastladığımız bir konu. Buralardaki köy ve kasabalarda yaşanan hayat bu kez herhangi bir kriz nedeniyle değil, bir sanat etkinliği vesilesiyle gündemimize geldi. 
 İstanbul Beyoğlu’ndaki Salt Galata’da bu hafta açılan ve 7 Nisan’a kadar görülebilecek bir video yerleştirmesi, Türkiye’nin sekiz sınırından insan manzaraları sunuyor; sınırın bir Türkiye, bir de karşı tarafındaki köylerden röportajlarla... ‘1+8’ başlıklı sergide, duvarlara yansıtılan sekiz ayrı videonun her birinde bir sınır bölgesi gösteriliyor. Kimlik, aidiyet, ulus gibi kavramların sorgulandığı bir sergi... 
 Cynthia Madansky, İstanbul-New York, Angelika Brudniak ise Viyana-İstanbul arasında mekik dokuyan iki sanatçı. Uzunca bir zamandır gelip gittikleri ve iyi tanıdıkları Türkiye hakkında bir video çekmek istediklerinde, bu zahmetli projenin peşinde bulmuşlar kendilerini. 2 yıl boyunca ülke sınırlarında dolaştıktan sonra 2012’de çekimleri tamamlamışlar. Projenin belgesel filmi, aynı adla geçen yıl İstanbul Film Festivali’nde gösterilmişti. 
 ÇOCUK YAŞTA EVLENDİRİLDİK!
 Sergi açılışında kendileriyle görüşürken, iki yıl boyunca karşılaştıkları olayları, gözlemlerini sorduk... Batı’daki insanlar daha çok kendi hikâyelerini anlatırken, Doğu’dakilerin politik konular hakkında konuşmayı tercih etmelerini ilginç bulmuşlar. Bir de Doğu’daki kadınların hep çocuk yaşta nasıl evlendirildiklerini anlatmayı istemelerini... Sanatçıların bazı izlenimlerini kendi ağızlarından aktaralım. 
 KARŞIYI GÖRMEDEN ÖLMEYEYİM
 lYunanistan sınırında iki yer seçtik; Akçadam ve Amorio. İki yerleşimi Meriç Nehri ayırıyor. Türkiye tarafında yaşlıca bir adamın evine konuk olduk, oturma odası Yunanistan’daki köyü görüyordu. “Orayı  görüyorum ama gidemiyorum, bunu anlamak benim için çok zor” diyordu. Ölmeden önce oraya gitmeyi ve oradakilerle tanışıp arkadaş olmayı çok istiyordu. 
 ‘NATAŞA’ ÇELİŞKİSİ 
 l Gürcistan sınırında Hopa ve  Batum’a gittik. Hopa’da sık rastladığımız, ilginç bir durum hayat kadınlarıyla ilgili... Ailenin babası gece kulüplerinde hayat kadınlarıyla vakit geçiriyor. Erkekler pek çalışmıyor. Aile bütçesine katkıda bulunanlar, genellikle ailenin sahip olduğu dükkânlarda çalışan kadınlar. O dükkânlarda alışveriş yapanlar da yine Gürcü kadınları. Türk kadınlarının kafasında çelişkili bir imaj var; Gürcü kadınları bir taraftan aile yaşamlarını bozuyor, onlara ‘Nataşa’ diyorlar, diğer taraftan para kazanmalarını sağlıyor... 
 BİRBİRİNİ TANIMAYAN ‘İKİZLER’ 
 l Ermenistan, sınırın kapalı olduğu tek ülke. Aslında Ermeniler ve Türkler birbirlerine çok fazla benziyor. Yaşamları, yemekleri... Ermenice zor dil, konuştuklarında anlamıyorduk ama ‘tamam’, ‘ıspanak’ gibi Türkçe kelimeler duyduğumuzda “Bu Türkçe” diyorduk. İnanamıyorlar ve o kelimeyi bir daha kullanmıyorlardı. Birbirine çok benzeyen ama bunu bilmeyen iki taraf...”  
 ‘BİRİ BİZİ GÖZETLİYOR’ KASABASI
 l“Azerbaycan sınırında, Nahçıvan’daki Sadarak kasabasına gittik. Nahçıvan bir tür özerk bölge, Sovyetler döneminden kalma, Stalinist bir anlayışla yönetiliyor. Herkes izleniyor. Bir çay bahçesinde ya da kahvede üçten fazla kişinin bir araya gelmesi bile kuşkuyla karşılanıyor. Konuşmak için birilerini çok zor bulduk. Onları da bizle konuştuktan hemen sonra polis soruya çekti zaten. En büyük korku hapse girmek.” 
 UCUZ EVLİLİĞİN YOLU 
 l“Türkiye’nin İran, Irak ve Suriye sınırının benzer yanları çok. İran’da çekim yapma izni alamadığımız için Türkiye’ye gelen kaçakçılarla konuştuk. Bütün sınır bölgeleri içinde en güzel vakti, Suriye sınırındaki Nusaybin’de geçirdik. İnsanlar çok açık. Konuşmayı seviyorlar ve dünyayı takip etmeye çalışıyorlar. Belediye başkanları Kürt, kadın ve feminist... Bir kasabada görmeye pek alışkın olmayacağınız, canlı bir kültür merkezleri var.
 l Üç ülke sınırı için de, sınırın iki tarafındaki köylerin akraba olması ilginç bir durum. Sınırın iki yanındaki kuvvetli ilişkilere bakınca, sanki diğer yerlerdeki gibi bir sınır yokmuş sanıyorsunuz. Evlenmek için kız tarafına verilen başlık parası çokmuş. Bu yüzden sınır köyler birbirlerine karşılıklı kız alıp veriyorlar; bir tür değiş tokuş gibi,  başlık parası vermekten kurtulmak için...”
 
  