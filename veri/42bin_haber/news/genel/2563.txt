'Kamunun rolünü güçlendireceğiz'
"Kalkınmada kamunun düzenleyici ve denetleyici rolünü güçlendireceğiz"
 Kalkınma Bakanı Cevdet Yılmaz, 10. Kalkınma Planı hazırlıklarında sona gelindiğini belirterek, “Üretim sürecinin tam rekabet ortamında özel sektör eliyle gerçekleştirildiği, kamunun ise düzenleyici ve denetleyici rolünün güçlendirildiği bir çerçevede kalkınma çabalarımızı sürdüreceğiz. Sürdürülebilir ve istikrarlı büyüme ortamında istihdam artışı ve refahın tüm topluma yayılması suretiyle gelir dağılımında iyileşme devam edecektir.” dedi.
 Kalkınma Bakanlığı tarafından yürütülen Onuncu Kalkınma Planı çalışmalarında önemli bir kilometre taşı olan Özel İhtisas Komisyonu (ÖİK) toplantıları tamamlandı. Kalkınma Bakanı Yılmaz, konu ile ilgili olarak yaptığı açıklamada, “Türkiye’nin geleceğine ışık tutmaya hazırlanan 10. Kalkınma Planı çalışmaları Bakanlığımız tarafından yürütülüyor. Hızla değişen Dünyamızın kalkınma basamaklarında önemli bir yer edinen Türkiye’yi daha ileri gelişmişlik seviyesine taşıma ve insanımızı yüksek refah seviyesine ulaştırma amacına hizmet edecek hedef ve stratejileri içerecek Onuncu Kalkınma Planı, 2014-2018 yıllarını kapsayacak. Kalkınmanın sadece ekonomik göstergelerdeki gelişmeleri değil, ayrıca sosyal hayattaki tüm unsurları da kapsayacak şekilde sürdürülmesi temel yaklaşımımızdır. Kalkınma Planı çalışmalarında, uzun vadeli hedef ve stratejilerimizin gerçekleştirilmesi yolunda tüm politikalarımızı insan odaklı bir çerçevede ve birbirleriyle tutarlı bir şekilde ele alıyoruz.” diye konuştu.
 75 milyonluk genç ve dinamik nüfus potansiyeli en iyi şekilde değerlendirmeyi amaçladıklarını aktaran Yılmaz, “Üretim sürecinin tam rekabet ortamında özel sektör eliyle gerçekleştirildiği, kamunun ise düzenleyici ve denetleyici rolünün güçlendirildiği bir çerçevede kalkınma çabalarımızı sürdüreceğiz. Sürdürülebilir ve istikrarlı büyüme ortamında istihdam artışı ve refahın tüm topluma yayılması suretiyle gelir dağılımında iyileşme devam edecektir.” ifadelerini kullandı.
 "3 BİNİ AŞKIN AKADEMİSYEN, BÜROKRAT, STK TEMSİLCİSİ BİR ARAYA GELDİ"
 Söz konusu planda, iktisadi, sosyal ve kültürel kalkınmaya yönelik somut hedef ve politikaların yer alacağını vurgulayan Bakan Yılmaz, Özel İhtisas Komisyonu çalışmalarının resmi süreci 5 Haziran 2012 tarihli Başbakanlık genelgesi ile başladığını, Türkiye’nin dört bir yanından 3 bini aşkın akademisyen, bürokrat, kamu çalışanı, özel kesim ve sivil toplum kuruluşu temsilcisinin bir araya geldiğini söyledi. Yılmaz, 6 ay boyunca yapılan toplantılar ve atölye çalışmaları ile bir taraftan Kalkınma Planına girdi sağlayacak fikirlerin oluşturulması, diğer taraftan da ilgili tüm tarafların Plana kendi bakış açılarıyla katkı vermesini sağladıklarını belirtti. Bakan Yılmaz, çalışmalarda Kalkınma Bakanlığından 200’ü aşkın yönetici ve uzman görev yaptığını kaydetti.
 130’un üzerinde toplantı sonucunda ortaya çıkan çıktıların baz alındığı ve 2013 yılının ilk çeyreğinde tamamlanması öngörülen Özel İhtisas Komisyonu (ÖİK) Raporlarının, Türkiye Büyük Millet Meclisi kararıyla yürürlüğe girecek Onuncu Kalkınma Planına önemli katkılar sağlaması bekleniyor.