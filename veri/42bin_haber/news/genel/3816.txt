Terörle mücadelede taviz vermeyiz
Başbakan Erdoğan, 'Terör örgütü silah bırakmadığı, saldırılarına son vermediği sürece mücadelemizi kararlılıkla sürdüreceğiz' dedi
 Güney YILMAZ / GAZİANTEP
 Başbakan Recep Tayyip Erdoğan, 'Terör örgütü silahı bırakmadığı, saldırılarına son vermediği sürece biz mücadeleyi tavizsiz, kararlı bir şekilde sürdüreceğiz' dedi.  
 GAZİANTEP'TE toplu açılış törenine katılan Erdoğan, isim vermeden BDP'yi eleştirdi, terörle mücadele konusunda önemli mesajlar verdi: 
 - MİLLİ birlik ve kardeşlik projemizle çözüm sürecini kararlılıkla sürdürüyoruz. Terör örgütünün eylemlere son vermesi ve yurt dışına çekilmesi, silahı bırakması için ne yapmak gerekiyorsa diyoruz onu yapsın, biz elimizden gelin desteği verelim. İlgili tüm kurumlarımızı çalıştırıyoruz. Terör belasından kurtulmak hepimizin ortak amacıdır. Bu yolda azimle, sabırla, kararlılıkla çaba göstermeye devam edeceğiz. 
 
 HESABINI SORACAĞIZ 
 - TERÖR örgütü silahı bırakmadığı, saldırılarına son vermediği sürece biz terörle mücadeleyi kararlı şekilde sürdüreceğiz. Birileri çıkıyor hükümeti, devleti operasyon yapmakla bu süreci zedelemeyle suçluyor. Hiç kusura bakmasınlar, elinde silahla benim güvenlik güçlerime kast edenlere, arkadan gelip benim polisimi şehit edenlere karşı biz toprağımızı, vatanımızı geri adım atmadan savunuruz ve savunuyoruz. 
 - ETKİSİZ hale getirilen teröristler, Türkiye'ye armut toplamak için gelmiyor. Mardin Derik'teki olay bunun açık ifadesidir. Şehit olan polis kardeşimin 1.5 yaşındaki evladı Musab'ın geleceğini nasıl hazırlayacağız? Onun hesabını millet olarak vermek zorundayız. Ona sahip çıkmak zorundayız. 
 - Silahlar bırakılıncaya kadar mücadelemizi asla bırakmayacağız.
 Suriye halkının zaferi yakın
 - SURİYE'deki eli kanlı caninin o koltukta daha fazla oturabilmesi artık imkansız hale gelmiştir. Rejim meşruiyetini yitirmiştir. Oradaki yönetim bir an evvel, o makamları terk edecek ve kendi halkına hesap verecektir. İnsanlıktan çıkan birinin, Suriye'nin başında daha fazla kalabilmesi mümkün değildir. Suriye halkının zaferi çok yakın. Her türlü imkanımızla, Suriyeli kardeşlerimizin yanında yer alacağız.