Sakın bu hatayı yapmayın
Sakarya Üniversitesi (SAÜ) Tıp Fakültesi Enfeksiyon Hastalıkları ve Klinik Mikrobiyoloji Ana Bilim Dalı Başkanı Prof. Dr. Oğuz Karabay, çok kolay şekilde tedavi edilebilen hastalıkların antibiyotikler nedeniyle direnç kazanarak tedavi edilemez duruma geldiğini belirterek, Ateşliyken kullanılan antibiyotikler, ilacın yan etkilerini tetikliyor dedi.
Karabay, Türkiye'nin antibiyotiklerin en fazla kullanıldığı ülkelerden olduğunu belirterek, 2004'teki araştırmalarda Türkiye'de kullanılan her 100 ilaçtan 18'ini antibiyotiklerin oluşturduğunu söyledi. 

Bilinçsiz şekilde antibiyotik kullanan Türklerin birçok hastalığa maruz kaldığına dikkati çeken Karabay, Eskiden çok kolay şekilde tedavi edilebilen hastalıklar, antibiyotikler nedeniyle direnç kazanarak tedavi edilemez duruma geliyor. Artık mikroplar, dirençli hale geldi ve tedavi etmekte zorlanıyoruz diye konuştu. 

Karabay, dirençli mikropların böbrek yetmezliği ve karaciğer rahatsızlıklarını tetiklediğini vurgulayarak, şöyle devam etti:
Hastane etkenli birçok mikrop artık antibiyotiklere karşı çok dirençli hale geldi. Hastalarımıza istemeye istemeye yan etkileri fazla olan ilaçlar vermek zorundayız. Bunu engellemek içen her ateşimiz yükseldiğinde antibiyotik kullanmamalıyız. Ateşimiz yüksekse antibiyotik kullanmak yerine dinlenmeliyiz çünkü antibiyotik kullanarak hastalığımızın daha da güçlenmesini sağlıyoruz. 
  
"İNSANLARIMIZ ÖLECEK"  
  
Karabay, insanların ateşlendiklerinde antibiyotik kullanımını bırakması gerektiğini belirterek, aksi takdirde mikropların ölümcül zararlara yol açacağına dikkati çekti. 
  
Kesinlikle ateşliyken antibiyotiklere yaklaşılmamalı diyen Karabay, Ateşliyken kullanılan antibiyotikler, ilacın yan etkilerini tetikliyor. Bu nedenle organlarımız zarar görüyor. Özellikle karaciğer ve böbrek, bilinçsiz antibiyotik kullanımı nedeniyle zarar görüyor ifadelerini kullandı. 

Türkiye'nin dirençli mikroplar nedeniyle dünyanın hayretle karşıladığı ülkeler arasına girdiğine işaret eden Karabay, dünya genelindeki çok önemli hastalıkların Türkiye kökenli olduğunu aktardı. 
  
İnsanlarımız, bilinçsizce antibiyotik kullandığı için ölümcül hastalıklarla karşı karşıya gelmiş durumda diyen Karabay, sözlerini şöyle tamamladı:
Dirençli mikroplar, ülkemizde ölümcül hastalıklara neden oluyor. Bu mikropları eskiden rahatlıkla tedavi ederken şu anda tedavi edemiyoruz. Çünkü antibiyotikler sayesinde direnç kazandılar. Zatürre, idrar yolu enfeksiyonları ve deri hastalıkları bu dirençli mikroplar sayesinde yayıldı. Mikropların direnç kazanması bu hızla devam ederse 15 yıl içinde mikrop enfeksiyonları nedeniyle insanlarımızı kaybedeceğiz. Çünkü mikroplar artık direnç kazandı ve tedavi edilemiyor. Bu mikroplar böyle direnç kazanmaya devam ederse insanlarımızı kaybetmeye başlayacağız.

 
  
 