Tek suçu 'benzemek'
'Kopya kart'la dolandırıcılık soruşturmasında gözaltına alındı, tutuklandı. Kamera görüntülerinde 'O ben değilim' dedi ama inandıramadı. 7 gün cezaevinde kaldıktan sonra kriminal incelemede, 'o olmadığı' anlaşıldı
 ÖNDER ŞUŞOĞLU / İSTANBUL
 
 İstanbul'da faaliyet gösteren bir yangın ve güvenlik firmasının hesabından kopya kart yöntemiyle 3 ay içerisinde 328 bin TL para çekildi. Firma sahipleri bankaya başvurunca kameralar incelemeye alındı, şirket hesabını boşaltan kişinin görüntülerine ulaşıldı. 
 TUTUKLANDI
 BU görüntüleri izleyen şirket yöneticileri ve avukatları, hesabı boşaltan kişinin kısa bir süre önce iflas eden bir akrabalarına ait şirkette çalışan Deniz Demirtaş olduğunu ve maaş gelirinin çok üzerinde bir harcama yaptığını söyleyerek suç duyurusunda bulundu. Bunun üzerine Deniz Demirtaş gözaltına alındı. Demirtaş tutuklanarak Metris Cezaevi'ne gönderdi.
 PARDON
 Kİmseyİ 'suçlu olmadığına' inandıramayan Deniz Demirtaş'ın Avukatı Ramazan Dinç, görüntülerdeki dolandırıcının müvekkili olmadığını ispatlamak için özel bir adli kriminal Şirketine başvurdu. İnceleme sonucunda uzmanlar şirket hesabını boşaltan kişiyle, tutuklanan Demirtaş'ın çok benzediği ancak saç, kulak ve yüz yapısı bakımından farklı olduğunu tespit etti. Hazırlanan raporda kameradaki kişinin kaşının kalkık, Demirtaş'ınkilerin ise düz olduğu vurgulandı. Bu rapor üzerine hemen üst mahkemeye başvuran Avukat Ramazan Dinç, müvekkilinin serbest bırakılmasını istedi. Bakırköy 5. Asliye Ceza Mahkemesi de Deniz Demirtaş'ın tahliyesine karar verdi.