Güney'in bağlantıları kameralarda aranıyor
Paris'te PKK'lı 3 kadını öldürmekle suçlanan Ömer Güney'in olaydan 20 gün önce İstanbul'a geliş görüntülerine AKŞAM ulaştı. Polis, güvenlik kamerası görüntüleriyle Güney'in bağlantılarını araştırıyor
 Devrim TOSUNOĞLU / İSTANBUL 
 Paris'teki Kürt Enstitüsü binasında 9 Ocak günü PKK'lı Sakine Cansız, Fidan Doğan ve Leyla Şaylemez'in öldürülmesi olayının faili olarak Fransa'da tutuklanan Ömer Güney'le ilgili bir soruşturma da Ankara'da yürütülüyor. 
 AKŞAM Paris'teki cinayetlerden 20 gün önce Türkiye'ye gelen Ömer Güney'in İstanbul Atatürk Havalimanı'ndaki kamera kayıtlarına ulaştı. 
 Güney'İn Türkiye ziyaretiyle Paris'teki cinayetler arasındaki ilişkiyi araştıran polis, 18 Aralık günü İstanbul'a ayak bastığı andan itibaren hareketlerini kameralardan inceledi. İstanbul aktarmalı uçakla Ankara'ya giden Güney'in aktarma öncesi havalimanından telefon hattı aldığı görülüyor. 
 DIŞ Hatlar Terminali'nden sadece bir el çantasıyla çıkarken görülen Güney, İç Hatlar Terminali'ne geçip Ankara uçağına bindi. 
 Ankara Cumhuriyet Savcılığı'nın yürüttüğü soruşturmada Güney'in Ankara bağlantılarını ortaya çıkaracak çok sayıda kameranın görüntüleri de mercek altına alındı.