Kurbanlık fiyatlarını tasfiye satışları düşürecek
Hayvancılıkta maliyet artışı ve ithalat nedeniyle bazı yerli üreticilerin sektörden çekilmek için elindeki hayvanları kurbanlık olarak piyasaya sürdüğü, bunun özellikle büyükbaşta kurbanlık fiyatlarını düşürdüğü iddia edildi.
 Kurban Bayramı öncesi büyükşehirlere hayvan girişleri başladı. İzmir'de de özellikle Doğu Anadolu Bölgesi'ndeki illerden gelen kurbanlıklar, satış yerlerinde görücüye çıktı. Hayvan pazarlarında alım satımın henüz tam anlamıyla başlamadığı, vatandaşların daha çok fiyat araştırması yapmak için pazarlara geldiği gözleniyor.
          
 İzmir Ticaret Borsası Yönetim Kurulu Üyesi Bülent Arman, kurbanlık piyasasıyla ilgili AA muhabirine yaptığı açıklamada, vatandaş açısından iyi bir yılın yaşandığını, fiyatlarda artış yaşanmadığını söyledi.
          
 İki yıldır yapılan canlı hayvan ve et ithalatı nedeniyle piyasanın doyduğunu, arz fazlasının oluşmaya başladığını ifade eden Arman, şöyle konuştu:
          
 ''Kurban Bayramı öncesi piyasada yeterli hayvan sayısının olduğu görüldü. Hükümet bunun üzerine kurbanlık ithalatını yasakladı. Fiyatların özellikle büyükbaşta geçen seneden biraz daha düşük olduğu gözleniyor. Şu anda piyasa kilogramı 9-10 lira seviyesinde gerçekleşiyor. Büyükbaşta daha fazla bir fiyat düşüşü mümkün gözükmüyor. Küçükbaşta ise kuyruklu 9 lira, kıvırcık kuzu 11 lira civarında gerçekleşiyor. Talebin beklenen kadar olmaması durumunda küçükbaş fiyatlarının daha da gerileyeceği öngörülüyor.''
          
 -''Yerli üretim azalıyor''
          
 Arman, hayvancılıkta ithalatın fiyatları düşürse de yerli üreticiyi olumsuz etkilediğini, yem maliyetlerinin de yükselmesiyle irili ufaklı bir çok işletmenin sektörden çekilme kararı aldığına dikkati çekti.
          
 Koç Grubu'nun Harranova'daki besicilik faaliyetlerini durdurduğunu, Mcdonalds'ın Tire'deki çiftliğini kapatma kararı aldığını savunan Arman, sözlerini şöyle sürdürdü:
          
 ''Sektörde daha küçük boyuttaki işletmelerin durumu daha kötü. Bir çok üretici kendi tarlasında ürettiği yemle işine devam edebiliyor. İthalatın getirdiği baskı nedeniyle bir çok işletme faaliyetlerine son verme kararı aldı. Kurban, hayvancılıktan çekilmek isteyenler için fırsat oldu. Çünkü bu dönemde fiyatlar yılın diğer aylarından 1-2 lira daha fazla olur. Fiyatların düşük olmasında tasfiye niteliğindeki satışların da etkisi oluyor.''
         
 Bülent Arman, yerli üretimin canlandırılması için üreticilerin maliyetlerine devlet desteği yapılmasının şart olduğunu, aksi taktirde ithalat karşısında işletmelerin ayakta kalmalarının mümkün olmadığını ileri sürdü.
 AA