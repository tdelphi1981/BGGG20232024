Amerika'nın bitmeyen savaşı
Obama yönetiminin Osama Bin Ladin'i öldürüşünü konu alan 'Zero Dark Thirty' adlı film Washington'da vizyona girdi.
 Gönül Tol
 O bama yönetiminin Osama Bin Ladin'i öldürüşünü konu alan 'Zero Dark Thirty' adlı film Washington'da vizyona girdi. Filmde CIA'in bilgi almak için tutuklulara uyguladığı işkence  Amerika'nın terörle mücadele politikasının ahlaki ve hukuki boyutu üzerine olan tartışmayı yeniden başlattı. 11 Eylül sonrasında Bush yönetimi altında Abu Ghraib ve Guantanamo gibi yerlerdeki tutuklulara uygulanan insanlık dışı muamele benim de Uluslararası Af Örgütü bünyesinde katıldığım yüzlerce protestoya sebep olmuştu. Bu, meselenin insan hakları boyutu fakat aynı derecede önemli ve tartışılması gereken bir diğer konu terörle mücadelenin siyasi boyutu.  
 11 Eylül saldırısının ardından kurulan, bakanlıklar ve istihbarat kurumları dışında bünyesinde 187 daireyi barındıran Kamu Güvenlik Teşkilatı, 'teröre karşı savaş'ın Bush'un yarattığı ideolojik bir doktrin olmaktan çıkıp partilerüstü dev bir bürokratik makineye dönüştüğünün ve Amerikan iç ve dış siyasetinin ana ekseni olduğunun bir kanıtı. Teröre karşı savaşın en sorunlu ve önemli ayağı 'Hedef Göstererek Öldürme Programı'. Program  askeri birimler ve istihbarat birimleri tarafından belirlenen militanları nokta atışlı, suikast tipi saldırılarla öldürmek için kullanılıyor. Saldırılar Kruz füzeleri, insansız hava araçları ve özel timlerle yürütülüyor. Amerika'da 11 Eylül saldırılarının ardından aktif olarak hayata geçirildi. Düşük maliyetli ve etkili olduğu gerekçesiyle Obama yönetimi tarafından oldukça sık kullanıldı. Programı sorunlu yapan birkaç faktör var. Afganistan'da, Pakistan'da, Yemen'de yürütülen saldırılarda yüzlerce sivil öldü. Pakistanlı yetkililere göre bu saldırılar Pakistan'daki Amerikan karşıtlığını ve terör saldırılarını artıran en temel etken. Karar alma ve yürütme süreci de şeffaf değil. Fakat daha önemlisi programın ve 'teröre karşı savaş' politikasının özellikle dış politika yapımında güvenlik bürokrasisinin elini güçlendiriyor, sivil bürokrasinin güvenlik reflekslerini tetikliyor olması. Bu noktada sorulması gereken, 12 yıl önce Bush tarafından başlatılmış, işgalden insan haklarının, bireysel hakların ve uluslararası hukukun ihlaline pek çok usulsüzlüğün meşrulaştırıldığı bu savaşın ne zaman sona ereceği. 
 SAVAŞ DÖNEMİ BİTTİ Mİ?
 Newsweek'te  çıkan bir rapora göre Obama, CIA'in başına getirmek istediği ulusal güvenlik danışmanı John Brennan'a 'teröre karşı savaş' programı bünyesinde ordu ve CIA tarafından yürütülen 'Hedef Göstererek Öldürme Programı'nı reforme etmesi için talimat vermiş. Obama yönetimi altında CIA hem hedeflerin belirlenmesinde hem saldırıların yürütülmesinde ilgili diğer birimlerden bağımsız hareket etti ve önemli dış politika kararlarında en etkin rolü oynadı. Obama'nın Brennan'dan yapmasını istediği, CIA'in karar alma sürecinin ordununkine benzer şekilde şeffaflaştırılması ve kurumsallaştırılması, kurum üzerindeki sivil denetimin kuvvetlendirilmesi ve karar alma sürecine ilgili diğer birimlerin dahil edilmesi. 
 Obama'nın danışmanlarıyla yürüttüğü tartışmalar 'teröre karşı savaş' ne zaman bitecek sorusunun Amerikan yönetimi nezdinde de sorulduğunu göstermesi açısından ümit verici. Amerikan siyasetinin 12 yıl sonra 11 Eylül ruh halinden kurtulup normale dönmesi dış politikadan göçmen ve vatandaşlık yasasına, sağlık hizmetlerinden adalet kurumlarına pek çok alanda ciddi değişiklikler getirecek bir gelişme. Obama seçim akşamı yaptığı konuşmada 'savaş dönemi sona erdi' demişti fakat binlerce kişilik savaş bürokrasisini sonlandırmadan savaşın bitmesi mümkün mü?
 Filmin kahramanı CIA ajanı Maya kapanış sahnesinde 'nereye gitmek istersiniz?' diyen pilota susarak cevap vermiş, izleyiciyi işte bu soruyla baş başa bırakmıştı.