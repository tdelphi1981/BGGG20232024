Ve Özge'ye 'kıydılar'
Tecavüz odasından nikaha... Yüzüğü atmak isteyince nişanlısıyla odaya kapatılan genç kızın cezaevinde sanıkla evlendiği ortaya çıktı. Daha önce 'kıymayın kızlarınıza' diyen genç kız ifade değiştirdi
 ERDOĞAN CANKUŞ / MELİS APAYDIN
 Türkiye'yi dehşete düşüren 'tecavüz odası' davasında şok gelişme... Gündeme oturan olay geçen Ağustos'ta yaşanmıştı. İddiaya göre, Özge Avcı (18) yüzüğü atmak isteyince 'ilişkiye girerse evlenir' diye nişanlısı T.G. (28) ile odaya kapatılmıştı. 3 saat direnen genç kız pencereden kaçıp jandarmaya sığınmıştı. Nişanlısı ile Avcı'nın anne-babası, damadın ailesinden 8 kişi tutuklanmıştı. 8 kişi serbest kaldı, T.G. tutuklu. 
 İFADESİNİ DEĞİŞTİRDİ
 Dün Fethiye Ağır Ceza'daki duruşmada ilginç gelişmeler yaşandı. Özge ile nişanlısı T.G.'nin evlendiği ortaya çıktı. Genç kızın, cezaevindeki T.G ile evlenmek istediğini beyan ettiği, nikahın Fethiye Nüfus Müdürü Yener Sargıncı tarafından 3 Eylül'de kıyıldığı öğrenildi. Duruşmada ifade değiştiren genç kız şöyle konuştu: Nişanlılığın biraz uzamasını istedim. Sorun yoktu. Olaydan önce 2-3 gün nişanlımın evinde kaldık. O gün nişanlım teyzesinin evinin anahtarını aldı. Biraz seviştik, nişanlım ilişkiye girmek istediğini söyledi. Üsteler diye itiraz ettim, kalkıp gitti. Dışarıdan ses duydum. Teyzesi görmesin diye pencereden atladım. Şikayetçi değilim.
 AÇTIM, HATIRLAMIYORUM
 Genç kız, jandarmadaki ifadesinde çelişki için 'Bana ilişkiye girelim demesi nedeniyle öfkeliydim. Beni zorla tutmaları gibi bir şey olmadı' dedi. Benzer ifadeleri veren T.G ise 'Ayağım senin yüzünden yaralandı' dedi. Kısa süre tartıştık. Darp olayı olmadı' diye konuştu. Jandarmadaki beyanlarını kabul etmediğini belirten T.G, 'Sabaha yakın ifade vermiştim. Aç susuzdum. Ne söylediğimi hatırlamıyorum' dedi. 
 TAHLİYE YOK
 T.G 'nin avukatı, çiftin samimiyetini gösterir 5 fotoğrafı sundu, tahliye istedi. Mahkeme heyeti suçun mahiyetinin 'cinsel saldırı suçu' olması iddiasıyla talebi reddetti.
 
 'Kızlarınızı mahvetmeyin'
 AKŞAM 10 Ağustos'ta Özge'nin hikayesini manşete taşımıştı. Başka birini sevdiğini, ailelerin istemediğini belirten Özge şöyle konuşmuştu: Hayallerim vardı. Bundan sonra ne birine güvenirim ne evlenmeyi düşünürüm. İnsanın kendi anne-babasından bile şüphe etmesi çok acı bir şey. Kızlarınızı sevmediği, istemediği kişiye vermeyin. Zorlamayın. Hayatlarını mahvetmeyin. Yakmayın kızlarınızı.
 Duyduklarıma inanamadım
 DAYI Özay Tümek ise duyduklarına inanamadığını belirtti, 'Bu kıza kıydılar. Herkesten habersiz nikah kıymışlar' diye konuştu. 
 BENİ ZORLUYORLAR: Tümek, daha önce AKŞAM'a yaptığı açıklamada 'Kızı eve kapattılar. Özge bana ulaşıp, 'Dayı beni o çocukla evlenmeye zorluyorlar, 'yıldırım nikahı kıy, içeriden çıkar' diyorlar. O adamla evleneceğime kendimi asarım' dedi' 
 diye konuşmuştu. 
  