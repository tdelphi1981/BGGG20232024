Düşünülen değil, düşünen kadın olmak isterim
Geçtiğimiz günlerde Enver Aysever'in Aykırı Sorular programına katılan CHP lideri Kemal Kılıçdaroğlu adını zikretmese de cumhurbaşkanlığına aday olarak Emine Ülker Tarhan'ı işaret etti. Sosyal medyada onu destekleyen gruplar kuruldu. Meclis'te ziyaret ettiğimiz Tarhan'a sorularımızı yönelttik.
  ZEYNEP BAKIR
  zeynep.bakir@aksam.com.tr
 Emine Ülker Tarhan, tarzı, sert duruşu, giyim kuşamı, yüzüne düşen perçemi, Meclis'te yaptığı 'şiirsel' hükümet eleştirileri, John Lennon gözlükleriyle üzerine konuşulacak bir portre. Herkes hakkında daha fazla şey öğrenmek istiyor ancak Tarhan buna pek niyetli değil. 
 Ankara Üniversitesi Hukuk Fakültesi mezunu. Fakültenin birinci yılı Mehmet Umur Tarhan'la tanışıp ikinci sınıfta evleniyorlar. Emine Tarhan eşine ikinci adıyla hitap ediyor. Üçüncü sınıftayken ilk çocuğunu dünyaya getiriyor. 'Okurken zor olmadı mı?' sorusuna 'Sevdadır her işin başı. Birlikte büyüdük. Pek çok güçlükle karşılaştık, aştık, aşmaya devam ediyoruz. Genç yaşta evlilik, zor ama acısız aşk da yok ki zaten' diye cevap veriyor. Yeni evlenen kızı Tuğçe ile her gün telefonla konuşuyor. Beatles, Queen de dinliyor, türkü de... 
 Ailece tutkuları sahibi oldukları 1973 model sarı bir 'vosvos'. Üniversitede eşinin babasından aldıkları sarı 'kaplumbağayı' hala büyük bir keyifle kullandıklarını hatta kızının düğün arabası yaptıklarını anlatıyor. Lisanslı basketbol ve hentbol oyuncusu ama İngiltere ve İspanya futbol liglerini de fırsat buldukça izlediğini söylüyor. 
 Tarhan, Türkiye'de siyasi olarak tarihi bir dönemden geçildiğini ve işte bu 'kötü' tarih yazılmaya çalışıldığı için Meclis'te o koltuğa oturduğunu anlatıyor. 'Benim bir davam var. Şimdi beni merak ediyor olabilirler ama zaman içinde tanıyacaklardır. Tanıdıkça kabul edecekler bu halimi...' Emine Ülker Tarhan'ın siyasetçi olarak benimsediği tek şey; 'Hiç kimsenin dışlanmadığı, ihmal edilmediği, yalnız bırakılmadığı, çocukların güvenle büyüdüğü özgür bir ülke...' derken bir mübadele çocuğunun yaşadıklarını da duyabiliyoruz, her ne kadar 'Özelimi anlatmayacağım' dese de. 
 
 × Ülke geleceğini ilgilendiren konu, Anayasa değişikliğiyle başlayalım isterseniz... 
 Bu komisyon görüşmelerinden çıkaracakları tek sonuç referandum olacak. Sayın Başbakan işin referanduma gitmesi için elinden geleni yapıyor. Referandumun sonunu öngöremiyorum. Bir ülkenin ruhunu yansıtan ilk üç maddenin değişmemesi gerek. 2010 Eylül'ünde yargı yarı bağımlı hale geldi, şimdi tam bağımlı hale gelecek. Buna izin vermemek için çalışıyoruz. 
 
 × Sorunumuz Anayasa mı gerçekten? 
 Sorunumuz zihniyet sorunu... 10 yıl önce kim derdi ki, Başbakan, ODTÜ'ye 3 bin 600 korumayla girecek... Önemli olan konuları nasıl değerlendirip, uyguladığı. 
 
 × Elinizde sabrınız yerine sihirli değneğiniz olsaydı önce hangi konuya eğilirdiniz?
 Kadın ve gençlerin sorunları... Yüksek yargıda kadın çalışan yüzde 36 iken bu sayı yüzde 2'ye düştü! Bu bizzat yaptığımız bir istatistiktir. Kadın istihdamı azaldı, kadına şiddet arttı. Kadınlar büyük baskılar altında yaşıyor. Bazı kadınlar sokağa çıkabilmek için 'Hastalandım, doktora gitmem gerek' diyor. Buna inanabiliyor musunuz? 'Kadın-erkek eşitliği' diyemiyor hükümetimiz, 'Kadın-erkek fırsat eşitliği' diyebiliyor. Kadını yanlarında çanta gibi taşımayı tercih ediyorlar. Kadının korunması, Aile Bakanlığı'na bağlanıyor. Çünkü hükümete göre ancak aile içindeki kadın korunabilir. Kadını ve erkeği eşit olarak görmüyor, bir şeyler yapıyormuş gibi görünüp hiçbir şey yapmıyorlar. Kadınlar dövülüyor, öldürülüyor. Bildiğim tek bir şey var. Kadınlar psikolojik olarak ağır baskı altında. Bu konuda söylemlerinin tamamında muhafazakarlık sosu da var. Aba altından sopa gösteren söylemler içindeler. 
 
 SES OLMAK İSTERİM
 × Peki ya sizin için durum nedir? Bu Meclis duvarları içinde baskı altında hissediyor musunuz kendinizi?
 Ben düşünülen değil, düşünen kadın olmak istiyorum. Ben yankı değil, ses olmak istiyorum. Tek istediğim bu. Kendim olmak istiyorum. Kadınlığımı kaybetmeden kendim olabilmek ama kadınlığımı da öne çıkarmadan insan olmak istiyorum. Elbette baskı altındayım. Cinsiyetimi ön plana çıkarmadan fikirlerimle var olmak isteyen her kadın gibi ben de burada sorunlar yaşıyorum. 
 
 × İnsanlar size baktığında ne görüyor sizce?
 Benim bir davam var. Şimdi beni merak ediyor olabilirler ama zaman içinde tanıyacaklardır. Cinsiyetini öne çıkarma gereği duymayan mutlu bir kadınım ve herhangi bir kimseyim. Saçım, kılık kıyafetim hepsi birer ayrıntı. İddialı biri gibi algılıyorlar beni. İtiraz eden, muhalefet eden... Kendi doğruları üzerinde yolunda gitmek isteyen biriyim. Aslında temiz bir kara kedi oldum insanların gözünde... Bu çok rahatsız edici...
 
 × Şimdi de cumhurbaşkanlığına adaylığınız konuşuluyor... İnsanlar sizi destekliyor, Kemal Kılıçdaroğlu adınızı zikretmese de sizi işaret ederek cumhurbaşkanlığı için aday gösterebileceğini söyledi. Cumhurbaşkanı olarak hayal ettiniz mi kendinizi?
 Evet, burada da fısıltılar var. 'Cumhurbaşkanı olacakmış, şu olacakmış, bak buraya uygun görünüyormuş' gibi söylemler... Beni ben olmaktan çıkaran sözler! Bir doğrum var ve o doğru üzerinde yürüyorum. Hayat beni nereye götürürse oraya gideceğim. Ama konu cumhurbaşkanlığı ise bunları konuşmak için çok erken. Türkiye'de dinamikler, dengeler her gün değişiyor. Ne olacağını kestirebilmek imkansız... 
 
 × Size 'halkla kucaklaşamayacak kadar soğuk' hatta 'Beyaz Türk' yakıştırmaları yapılıyor. Halkla kucaklaşmaktan ne anlıyorsunuz?
 Siyasetçinin görevini özetle tanımlamam gerekirse 'insanın yaşam mücadelesini kolaylaştırmak ve onlara omuz vermek' olduğunu söylerim. İnsanın özel alanında siyasetçinin işi olduğunu düşünmüyorum. Bana yapılan bu yakıştırmalar konusunda ne söyleyeceğimi bilmiyorum belki de haklılardır. Ama Beyaz Türk'ün ne anlama geldiğini inanın bilmiyorum. YARSAV başkanlığım sırasında 'Statükonun kibirli temsilcileri' demişlerdi... Hayatım boyunca 75 metrekarelik lojmanlarda yaşadım. Yoksul bir mübadele çocuğuyum. Bunları konuşmak hiç istemem, bana böyle öğretildi çünkü. Halk goygoyculuğu yapmayı hiç etik bulmuyorum. Halkla kucaklaşmak soğan-ekmek edebiyatından ibaret değildir. Halkın bunu zamanla fark edeceğini düşünüyorum. 
 
 × Soğuk bir kadın olduğunuzu düşünüyor musunuz?
 Çok önde olmak, sürekli kendini göstermek isteyen biri değilim. Yaşamın mutfağında olmak isteyen biri olsam da hayat beni ön sıralara oturttu. Geride durup yazılar yazmak, beyin takımında olmak isteyen biriydim. Şimdi bu ön koltuklardan birinde oturunca ne yapacağımı bilememiş olabilirim ama bildiğim, yine de önde olduğumu göstermek gibi bir gayem yok. Bunun nedeni gizem yaratmak değil elbette. Ben artık bir siyasetçiyim. İnsanların, yöneten birini merak ettiklerinin de farkındayım. 
 
 × O halde?
 Bir fark yaratmam gerekiyor. Kendimi tanıtmam için bir şey yapmam gerekiyor. Bu kendini anlatmakla olacak bir şey değil. Bu farkı yaratmak için insan odaklı siyaset üretebilir miyim diye bakıyorum. O zaman kim olduğumu anlayacaklar. Halkla o zaman kucaklaşabileceğimi düşünüyorum. İnsanın davasına sahip çıkmam gerek. Bunu dokunarak, vıcık vıcık yapmak zorunda değilsiniz. Bazen onları herkesten çok düşünerek yapabilirsiniz. Cezaevlerinde öğrenciler yatarken ve ben onlar için özgürlük yolu bulamazken, halka sarılmamın, onlarla kucaklaşmamın ne anlamı var? 
 
 × Bunun için iktidar olmak gerekiyor. İktidar olmak için 'halkla kucaklaşmak' gerekiyor. Bunun için de kendinizi göstermeniz... Kendinizi bazen o klişe resim içinde buluyor musunuz?
 Evet, iyi çözümler yetmiyor, değiştirmek için iktidar olmak gerek. Ben en iyi yolun samimiyet olduğuna inanıyorum. Sırf oy kaygısı yüzünden şirin gözükmeye çalışamam. Samimiyeti göstermenin tek bir şekli de yoktur.