Ekmek ve geleneksel ürünler katkısız oluyor
Gıda, Tarım ve Hayvancılık Bakanlığı'nca görüşe açılan yönetmelik taslağına göre, yaklaşık 18 çeşit katkı maddesi bulunan ekmeğe un, su, tuz ve mayadan başka madde eklenemeyecek. Düzenlemeyle sucuk, pastırma, döner, köfte, pekmez ve çiğ köfteye Çin tuzu olarak anılan glutamikasitin de aralarında bulunduğu lezzet verici katkı maddeleri konulamayacak.
Gıda, Tarım ve Hayvancılık Bakanlığı'nca hazırlanarak görüşe açılan Gıda Katkı Maddeleri Yönetmeliği Taslağı'na göre, sucuk, pastırma, döner, köfte, pekmez ve çiğ köfteye Çin tuzu olarak anılan glutamikasitin de aralarında bulunduğu lezzet verici katkı maddeleri katılamayacak. 
Bakanlığın kamu kurum ve kuruluşlarının görüşüne açtığı taslak düzenleme için 8 Nisan 2013 tarihine kadar görüş bildirilebilecek. 
Düzenlemeyle sağlığa zararlı olduğu için değil lezzetinin bozulmaması için geleneksel gıdalara katkı maddesi eklenmesini yasaklayan Bakanlık, C vitamini olarak da bilinen askorbik asit, emülgatörler ve diğer maddelerden oluşan yaklaşık 18 katkı maddesi bulunan ekmeği de katkısız hale getirecek. Taslak düzenlemeye göre, ekmeğe un, su, tuz ve maya dışında gıda katkı maddesi katılamayacak. Unda ise askorbik asit dışında katkı kullanılamayacak. 
Vatandaşların özellikle BİMER ve diğer kanallardan yönelttiği gıda katkı maddelerine ilişkin sorularına açıklık getirmek isteyen Bakanlık, Türkiye'de kullanımı ve ithalatı yasak olan domuz veya insan kaynaklı katkı maddelerinin gıdalarda, gıda katkı maddelerinde, gıda enzimlerinde ve gıda aroma vericilerinde kullanılamayacağını da bu düzenlemeyle yasal hüküm haline getirecek. 
Sucuk, pastırma, döner ve köftenin içine aroma ve lezzet verici katkı maddelerinden glutamikasit, ribonükleotit, nitrat ve renklendirici konulmayacak. Pekmez ve çiğ köfteye ise hiçbir katkı maddesi eklenmeyecek. 
Öte yandan taslağa göre, son tüketiciye sunulacak gıda katkı maddelerinin etiketlerinde, gıda katkı maddesinin elde edildiği kaynağın adı bitkisel, hayvansal veya mikrobiyolojik olarak ve hayvansal gıda katkı maddesinin elde edildiği hayvanın türü belirtilecek. 
Ayrıca hayvansal gıda katkı maddesinin elde edildiği hayvanın türü de etiketlerde yer alacak.