Kan bağı kötüdür ırkçılığı besler
CHP'yi karıştıran sözlerin sahibi Güler AKŞAM'a konuştu: Türk Ulusu, bizi kan bağından uzaklaştıran bir kavram
 Helin ALP / ANKARA
 CHP'de deprem etkisi yaratan sözlerin sahibi İzmir Milletvekili Birgül Ayman Güler, 
 AKŞAM'ın sorularını yanıtladı.
 Sözlerinin yanlış anlaşıldığını ifade eden Güler, 'Türk Ulusu kavramı, bizi kan bağından uzaklaştıran bir kavramdır' dedi. Güler'in görüşleri şöyle:
 -  Siyaset biliminde ulus ve milliyet farklı kavramlar. Siz neyi işaret etmek istediniz?
 Türk ulusu kavramı, ulus formuna ait bir kavramdır. Yani içinde milliyetler, soy, boy, kabile, klan ve benzeri etnik grupları kapsar. Ulus dediğimiz şey de iktisadi pazar üzerinden böylece kan bağından bizi uzaklaştırır. Kan bağı zaten iyi bir şey değildir. Irkçılık kendini oradan besler zaten.
 - 'Türk ulusu' sizce neyi anlatıyor?
 Ulus formuna ait bir kavram. Kürt kavramı bu toplumsal türlerden milliyet dediğimiz türe aittir. Bu ulusun içindeki diğer etnik gruplarla beraber yer alır. 
 - Kürt meselesi nedir sizce?
 Öncelikle feodalizm sorunuydu. Sonra, feodal aşiretler gerici sermaye kesimleri ile kendi varlıklarını sürdürdüler. Dolayısıyla 1990'lara kadar bir iktisadi sorundu. Ancak şimdi bir uluslararası sorundur. 
 - Kürtler ne istiyor yıllardır peki?
 Çok geniş bir kesim Büyük Türk ulusu içerisinde etnik köken bakımından hiçbir şekilde ayrımcılığa uğramaksızın yaşamını sürdürmek istiyor. Kürt siyasal hareketli ikiye ayrılıyor. HAK-PAR, KADEP federasyon istiyor. BDP, ulusal devleti istemiyor. Türkiye vatandaşlığı üzerinden Kürt toplumuna hukuki kimlik istiyor. Bu ulusal devlet anlayışını değiştirir.Türk ulusu içinde Kürt kökenli vatandaşların iş, barış ve kendi kültürel kimliğinin inkar edilmemesi ve kendi anadilindeki ninnileri serbestçe çocuklarına söyleyebileceği güven ortamı. Anadilini öğrenme hakkı.  Kürtler ve Türkler dediğimiz zaman işin içinden çıkamayız. Yahudi, Ermeni kökenli Türkler var. Türklük, bir ırk ya da etnik kimlik değil. Bizi hep beraber yaşatacak ortaklık Türk kimliği.
 - Türk kavramı ırka işaret etmiyor mu?
 Ben Türküm diyen yoktur. Türkmenim,  yörüğüm, Boşnağım deriz. 
 - 'Herkes TC vatandaşıdır' demek 'Türklükten vaz geçmek' anlamına mı gelir?
 Tabii, farklı sistem getiriliyor. Türk ulusu, idari, siyasi sistem kurar. Etnik yapıya kör birey üzerinden yükselir. Türkiye Cumhuriyeti vatandaşlığı, etnik topluluklar üzerinde yükselir. 
 - Türkiye, Türklerin midir?
 Türkİye Türk vatandaşlarınındır. Etnik olarak hiçbir farklılık olmaksızın hepimizindir.
  