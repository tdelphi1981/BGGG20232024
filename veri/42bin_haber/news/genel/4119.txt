Çözüm süreci kesintisiz işliyor
Başbakan Erdoğan, partisinin Doğulu milletvekilleri ve teşkilat üyeleriyle yaptığı zirvede 'Terörü gündemden düşüreceğiz, bu süreci sonuca ulaştırmakta kararlıyız' dedi
 Hakkı KURBAN / ANKARA
 Başbakan Recep Tayyip Erdoğan, terör sorununun çözümü için sürecin kesintisiz işlediğini belirtti.
 GEÇEN ay Güneydoğulu milletvekili ve parti teşkilatlarıyla bir araya gelen Başbakan dün de Doğu Anadolu'daki 8 ilin milletvekilleriyle il başkanları, belediye başkanları, kadın ve gençlik kolları başkanlarından oluşan yaklaşık 100 kişiyle AK Parti Genel Merkezi'nde kahvaltılı zirve yaptı. Yaklaşık 4.5 saat süren programda Erdoğan'ın yaklaşık 40 dakikalık konuşma yaptığı, ardından katılımcıları dinlediği öğrenildi. 
 SAMİMİ BİR SÜREÇ
 Edinilen bilgilere göre toplantıda, ağırlıklı olarak terör ve bölge sorunları masaya yatırıldı. Erdoğan'ın, çözüm süreci konusunda değerlendirmeler yaptığı kaydedilirken, 'Terörü sona erdirmek için samimi bir süreç başlattık. Adımlarımız devam ediyor, süreç kesintisiz işliyor. Sürecin nihayete erdirilmesinde kararlıyız. Süreci halka iyi anlatmamız gerekiyor' dedi MHP lideri Devlet Bahçeli'nin 'AK Parti bu süreç sonunda oyunu yüzde 70'e çıkarır' şeklindeki değerlendirmesini de dile getiren Başbakan'ın, 'Bahçeli'yi mahcup etmemeliyiz. Çok çalışın' dediği kaydedildi.
 ToplantIya katılan 40 civarında ismin değerlendirme yaptığı, Doğu'da halkın büyük çoğunluğunun sürece olumlu yaklaştığını  ifade ettiği öğrenildi. Erdoğan'ın, 'Söylediklerinizden benim anladığım, doğru yoldayız. Attığımız adımlarla ezberi bozduk. Terörün kazananı olmaz, barışın da kaybedeni. Biz attığımız adımlarda samimiyiz. Bu sorunu bizden başkası çözemez. Umut da biziz, çare de biziz' dediği kaydedildi.