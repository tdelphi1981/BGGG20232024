Madencilerden ekonomiye 4.2 milyar dolar
Madencilik sektörü 2012 yılında ihracatını yüzde 8,2 oranında artırarak Türkiye ekonomisi için 4 milyar 182 milyon dolarlık katma değer sağladı.
 Türk madencileri, dünya ekonomilerinin korkulu rüyası haline gelen Çin'e ihracatlarını geçen yıla göre yüzde 21 artırarak önemli bir başarı kaydetti. Sektör, 2023 yılı için 15 milyar dolarlık ihracat hedefine kitlendi.
 İstanbul Maden İhracatçıları Birliği (İMİB) verilerine göre; Avrupa ekonomilerinin küçüldüğü 2012 yılında, Türk madencilik sektörünün ihracatı geçtiğimiz yıla kıyasla yüzde 8,2 oranında arttı. Gerçekleştirdikleri ihracatla ülke ekonomisi için 4 milyar 182 milyon dolarlık değer oluşturan madencilerin en çok ihracat yaptığı ülkeler ise sırasıyla Çin, ABD, Hindistan, İtalya ve Irak oldu.
 Madencilik sektörünün toplam ihracatından en yüksek payı yüzde 43 ile Çin aldı. Çin'e yapılan ihracat, 2011 yılına göre yüzde 21 oranında arttı. Dünyanın yükselen değeri Çin'e ihracatın 1.8 milyar dolara ulaşması madencilik sektörünün kaydettiği önemli bir başarı olarak değerlendiriliyor. Doğal taş ithalatına uyguladığı kotaya rağmen Hindistan'ın en çok ihracat yapılan üçüncü pazar olması da dikkat çekici bir gelişme oldu.
 Maden sektörü ihracatında, 2012 yılında ürün grupları bazında 953 milyon dolarla ilk sırada işlenmiş doğal taşlar geldi. 950 milyon dolarla ikinci sırada yer alan blok mermer-traverten ürünlerini, 457 milyon dolarla bakır cevherleri izledi. Dördüncü sırada 419 milyon dolarla yer alan krom cevherlerini de 190 milyon dolarla çinko cevherleri takip etti. Sektörün önemli alt bileşenlerinden doğal taş sektörü ihracatı ise yüzde 14 oranında artarak 1.9 milyar dolar olarak gerçekleşti. Doğal taş ihracatında ilk 5 ülke ise sırasıyla Çin, ABD, Irak, Suudi Arabistan ve Hindistan oldu.
 İstanbul Maden İhracatçıları Birliği Başkanı Mehmet Özer, ihracat rakamlarıyla ilgili yaptığı değerlendirmede şunları söyledi: "Madencilik sektörü ihracatı 2012 yılında da artmaya devam etti. Sektörümüzün ihracatı yüzde 8,2 oranında artarak 4 milyar 182 milyon dolara ulaştı. En dikkat çeken gelişme, doğal taş ithalatına kota uygulayan Hindistan'a yaptığımız ihracattaki artış oldu. Yıl içerisinde Hindistan'ın doğal taş kotalarını kaldırması için İMİB olarak Ekonomi Bakanlığı ile verdiğimiz mücadele olumlu sonuçlandı ve ithalat kotaları 300 bin tondan önce 500 bine sonra ise 600 bin tona çıkarıldı. Hindistan, 2013 yılında da en önemli hedef pazarımız olacak. 2013 yılında maden sektörünün toplam ihracatının 4.5 milyar dolara çıkmasını hedefliyoruz. 2012 yılında doğal taş ihracatımızın ise yüzde 14 oranında artması sektörümüz için sevindirici bir gelişmeydi. Doğal taş sektöründe Suudi Arabistan'a gerçekleştirdiğimiz ihracatın yüzde 38 oranında artması da önemli başarı oldu. 2013 yılında doğal taş sektöründeki ihracat hedefimiz 2.2 milyar dolar."
 Madencilik sektörü olarak Türkiye'nin 2023 ihracat hedefine kitlendiklerini belirten İMİB Başkanı Mehmet Özer, "2023 yılı için, maden ihracatımızı 15 milyar dolara yükseltmeyi amaçlıyoruz. Ülkemizin 2023 yılı ihracat hedefi olan 500 milyar dolar içerisinde maden sektörünün doğrudan ihracat payı 15 milyar dolar olmasına rağmen, maden ürünlerinin kullanıldığı sanayi sektörlerinin ihracatı da değerlendirildiğinde sektörün 2023 yılında ekonomiye katkısının 70– 90 milyar dolar seviyesinde olmasını bekliyoruz." diye konuştu.
 CİHAN
 　
  