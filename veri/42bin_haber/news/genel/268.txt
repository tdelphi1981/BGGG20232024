Türkiye bütün Kürtleri kazanabilir
BARZANi'NiN TEMSİLCİSİ KERKÜKİ AKŞAM'A KONUŞTU...
 KDP Genel İlişkiler Başkanı Kemal Kerküki, Türkiye'nin gelinen noktada 'Irak'taki Kürtler tehdit değil' kanaatine vardığını belirterek, ekledi: Şimdi ilişkilerimiz çok iyi bir noktada. Suriye'deki Kürtler de böyle olacak
 Helin ALP / ANKARA
 BDP kongresine Mesud Barzani'yi temsilen katılan Kuzey Irak Bölgesel Yönetimi Parlamentosu eski Başkanı KDP Genel İlişkiler Başkanı Kemal Kerküki, AKŞAM'a konuştu. İşte Kerküki'nin değerlendirmelerinin satır başları:
 - AK PARTİ EN CESUR HÜKÜMET: AK Parti hükümeti Türkiye'nin gelmiş geçmiş en cesur hükümetidir. Kürt meselesinde olumlu ve doğru adımlar atabilmiş ilk partidir. Eskiden Kürtlerin varlığı ve Kürt meselesi inkar ediliyordu, Erdoğan'la birlikte bu realite tanındı. Erdoğan çok önemli bir adım atmıştır ama sorunun çözümü için adımların devam etmesi gerekiyor.
 - ÇÖZERSE KAHRAMAN OLUR: Erdoğan da cesur bir başbakandır. Kürt meselesini çözerse kahraman olabileceğini düşünüyoruz. Kürt meselesi siyasi, hukuki ve hak meselesidir. Adil bir şekilde şiddetten uzak çözülebilir. Kürtlerin bugün Türkiye'de, aralarında anadil sorununun da bulunduğu haklı hak talepleri var. Biz bu sorunların da zaman içinde çözüleceğine inanıyoruz. Bundan sonra daha tutarlı, planlı çalışılması gerekiyor. İnkardan kabule geçiş çok önemli bir adımdır.
 - TÜRKİYE, BÜYÜK BİR DEVLET: Türkiye büyük bir devlettir. Ama ortada olan politik problemlerin ciddiyete alınması lazım. İhmal edilirse problem büyür. Türkler de Kürtler de zararla çıkar. Şimdi Ortadoğu değişimi oluyor. Diktatör rejimler ve halk arasında ciddi bir çatışma var. Türkiye bölgede önemli bir rol oynamak istiyorsa önce kendi problemlerini ortadan kaldırmalı. Kürt milletinin (dört parçada) tümünün dostluğunu kazanması gerekiyor. Türkiye, bütün Kürtleri kazanabilir.
 - IRAK KÜRTLERİ TEHDİT DEĞİL: Suriye'de Kürtler de Türkiye için bir tehdit değil. Suriye'de hiçbir Kürt grubu tek başına Kürt meselesini kontrol edemez. Buna ancak Kürtler karar verebilir. Şuna inanıyoruz ki Suriye halkı bu savaşı kazanacak. Suriye'deki Kürtler de haklarını kazanacak. Kürtler, seçimle temsilcisini seçecekler. Türkiye Kürtlerden korkmamalıdır. Türkiye 2003 savaşından önce de bizden korkuyordu. Irak'taki Kürtler ne olacak diyorlar, karşı çıkıyorlardı. Şimdi ilişkilerimiz çok iyi bir noktada. Hem ekonomik hem siyasi ilişkilerimiz saygı çerçevesinde ilerliyor. Türkiye için her yol açık. Irak'taki Kürtler tehdit değil kanaatine vardılar. Bunun için Suriye'deki Kürtler de böyle olacak.
 'ERDOĞAN KÜRDİSTAN DİYEBİLMELİ'
 - Sayın Erdoğan'ın AK Parti kongresinde Sayın Barzani'yi 'Kuzey Irak Bölgesel lideri' olarak takdim etmesinde kötü niyet aramıyoruz. Sayın Erdoğan, 'Kürt vardır' diyebildiği için cesur. Ama cesaretini daha üstün seviyelere çıkarmak için Kürdistan'dan da bahsetmesini bekliyoruz. Biz biliyoruz Türkiye'de bazı yasal zorluklar var, ama bunların da aşılması gerekiyor. Irak bir devlettir ve anayasası vardır. Kuzey Irak denilen yer bu anayasada Kürdistan Federal Bölgesi olarak geçiyor.
 Sorunu çözün stratejik güç olun
 - TÜRKİYE'NİN KALBİ DE BÜYÜR: Türkiye, Kürt milletiyle barışçıl bir şekilde sorunları çözerse stratejik güç haline gelir ve bölgedeki stratejik dostları olur. Türkiye, iç sorununu çözdüğü zaman Türkiye'de yaşayanlar haklarına kavuştuğu zaman Türkiye stratejik bir güç olarak büyür. Türkiye'nin kalbi de büyür. Türkiye dışındaki Kürtler, Türkiye bu meseleyi nasıl çözecek diye gözlüyor. 
 - BDP DE BARIŞ İSTİYOR: Sayın Barzani BDP kongresine katılamadı ama kalbi kongredeydi. Kürt meselesinin çözümünün diyalog ve barışla olabileceğini düşünüyor. BDP kongresinde de barış vurgusu vardı. Kanın durmasını istemek insanlık prensibidir. Çözümdeki öncelikli rol de sorumluluk da hükümete aittir. Ancak BDP'li Kürt parlamenterler ve toplumun tüm kesimleri de hükümete yardımcı olmalıdır. Biz KDP olarak hep 'Irak için demokrasi, Kürdistan için otonomi 'istedik. Irak hükümeti, asker gönderip  partiyi, peşmergeleri bitirmek istediler. Hükümetlerin imkanları, milyarları, medya organları vardı. Ama şimdi Irak'ta federal sistem var. Ve Barzani kimseye kötü davranmıyor. Türkiye'deki Kürtler de insan olmaktan gelen haklarını istiyorlar. Şiddetten uzak demokratik yollardan bu sorunun çözümünü istiyorlar. 
 - ÖCALAN'IN ROLÜ TANIMLANDI: Başbakan, 'Gerekirse İmralı ile görüşülebilir' diyerek muhataplık konusunda Öcalan'ın rolünü kendisi tanımlamıştır. Öcalan'ın PKK üzerindeki gücüne, silahların bırakılması için rolüne de ancak PKK cevap verebilir. Serbest kalıp kalmamasıyla ilgili de Türkiye Cumhuriyeti devleti cevap vermelidir. Biz Irak hükümetiyle anlaşmaya geçtiğimiz zaman çok kişi hapishanedeydi. İlerleme kaydedildiği zaman hükümet zindanlardaki KDP'lileri serbest bıraktı.
 Entegrasyon KARARI SONRA
 - DİYALOG BAŞLARSA SİLAHLAR SUSAR: Her savaş barışla biter, bu savaş da bitecek. Önemli olan bu savaşın diyalogla ve hemen çözülmesidir. Diyalog başlarsa silahlar da susar. Biz Araplarla masaya oturduğumuzda da bu böyle oldu. Önce diyalog başladı, sonra silahlar bırakıldı. Türkiye'de taraflar, 'Savaşacağız, meseleyi askeri yöntemlerle çözeceğiz' derse bunu desteklemeyiz. Sadece akıl sağlığı olmayanlar savaş ister. BDP kongresinde Selahattin Demirtaş'ın da Diyarbakır Emniyet Müdürü'nün de sözlerine katılıyoruz. Çünkü o da insan olabilmekten bahsediyor.  
 - ENTEGRASYONA KÜRT HALKI KARAR VERİR: Türkiye'ye entegrasyon konusunda gelecekte Kürtler seçimini yapar ve kendi çıkarları için dengeler nasılsa ona göre karar verir. Bir kişinin ya da bir partinin seçimi olamaz. Her parçadaki halk, referandumla kendi siyasal seçimini verebilir. Türkiye'ye entegrasyon şu an için söz konusu değil, ama Kürdistan'ın her parçası kendini nasıl yöneteceğini ya da geleceği ile ilgili kendisi karar verir.