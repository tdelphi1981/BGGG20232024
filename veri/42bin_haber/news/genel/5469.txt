Dinleme cihazı ruhsata bağlansın
Önümüzdeki hafta işbaşı yapacak TBMM Böcek Komisyonunun müstakbel başkanı AK Parti Tokat Milletvekili Zeyid Aslan, silahtaki ruhsat uygulaması gibi dinleme-izleme cihazlarının da kimin ne amaçla kullandığının saptanmasına yönelik kayıt altına alınması önerisinde bulundu.
Aslan, önerisini şöyle açıkladı: Silaha nasıl ruhsat şartı getiriyorsun, hangi niteliklerdeki insanlar ruhsat alabilir diye hükme bağlıyorsun, en azından silahın kimde olduğunu biliyor, suç işlendiğinde kim olduğunu hemen balistik incelemesiyle ortaya çıkarıyorsun, dinleme-izlemede kullanılan teknolojik ürünlerin satışı da belli kriterlere bağlanabilir. Çünkü teknoloji çok gelişti. Ona göre de bunların kullanımını zorlaştırıcı ya da kullananların tespit edilmesini sağlayacak yeni düzenlemeler, kurallar gerekiyor. 