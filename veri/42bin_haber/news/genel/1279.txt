'Emir büyük yerden dilekçeni alamam'
POLİSLERİN sendika talepleri bu kez de Valilikten döndü...
 Sendikanın kurucu üyeleri ile avukatı önceki gün Ankara Valiliği’ne başvurarak kuruluş dilekçesi vermek istedi. Buradan Emniyet Sendikalar Masası'na yönlendirilen kurucu üyelerin başvuru dilekçesi alınmadı. Konuyla ilgili olarak yeniden Valiliğe gelerek Vali Yardımcısı Fahri Aykırı ile görüşen üyelere, emniyet personelinin sendika kurması ve üye olmasını yasaklayan Kamu Görevlileri Sendikaları Kanunu ile İçişleri Bakanlığı’nın “polislerin sendika kuruluş dilekçesini almayın' şeklindeki yazılı emri gerekçe gösterildi.
 DİLEKÇELERİNİ teslim etmeyi başaramayan polisler adına konuşan, sendikanın kurucu üyesi Abdurrahman Yılmaz, Vali Yardımcısı Aykırı ve İçişleri Bakanlığı hakkında suç duyurusunda bulunacaklarını söyledi. AKŞAM'a konuşan Yılmaz şunları aktardı:
 'BAŞVURU alınsa, mahkemeye gönderilse bunu anlarız. Ama hiçbir kanunda dilekçe verilemez hükmü yok. Geçmişte de yargı mensupları ve askeriyedeki sivil personelin benzer başvuruları olmuştu. İçişleri Bakanlığı konuyla ilgili olarak 8 Kasım tarihinde ‘Emniyet teşkilatı personelinden sendika için başvuran olursa dilekçelerini almayın’ yazısı göndermiş. Bize bu yazıyı gösterdiler. Burada Bakanlık da suç işlemiş oldu. Hem Bakanlık hem Vali Yardımcısı hakkında yarın Ankara Cumhuriyet Başsavcılığı’na suç duyurusunda bulunacağız.'
 Doruk ÇAKAR