Tatilin faturası 500 milyon lira
Türkiye'de, 6 günlük Kurban Bayramı ve Cumhuriyet Bayramı tatilinde yurt içi ve yurt dışı seyahatlerinde yaklaşık olarak 500 milyon liranın üzerinde harcama yapıldı.
 Yurt içinde tatile çıkan 400 bin kişi 280 milyon lira, yurt dışında tatil yapan 200 bin kişi ise 230 milyon lira (100 milyon avro) harcayınca Türk halkının cebinden 510 milyon lira çıkmış oldu.
          
 Türkiye Seyahat Acentaları Birliği (TURSAB) Başkanı Başaran Ulusoy son bayram tatilinin ekonomiye katkısını AA muhabirine değerlendirdi. Ulusoy, bayram boyunca yurt içi ve yurt dışında büyük hareketlilik yaşandığını belirterek, tahminen 400 bin kişinin yurt içinde, 200 bin kişinin de yurt dışındaki programlara katıldığını söyledi.
          
 Ulusoy, otellerin doluluk oranına da değinerek, bayram süresince tesislerde doluluk oranının yüzde 100 olduğunun tahmin edildiğini vurgulayarak, şöyle konuştu:
          
 ''Kurban Bayramı rezervasyonlarında yurt içi turlarda Antalya bölgesi başta olmak üzere sanatçılı gala programlarıyla lanse edilen Kıbrıs turları, Marmaris, Bodrum, Çeşme, Fethiye ve Kuşadası Kültür Turlarında ise Kapadokya, Pamukkale, ve İzmir Çevresini kapsayan İyon turlarının yanı sıra İstanbul yakınları için Safranbolu turlarının yoğun talep gördüğü tahmin ediliyor. Yurt dışı turlarda ise vizesiz destinasyonlar başta olmak üzere Orta Avrupa, Amsterdam, Roma, Londra, Floransa, Paris, Dubai,Beyrut, (Rusya) St. Petersburg İspanya,(Hırvatistan) Dubrovnik, Budapeşte, Prag, Mısır, Hindistan turları rağbet gördü.''
          
 -''Kış turizmi için planlanan toplam yatak kapasitesi 65 bin 390'dır''-
          
 Ulusoy, bayram boyunca yurt içi turlarda kişi başı ortalama 700 lira, yurt dışı turlarda ise ortalama 500 avro harcama yapıldığını dile getirdi.
          
 Sektörün yaklaşan kış sezonundan beklentilerine de değinen Ulusoy, ''Türkiye'de kış turizmi merkezlerinin sayısı ve kapasitesi hızla artmasına rağmen dünya çapında rekabet edebilecek düzeyde kış turizmi resortlarına henüz sahip değiliz. Kültür ve Turizm Bakanlığı ile Gençlik ve Spor Genel Müdürlüğü'nün birlikte ülke genelinde yaptıkları araştırma ve incelemede 48 adet potansiyel kış turizm alanı belirlenmiş, bunlardan 17 adedinde imar planları tamamlanmıştır. Bir kısmında ise faaliyet başlamıştır halihazır yatak kapasiteleri 7 bin 764 olup, planlanan toplam yatak kapasitesi ise 65 bin 390'dır. Kış turizm merkezlerinden, Bursa-Uludağ, Kocaeli-Kartepe, Bolu-Köroğlu-Kartalkaya, Kastamonu-Ilgaz, Kayseri-Erciyes, Erzurum-Palandöken, Erzincan-Ergan, Kars-Sarıkamış zincir oluşturan kış turizm merkezleri olarak dikkat çekerken; Davraz-Isparta ve Çankırı-Ilgaz Kadınçayırı Yıldıztepe de gelişen bölgeler arasında yer alıyor'' diye konuştu.
          
 -''2012 büyüme oranının tahmini olarak tek haneli olacağı kanısındayız''-
          
 Ulusoy, 2012 yılının 9 aylık dönemine ilişkin turizm verilerini paylaşarak, şu bilgileri aktardı:
          
 ''Bakanlığın 2012'nin Ocak-Eylül döneminde gelen yabancı ziyaretçi sayısı, bir önceki yılın aynı dönemine göre yüzde 0,51 oranında artarak 25 milyon 756 bin 984'e ulaştı. 2012'nin Ocak-Eylül döneminde, yabancı ziyaretçilerden elde edilen turizm geliri, bir önceki yılın aynı dönemine göre yüzde 2,4 oranında azalarak 13 milyar 672 milyon 850 bin dolar seviyesine geriledi. Yurt dışında yaşayan vatandaşlardan elde edilen gelirler ise bir önceki yılın aynı dönemine göre yüzde 3,7 oranında azalarak 3 milyar 660 milyon 433 bin dolar seviyesine geriledi. Toplam gelirdeki azalma oranı ise yüzde 2,7'dir. 2012 yılı dünya ve ülkemiz için ekonomik değişimler anlamında zor bir yıl olmakla birlikte, sektör açısından büyük düşüşler yaşamadığımızı düşünüyorum. Ancak, bu yıl sonu itibariyle genel değerlendirmede 2012 büyüme oranının tahmini olarak tek haneli olacağı kanısındayız.''
          
 AA
  