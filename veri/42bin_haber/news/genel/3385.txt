Vali Amca'ya takipçi dopingi
Kar tatilini Twitter'den duyuran İstanbul Valisi Hüseyin Avni Mutlu'nun takipçi sayısı tavan yaptı...
 Tweetleri binlerce kez retweet edilen Vali Mutlu'nun takipçi sayısı yaklaşık 100 bin oldu. Kendisi için 'Vali Amcanız' yazan Mutlu, okulların tatil edildiğini ise 'Meteorolojik uyarı, buzlanma riskini yüksek, kar yağışını yoğun gösteriyor, o nedenle SALI GÜNÜ OKULLARI Ana, ilk, orta, lisede tatil ettik' yazarak duyurmuştu. Okulların tatil olduğunu tweetle duyuran Vali Mutlu, hemen arkasından attığı 'Sevgili gençler, öğrenciler 1 günlük tatili ders çalışarak, sınavlarınıza daha çok çalışarak değerlendireceğinize inanıyorum. Sevgiler' tweetiyle de nasihat vermeyi ihmal etmedi. Bu tweetlerin ardından twitter'daki popülerliği artan ve takipçi sayısı 100 bine yaklaşan Vali Mutlu, kendisine yazılan her tweete cevap vermeye başladı. 
 KENDİSİNE atılan 'mizah dolu' twitleri çok beğendiğini de söyleyen Vali Mutlu, gençleri tanışmak için evine davet etti. Mutlu'nun 'Bu muhteşem tweetleri atan bir grup gençle bizim evde bir tanışalım diyede arzu ediyorum. Misafirlerle tatil ve kar üzerine sohbet ederiz' twiti de 1410 kez retweet edildi.
 BİRÇOK twit'inde geçlere nasihat veren Mutlu 'Artık istirahate çekilin, yarın erkencisiniz. Sevgili ailelerinize selamlarımı tekrar ediyorum. İyi geceler. SİZİ SEVEN VALİ AMCANIZ' diye de yazdı. Bu twit ise tam 3538 kez retweet edildi. Vali Mutlu'nun 'sıcak tavırlarından' etkilenen birçok takipçisi de kendisine samimi tweetler atmaya başladı. Mutlu, bir kullanıcısının 'Uykumdan uyanıp geldim, yatağımdan kalkıp geldim. Siz benim nasıl üşüdüğümü nerden bileceksiniz! @Valimutlu' tweetine '@beritankul Bizim üşümediğimizi mi düşünüyorsun, böyle düşünme yıllarca odun kömür talaş sobaları kullanmış bir ailenin çocuğuyum ben' yanıtını verdi. Vali Mutlu, 'Reis tweetlerime hiç cevap vermiyosun üzülüyorum bak ingilizceden düşük alıcam sonra bi iki tanesini favla rtle bişey yap bari ya @Valimutlu' yazan bir takipçisine de İngilizce cevap verdi. Mutlu, '@sebertarik Yabancı bir dile hakim olmak,iyi konuşabilmek çok önemli bunu lütfen ihmal etme, başarılar diliyorum. Have a nice day' şeklinde tweet attı. 
 SEDA KILIÇ