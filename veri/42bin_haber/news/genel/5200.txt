'Sizlerle gurur duyuyorum'
CHP'li Belediye Başkanları Toplantısı'nda konuşan Kılıçdaroğlu, CHP'li başkanların iktidarın bütün baskılarına rağmen çok daha iyi, çok daha yürekli çalışacaklarını söyledi
 CHP lideri Kemal Kılıçdaroğlu, CHP'li bütün belediye başkanlarıyla onur ve gurur duyduğunu söyledi. Kılıçdaroğlu, Sheraton Otel'de düzenlenen 'Yerel Seçimler için Hedef 2014' başlıklı CHP'li Belediye Başkanları Toplantısı'nda konuştu. 
 İktİdarIn "CHP'li belediye başkanları üzerine nasıl sistemli baskı uygularız, onları nasıl itibarsızlaştırırız, onları halkın gözünde nasıl küçük düşürürüz" çabalarıyla seçime hazırlandığını belirten Kılıçdaroğlu şöyle devam etti: "Bu bizi rahatsız ediyor. Ben bunu CHP adına değil, demokrasi adına söylüyorum. Üzerimize baskı kurmalarının bizim açımızdan hiç bir önemi yok, biz bu baskıları aşa aşa bugünlere geldik. Seçimle gelen belediye başkanına herkesin saygı duyması gerekir. Seçimle gelen ancak ve ancak seçimle gitmeli. CHP'li belediyeler hukuk içinde kalmak koşuluyla yapılan denetimlerden şikayet etmiyor. Çünkü verilmeyecek hiçbir hesapları yok." 
 KALPAZANLIK MI YAPTI? 
 Eskişehir Büyükşehir Belediyesi'ne 2012'de yapılan operasyonun gerekçesinin engellilerin toplu ulaşım araçlarına ücretsiz binmesi olduğunu ifade eden Kılıçdaroğlu, 'Bizim belediye başkanımız sahte bilet basıp, kalpazanlık mı yaptı?' diye sordu. Kılıçdaroğlu, Eskişehir'deki son operasyonun da 'Neden Porsuk Çayı projesini hayata geçirdin?" denilerek yapıldığını, bu operasyonların CHP'li başkanları daha da itibarlı yaptığını söyledi. 
 Antalya Büyükşehir Belediyesi'ne 'Bir ihaleyi kamu yararına iptal ettiği için' operasyon düzenlendiğini söyleyen Kılıçdaroğlu, 'Belediye başkanımız kamu kaynağını korudu. Oturup dua etmeleri lazım. Halkın parasını çar çur etmedi. Bunun için hesap vermek bizim için onurdur. İzmir Büyükşehir Belediye Başkanımız Sayın Aziz Kocaoğılu da 397 yıl hapisle yargılanıyor. Sayın Kocaoğlu, bugünkü Türkiye koşullarında 397 yılla yargılanmak sizin için bir şereftir... Belediye başkanlarımız bütün baskılara rağmen çok daha iyi, çok daha yürekli çalışacaklar. Açıkça söylüyorum, CHP'li bütün belediye başkanlarından onur duyuyorum, gurur duyuyorum' diye konuştu.   ANKARA