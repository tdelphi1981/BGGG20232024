Rusya'dan Tacikistan'a gümrüksüz petrol satışı
Rusya, Tacikistan’a üçüncü ülkelere satmaması şartıyla gümrük vergisiz petrol ürünleri sağlayacak.
 Tacik basınında yer alan habere göre, Enerji ve Sanayi Bakanı Şerali Gul, Rusya Başbakanı Birinci Yardımcısı İgor Şuvalov’un Şubat ayında Duşanbe’ye gerçekleştireceği ziyarette iki ülke arasında petrol ürünlerinin tedarikine yönelik anlaşmaya imza atılacağını duyurdu.
 Tacik bakan, Rus tarafının gönderdiği anlaşma metninde bir takım anlaşmazlıkların ortaya çıktığını kaydederek, “Rusya, Tacikistan’ın petrol ürünlerini üçüncü ülkelere ihraç etmesini istemiyor. Ayrıca, anlaşma imzalandıktan 60 gün sonra yürürlüğe girecek. Bu konuları tekrar ele aldık. Gelinen neticeye göre, anlaşma imzalandıktan hemen sonra yürürlüğe girecek. Üçüncü ülkelere ihraç edilmemesi konusundaki şartı kabul edilecek.” dedi.
 Enerji Bakanı Şerali Gul, Rusya’dan 1 milyon ton petrol ürünü talep ettiklerini ve bu kotanın üzerine çıkıldığı takdirde gümrük vergisi ödeyeceklerini söyledi.
 Rusya Devlet Başkanı Vladimir Putin ile Tacikistan Devlet Başkanı İmamali Rahman, petrol ürünlerinin tedariki konusunda işbirliği yapılmasına yönelik memorandumu Ekim 2012’de imzalamıştı. Ülkelerin ilgili başkanlıkları arasında bu konuda anlaşma taslağı hazırlanmıştı. Ancak anlaşma metninde ortaya çıkan anlaşmazlıklar yüzünden anlaşmanın imzalanması bir süreliğine ertelenmişti. 
  