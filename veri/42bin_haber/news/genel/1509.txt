Huzursuz bacak sendromu, hastalık belirtisi olabilir
Cumhuriyet Üniversitesi Tıp Fakültesi Hastanesi Nöroloji Anabilim Dalı Öğretim Üyesi Prof. Dr. Ertuğrul Bolayır, huzursuz bacak sendromu olarak bilinen, bacakların istemsiz olarak hareket ettirilmesinin, hastalık belirtisi olabileceğini bildirdi.Bolayır, yaptığı açıklamada, huzursuz bacak sendromunun yorgunluğa ya da farklı nedenlere bağlı olarak ortaya çıktığını ve bacaklarda istemsiz hareketler olarak kendini gösterdiğini söyledi.

Bunun, kişiyi daha çok uykuya dalma esnasında veya dinlenme sırasında rahatsız ettiğini belirten Bolayır, insanda sürekli yürüme ve hareket etme ihtiyacı doğurduğunu dile getirdi. Huzursuz bacak sendromunun, idiopatik yani nedeni belli olmayan, bir de semptomatik yani bir hastalığa bağlı olarak ortaya çıktığını aktaran Bolayır, idiopatik olan sendromun genelde gençlerde, semptomatik denilen durumun ise ileriki yaşlarda görülebildiğini bildirdi.

Semptomatik olan durumlarda sendorumun görülme sıklığının iş yükü ve strese bağlı olarak arttığını vurgulayan Bolayır, şunları kaydetti: Huzursuz bacak sendromunun görüldüğü kişiler ilaç verilip gönderilmemeli. Sendromun altında yatan nedenler arasında, kansızlık ve bunu tetikleyen bir tümör, kan hastalıkları, romatizmal hastalıklar, erkek hastalarda prostat, böbrek yetmezliği ve bacaklardaki sinir sistemini etkileyen bazı hastalıklar olabilir. Toplumda anemi oranı artışına bağlı olarak sendorumun görülme sıklığı da artıyor. Toplumumuzda da anemi oranı fazla ve hastalığın görülme sıklığı yüzde 10.

Uyku bozukluğuna neden oluyor

Prof. Dr. Bolayır, rahatsızlığın özellikle bacaklarda nadiren de ellerde görüldüğünü, hastanın uykuya dalmada güçlük çektiğini belirtti. Bunun da, uyku kalitesini bozduğunu aktaran Bolayır, kişide uyku bozukluğunun ortaya çıkabildiğini dile getirdi.

Vücudun kendi ürettiği kimyasal olan dopaminin yapısının, idiopatik ve semtomatik durumlara bağlı olarak bozulduğunu açıklayan Bolayır,Kansızlık, dopaminin aktif olarak çalışmasına katkıda bulunan enzimin etkinliğini bozuyor ve dopaminin salgılanmasında engel oluşturuyor. Dopamin de vücudun hareket etmesini sağlayan en önemli maddelerden biridir dedi.

Ertuğrul Bolayır, bu şikayetle doktora giden kişilere, iyice araştırılıp tanı konulduktan sonra ilaç tedavisi uygulanması gerektiğini vurguladı.
Hastalıkta masajın bir etkisinin olmadığını belirten Bolayır, kişinin mutlaka bir nöroloji uzmanına danışması gerektiğini de sözlerine ekledi.