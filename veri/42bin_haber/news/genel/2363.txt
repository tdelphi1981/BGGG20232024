Rus savaş gemileri Akdeniz’e yöneldi
Rusya muhtemel tahliye operasyonunda yer alacak savaş gemilerini Akdeniz'e gönderiyor. Rusya Dışişleri Bakanlığı iki Rus vatandaşının kaçırılmasının ardından, Suriye'ye seyahat edilmemesi konusunda vatandaşlarını uyardı.
 Bakanlığın internet sayfasından yapılan açıklamada, "Rusya Dışişleri Bakanlığı bir kez daha güçlü bir şekilde tüm Rusya vatandaşlarının iç çatışmaların devam ettiği Suriye'ye gitmemeleri konusunda uyarıyor." ifadeleri yer aldı.
 Rusya'nın Baltık Filosu'na ait bir grup savaş gemisi ve yardımcı gemiler ise Suriye sahillerine doğru yola çıktı. Baltık Filosu kaynakları Interfax'a yaptığı açıklamada, "Rus savaş gemileri Yaroslav, Kaliningrad, Aleksandr Şabalin, tanker Lena ve diğer yardımcı gemilerle birlikte Suriye sahillerine doğru yola çıktı. Muhtemel bir tahliye durumunda görev alacak." dedi.
 Kaynak açıklamasında, "Hazırlıklar çok hızlı bir şekilde gerçekleştirildi. Çok donanımlı olarak yola çıkılıyor. Konu ile ilgili bilgi sadece birkaç gün önce geldi. Dönüşle ilgili ise henüz bir bilgi yok. Suriye'de ki gelişmelere bağlı olacak. Bir kısım gemiler tahliye edilen Rusya vatandaşlarını Rusya'nın Karadeniz Filosu'nun yer aldığı Sivastopol deniz üssüne getirilecek." ifadelerini kullandı.
 Yeni yola çıkan savaş gemilerinin Akdeniz'de bulunan Karadeniz Filosu'na ait gemilerden görevi devralacakları da gelen bilgiler arasında.
 Rusya Dışişleri Bakan Yardımcısı Bogdanov daha önce yaptığı açıklamada, Suriye'de bulunan Rusya vatandaşlarının muhtemel tahliyesi ile ilgili plan hazırladıklarını söylemişti. Bogdanov, "Biz bugün tahliye hazırlık çalışmaları ile meşgul oluyoruz. Vatandaşlarımızın bulundukları yerleri tespit ediyoruz. Konsolosluk kayıtlarına göre bu rakam binlerce. Bunlar Rus bayanlar ile ortak ailelerden olan çocukları. Bunların yarısı muhalefeti destekliyor. Bunların çoğunluğu kayıtlı değil. Bunun dışında Moskova'ya gelen Suriye muhalif heyetinden Rus pasaportu taşıyan insanlar da var." bilgisini vermişti.
 Rusya Şam Büyükelçiliği kayıtlarına göre Suriye'de 5 bin 300 civarında Rusya vatandaşı bulunuyor. Resmi olmayan rakamlara göre ise Suriye'de 25 bin Rusya vatandaşı yaşıyor.
 Rusya Şam Büyükelçiliği Basın Sözcüsü Sergey Markov, "Acil bir tahliye operasyonu henüz gündemde değil. Ancak, Suriye'den ayrılmak isteyen tüm Rusya vatandaşlarına büyükelçiliğimiz gerekli desteği sağlayacak." demişti.
 - Rus hava kuvvetleri de Suriye’den tahliye için hazır
 Rusya Hava Komando Kuvvetleri Birliği Komutanı Vladimir Şamanov, Suriye'de sıcak bölgelerden Rusya vatandaşlarının tahliyesi ile ilgili göreve hazır olduklarını, Devlet Başkanı'nın böyle bir görev vermesi durumunda bunu yerine getirebileceklerini söyledi.
 Interfax'a konuşan Komutan, "Üst seviyede sorumluluk gerektiren görev için biz hazırız. Hava Komando birliklerinin bu tür operasyonlar için eğitimi var. Kabil'den büyükelçilik personelini tahliye etmiştik…" dedi.
 Devlet Başkanı ya da Savunma Bakanı'ndan böyle bir emir gelmesi durumunda gereğini yapmaya hazır olduklarını ifade eden Rus komutan, birliklerin eğitimlerinin üst seviyede olduğunu vurguladı.
 Rusya Dışişleri Bakan Yardımcısı Mihail Bogdanov, Rusya'nın bu yönde biz hazırlığı olduğunu açıklamıştı. Sabah saatlerinde Baltık Filosu'ndan yapılan açıklamada da Akdeniz'e savaş gemilerinin muhtemel bir tahliye görevi için gönderildiği belirtilmişti.
 CİHAN
  