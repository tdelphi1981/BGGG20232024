Güner'den Özel'e sivil veda
Teamüllere göre gelecek Yüksek Askeri Şura'da (YAŞ) Deniz Kuvvetleri Komutanlığı'na getirilmesine kesin gözüyle bakılan, ancak Donanma Komutanlığı görevinden istifa ederek sürpriz yapan Oramiral Nusret Güner, Genelkurmay Başkanı Orgeneral Necdet Özel'e veda ziyaretinde bulundu. Ziyarette sivil takım elbiseyle gelen Güner'in kravatının Donanma Komutanlığı amblemli olması dikkat çekti.
   Balyoz davasında 18 yıl hapis cezasına çarptırılan Donanma Komutanlığı Kurmay Başkanı Tümamiral Semih Çetin, Hasdal Cezaevi'nde kaleme aldığı kitapta, Donanma'da arama yapan savcılara Deniz Kuvvetleri Komutanı Ora. Murat Bilgel tarafından Donanma amblemli kravat hediye edildiğini yazmıştı. Güner'in istifa kararında 'hediye kravatların' da etkili olduğu iddia edilmişti. Genelkurmay'ın internet sitesinde yer alan açıklamaya göre ziyarette, Orgeneral Özel, Güner'e TSK'ya hizmetlerinden dolayı "Hizmet Anısı Şildi" verdi.    