Çinliler Türk zeytinyağını beğendi, ihracatçı hedef büyüttü
Zeytin ve Zeytinyağı Tanıtım Komitesi (ZZTK), Food Hospitality China (FHC 2012) Fuarı'nda Türk zeytin ve zeytinyağını tanıttı. Fuardan memnun ayrılan ihracatçılar, Çin pazarından aldıkları payı yüzde 3'ten 25'e çıkarmayı hedefliyor.
 ZZTK Başkanı Metin Ölken, Çin'in zeytinyağı için önemli bir hedef pazar olduğunu belirterek, VIP alım heyetleriyle bu ülkenin önemli alıcılarını Türkiye'ye getirmeye çalışacaklarını söyledi. Çin'in ciddi şekilde artan zeytinyağı ithalatından pay almak için üç senedir çalışmalar yürüttüklerini kaydeden Ölken, "2012 yılında bu çalışmaların meyvelerini yavaş yavaş görmeye başladık. FHC 2012 süresince verdiğimiz seminer ve tadım etkinlikleriyle Çinlilerin gönüllerini fethettik." dedi.
 FHC 2012 fuarına katılan zeytinyağı ihracatçısı firma sayısının son dört yılın en yüksek rakamına ulaştığına dikkat çeken Metin Ölken, şöyle devam etti: "Çin'e ihracatımız, miktar olarak iki katın üzerinde artış gösterdi. Her şeye rağmen hâlâ yolun başındayız. Pazarda yüzde 3 olan payımızı 2013 yılında yüzde 10'a, üç sene içinde de yüzde 25'e yükseltmek istiyoruz. Bu sebeple 2013 yılının ilk yarısında Çin'in önde gelen zincir marketlerinin karar vericilerini, VIP alım heyeti programları ile ülkemize getireceğiz."
 'ÇİN'DE TÜRKİYE YILI, BİZİM YILIMIZ OLACAK'
 Ölken, 2013'te Çin'de Türkiye Yılı olacağını ve Çinli müşterilere yönelik çalışmaları hızlandıracaklarını kaydetti. Bu kapsamda Şangay Büyükelçiliği, Şangay ve Pekin ticaret müşavirleriyle Çin pazarına yönelik özel çalışma yapacaklarını aktaran Ölken, "Önemli etkinliklere imza atmayı hedefliyoruz. Çin ve Türk ihracatçılarımız arasında kurulmasını sağladığımız ticari networkle önümüzdeki yıldan itibaren Çinli tüketicilere yönelik çalışmaları arttırmayı planlıyoruz." diye konuştu.
 Çin'deki zeytin ve zeytinyağı talebine de dikkat çeken Ölken, şunları kaydetti: "Bu sene marketlere yönelik yaptığımız gezilerde, geçen senelere oranla sofralık zeytinde ayrılan raf sayısında artış gözlemledik. Bu da Çin'deki sofralık zeytin tüketiminde olumlu gelişmeler olduğunu göstermektedir. Çin'in zeytinyağı tüketim miktarı 2011'de 33 bin tondu, 2012'de 42 bin tona çıkması bekleniyor. 2013 içinse beklenen tüketim miktarı 50 bin ton. Bu yüzden Çin, öncelikli hedef pazarımız olmalıdır."
 CİHAN
  