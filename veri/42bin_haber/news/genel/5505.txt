İyi ki doğdun Hacı Murat
Türk otomobil tarihinin temel taşlarından, 12 Şubat 1971'de yollara çıkan Murat 124, bugün 42. yaşını kutluyor. O yıllarda günde 54 adet olan üretimini bir saatte gerçekleştiren Tofaş, 5 markalı global oyuncuya dönüştü
 Sümer DEMİRCİLER / İSTANBUL
 Murat 124 kadar geniş kitleler tarafından sevilen, yollara veda etmesinin üzerinden yıllar geçtikten sonra bile hafızalardaki yerini koruyan başka bir otomobil neredeyse yoktur. Ülkemizde 30'lu yaşlarının üzerindeki hemen hemen herkesin, Murat 124 ile bir anısı mutlaka bulunur. Otomobil tarihimizin temel taşlarından olan ve yollara ilk kez 12 Şubat 1971 tarihinde çıkan Murat 124, bu gün 42. doğum gününü kutluyor...
 
 BURSA, MURAT 124 İLE ANILACAK
 TEMELİ 1961 yılında atılan Tofaş Bursa fabrikası, ilk seri üretim modeli Murat 124'i 12 Şubat 1971 tarihinde bantlardan çıkardı. İlk modelin fabrikadan çıkışı için düzenlenen geniş katılımlı törende, dönemin Başbakanı Süleyman Demirel; 'Tofaş karma ekonominin zaferidir'  derken, dönemin Cumhurbaşkanı Cevdet Sunay; 'Bursa; ipeği, havlusu, merinosu ve bıçaklarıyla meşhurdur ama artık Bursa denince akla Murat 124 gelecektir' açıklamaları yaptılar. Gerçekten de öyle oldu. Bursa'dan yollara çıkan 124, Türk halkının hayallerine, hafızalarına silinmemek üzere yazıldı ve Bursa'ya damgasını vurdu.
 TOPLAM 735 bin metrekare üzerine kurulan Bursa fabrikası, o yıllar için bir rekor olan yıllık 20 bin adetlik üretim yapmak üzere yola çıktı. Sadece 600 çalışana sahip fabrikada Murat 124 ile başlayan üretim, günümüzde 1 milyon metrekare üzerinde, yaklaşık 6 bin 500 çalışan ve yıllık 400 bin adetlik üretim kapasitesine yükseldi. Üretim kapasitesi o yıllarda günde sadece 55 adetken, günümüzde aynı üretim için fabrikaya sadece 1 saat yeterli oluyor. 400 bin adetlik üretim kapasitesiyle Tofaş, artık 5 marka için üretim yapıp, araçlarını dünya pazarlarında satıyor.
 DÜNYA otomobili kavramı günümüzde çok kullanılsa da aslında 1970'li yıllarda bunun ilk örneği Murat 124 oldu. Fiat lisansıyla, farklı isimlerle üretilen 124, toplam 16 milyon adetten fazla satıldı. Ülkemizde 1971-77 yılları arasında 134.867 adet üretildikten sonra, yerini 1977'de Kuş Serisi'ne bıraktı. 1984'te bazı değişikliklerle Serçe adını alıp 1995'e kadar üretildi.
 DÖRT DİSK FREN
 DÖRT metreden biraz uzun boyu, 950 kg'lık ağırlığıyla Murat 124, dıştan küçük ancak iç mekanı şaşırtıcı derecede geniş bir otomobil olarak tanındı. Özellikle derin bagaj hacmi aracın en beğenilen bölümlerinden oldu. Dört silindirli, 1197 cc hacimli motoru, 65 beygir güç üretirken, aracın 170 km/s son hıza ulaşmasını sağladı. Dönemin teknolojisine göre tutumlu bile sayılacak motorunun farklı güçteki versiyonları da üretildi. Salıncaklı süspansiyonları, hafif karoseri ve dört tekerleğindeki disk frenleri dönemine göre 124'ün ileri teknolojileriydi. Modifikasyona uygun yapısıyla dönemin gözde otomobillerinden olan Murat 124'ün tarihinde çok sayıda ralli şampiyonluğu da var.
 Reklamları da iz bıraktı
 BASIN reklamlarında bir halk kahramanı, aile babası temasıyla tanıtılan Murat 124, kısa zamanda çok sevilip büyük talep gördü. 'Murat için havahoş' 'Murat'ın dünya görüşü' 'Bayan Murat' 'Ne Murat'ın varsa olsun' gibi ilanlarıyla kendisi kadar reklamlarıyla da hafızalara kazındı.
 'Hurda indirimi' darbesi
 MURAT'ın Anadolu yollarında dolaşan örneklerinin azalmasındaki en büyük etken 2002'deki 'Hurda indirimi' oldu. Cem Yılmaz'ın oynadığı Opet reklamları ve Muro filminden sonra gündeme tekrar gelen Murat 124'ün günümüze ulaşan örneklerini, 3-15 bin TL'ye bulmak mümkün.