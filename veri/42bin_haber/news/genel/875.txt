ABD'nin hali 'Süpergüç'
'Sandy'nin öfkesi dindi, yıkımın bilançosu şekillenmeye başladı. ABD'yi hallaç pamuğu gibi savuran fırtına, karanlıkta bıraktığı 17 eyaleti 130 yıl geriye götürdü. Mum ve fenerle yaşamını sürdüren 8 milyon afetzedenin yeni kabusu gittikçe etkisini artıran kara kış
 ABD'ye tarihinin en büyük felaketlerinden birini yaşattıktan sonra Kanada'ya yönelen Sandy kasırgası geride harabe bıraktı. Ülkenin doğu yakasını altüst eden fırtına yüzünden milyonlarca kişi karanlıkta kaldı. 
 Mum ve fenerlerle ayakta kalmaya çalışan felaketzedelerin en büyük korkusu ise ısınma probleminin gittikçe daha da büyük sıkıntı olması. 2 milyonu New York'ta 17 eyalette 8 milyonu aşkın evin elektriksiz kalması ve Sandy'nin soğuk havayı beraberinde getirmesi, ABD Başkanı Barack Obama'yı teyakkuza geçirdi. 
 ACİL 'AYDINLANMA' TOPLANTISI
 Enerji Bakanı, Federal Acil Durum Yönetimi Ajansı ve elektrik şirketlerinin yöneticileriyle acil toplantı yapan Obama, bir numaralı önceliklerinin bu konu olduğunu söyledi. İşte 'Frankenstorm'dan kalanlar...
 - Bin 600 kilometrelik alanı etkisi altına alan fırtınada en şiddetli rüzgar New Hampshire'da saatte 225 km olarak tespit edildi.
 - Kasırga kar yağışına da neden oldu. Maryland'da kar kalınlığı 71 santimetreye ulaştı.
 - Fırtınanın maliyeti beklenenden büyük. İş kaybı ve itfaiye, arama kurtarma, polise yapılan fazla ödemeyle fatura 50 milyar $'ı bulabilir.
 - Manhattan'da 700'den fazla gönüllü görevlilerle birlikte çöp topladı.
 - New York havalimanları hala uçuşa kapalı, ancak dün J.F. Kennedy Havaalanı kısmen faaliyete geçti.
 - Elektrİk krizi çözülemezse 6 Kasım'daki seçimlerde elektronik ve internet oylarının nasıl kullanılacağı belirsiz.
  