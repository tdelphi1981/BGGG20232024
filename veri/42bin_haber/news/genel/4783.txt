Osmanlı tarihi Satranc-ı Rumi oyunu gibidir
Tarihçi Erdal Küçükyalçın, Sayfa6 Yayınları'ndan çıkan ‘Yedi Kule/Genç Osman Neden Öldürüldü?’ adlı romanında, söz konusu ölümün tarihteki yerinin sanıldığından daha önemli olduğunu anlatıyor. Küçükyalçın’la, merkezine Satranc-ı Rumi oyununu aldığı romanını ve tarihe bakışını konuştuk.
  
  
 EYÜP TATLIPINAR
 eyup.tatlipinar@aksam.com.tr
 Boğaziçi Üniversitesi’nde ekonomi okuduktan sonra Japonya’nın o ünlü ‘ekonomik mucizesini’ yerinde görmek için Japonya’nın yolunu tutmuş Erdal Küçükyalçın. Eğitimini orada sürdürürken anlamaya çalıştığı şeyin Japon kültürüyle, bu kültürdeki ‘onur’ ve ‘mükemmeliyetçilik’ kavramlarıyla ilgili olduğunu görmüş. 
 Söz konusu kavramların izinden giderken Samuray geleneğine ilgi duymuş; bu geleneğin Anadolu’daki karşılığı hakkında düşünürken kendini Yeniçerileri incelerken bulmuş. Türkiye’ye döndüğünde eğitimine tarih alanında devam etmiş ve Boğaziçi Üniversitesi’ndeki doktorasını Yeniçeriler konusu üzerine vermiş. 
 Daha önce Osmanlı tarihini anlatan kitaplar yazan Küçükyalçın bu kez bir romanla karşımızda. ‘Yedi Kule/Genç Osman Neden Öldürüldü?’ adlı romanında, Osmanlı tarihindeki bu olayın aslında sandığımız gibi basit bir Yeniçeri ayaklanması olarak görülmemesi gerektiğini, büyük bir ‘oyunun’ oynandığını anlatıyor Küçükyalçın. Romanının ilgi çekici bir yanıysa, hafızalardan silinmiş bir oyunu, Satranc-ı Rumi’yi romanının merkezine alması... 
 STRATEJİ VE ENTRİKA 
 - Satranc-ı Rumi’den söz edebilir misiniz biraz? 
 Oyun hakkında kapsamlı bilgiler yok ama Anadolu’da 16. yüzyıla kadar satrancın biraz farklı biçimde oynandığını biliyoruz. O zamandan sonra unutulmuş. Satranc-ı Rumi demeyi uygun buldum. 64 kareden oluşan klasik satranca karşın Satranc-ı Rumi’de şahın bulunduğu sütunun arkasında da kareler var. Harem denilen bu bölümde şah herhangi bir taş tarafından tehdit edilemez. Oyunda bir zar var ek olarak. Şahın haremde kalma süresini belirliyor ve bir yerde kaderi temsil ediyor. Oyunun klasik satrançtan bir farkı da, kalenin bulunduğu yerdeki taşın casus özelliği göstermesi. Aldığı taşın hareketlerini yapabiliyor ve onun rengine bürünüp karşı takımın alanından oyuna başlayabiliyor. 
 - Satranca entrika katılmış gibi.. 
 Evet öyle. Bir tür padişahlık oyunu... Genç Osman’ın öldürülmesi durumuna da uygun olduğu için romanın merkezine bu oyunu aldım. Aslında tüm Osmanlı tarihini de bir satranç oyunu gibi görebiliriz. 
 - “Genç Osman satrançta yenildi” diyebilir miyiz? 
 Satranç oynadığı, yazdığı şiirlerde anlaşılıyor. Padişahlığı satranca benzetirsek, hayatının son günlerinde oyunu iyi oynayamayıp yenildiğini söyleyebiliriz. Hacca gitmek istiyor, Yeniçeriler karşı çıkıyor... Genç Osman, Hac fikrinden vazgeçmesine karşın olayların gelişimi Yeniçeriler’in saraya girmesine kadar uzanıyor. Bu arada Yeniçeriler hiçbir zorlukla karşılaşmıyor; mesela sarayın kapılarını her nasılsa açık buluyorlar. Genç Osman, Bursa’ya gidip olayların yatışmasını beklemek istediğinde kendisini Bursa’ya götürecek görevlilerin yerlerinde olmadığı görüyor. Yeniçeri ağasının sarayına sığınıyor. Padişahın kendi hareminden çıkması satrançta iyi bir hamle değil. Karşı karşıya olduğu komplodan haberdar değil. Ertesi gün Yeniçeriler onu rahatça buluyor. 
 - Bir komplodan söz ettiniz az önce... 
 Romanı bu komplo üzerine kurduğum için burada açıklamak doğru olmaz. Biz bu işin sorumlusu olarak Yeniçeriler'i görürüz ama araştırınca Yeniçeriler'in yalnızca piyon olduğunu, olayın arkasında daha büyük, Osmanlı tarihini derinden etkileyen bir oyunun olduğunu görüyorsunuz. Mesela kapıların açık olduğu bilinir ama bugüne kadar tarihçiler bunun nedenleri üzerinde durmamıştır pek. 
 OSMANLI’YA ÇOK YÖNLÜ BAKMAK... 
 - Osmanlı tarihinde bu tür bilinmeyen olaylar çok mudur? 
 Epey fazla. Elinde bazı bilgiler olur ve onu yorumlayarak tarih yazarsın. Bir başkası da farklı bir yorumla farklı bir tarih yazabilir. Fakat elimizde henüz pek çok bilgi yok. İlk aşamayı geçememişiz. Süleymaniye Kütüphanesi’ne gidin, el yazmalarının pek çoğu okunmamıştır. Bir de olaylara günümüzün politik pencerelerinden bakınca yine olayların farklı yanlarını göremiyoruz. Dar kalıplar içinde bakmak yaygın maalesef. 
 - Örnek verebilir misiniz? 
 Mesela Osmanlı’nın Avrupa’da genişleme dönemini büyük bir kahramanlık ve askeri başarı olarak algılayabiliriz. Bu elbette böyledir ama o sıralarda Avrupa’da, nüfusu yarı yarıya yok eden, yerleşimleri haritadan silen büyük bir veba salgını olduğunu da hesaba katmalıyız. Ya da günümüzde bir tür taraftarlığa dönüşen inanç sistemlerinin o eski zamanlarda farklı yaşandığını, insanların kendilerini örneğin iki farklı tarikata birden mensup görebildiğini pek bilmeyiz. 