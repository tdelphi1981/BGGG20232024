Tozlu raflardan çıkan müthiş bir oyun: Adiller
Albert Camus hakikaten büyük edebiyatçıydı. Cezayirde doğdu, 44 yaşında Nobel aldı.
Sisifos Efsanesi, Veba, Yabancı gibi dev metinler kaleme aldı. Solcuydu ama Sovyetik komünizme karşı çıktı; idam karşıtıydı, özgürlükçüydü ama Cezayirin tam bağımsız olmasını da doğru bulmuyordu. Varoluşçu felsefenin, absürd edebiyatın temelini, merteğini o döşedi.
Taş gibi bir oyun yazarıydı. En tanınmış oyunu Caliguladır. Çokça da sahnelendi Türkiyede. Adiller pek bilinmez. Doğrular adıyla bir kaç kez sahnelendi eskiden. Tiyatro Hal, bu mükemmel metni tozlu raflardan bulmuş çıkarmış. Sapasağlam bir iş olmuş. Her dakikasından tat alarak izledik.
Tiyatro Hal, Mecidiyeköy metrosuna iki adım mesafede konforlu bir alternatif mekân. Kurucuları genç, cevval ve çalışkan insanlar. Çok düzgün işler yapıyorlar. Adiller de gayet başarılı. 
1905te Sovyet devrimciler Grand Dük Alexandroviçi öldürmüşler. Oyun, bu tarihi olay üzerine kurulu. Suikastçiler davaları uğruna cinayet işliyorlar ama adam öldürmek kolay iş değil. Dava ne olursa olsun can almak doğru mudur? İdealler kötü eylemleri meşru kılar mı? Oyun bunu tartışıyor. Camus bir yazar olarak belki taraf tutuyor ama metin kimseye bir fikir aşılamaya çalışmıyor. Bu yüzden de büyük bir metin zaten.
Ele aldığı büyük ahlaki problemi her açıdan otopsi masasına yatırıyor. Çağımızın teröristleri ve savaşçı ülkeleri belki ahlak denen şeyi çoktan tükettiler. Ama iyice saklanmış da olsa yine de insan diye bir şey vardır. Camus işte o insanı ortaya çıkartıyor.
Oyunun bazı bölümleri günümüz için biraz kitabi, biraz didaktik olabilir. Bence hiç bir sorun yok. Tiyatro Halin yorumu gayet temiz. Oyuncular da gayet iyi. Ustaların ustası değiller, amatör de değiller. Ne yaptığını bilen, akıllı, yetenekli insanlar. Oyunun temel duygusunu başarıyla aktarıyorlar. Sarsıcı, düşündürücü ve merakla izlenen bir eser ortaya koymuşlar. Tabii ki oyunun bazı yerleri daha iyi kotarılabilir, bazı anları başka türlü yorumlanabilirmiş. Olsun. Bu ekip daha iyisini de yapar. Hiç takılmayalım. Bu önemsenecek bir iş. Mutlaka izlemelisiniz. 
KÜNYE 
Yazan: Albert Camus
Yöneten: Oğuz Utku Güneş
Oynayanlar: Özer Arslan, Melissa Yıldırımer, Çağdaş Tekin, Göktay Tosun, Berkan Bulut, Zeynep Yazıcıoğlu, Halil Babür, Murat Engiz 
Tiyatro Halin sahnelediği Adilleri 25 Ocak saat 20.30da izleyebilirsiniz. (212) 274 74 78