'Devletime kırgınım'
Balyoz davasında 18 yıl cezaya çarptırılan YAŞ üyesi Orgeneral Bilgin Balanlı, Başbakan'ın tutuklu askerlerle ilgili açıklamalarının net olmadığını belirterek, adalet duygusuyla örtüşmeyen yargılamadan dolayı devlete kırgın olduğunu söyledi
 SERAY ŞAHİNLER
 BAŞBAKAN Recep Tayyip Erdoğan'ın tutuklu muvazzaf ve emekli askerlerle ilgili yaptığı açıklamaya halen Hadımköy Askeri Ceza ve Tutukevi'nde kalan tutuklu en yüksek rütbeli muvazzaf YAŞ Üyesi Orgeneral Bilgin Balanlı'dan yanıt geldi. Harp Akademileri Komutanı iken Balyoz Davası'nda tutuklanan ve 18 yıl hapis cezasına çarptırılan Orgeneral Balanlı, AKŞAM'ın gönderdiği soruları cezaevinden yazılı olarak yanıtladı:
 l Bilgin Balanlı neden hedefti?
 Bu davada, TSK üzerinden Atatürk ilke ve inkılaplarına bağlı ve ülkesi için ölmeye yemin etmiş vatanseverler yargılanmıştır. Ordunun mevcut ve yakın gelecekte oluşması muhtemel komuta kademesi tasfiye edilmiştir. Ben en verimli olacağım ve ülkemizin menfaatlerini koruyup kollayacak, milli güce dayalı etkin bir hava gücünün oluşturulmasına birikimlerimle Hava Kuvvetleri Komutanı olarak en fazla katkıda bulunacağım bir dönemde tutuklandım ve tasfiye edildim. Bunun gerçek nedeninin küresel politikalar doğrultusunda olduğu kanaatini taşıyorum.
 l Genelkurmay'ın Balyoz davası sürecinde arkanızda durduğunu düşünüyor musunuz?
 Genelkurmay Başkanlığı'nın davayla ilgili tutumu olayın başından itibaren tartışmalıdır. 
 l PKK'lılar ile aynı anda sizlere de af gelirse ne hissedersiniz?
 Umuyorum siyasi irade böyle vahim bir hata yapmaz. Hiçbir suç işlemediğimiz için bizler bir affın ardına saklanmayı da asla düşünmedik. Af değil adil yargılanma istiyoruz.
 l Başbakan'ın tutuklu askerler için yaptığı açıklamalar hakkında ne düşünüyorsunuz?
 Somut bir gelişmeye dayanmıyor. Yeterince açık ve net değil. 
 l Kırgın olduğunuz isimler var mı?
 Bu olayda silah arkadaşlığı kavramını içselleştirmemiş bazı kişilerle birlikte en çok devletime kırgınım. Devlet, eşitlik ilkesi kapsamında konumuna bakmaksızın her vatandaşı için tarafsız ve adil olmalı, evrensel değerleri esas alınmalıdır. Asker daha önce darbe yapmıştır, öyleyse bunlar da darbecidir mantığıyla masum insanları haksız ve hukuksuz olarak cezalandırmak demokrasiye katkı yapmaz... Yargılanmam ve cezalandırılmam hak, hukuk, vicdan ve adalet duygusuyla da örtüşmeyen, bir insanlık suçudur. Umarım bizlere karşı bu suçları işleyenlerde de bir gün yargılanırlar.
 VATANI NASIL SAVUNACAK
 l Üst düzey askerlerin tutuklanmasının terörle mücadelede zafiyet yarattığına inanıyor musunuz?
 İftiralarla ihanete uğramış silah arkadaşlarını ve komutanlarını gören TSK mensupları nasıl bir ruh halinde vatan savunması yapacaklar? Bir gün kendilerinin de aynı şekilde ihanete uğrayabileceklerinden endişe etmeyecekler mi? İnandıkları tüm değerleri sorgulamayacaklar mı? Doğaldır ki bu husus personelin moral ve motivasyonu üzerinde olumsuz sonuçlar doğurmuştur. Çok iyi yetiştirilmiş personelin haksız tutuklamalarla tasfiyesi sebebiyle yaşanan tecrübeli personel zafiyetinin yanı sıra önemli başka bir husus da devletimizin ve milletimizin kısıtlı kaynaklarının heba edilmiş olmasıdır. Bu yıl Hava Kuvvetleri'nden her birisi en az 15 milyon dolara mal olan pilotlardaki istifa sayısına bakılırsa kayıplar daha iyi anlaşılacaktır.
 18 yıl hapis cezası aldı
 OrgeneraL Bilgin Balanlı, Harp Akademileri Komutanı iken  'Balyoz darbe planı'yla ilgili yürütülen soruşturma kapsamında 30 Mayıs 2011 tarihinden tutuklandı. Yüksek Askeri Şura (YAŞ) üyesi sıfatı devam eden Balanlı,  21 Eylül 2012'de nuçlanan  Balyoz davasında 'silahlı terör örgütü yöneticiliği' suçlama-sıyla 18 yıl hapis cezasına çarptırıldı.