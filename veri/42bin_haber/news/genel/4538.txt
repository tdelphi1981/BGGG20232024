Hepimiz eşitiz hepimiz özgürüz
'Bizim milliyetçiliğimiz kafatası milliyetçiliği değil' diyen CHP lideri, vekillerini 'Üniversitede ders vermiyoruz, konuşmalara dikkat' diye uyardı
  
 CHP Genel Başkanı Kemal Kılıçdaroğlu, 'Türk ulusuyla Kürt milliyetini bana eşit, eş değerde gördüremezsiniz' sözleriyle büyük tepki gören İzmir Milletvekili Birgül Ayman Güler'i hem eleştirdi hem destek verdi. '72 millet birdir bize diyen bir felsefeden geliyoruz' diyen Kılıçdaroğlu, CHP'nin milliyetçilik anlayışının kafatası milliyetçiliği olmadığını” söyledi. Grup konuşmasının önemli bir bölümünü partisinde huzursuzluk yaratan son olaylara ayırarak milletvekillerine uyarıda bulunan CHP liderinin mesajları özetle şöyle:
 DAR ALANDA POLİTİKA: Dar alanda sıkışıp politika yapmanın ülkeye ve partiye yararı yoktur. Biz etnik kimlik ve inanç siyaseti yapmıyoruz, yapanları aşağılıyoruz ve eleştiriyoruz.
 Türkiye'deki derin fay hatları inanç ve etnik kimlik üzerinden yapılan politikadan kaynaklanıyor. Doğu ve Güneydoğu'da niye üçüncü yol diyoruz. Herkesin inancı bizim başımızın üstüne diyoruz. Herkesin etnik kimliği kendi şerefidir diyoruz. Değerli Türk büyüğü (Tayyip Erdoğan) ise hatırlayın seçim kampanyasında, 'Önemli olan soydur soy' demişti. Ben de 'Hoşgeldin Hitler' demiştim. 72 millet birdir bize diyen bir felsefeden geliyoruz. Hepimiz eşitiz, hepimiz özgürüz, hepimizin bayrağı tek, hepimiz bu ülke için çalışıyoruz. Ortak paydamız bayraktır, İstiklal Marşı'dır. 
 A DERSİNİZ, B YAZARLAR: Her arkadaşım konuşurken laflarının nereye çekileceğini iyi bilecek. Önümüzde CHP'de karışıklığı nasıl çıkarırız diyen bir medya var. Parlamento kürsüsünde konuşurken, bir üniversiteye konuşmuyoruz, ders vermiyoruz biz. Kullandığımız sözlerin nereye çekiştirileceğine dikkat etmeliyiz. A dersiniz, B yazarlar. O (Erdoğan) her şeyi söyleme özgürlüğüne sahip, onun medyası var.
 ALTI OKUMUZDAN BİRİ: Biz sosyal demokrat bir partiyiz, aynı zamanda milliyetçiyiz. Altı okumuzdan biri bu. Bizim milliyetçiliğimiz kafatasçı milliyetçiliği değil, herkesi kucaklayacağız, beraber olacağız, her düşünceye saygı göstereceğiz.
 BİR DARBECİ DAHA: “Allah büyüktür' diye bir söz vardır. Bir değerli Türk büyüğü (Başbakan) katıldığı TV programında askerlerin tutuklu yargılanmasına ilişkin süreci eleştirdi. Günaydın beyefendi, yeni mi aklın başına geldi? Eleştiri yapanları darbeci olarak suçlayan sen değil miydin? O davaların savcısı sen değil miydin? Nasıl oluyor da bu kadar hızlı bir çark gündeme geldi. Bizi darbeci olarak suçlamışlardı. Gözünüz aydın artık bir darbecimiz daha var. Başbakan'ın vicdanı yeni mi uyandı, jeton yeni mi düştü, bilmiyoruz. Ama geldiği nokta Türkiye açısından iyi bir nokta.
 GÜLER'E PROTESTO
 Grup toplantısı başlamadan önce bir partili Güler'in yanına giderek, 'Söylediklerinizi desteklemiyoruz. Bu anlayışı bu partide görmek istemiyoruz' dedi. Güler partiliye tepki vermedi. Bazı partililer de Güler'e tepki sloganları attı. Güler'in ise konuşması sırasında Kılıçdaroğlu'nu alkışlaması dikkati çekti.
 Haysiyet cellatları
 CHP lideri, Eskişehir Büyükşehir Belediyesi'ne düzenlenen operasyonu eleştirirken Başkan Yılmaz Büyükerşen'e de tam destek verdi. Kılıçdaroğlu, 'İzmir'deki oyunun bir benzerini Eskişehir'de yapmaya çalışıyorlar. İzmir'de geri tepti. Eskişehir'de de geri tepecektir' ifadesini kullandı. İktidarın devleti yönetmeyi değil ele geçirmeyi hedeflediğini savunan Kılıçdaoroğlu, 'Büyükerşen, Eskişehir'i bir dünya markası yapan kişidir. İki yıl önce şikayet edilmiş, İçişleri Bakanlığı soruşturmaya gerek görmemiş. Başsavcı, Eskişehir dışındayken, operasyon yapılmış. O operasyonu başlatan savcı, savcı değil, AKP'nin memurudur' dedi. Bugün Eskişehir'e gidecedeceğini söyleyen Kılıçdaroğlu, 'Haysiyet cellatlarına izin vermeyeceğiz. Keyfiliğe izin vermeyeceğiz' diye konuştu.
  
 Müstafi başkan AK Parti yolunda
 birgül Ayman Güler'e tepki göstererek önceki gün CHP'den istifa eden Mardin Ömerli Belediye Başkanı Yılmaz Altındağ'ın AK Parti'ye geçeceği iddia edildi. Güneydoğu'daki tek CHP'li başkan olan Altındağ'ın  hemşerisi İçişleri Bakanı Muammer Güler'le gelecek hafta AK Parti grup toplantısına katılacağı, rozetini Başbakan Erdoğan'ın takacağı öne sürüldü.  Kadir ÜRÜNDÜ
 Tunceli'de CHP'den AKP'ye sürpriz transfer
 CHP eski Tunceli Milletvekili Sinan Yerlikaya, Tunceli'de bazı eski belediye ve ilçe başkanlarıyla CHP'den istifa edip AK Parti'ye geçeceğini açıkladı. Yerlikaya, 'Sayın Başbakan'la görüştüm. AK Parti'ye geçmemden büyük memnuniyet duyacağını belirtti ve Tunceli'ye hizmet için ne gerekiyorsa yapacaklarını söyledi' dedi. 
 Yerlikaya, 'CHP iç sorunlarıyla uğraşmaktan politika üretemiyor. Hizmet akıllarından geçmiyor. Geçen hafta Tunceli'de esnaf ve köy ziyaretlerinde halk AK Parti'ye geçmemi çok olumlu karşıladı' diye konuştu. 
 CHP'Yİ İHRAÇ EDİN
 Genel Başkanı Tuncelili olan CHP'ye bir darbe de Avrupa'daki Tuncelililerden geldi. 'Almanya Dersim 37-38 Soykırım Karşıtı Derneği' ile 'Almanya Dersim Yeniden İnşa Cemiyeti', Kemal Kılıçdaroğlu'nun Genel Başkan Yardımcısı olduğu Sosyalist Enternasyonal Konseyi Başkanlığı'na dilekçe yazarak, CHP'nin ihraç edilmesini istedi. Dilekçede CHP'nin Dersim'de uyguladığı soykırım için özür dilemediği, hatta devlete haklılık verdiği belirtildi.' denildi. DHA
  