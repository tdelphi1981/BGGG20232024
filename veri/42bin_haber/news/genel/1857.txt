'Madımak'ta Köşk devrede
Cumhurbaşkanı Gül, 35 kişinin can verdiği Madımak katliamını araştırması için DDK'ya talimat verdi
 CUMHURBAŞKANI Abdullah Gül'den sürpriz Madımak talimatı... Gül, 1993'te Sivas'taki Madımak Otel'de 35 kişinin can verdiği katliamın araştırılması için DDK'yı (Devlet Denetleme Kurulu) görevlendirdi. Cumhurbaşkanlığı'ndan yapılan açıklamada, şöyle denildi: 
 
 DERİN KUŞKU VAR
 - MADIMAK hadisesine müdahil olan tüm kesimlerde; olayların gerçek mahiyetinin algılanması/kavranması ve çıkarılan sonuçlar itibariyle derin bir belirsizlik ve kuşku mevcuttur. Nitekim, Sivas'ta faaliyet gösteren 114 sivil toplum kuruluşu, Sayın Cumhurbaşkanımıza yapmış oldukları ziyaret esnasında söz konusu hususları dile getirmiş ve konunun tekrar incelenmesi talebinde bulunmuşlardır. 
 
 - SAYIN Cumhurbaşkanımız, Madımak olayının gerek oluş şekli, amacı, sonuç ve tesirleri itibarıyla gerekse dönem içerisinde yaşanan diğer bazı olaylarla irtibatları itibarıyla bir bütünlük içerisinde araştırılması ve incelenmesi için Devlet Denetleme Kurulu'nu görevlendirmiştir.
 Karanlıklar aydınlanacak
 Sİvas Belediye Başkanı Doğan Ürgüp AKŞAM'a şunları söyledi: Cumhurbaşkanımıza teşekkür ederiz. Karanlıklar aydınlanacak. Suçlu veya suçlular ortaya çıkarılacak. Turgut Özal ve Muhsin Yazıcıoğlu olaylarını çözüme kavuşturan DDK'nın bu olayı da kısa sürede çözeceğine inancımız sonsuzdur. Kemal ÇAĞLAYAN