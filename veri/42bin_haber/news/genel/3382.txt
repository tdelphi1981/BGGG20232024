Sağlığı bölen tarife
Meclis'in sağlık tarifesi tıp merkezlerini ve DAL (tek alanda hizmet veren sağlık kuruluşu) merkezlerini kızdırdı. TBMM'nin, buralarda tedavi olacak milletvekili ve personeli için ödeyeceği parada yüzde 70'lere varan iskontoya gitmesi tıp ve DAL merkezlerini ayağa kaldırdı.
 Ali Ekber ERTÜRK / ANKARA
 'Özel hastanelerle bizim aramızda ayrım yapılmıştır' diyen AYSADER (Ayakta Teşhis ve Tedavi Yapılan Sağlık Kuruluşları Derneği), Meclis'e sert bir yazı gönderdi: 'Meclis olarak adaletsizlik yaptınız, özel hastanelere hasta yönlendiriyorsunuz' dedi. Dernek Başkanı Kürşad Özdemir ise 'Yüce Meclis'ten, sağlıkçılar arasında ayrım anlamına gelen bu uygulamayı düzeltmesini bekliyoruz' diye konuştu. Özdemir, şöyle dedi: 
 'TIp ve DAL merkezleri için hazırlanmış sözleşmelerde sunduğumuz hizmetler karşılığı, Türk Tabipler Birliği fiyatlarından değil, Sağlık Uygulama Tebliği üzerinden fiyatlandırmanın yapıldığı görülmüştür. Ancak bu uygulamanın hastaneleri kapsamadığı görülmüştür. Yani hastaneler ile Türk Tabipler Birliği fiyatları üzerinden sözleşmeleri yapılmıştır. Bu ayrım sonucu hastanelerin fiyatlarında değişme olmazken derneğimiz üyeleri olan tıp ve DAL merkezlerinde branşlara göre sunulan sağlık hizmetleri fiyatları yüzde 40 ile 70 oranında düşmüştür.' 
 
 Meclis'in belirleyip tıp ve DAL merkezlerine gönderdiği yeni tarifeye göre muayene 85 lira 50 kuruştan 46 liraya, MR 370 lira 50 kuruştan 195 liraya, 15 günlük fizik tedavi 2 bin 565 liradan bin 48 lira 50 kuruşa, 20 günlük fizik tedavi de 3 bin 78 liradan bin 398 liraya düşürüldü.
  