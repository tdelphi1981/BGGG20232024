Opel sonrası masaya yatırıldı
Opel Bochum'un 2016 yılında kapanması durumunda nasıl bir yol takip edileceği konusu Bochum belediye binasında, bölgenin belediye başkanları ve uzmanlar tarafından Bochum Belediye Başkanı Dr. Ottilie Scholz'un davetiyle masaya yatırıldı.
 Bochum ve çevresindeki yetkililer tarafından ele alınan Opel Bochum fabrikasının, 2016 yılında kapanmaması için mücadelenin devam edeceğini dile getiren Dr. Scholz, “Bizim öncelikle mücadelemiz Bochum'da uzun vadeli otomobil üretilmesinin kalıcı hale getirilmesi. Fakat ileride kullanılma ihtimali olmayan Opel fabrikası alanını nasıl faydalı hale getirebileceğimiz konusunda fikir alış verişinde bulunduk.” dedi.
 Dr. Scholz'un davetine kaymakam, Ruhr bölgesi şehirlerinden ekonomi uzmanları, Bölge Valisi Dr. Gerd Bollemann ve İHK Ruhr Bölgesi Genel Müdürü Helmut Diegel gibi çok sayıda uzman katıldı. 2016 yılı sonrasını değerlendiren uzmanlar fikir alışverişinde bulundu. Katılımcılar, Opel fabrikasının kapanma ihtimalini de gözden geçirirken, Vali Dr. Bolleman, Opel konusunda birlikte mücadele edeceklerini söyledi.
 İHK'dan Diegel ise General Motors'un bölgede yaşayan insanların sosyal durumunu dikkate alarak çalışanların sağlık ve huzuru konusunda sorumlu olduğunu dile getirdi. Opel Bochum'un kullandığı alanın tamamının Bochum belediyesine ait olduğuna dikkat çeken Diegel, ancak bu şekilde yeni işyerlerini bölgeye kazandırabileceklerine işaret etti. Katılımcılar, fabrikanın kapanması durumunda belediyenin bu arsayı başka bir şekilde değerlendireceği konusunda GM'ye baskı yapılması için fikir birliğine vardı
 Opel Bochum fabrikasının kapatılmasının sadece Bochum'u değil bütün Ruhr bölgesinin ekonomik durumunu etkileyeceğini söyleyen yetkililer, fabrikada halen Bochum'dan 1940, Dortmund'dan 620, Herne'den 430, Castrop-Rauxel'den 300, Gelsenkirchen'den 250, Witten'den 160, diğer illerden ise 120 çalışanın bulunduğunu dile getirdi. 
  