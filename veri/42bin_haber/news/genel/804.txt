'Çift başlılık olmaz'
Cumhurbaşkanı Abdullah Gül, Cumhurbaşkanı olarak Cumhuriyet Bayramı'nın bütün ülkede nezih bir şekilde kutlanmasıyla ilgili yetkililerin dikkatini çekmesinden daha doğal bir şey olmayacağını belirterek, ''Ayrıca çift başlılık gibi bir şey de olmaz. Memleket idaresinde, ülke idaresinde çift başlılık doğru da değildir. Böyle bir şey zaten söz konusu da değildir'' dedi.
 Cumhurbaşkanı Gül, Bosna-Hersek Büyükelçisi Damir Dzanko'yu kabulünden önce Çankaya Köşkü'nde basın mensuplarının sorusunu yanıtladı.
          
 Başbakan Recep Tayyip Erdoğan'ın ''Bu ülkeyi çift başlı bir yönetimle bugüne kadar getirmedik, bundan sonra da çift başlı bir yönetimle bu ülke bir yere varmaz'' sözlerine ilişkin değerlendirmesinin sorulması üzerine Gül, yanlış anlamalara gerek olmadığını, herkesin gayet dikkatli bir şekilde ne konuşulduğuna bakması gerektiğini söyledi.
         
 Gül, şöyle konuştu:
          
 ''Önce tabii Cumhurbaşkanı olarak Cumhuriyet Bayramı'nın bütün ülkede nezih bir şekilde kutlanmasıyla ilgili yetkililerin dikkatini çekmemden daha doğal bir şey olmaz. Ayrıca çift başlılık gibi bir şey de olmaz. Memleket idaresinde, ülke idaresinde çift başlılık doğru da değildir. Böyle bir şey zaten söz konusu da değildir. Anayasamız, mevcut kanunlarımız hepimizin yetki ve görevlerini, sorumluluklarını zaten açıkça belirtmiştir. Bu bakımdan hepimizin yanlış anlamalara fırsat vermemesi gerektiği kanaatindeyim.''
          
 AA
  