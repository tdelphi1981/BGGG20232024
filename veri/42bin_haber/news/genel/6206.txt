Hazine, trafik sigortasının şartlarını değiştiriyor
HAZİNE, yayınlayacağı yönetmelikle zorunlu trafik sigortasının hem primlerinde hem de şartlarında önemli değişikliklere gidecek. Yeni uygulama başladığında hasarsızlık indirim oranı kalkacak, sigorta şirketleri primleri bir aydan önce değiştiremeyecek. Trafiğe yeni çıkan araçlar maddi hasarlı kazada üç yıl boyunca değer kaybına uğramayacak.
noyandogan@hurriyet.com.tr 
HAZİNE Müsteşarlığı, kaskodan sonra şimdi de zorunlu trafik sigortasında değişikliğe gidiyor. Yeni bir yönetmelik taslağı hazırlayan Hazine, trafik sigortasının hem primlerinde hem de şartlarında yapacağı değişiklikleri, geçtiğimiz haftalarda sigorta şirketlerinin görüşüne sundu. Önümüzdeki günlerde ise yeni trafik sigortası yönetmeliğinin yayınlanması bekleniyor. Peki, Hazine, neden trafik sigortasında değişiklik yapma ihtiyacı duydu?  
PRİMLERİ ARTIRDILAR 
Bir süredir trafik sigortasında artan primler nedeniyle tüketicilerle, sigortacılar arasında ciddi tartışma yaşanıyor Trafik sigortasında hem teminatların hem de hasarların artmasını gerekçe gösteren sigorta şirketlerinin, geçtiğimiz yıldan itibaren primleri ciddi anlamda artırmaları, tüketicililerin tepkisine neden oldu. Hem sigorta şirketlerinin hem de tüketicilerin artan şikayetleri üzerine de Hazine, yeni bir yönetmelik hazırlayarak, trafik sigortasının şartlarında önemli değişikliklere gitti. Nelerin değiştiğine geçmeden önce, bugün trafik sigortasında sistem nasıl işliyor, kısaca değineyim ki, yeni uygulamayı daha iyi anlayın.  
ÖNEMLİ DEĞİŞİKLİKLER YAPILDI 
Trafik sigortasında teminatları Hazine; primleri ise, sigorta şirketleri serbestçe belirliyor. Şirketler her yılın başında, o yıl için uygulayacakları trafik sigortası primlerini Hazinenin onayına sunuyor. Bu primlerden sürücülere uygulanacak hasarsızlık indirim oranı ile hasara göre prim artış oranını ise yine Hazine belirliyor. Buna göre; ilk yıl hiç hasar olmazsa yüzde 10, ikinci yıl hasar olmazsa yüzde 15 ve üçüncü yıl hasar olmazsa yüzde 20 oranında hasarsızlık indirimi uygulanıyor. Hasar durumunda ise; birinci hasarda yüzde 20, ikinci hasarda yüzde 40 ve üçüncü hasarda yüzde 60 oranında primler artırılıyor. Dediğim gibi bunlar, Hazinenin belirlediği ve kanunda yer alan oranlar. Yine, Hazine tarafından şirketlere tanınan en fazla prim artış oranı ise, yüzde 250 Yani, sigorta şirketi trafik sigortası primini, maksimum yüzde 250 artırabilir, bunun üzerine çıkamaz. Anlayacağınız, primler her ne kadar şirketler tarafından serbestçe belirlense de artırım ve indirim oranları Hazine tarafından belirlendiğinden, bugün için trafik sigortasında yarı serbest bir uygulama mevcut.  
İNTERNETTEN PRİM GÖRÜLECEK 
Trafik sigortasında yıllardır süren uygulama böyle Gelelim, Hazinenin yaptığı değişikliklere Madde madde anlatayım ki, daha iyi anlaşılsın. 
* Yönetmelik yayınlanıp da yeni uygulama başladığında artık şirketler, trafik sigortası primlerini tam bir serbestlik içinde belirleyecek. Yani, hasarsızlık indirim oranları ile prim artırım oranları kalkacak Maksimum artış oranı da olmayacak. Şirketler; kime, hangi oranda hasarsızlık indirimi uygulayacaklarını kendileri belirleyecek Aynı şekilde hasar yapan sürücülere de istedikleri oranda prim artışı uygulayabilecekler. Trafik sigortası teminatlarını ise, bugün olduğu gibi Hazine tespit edip, her yıl açıklamaya devam edecek. 
* Önemli değişikliklerden biri de sigorta şirketlerine, uygulayacakları trafik sigortası primlerini internet siteleri üzerinden açıklama zorunluluğunun getirilmesi. Daha açık şöyle anlatayım Şirketler, internet sitelerinde, trafik sigortası sorgulama ekranı oluşturacak Araç sahipleri de aracın yaşı, modeli gibi bilgileri internet üzerinden girip, primi öğrenebilecek... Böylece tüketiciler, trafik sigortasını en ucuza, hangi şirketten yaptırabileceklerini araştırabilecek. 
PRİMLER AYLIK BELİRLENECEK 
* Yeni uygulama ile sigorta şirketleri primleri, bir aydan önce değiştiremeyecek Peki, bu ne anlama geliyor? Bugün şirketler, duruma göre trafik sigortasında primleri, günlük olarak bile değiştirebiliyor. Yani, poliçe yaptırmak isteyen; aynı şirketten, farklı günlerde, farklı primlerle karşılaşabiliyor. Haliyle bu durum fiyat karmaşası yarattığı gibi ciddi de tüketici şikayetlerine neden oluyor. Hazine, bu uygulamayı da değiştirdi Artık şirketler, trafik sigortası primlerini aylık belirleyecek ve ay içinde fiyatları değiştiremeyecek.  
* Yönetmelik yayınlanıp da yeni uygulama başladığında, trafik sigortası olan araç el değiştirdiğinde, sigorta iptal edilecek Aracı alan kişi, yeni sigorta poliçesi yaptıracak. 
* Yeni düzenlemeyle artık trafik sigortası pulu da kalkıyor. Mevcut yönetmeliğe göre sigorta şirketinin adını ve sigorta dönemini gösteren trafik sigortası pulunun; tüketiciye poliçe ile birlikte verilmesi gerekiyor. Hazine yeni hazırladığı yönetmelikte bu uygulamayı da kaldırıyor. Yani artık, trafik sigortası pulu basılıp, poliçe ile birlikte verilmeyecek. 
Ocak 2014te başlayacak 
Trafik sigortasında yeni düzenlemeler özetle böyle Başta da belirttiğim gibi Hazine, yönetmelik taslağını geçtiğimiz haftalarda sigorta şirketlerinin görüşüne sundu ve şirketler de bu değişiklikler hakkında görüş bildirdi. Önümüzdeki günlerde ise Hazine, yeni trafik sigortaları yönetmeliğini yayınlayacak. Sigorta şirketlerinin primleri bir aydan önce değiştiremeyeceklerine yönelik uygulama ile şirketlerin, trafik sigortası primlerini açıklayacağı internet sitesi oluşturma zorunluluğu; yönetmeliğin yayınlanması ile birlikte hemen başlayacak. Hasar indirim oranları ile prim artış oranlarının yürürlükten kalkıp, sigorta şirketlerinin primler konusunda tam serbestlik içinde hareket etmelerine yönelik uygulama ise 2014 yılının Ocak ayında başlayacak.  
Araçlar 3 yıl içinde değer kaybına uğramayacak 
Hazine Müsteşarlığı, hazırladığı yönetmelikte sigortanın maddi hasarlara yönelik verdiği teminatta da önemli değişikliğe gitti. Bugün için yeni trafiğe çıkan bir araç maddi hasarlı trafik kazasına karıştığında, araçta değer kaybı oluşuyor ve trafik sigortası bu değer kaybını karşılamadığından, tüketici şikayetlerine neden oluyor. Hazine, bu uygulamayı da değiştirdi. Trafik sigortasında yeni dönem başladığında, trafiğe yeni çıkan araçlar, herhangi bir maddi hasarlı kazada 3 yıl içinde değer kaybına uğramayacak Binek ve hususi araçların dışındaki araçlar ise bu imkandan yararlanamayacak. Aynı şekilde, trafik sigortasının verdiği maddi teminatın yüzde 15ini geçmeyen hasarlar da değer kaybına konu olmayacak. Araçlardaki değer kaybı ise sigorta eksperleri tarafından tespit edilecek. 
  
  
 