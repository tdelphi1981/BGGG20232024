Güzel kadın aptaldır kanısını yıktık
2012 Miss Turkey güzeli Açalya Samyeli Danoğlu, mankenlik alanındaki çalışmalarının yanı sıra televizyonda da emin adımlarla ilerliyor. İstanbul Üniversitesi Mütercim Tercümanlık bölümüne 1'incilikle giren Danoğlu, 'güzel kadın eşittir aptal' kanısını bu yarışmayla yıktığını söyledi.
 Röportaj: Erçin Dağ EYSEN
 - Mankenlik mi oyunculuk mu? 
 Podyumda yürürken kendimi çok iyi hissediyorum. Oyunculukta da ürettiklerimi sonradan izlemek bana büyük bir haz veriyor. Onun için her ikisini de farklı yere koyuyorum. Oyunculuğu önemsediğim için oyunculuk ve diksiyon dersleri almaya başladım. İleri de sunuculuk ya da spikerlik de olabilir. Açıkçası kendimi her alanda denemek istiyorum. 
 - Güzellik yarışmasının ardından hayatınızda neler değişti?
 Yarışma biteli 5-6 ay oldu. Olabildiğince hayatı normal yaşamaya çalışıyorum. Dergi ya da katalog çekimleri çok yeni, set ortamı da yeni benim için. Ama eve girdiğimde yine aynı ben. Kendi içimde bir değişiklik olmadı. 
 - Bu camiaya kolay adapte olabildiniz mi? 
 Oldukça iyi adapte olduğumu söyleyebilirim. İlk başlarda yoğun bir tempo içerisindeydim ve bayağı bir bocalamıştım. Keyif aldığım için bunlar artık bana tatlı yorgunluklar gibi geliyor.
 VİCTORİA'S SECRET DEFİLESİNE ÇIKMAK İSTERİM 
 - Yurtdışı çalışmalarınız olacak mı? 
 Yurtdışına gitmeyi kim istemez ki? Mesela bir Victoria's Secret defilesine çıkmak isterim. Herkes gibi mankenleri ve şovu izlerken büyüleniyorum. 
 - Victoria's Secret bir iç çamaşırı defilesi, size buradan böyle bir teklif gelse podyuma çıkar mısınız? 
 Bir tek Zeki Triko'nun bikini defilesine çıktım. Victoria's Secret dışında hiçbir iç çamaşır defilesine çıkmam. 
 - Güzellik yarışması adı altında birçok yarışma düzenleniyor. Siz bu konu hakkında neler düşünüyorsunuz?
 Yarışma meraklısı bir insan olmadım. Öyle yarışmalara da ilgi göstermedim. Miss Turkey yarışmasının kaliteli olduğunu biliyordum. Aklımda sadece bu yarışma vardı. Zaten geçmiş yıllara baktığınızda birçok kaliteli ismin bu yarışmadan çıktığını görürsünüz. Yarışma için ilk başlarda kim neye göre değerlendiriliyor şeklinde şüphelerim vardı. Yaşadıklarımdan sonra anladım ki şüphelerim yersizdi
 OKULUM BİRİNCİ PLANDA 
 - Kendinize nasıl bir kariyer planı çizdiniz? 
 İstanbul Üniversitesi mütercim- tercümanlık okuyorum. Öncelikle okulum birinci planda. Dizideki rolüm gereği yoğun bir set programım yok. Bunu okulum için tercih ettim. Gelecekte tercüman olabilirim. Oyunculukta kendimi geliştireceğim. Aklımda birçok şey var. Aklı beş karış havada ilerlemiyorum. Yaptığım her şeyde iyi adımlar atıyorum. Geleceğin ne getireceği belli olmaz. 
 - Planlı bir insan mısınızdır?
 Evet çok plancıyımdır. Her şeyimi planlı bir şekilde düşünerek hareket ediyorum. Üniversite sınavlarına hazırlanırken Almanya'dan geldiğim için Türkçem kötüydü. Özel ders aldım. Voleybolcuydum ve voleybolu bırakmak zorunda kalmıştım. Üniversite sınavına çok iyi şekilde hazırlanıp hayalim olan üniversiteye 1'incilikle girdim. Yarışmaya çok iyi hazırlandım. Oradan da 1'incilikle ayrıldım. 
 - Üniversiteye 1'incilikle girdiğinizi söylüyorsunuz, güzel kadınlara da hep aptal gözüyle bakılır. Siz bu kanı için neler söyleyeceksiniz? 
 Bir anlamda da bu ön yargıyı yıkmak için katıldım yarışmaya. Yarışmada Sabancı Üniversitesi'nde genetik bölümünü okuyan arkadaşımız da vardı. Bu yargıyı yıktığımızı düşünüyorum. Kamptaki bazı kızlar radyo- televizyon bölümünü okuyordu. Bana da sen tercümanlık okuyorsun, ne alaka diyorlardı. İleride tercüman da olabilirim. Bu 1'incilik gururunu ömür boyu taşıyacağım. 
 - İşler Güçler dizisine nasıl dahil oldunuz? 
 Dizinin yapımcısı Hayri Aslan'dan böyle bir teklif geldi. Komedi dizisi, komik bir karakter değilim ama komikliklere sebep oluyorum. Sadi'nin sevgilisi olarak izleyicinin karşısına çıkacağım. İlk oyunculuk deneyimim olduğu için heyecanlıyım. Gelecek tepkileri de çok merak ediyorum. 
 - Settekiler sizi nasıl karşıladılar? 
 Ekip ve oyuncular olsun, hepsi çok güzel karşıladı. Alt yapımın kuvvetli olduğunu ve üzerinde durmam gerektiğini söylüyorlar. Herkes bir şeyler öğretme çabası içerisinde. Onun için köstek olmak yerine destek oldular. 
 - Siz kendinizi komik buluyor musunuz? 
 Dışarıdan her ne kadar soğuk gibi gözüksem de evde kız kardeşimle mimiklerimizi kullanarak çok güleriz. Gülmeyi ve güldürmeyi çok seviyorum.
 KÖTÜ NİYETLİLER YAKLAŞAMIYOR 
 - Playboylar tarafından çok rahatsız ediliyor musunuz? 
 Gerçekten şanslıyım, biraz duruşla alakalı bir durum olsa gerek hiç rahatsız edilmiyorum. Kötü niyetle yaklaşmaya cesaret edemiyorlar. 
 - Türkiye güzeli hiç reddedildi mi? 
 Almanya'da doğdum, büyüdüm. Erkeklerle çok fazla ilgi ve alakam yoktu. Alman insanları biraz daha rahat insanlardır. Cuma akşamları partiler olurdu. Ben daha çok kız arkadaşlarım ve ailemle vakit geçirirdim. Kadın- erkek ilişkilerim çok fazla olmadı. Bu yüzden de reddedilme durumu yaşamadım. 
 - Bir erkekte sizin için en önemli özellik nedir? 
 Belli bir kriterim yoktur. Bir gülüşünden bile etkilenebilirim. Ama devamlılığı için de kültürlü olması gerekir. Onunla bilgi alışverişinde bulunmak isterim. 
 - Boyunuz 1.86 cm. İlişkilerinizde sorun teşkil ediyor mu? 
 Boyunun uzun olması değil, gönlünün geniş olması önemli. Boy falan bunlar küçük ayrıntılar.
 BEREN SAAT'E HAYRANIM 
 - Peki ya oyunculukta? 
 Modellik ve mankenlikte avantajı daha fazla tabi ki. Ama oyunculukta şüphelerim vardı. Sektördeki insanlara boyumun uzun olmasının bir sorun olup olmayacağını sormuştum. Onlar da kısa insanlara nasıl takoz kullanıyorsak, senin partnerine de takoz kullanırız demişlerdi. Oyunculukta zaten yüzünüz ve gözlerinizle insanlara o ışığı verebilmeniz önemlidir. O konuda Beren Saat'i beğenirim. Gözlerine ve doğal gülüşüne hayranımdır.
 SPORLA DEŞARJ OLUYORUM 
 Boş zamanlarımı spor yaparak değerlendiriyorum. Bir anlamda sporla deşarj oluyorum. Spor yapamadığım zaman mutlaka yürüyorum. Ailem Tekirdağ'da kalıyor. Onların yanına gidiyorum. Burada kız arkadaşımla kalıyorum. Yakın zamanda kız kardeşim geliyor ve onunla birlikte ayrı bir eve çıkmayı planlıyoruz.
 GÜZELLİK SIRRIM; KETEN TOHUMU 
 Annem küçüklüğünden beri keten tohumunu suyla karıştırıp yüzüne sürerdi. Ben de aynı yöntemi kullanıyorum. Hatta sabahları keten tohumunu yoğurtla karıştırıp yiyorum. Saçlarım içinde bakım ürünlerini tercih ediyorum. Haftada bir gün mutlaka cildime ve saçlarıma bakım yaptırıyorum. 
  