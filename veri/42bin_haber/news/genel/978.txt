Son kozlarını oynuyorlar
ABD'de 6 Kasım'da yapılacak seçimler öncesinde yarış kızıştı. Kritik eyaletlerden Oiho'da seçmenle buluşan Obama ve Romney, istihdam rakamlarını değerlendirdi
 Amerika Birleşik Devletleri'nde başkanlık seçimlerine iki gün kala adaylar Barack Obama ve Mitt Romney arasındaki yarış da kıran kırana geçiyor. Seçim yasakları öncesinde kararsız seçmeni kendi tarafına çekmek isteyen başkan adayları, seçimin kilit eyaletlerinden Ohio'da ABD'lilere seslendi. Adayların gündeminde ise istihdam rakamları vardı.
 
 GÜNDEMLERİ: İSTİHDAM 
 ABD Çalışma Bakanlığı ekimde 170 bin yeni iş imkanının doğduğunu belirtip bu rakamın beklentilerin üstünde olduğunu açıkladı. Seçim öncesi yayımlanan ekonomik verilere göre işsizlik oranı da yüzde 7.8'den, yüzde 7.9'a çıkarak beklentilerin altında kalmış oldu. Obama 'Gerçek bir ilerleme sağladık ama yapmamız gereken daha çok iş var' yorumunda bulundu. Romney ise 'Ekonominin fiilen durduğunun acı bir hatırlatması' dedi.
 'İki farklı ABD' vurgusu
 Anketler her iki seçmenin de başa baş gittiğini gösteriyor. Adaylar ise seçim kampanyalarında, sandık başına gidecek Amerikalılara 'iki farklı Amerika'dan birini tercih etmelerini istiyor. Destekçilerine seslenen Obama, 'Değişimin ne demek olduğunu biz biliyoruz. Kesinlikle Vali'nin sundukları değişim değildir' diyerek rakibi eski Massachusetts Valisi Romney'ye gönderme yaptı. Romney ise 'Başkan adayı Obama değişim sözü verdi, ama sözünü tutamadı. Ben de değişim sözü veriyorum ama bunu başarabileceğimi gösterecek geçmişim var' dedi.
 Kilit eyalet: Ohio
 Artık adaylar dikkatlerini sonuçta etkili olacak kilit eyaletler üzerine odakladı. Ohio da bu kilit eyaletlerin başında... Başkan adaylarının kampanyanın son günlerinde nerdeyse sokak sokak gezdikleri Ohio, bu seçimlerin en önemli belirleyicisi olacak. Zira, Ohio'yu kazanamayan Beyaz Saray biletini cebine atamıyor. Demokratlar arasında Ohio'yu kaybetmesine karşın başkan seçilen son aday 1960'ta John. F. Kennedy oldu. Cumhuriyetçiler arasında ise Ohio'yu kaybedip de başkan olabilen aday bulunmuyor.
  