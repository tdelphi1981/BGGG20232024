AB kapısında idam cezası tartışılmaz
Koç Topluluğu, bir yıl önce depremle sarsılan Van'da 128 öğretmen lojmanının açılışını yaptı. Açılışın ardından gazetelerin ekonomi yöneticileriyle bir araya gelen Koç Holding Yönetim Kurulu Başkanı Mustafa V. Koç, Holding CEO'su Turgay Durak ve Koç Otomotiv Grup Başkanı Cenk Çimen'e sorularımız vardı.
 Mehmet Ali Ergün
 
 KOÇ'un cevaplarından en dikkat çekeni ise siyasi gündemin tepesindeki idam konusuydu. İdam cezasını yeniden tartışmayı doğru bulmadığını anlatan Mustafa V. Koç, 'İdam cezası konusunun Avrupa Birliği'ne aday bir ülke olarak bugün çok gerekli bir tartışma olduğunu düşünmüyorum. Herkesin görüşü kendine göredir' diye yorumladı. 
 2013'e dair beklentilerini 'Not artışının pozitif etkilerini göreceğiz' sözleriyle özetleyen Mustafa V. Koç reytingçilere şüpheyle yaklaştığını da gizlemiyor: 'Gerçekte bu dereceler ne kadar geçerli, emin değilim. Bizden kötü durumda olanlara daha iyi not veriyorlar. İnşallah Moodys ve S&P de not artışına giderler.'
 İskoç TV'sinde Beko'yu görünce...
 TOPLULUK şirketlerinden Arçelik ve Beko, Avrupa'da liglerinde sponsor ve reklamlarla adından söz ettiriyor. Mustafa Koç, bir anısını şöyle paylaştı: 'Dünyadaki en önemli liglerden biri İngiltere Premier Lig'tir. Her maçta Beko'yu görüyorsunuz. Hatta İskoçya'da ücra bir yerde TV'de golf izlerken Beko reklamını görmüştüm, çok hoşuma gitmişti.' 
 TURGAY Durak da şu bilgileri verdi: 'Arçelik, Bundesliga Basketbol liginin; Rusya Basketbol Ligi'nin, Litvanya Avrupa Basketbol Şampiyonası'nın, İtalya Lega Basket Serie A'nın sponsoru. İngiltere'de ise sponsorluk yok yoğun reklam var.'
 Bu krizi yatırım fırsatına çevirdik
 MUSTAFA Koç, 2008-2009'da Beko'nun yakaladığı kriz fırsatını şöyle anlattı: 'Kriz patlak verince lüks harcama bir miktar kısıldı. Kalite-fiyat karşılaştırması yapılınca Avrupa'da tercih edilebilecek en iyi ürün Beko oldu. İngiltere'de muazzam bir başarı sağladık' diye konuştu.
 TURGAY Durak araya girerek pazar payının yüzde 18'e ulaştığı bilgisini verdi. 
 AVRUPA krizinde durumun hala kötü olduğunu anlatan Koç, otomotivde İtalya, Fransa, İspanya gibi pazarlardan endişeli. Koç 'Önümüzdeki 4-5 senede çok güzel bir örtüşme olacak. Krizin bu sürede aşılmasını bekliyorum. Bizim de bütün yatırımlarımızı özellikle Ford Otosan tarafında tamamlamış olacağız' dedi.
 Avrupa'ya alternatif Güney Afrika'da...
 ARÇELİK, geçtiğimiz yıl Güney Afrika'nın 100 yıllık beyaz eşya devi Defy ile yatırım yapmıştı. Bu yatırımdan çok memnun olduğunu söyleyen Mustafa Koç 'Bizim yapmamız gereken iş, hinterlandındaki Namibya, Mozambik, Tanzanya gibi büyüyen pazarlara uzanmak. Özellikle Mozambik'te ciddi doğalgaz yatakları bulundu. Orası 5-10 yıl sonra bambaşka bir yer olacak. Durgunluktaki Avrupa'ya alternatif Güney Afrika önem arzediyor' dedi. 
 TURGAY Durak ise 'Defy, enerji sarfiyatı bakımından ekonomik 2A-Plus, derin dondurucu özellikli buzdolabı üretimi üzerinde çalışılıyor. Onun otomatik hattını oraya kurduk' diye konuştu.
 Muharrem Yılmaz 'Yes Man' olmaz!
 SOHBETİN bir diğer konusu ise TÜSİAD'daki bayrak değişimiydi. 
 SÜTAŞ'IN da patronu olan Muharrem Yılmaz'ın çok iyi bir başkan olacağını söyleyen Koç 'Muharrem Bey, arkadaşım. İşinde gayet iyi. SÜTAŞ büyük aşamalar kaydetti' dedi ve 'TÜSİAD'da daha sakin bir dönem mi başlıyor' sorularına şu yanıtı verdi: Seçildiğinde hep birlikte göreceğiz.' 
 ARDINDAN şu espriyi patlattı: 'Ama kesinlikle 'Yes Man' olmayacağını söyleyebilirim.'
 TAM KADRO
 VEHBİ Koç Vakfı'nın desteğiyle inşa edilen Ford Otosan Öğretmen Lojmanları, yaklaşık 11.5 milyon liraya mal oldu. Lojman açılışına Koç Holding Otomotiv Grubu Başkanı Cenk Çimen, Ford Otosan Genel Müdürü Haydar Yenigün, Vehbi Koç Vakfı Genel Müdürü Erdal Yıldırım, Holding'in Dış İlişkiler ve Kurumsal İletişim Direktörü Oya Ünlü Kızıl da katıldı.
  