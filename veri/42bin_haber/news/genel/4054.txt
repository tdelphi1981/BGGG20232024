Canım yanıyor
AKŞAM yazarı Ali Ece sıcağı sıcağına yazdı...
 Niyetim kimseye laf atmak, kavga etmek falan değil. Çünkü 8 sene okuduğum Galatasaray Üniversitesi'nde öğrendiğim en değerli şey şu: “Acı büyükse daha fazla kavga, insanın en büyük düşmanıdır”. Ama bazıları için Galatasaray Üniversitesi binası sadece yanan bir mal olsa da benim için “can”ın, “hayat”ın ta kendisi… Anadolu'dan gelen binlerce gencin en büyük hayat umutlarından, en güzel hayallerinden birisi…
 
 Sanıldığı gibi sadece belli bir camianın tekelinde değil Galatasaray Üniversitesi… Tam aksine, Anadolu'da paralı olmayan bir okulda okurken GSÜ'yü kazanmak bugünlerde sigortalı iyi bir iş bulmaktan bile zor. Benim gibilerin 8 yılda doğru dürüst öğrenemediği Fransızca'yı sebat edip 1 yıllık hazırlık sınıfında öğrenen o “Anadolu'nun emek abidesi gençleri”, ülkemiz adına olası parlak bir geleceğin en büyük umutlarıydı… Sizin hiç umutlarınız yandı mı sahi?
 
 Tıpkı zamanında GSÜ'de çekilen “Süper Baba” dizisindeki insancıklar gibi her sabah içeri adım atanın içine umut doldururdu bu güzeller güzeli bina… Mimari açıdan eski ama fikirsel, ruhsal açıdan en modern binadan bile yeniydi GSÜ. 1995 yılında dönemin rektörü Yıldızhan Yayla'nın önüne atlayıp “Hocam kütüphanemiz yok!” dediğimizde 10 saatte toplanan 10 bin kitaptır GSÜ… Saat 6'dan sonra kantinci Ersan'ın hali vakti yerinde olmayan öğrencileri adı gibi bilip onları rencide etmeden kaşla göz arasında para almadan verdiği sandviçlerdir. 
 
 O GENÇLER BİRER GÖKSEL ABİ'DİR
 Daha Guardiola Barcelona teknik direktörü olmadan önce yarısı yetenekli ama tembel, diğer yarısı tutkulu ama yeteneksiz 11 gence Göksel abinin çamur deryalarında oynatmaya çalıştığı Barcelona futboludur. O Göksel abi ki GSÜ Futbol Takımı'nı çalıştırırken idealleri uğruna teknik direktörlükten para almayı reddedip geçinmek için geceleri özel güvenlik olarak çalışmıştır. Dün gece yanan bir binadan öte Göksel abinin idealizmidir de… Dün gece GSÜ binası yanarken etrafında toplanan tüm gençler, birer 2013 model Göksel abidir son tahlilde!
 
 Dün gibi aklımda zamanında müzikalciler-dansçılar ile uğruna biz rock'çıların kavgaya tutuştuğumuz müzik evimiz. Ona gitar öğretmem karşılığı bana saz-bağlama çalmayı öğreten Diyarbakırlı Üzeyir'le sanki yaşadığımız evmiş gibi her gün silip süpürdüğümüz o müzik evi. Gönlümün dibinde yandı gitti, geriye sadece Üzeyir'in saz telleri kaldı duvarımda asılı olan.
 
 DİLERİM ŞÜPHE GERÇEK DEĞİLDİR
 Ya o başta İlber Ortaylı hoca olmak üzere birçok hocamızın bağışladığı başyapıtlarla bezeli kütüphanemiz? O gece sadece bir bina değil, Albert Camus ile Ahmet Hamdi Tanpınar da yan yana yandılar gönlümüzün dibinde… 8 yılda 80 kere kiraladıktan sonra kütüphane emekçisinin “Senden başka okuyan yok al götür artık” diyerek verdiği Tanıl Bora'nın “Yeni Dünya Düzeni'nin Av Sahası Bosna Hersek” başyapıtı halen Dostoyevski'nin “Suç ve Ceza”sının yanında ama sadece odamda. “Odam” dediysem bir nevi GSÜ'den kopup oluşmuş bir ada misali.  Dilerim şüphelenildiği gibi “Yeni İstanbul Düzeni'nin Av Sahası” olarak yanmamıştır GSÜ! Günde 2 paket sigara içen bir azılı tiryaki olarak ben bile kıyamadım o “500 yıllık ruhun mimariye dönüşmüş tarihi” içinde sigara yakmaya!
 
 Sahi, dünyanın en mutlu pazartesileriydi Erhan Büyükakıncı'nın Uluslararası Siyaset dersleri. Ya cumaları okuduğu bölümü boş verip Enis Batur hocanın dersini kapalı gişe maça döndüren o gençlerin zaman ötesi tutkusu? Asıl yanan “o hümanizm tutkusu” aslında. Bilmem anlatabildim mi? Anlatamadıysam Pink Floyd'un “Wish You Were Here” albümü kapağındaki yanan adama bakın, şu anda o adam benim!
  