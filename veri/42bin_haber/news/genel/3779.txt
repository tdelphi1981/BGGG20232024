Birand vefatıyla da ekmek kapısı açtı
Önceki gün hayatın kaybeden duayen gazeteci Mehmet Ali Birand'ın vefatı, kıvrak ticari zekaya sahip Türk girişimcilere de ekmek kapısı oldu.
Birand'ın Perşembe akşamı saat 18.29'da hayatını kaybetmesinin ardından yapılan yayınlarla usta gazetecinin milyonlarca seveni olduğunu fark eden bu girişimciler hemen kolları sıvadı.  
Havanın soğuk olmasını da fırsat olarak gören ticari kafalar, hemen üzerine Birand'ın resminin işlendiği ve onunla ilgili güzel sözlerin yazılı olduğu atkıları tasarlayarak üretime geçti.  
 
Bugünkü cenazeye kadar aradan geçen yaklaşık 1.5 günlük dönemde üretimi ve dağıtımına yönelik ticari organizasyon tamamlandı ve seyyar satıcılar aracılığıyla cenazeye getirildi. 
Birand'ın bir çok seveni de ona olan sevgisini göstermek için bu atkılardan bir tane alarak boynuna taktı. 
Birand'ın atkısını satan 50 yaşındaki Erkan Güner bu tip önemli gelişmelerde atkıların hemen kendilerine geldiğini söyledi. Güner, "Yapılıyor ve hemen bize geliyor, nerede imal edildigini bilmiyorum. Erbakan öldüğünde de atkı satmıştım. Normalde maç öncesi konserlerde kaşkol satıyorum" dedi. 
Böylece, yaşamının büyük bölümünü çalışma ve mesleğe yeni insan gücü kazandırmak için harcayan Birand, vefatıyla da yine birilerinin ekmeğini kazanmasına yardım etmiş oldu.

FİYATI HEM 5 HEM 25 TL

Bu özel kaşkolun fiyatı da kendi gibi özeldi. Güner kaşkolu kimi zaman 5 TL'ye satarken, kimi zaman da 25 TL'den başlayan fiyatlarla sattı. Bu nedenle siz siz olun pazarlığınızı mutlaka sıkı yapın.