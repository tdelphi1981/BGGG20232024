Global Finance, Akbank'ı yine Türkiye'nin En İyi Bankası seçti
Global Finance, sağlıklı ve sürdürülebilir yüksek büyüme performansı, yenilikçi ürün ve hizmet sunumu ve Alternatif Dağıtım Kanalları'ndaki etkinliği sebebiyle Akbank'ı bir kez daha 'Türkiye'nin En İyi Bankası' olarak seçti
 Uluslararası seçkin finans yayınlarından Global Finance tarafından düzenlenen, 'Dünya'nın En İyi Bankaları' değerlendirmesinin 2012 sonuçları açıklandı. 13 Ekim'de Tokyo'da, IMF toplantıları sırasında gerçekleştirilen ödül törenine seçkin uluslararası bankalar ve üst düzey yöneticileri katıldı. Akbank, Dünya'nın En İyi Bankaları 2012 değerlendirmesinde Global Finance tarafından bir kez daha Türkiye'nin En İyi Bankası seçildi. Bu yıl 19.'su düzenlenen Global Finance 'Dünya'nın En İyi Bankaları' ödüllerinde büyük bir çekişme yaşandığını vurgulayan Global Finance Editörü ve Yayıncısı Joseph Giarraputo, '2012 yılı Merkez Bankası'nın zorunlu rezervlere getirdiği artış ve uyguladığı sıkı para politikası ile şekillenen zorlu bir yıl oldu. Akbank uluslararası finansal piyasalarda yaşanan çalkantılara rağmen mevduat ve kredilerini sağlıklı ve sürdürülebilir şekilde büyütmeye devam etti. Diğer yandan, banka kurumsal, ticari, bireysel, özel bankacılık segmentlerinde,  KOBİ Bankacılığında ve dış ticaret işlemlerinde de yenilikçi ürün ve hizmetleriyle öne çıktı. Akbank ayrıca Alternatif Dağıtım Kanallarını da başarılı şekilde genişletmeyi ve müşteri memnuniyetini yükseltmeyi sürdürdü. Bankacılığın tüm alanındaki başarılı performansı ile Akbank özsermaye ve aktif karlılığını güçlü bir şekilde devam ettiriyor' dedi.
 Gururluyuz ama yetinmiyoruz
 BANKANIN sağlıklı ve karlılık içinde büyümeye odaklandığını vurgulayan Akbank Genel Müdürü, Hakan Binbaşgil, 'Türkiye'nin en değerli bankacılık markasıyız. Başarılı geçmişimizle gurur duyuyoruz. Ancak yaptıklarımızla yetinmiyoruz, başarı çıtamızı epey yükselttik' diye konuştu.
  