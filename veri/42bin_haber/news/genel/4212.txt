Polis ve jandarmaya 'sivil denetim'
İçişleri Bakanlığı, polis ve jandarma üzerinde sivil denetimi güçlendirmek için AB ve BM ile birlikte başlattığı projenin ikinci ayağına start verdi. 3.5 milyon euroya mal olması beklenen projeyi Avrupa Birliği finanse edecek
 İÇ Güvenlik Sektörünün Sivil Gözetiminin Geliştirilmesi' adı verilen projeye dün törenle start verildi. Törene, İçişleri Bakanı İdris Naim Şahin, Emniyet Genel Müdürü Mehmet Kılıçlar, İçişleri Bakanlığı Müsteşarı Seyfullah Hacımüftüoğlu, AB Türkiye Delegasyonu Başkan Yardımcısı Bela Szombati, BM Kalkınma Programı Türkiye Mukim Temsilcisi Yardımcısı Matilda Dimovska da katıldı.
 ÖZEL YETKİLERİ VAR
 ŞAHİN, kabineden alındığı gün katıldığı törendeki konuşmasında, Türkiye'de kolluk personeline diğer kamu görevlilerinden farklı olarak kişi hak ve özgürlüklerine müdahale niteliği taşıyan durdurma, arama, iletişimin izlenmesi gibi özel yetkiler verildiğini anımsattı. Şahin, 'Bu yetkileri kullanan personelin hizmet politikalarının uygulanması aşamasında ve bireysel eylemlerinde kontrol edilmesi önemlidir' dedi.
 DEMOKRATİK hakların geliştirilmesi, insan hak ve özgürlüklerinin korunması için bu alanlara müdahale yetkisi bulunan kolluk birimlerinin, sivil otoritelerce kontrolü ve denetiminin özel önem taşıdığını vurgulayan Şahin, ekledi: 
 GÜVEN ARTACAK 
 'AB müktesabatına uyum için hazırlanan 2008 yılı ulusal programında da iç güvenlik hizmetinin, hükümetin belirleyeceği politikalar doğrultusunda kolluk kuvvetlerinin profesyonel birimleri tarafından yerine getirileceği; bu kapsamda iç güvenlik yönetiminin koordinasyonunu ve sivil idarenin iç güvenlikle ilgili sorumluluklarını etkin olarak yerine getirmesini güçleştiren uygulamaların değiştirileceği ifade edilmiştir. Bakanlık olarak yürüttüğümüz bu proje, güvenlik hizmeti sunan birimlerimize halkımızın güveninin artmasını sağlayacaktır.'
 AB finanse edecek
 İLK ayağı 2008- 2010 yıllarında gerçekleştirilen projenin ikinci ayağı, 2014 Temmuzu'nda tamamlanacak. Yaklaşık 3.5 milyon euroya mal olacak projeyi, AB finanse edecek. Proje, başta vali ve kaymakamlar olmak üzere polis ve jandarma üzerindeki sivil denetim mekanizmalarının güçlendirilmesini amaçlıyor. İç Güvenlik Kanun Tasarısı Taslağı hazırlanması ve MOBESE'lerin hukuki temele oturtulması da yine hedefler arasında.
  