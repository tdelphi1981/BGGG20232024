Belediye yasası için referandum çağrısı
CHP lideri dün Tokat Erbaa'da konuştu. MHP'li Belediye Başkanı Ahmet Yenihan'la birlikte halkın karşısına çıktı. 'Bir beldede belediyeler kapatılmak isteniyorsa, o belde sakinlerine sormak, referandum yapmak lazım' dedi
 Çeşitli ziyaretlerde bulunmak üzere Tokat'a gelen CHP Genel Başkanı Kemal Kılıçdaroğlu, Erbaa'nın MHP'li Belediye Başkanı Ahmet Yenihan'ı ziyaret etti. Daha sonra Erbaa Cumhuriyet Meydanı'nda CHP otobüsünden halka seslenen Kılıçdaroğlu'na MHP'li Başkan Yenihan da eşlik etti. Kılıçdaroğlu, şöyle konuştu: '6 şehidimizin haberi geldi, Erbaa'ya gelirken. O zaman düşünmemiz gerekenler var. Yeni bir iklim... Düşmanlarıyla bir arada olmayan ama düşmanın bile saygı gösterdiği yeni bir yönetime ihtiyacımız var. Bütün komşularla düşman değil, dost olmaya ihtiyacımız var. Suriye'ye neredeyse savaş açtık? 'Suriye'de demokrasi yokmuş'. Dön kendi ülkene bak bakalım, senin ülkende demokrasi var mı? Allah aşkına Türkiye Cumhuriyeti'nde bizim anladığımız anlamda bir demokrasi var mı?'
 Türkiye'nin pek çok sorunu olduğunu ancak varsa yoksa Erdoğan'ın ne zaman Cumhurbaşkanı olacağının konuşulduğunu dile getiren Kılıçdaroğlu, 'Bu memleketin bir numaralı derdi sanki bu. Yeri zamanı gelir, vatandaşın oyuna başvururuz, vatandaşın oyu başımızın üstünde. Şimdi başka oyun oynamaya başladılar. Belde belediye başkanlıklarını kapatıyorlar. Niye kapatıyorsunuz? Hangi gerekçeyle kapatıyorsunuz? 100 yıllık belediyeler var burada' diye konuştu. Kılıçdaroğlu, belde belediyelerin kapatılması için halkın oyuna başvurulması gerektiğini ve halkın kararına göre hareket edilmesi gerektiğini belirtti.
 Erbaa'daki programının ardından Niksar'a geçen Kılıçdaroğlu, ilçe girişinde partililer ve vatandaşlarca karşılandı. Kılıçdaroğlu'nu karşılayanlar arasında Niksar'ın MHP'li Belediye Başkanı Duran Yadigar da yer aldı. Kılıçdaroğlu, Niksar İlçe Meydanı'nda da vatandaşlara hitap etti.
 YALANCIDAN BAŞBAKAN OLMAZ
 BEN siyasete atılırken halkımıza 'Hiçbir yerde, hiçbir ortamda halka yalan söylemeyeceğiz' sözü verdim. Bunlar, gittiler, PKK ile görüşmeler yaptılar. 'Görüşüyorsunuz' dediğimizde de 'Bunu söyleyen şerefsizdir' dediler. Ama sonra görüştükleri ortaya çıktı. Benim söylediğim doğru çıktı mı? İnkar ettiler mi? Ettiler. Vatandaşa yalan söylediler mi? Söylediler. Yalancıdan devlet adamı olmaz, yalancıdan bir ülkede başbakan olmaz. Yalancıdan bir partinin genel başkanı olmaz.'