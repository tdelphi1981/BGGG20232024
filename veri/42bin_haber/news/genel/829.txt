Bursa'ya jandarma takviyesi
Bursa Emniyet Müdürü Ali Osman Kahya, BDP'lilerle karşıt gruplar arasında bu akşam yaşanan olaylarda 1 kişinin ateşli silahla kafasından, 1 kişinin de taşla yine başından yaralandığını bildirdi.
 Bursa'da, bir grup BDP'linin 28 Ekim'de, ''cezaevlerindeki açlık grevlerine destek vermek amacıyla'' AK Parti Yıldırım İlçe Başkanlığı'na yürümesi üzerine çıkan ve 2 gündür aralıklarla devam eden olayların ardından bu akşam saatlerinde Yavuzselim Mahallesi'nde iki grup arasında gerginlik yaşandı. Çıkan olaylarda ağır yaralanan ve Şevket Yılmaz Eğitim ve Araştırma Hastanesi'nde yoğun bakım ünitesine kaldırılan kişinin, başından ateşli silahla vurulduğu belirlendi.
 İl Emniyet Müdürü Kahya, AA muhabirine yaptığı açıklamada, bu akşamki olaylarda, İlker Kaya'nın (31) ateşli silahla başından yaralandığını ve hastaneye kaldırılarak yoğun bakıma alındığını bildirdi.
 Kahya, taşla başından yaralanan Funda Urul'un (20) ise ayakta tedavi edildiğini belirtti.
 Bölge önlemlerin sürdüğünü dile getiren Kahya, ''Şu anda kalabalık tamamen dağıldı. Ortalık sakin'' dedi.
 Öte yandan Kahya ve emniyet yetkilileri, akşam saatlerinde Yavuzselim Polis Merkezi'ne gelerek ilgililerle toplantı yaptı. Ardından İl Jandarma Alay Komutanı Albay Vedat Çolak da polis merkezine geldi. Kahya ve Çolak halen polis merkezinde temas ve çalışmalarını sürdürüyor.
 Mahallenin çevresindeki çeşitli noktalarda, çevik kuvvet ekipleri ile diğer emniyet güçleri bekleyişlerini devam ettiriyor.
 Bölgeye, 4 askeri araçla jandarma komando ekipleri de takviye kuvvet olarak geldi.
 Öte yandan bazı kanaat önderleri de Yavuz Selim Polis Merkezi'ne gelerek, emniyet yetkileriyle görüşme yaptı.
 AA