En 'sivil' veda
İstifasıyla Donanma'yı sarsan emekli Oramiral Nusret Güner, görev yeri Kocaeli'ye kendi kullandığı sivil aracıyla veda etti
  
 Deniz Kuvvetleri Komutanlığı'na terfisi beklenirken istifasıyla şok yaratan emekli Oramiral Nusret Güner'den  'sivil' veda...   'Askeri Casusluk' iddianamesinde 'mağdur' olarak yer alması ve 15 yaşındaki kızının odasına kamera yerleştirildiği iddialarının ardından Donanma Komutanlığı görevinden istifa ederek emekliye ayrılan Oramiral Nusret Güner, son görev yeri olan Kocaeli'ye veda etti. 
 GÜNER, veda ziyaretlerine ilk olarak Kocaeli Valisi Ercan Topaca'yla başladı. Valilik binasına kendi kullandığı sivil otomobiliyle gelen emekli Oramiral Güner'e bir polis aracı eskortluk etti.  
 ARABASI STOP ETTİ
 BASINA kapalı görüşmede Vali Topaca, Güner'i, garajda karşıladı. Yarım saat süren ziyaretin ardından emekli Oramiral Nusret Güner yine kendi kullandığı otomobille valilik binasından ayrıldı. Basın mensuplarının sorularını yanıtsız bırakan Güner, otomobilini bir ara stop ettirdi. 
 GÜNER daha sonra Kocaeli Büyükşehir Belediye Başkanı İbrahim Karaosman- oğlu'na yapacağı ziyaret için Belediye binasına geçti.
 'Başka istifa yok'
 Genelkurmay, Donanma Komutanı Nusret Güner'in ardından Deniz Kuvvetleri'nden yeni isimlerin istifa ettiği iddialarını iki cümlelik bir açıklamayla yalanladı. Genelkurmay Başkanlığı'nın internet sitesinden yapılan açıklamada, şu ifadeler yer aldı: 'Bazı basın yayın organlarında; isimleri ve görev yerleri de belirtilerek, Deniz Kuvvetleri Komutanlığında görevli bazı amirallerin istifa ettiğine yönelik iddialara yer verilmektedir. Söz konusu iddialar gerçek dışıdır.'
 Donanma Komutanı Oramiral Nusret Güner'in ardından sonra TSK'daki 4 amiralin daha emeklilik istediği öne sürülmüştü. Bu isimlerden ikisinin Gölcük Tersane Komutanı Deniz Mühendisi Tuğamiral Şevki Şekerefeli ile Deniz Kuvvetleri Komutanlığı Denetleme ve Değerlendirme Başkanı Tuğamiral Gündüzalp Demirus olduğu iddia edilmişti.
  