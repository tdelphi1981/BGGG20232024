Erciyes zirvesinde yüksek hedefler
Başbakan, 2023 için belirlenen yüksek hedeflere emin adımlarla ilerlediklerini belirterek, '2071'i hedef olarak koyduk. Yani torunlarımızın torunları inşallah 2071'i farklı yaşayacak' dedi
 Davut GÜLEÇ / KAYSERİ
 Başbakan Recep Tayyip Erdoğan, Kayseri Erciyes Dağı'ndaki Kış Sporları ve Turizm Merkezi'nde düzenlenen törende toplam 41 yatırımın açılışını yaptı. 
 Erdoğan, Cumhuriyetin kuruluşunun 100. yıldönümüne ilişkin çok yüksek hedefler belirlediklerini ve bu hedeflere doğru emin adımlarla ilerlediklerini ifade ederek, 'Biz göremesek de bizden sonraki nesiller için şimdi yine önemli bir tarihi, 2071 yılını da bir hedef olarak koyduk. Biz bu yolda da hazırlıklarımızı yapıyoruz. Yani torunlarımızın torunu, inşallah 2071'i farklı yaşayacak' dedi.
 
 KAYSERİ'NİN DUALARIYLA
 Kayseri Büyükşehir Belediyesi'nin önemli bir yatırımı gerçekleştirdiğini belirterek, emeği geçenlere teşekkür eden Erdoğan, şöyle devam etti: 
 'Ercİyes Dağı sayesinde burası dünya çapında önemli turizm merkezlerinden birine dönüşüyor. Kayseri ülkemizin lokomotif kentlerinden birisi olmaya devam edecektir. Kayseri Cumhurbaşkanımız Abdullah Gül'ü yetiştirmiş bir şehirdir. Kayseri'nin dualarıyla biz de Türkiye'yi büyüteceğiz. 2071 yılını hedef olarak koyduk. Yani torunlarımızın torunları, inşaallah 2071 yılını farklı yaşayacak. Bir Selçuklu, bir Osmanlı, bir Cumhuriyet kenti olan Kayseri, 2071 hedeflerinde öncü olacaktır.'
 Ercİyes Üniversitesi Güzel Sanatlar Fakültesi Heykeltıraşlık Bölümü öğrencileri ve öğretim üyeleri ile sanatçı Hasan Gürpınar tarafından yapılan kardan ve buzdan heykelleri de inceleyen Erdoğan, 76 yaşındaki kayakçı Hasan Mutlu'ya madalya verdi. 
 Otobüslerle Erciyes Dağı'na gelen yüzlerce kişiye ücretsiz sucuk- ekmek ikramı yapıldı.
 Kar, kar oldu
 Kayseri Büyükşehir Belediye Başkanı Mehmet Özhaseki de sözlerine 'Erciyes'in karı, Kayseri'nin karı oldu' diyerek, başladı. Özhaseki, 'Kayseri tarihine iz bıracak bir olaya şahitlik ediyoruz. Şu anda Erciyes Dağı'nda altyapı hizmetleri tamamlandı. Erciyes projesi, Kayseri'ye önemli istihdam sağlayacak' dedi.  Gençlik ve Spor Bakanı Suat Kılıç da 628 projeyi ülke gençliğine kazandırdıklarını belirterek, Başbakan'ın Türk gençlerinin arkasında sapa sağlam durduğunu belirterek, Erciyes Dağı'nın Gençlik kamp merkezine dönüştürüleceğini söyledi.
 AB büyükelçileriyle yemekte buluşacak
 AB üyesi Çek Cumhuriyeti, Macaristan ve Slovakya'da geçen hafta AB'ye sert eleştiriler yönelten Başbakan Erdoğan, bugün AB üyesi ülkelerin Ankara büyükelçileriyle buluşacak.
 BaŞbakanlIk Konutu'ndaki akşam yemeğine AB üyesi tüm ülkelerin büyükelçilerinin katılımı bekleniyor. Yemekte, AB Bakanı Egemen Bağış ve Dışişleri Bakanı Ahmet Davutoğlu ile ilgili bürokratlar da hazır bulunacak. Son olarak AB'ye çektiği restle dikkat çeken Erdoğan'ın, önümüzdeki süreçte büyükelçilerden beklentileri anlatacağı ifade ediliyor. Erdoğan'ın, 'Bugüne kadar sabrettik, artık bizi oyalamayın' mesajını bir kez daha vurgulayacağı dile getiriliyor. Erdoğan'ın toplantıda 'terörle mücadele' ve 'Suriye' konularını da gündeme getirerek, AB'den beklenen desteğin alınamadığı'nın altını çizeceği kaydediliyor. 
  Hakkı KURBAN / ANKARA
  