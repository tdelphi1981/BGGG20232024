Arena'nın 'Aslan'ı
Spor Toto Süper Lig'in 19. haftasında lider Galatasaray, sahasında Beşiktaş'ı 2 - 1 mağlup etti, en yakın takipçisi ile puan farkını 5'e çıkarttı.
 Türk Telekom Arena'daki derbi golle başladı. Galatasaray 3. dakikada Emre Çolak'ın güzel golüyle 1-0 öne geçti. Beşiktaş 25. dakikada Hilbert'le mutlak bir gol pozisyonundan yararlanamadı. 45. dakikada Galatasaray 2. golü buldu. Serbest vuruşu Selçuk kullandı, Albert Riera kafayı vurdu top ikinci kez Beşiktaş ağlarıyla buluştu.
 BEŞİKTAŞ HIZLI BAŞLADI
 İkinci yarıya Beşiktaş golle başladı. Henüz ilk dakikada kazanılan serbest vuruşu Fernandes kullandı. Sivok kafayla durumu 2-1'e getirdi.
 SNEİJDER-DENTINHO SAHADA
 Galatasaray taraftarı uzun süre yolunu beklediği dünyaca ünlü yıldızı Sneijder'e de kavuştu. Sneijder maçın 57. dakikasında Emre Çolak'ın yerine oyuna girdi. Beşiktaş'ta ise 2 dakika sonra yeni transfer Dentinho oyuna dahil oldu.
 SAHA KARIŞTI, MELO ATILDI
 61. dakikada Sarı-Kırmızılı ekipten Felipe Melo, Oğuzhan Özyakup'a tükürdüğü gerekçesiyle hakem Tolga Özkalfa tarafından kırmızı kartla oyundan atıldı. Melo uzun süre karara itiraz etti. Galatasaray 10 kişi kalmasına karşın, Hamit'le 64. dakikada net bir fırsattan yararlanamadı. Kalan dakikalarda başka gol olmadı. Galatasaray, rakibini 2-1'le devirdi, rakibiyle puan farkını 5'e yükseltti.
 BEŞİKTAŞ'TA 3 CEZALI
 Beşiktaş'ta Veli Kavlak, Roberto Hilbert ve Sivok, Galatasaray'da ise Hamit sarı kart görerek cezalı duruma düştü.
 YENİLER HAZIR DEĞİL
 Galatasaray'da Sneijder, Beşiktaş'ta ise Dentinho hazır bir görüntü çizmedi.
 BİRAND UNUTULMADI
 Galatasaray taraftarı, kısa süre önce vefat eden gazeteci Mehmet Ali Birand’ı da unutmadı. Taraftar maçın 32. dakikasında, 32 Gün’ü temsilen alkışlarla usta gazeteciyi andı.
 AYBABA:ÇOK BASİT GOL YEDİK
 Beşiktaş Teknik Direktörü Samet Aybaba, maçı sonu Lig TV’ye yaptığı açıklamada, “Çok basit gol yedik. Bizden 5 kişi var gol yiyoruz. Toparlanamadık sonra. Hücumda eksikliklerimiz vardı . Holosko tek başınaydı önde. Topa vurma anlamında sıkıntı oldu. Galatasaray bizi zorlamadan basit goller buldu. Sonra 15 dakika oyunu toparladık. Yazık böyle bi maçı kaybetmek istemiyorduk" dedi.
 ELMANDER’DEN DROGBA YORUMU
 Galatasaray'ın İsveçli golcüsü Johan Elmander ise Melo’nun atıldığı pozisyon için “Hakem hata yapabilir ama Beşiktaşlı arkadaşımızın yaptığını anlamayamadım” dedi. Elmander, Sneijder ve Drogba içinse şunları söyledi: Sneijder çok iyi bir transfer. Bizimle daha çok çalıştıktan sonra savaşan takımımıza o da büyük bir güç katacaktır" diye konuştu. Drogba transferi içinse “Takıma büyük bir güç katacaktır. Benim için de mücadele edilmesi gereken bir santrafor" yorumu yaptı.