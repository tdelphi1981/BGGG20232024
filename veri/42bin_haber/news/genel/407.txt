28 ŞUBAT'ım sürüyor
1999'da başörtüsü nedeniyle Meclis'ten çıkarılan Merve Kavakçı ise 28 Şubat sürecinde yalnız kaldığını, hala yalnız olduğunu, partisinin hiç yardımda bulunmadığını söyledi.
 2007'de de polisin, başörtüsüne ilişkin sözleri nedeniyle açılan dava kapsamında, gece yarısı kapısına dayandığını açıklayan Kavakçı, İçişleri Bakanı Beşir Atalay ve Başbakan Erdoğan'ı arayarak alıkonmaktan kurtulduğunu söyledi. Kavakçı, 'Başörtülü kadınların 28 Şubat'ı devam ediyor. Kısmı çözümler, çözümsüzlüğe katkı sağlıyor. Bugünün iktidarının da Merve Kavakçı olayını görmezden geldiğine şahit olduk' dedi. O dönem yemin töreni sonrası ilk maaşını aldığını, yani devletin kendisini kabul ettiğini kaydeden Kavakçı, '2012'de Sayın Cemil Çiçek, bizzat Ziraat Bankası kayıtlarını incelediğini ve hiçbir zaman milletvekili maaşı almadığımı ifade etti' dedi. Kavakçı, 'Ailem ve iki kızımla birlikte büyük bir psikolojik baskıya maruz kaldım' diye konuştu. Ebru TOKTAR ÇEKİÇ