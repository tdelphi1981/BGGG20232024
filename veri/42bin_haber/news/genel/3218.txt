Lüksün cirosu %30 arttı, devler festivali Türkiye'ye getirdi
Chanel'den Dior'a, Cartier'den Louis Vuitton'a, Hermes'e kadar 25 dev Fransız markasının başkanları İstanbul'a geliyor. Türkiye'nin lüks çılgınlığından etkilenen markalar, yatırım fırsatlarını değerlendirecek
 Şenay Büyükköşdere
 Krizdeki Avrupa, gözünü büyüyen pazarlara çevirdi. Lükse ilgisi her geçen gün artan Türkiye ise gözde markaların en önemli durağı haline geldi. Toplam cirosu 31 milyar euroyu bulan Cartier, Lacoste, Chanel, Dior, Hermes, Louis Vuitton gibi dev markaları çatısı altında toplayan Comite Colbert, geçtiğimiz yıllarda Çin, Rusya, Hindistan gibi ülkelerde düzenlediği Colbert Festivali'ni bu kez İstanbul'da yapmaya karar verdi. 16-22 Ocak arasında düzenlenecek 'Fransız Lüksünün Modern Yüzü' temalı  festivalde sergiler, davetler, kreasyon sunumları gerçekleştirilecek. Festivale katılan 25 dev markanın dünya başkanları da Fransa Dış Ticaret Bakanı ile organizasyonda hazır bulunacak.     
 COMITE Colbert'in CEO'su Elisabeth Ponsolle des Portes 'Türkiye'de bulunan lüks Fransız markalarının cirosu son 5 yılda yüzde 30 arttı. Türkiye'deki dinamiğin ne kadar büyük olduğununu 4 yıl önce fark ettik. Biz Türkiye'deki ciromuzun 10 yıl içinde iki katına çıkacağını öngörüyoruz' dedi.
 KİMLER KATILIYOR?
 FESTİVALE katılacak markalar şöyle: Baccarat, Bernardaud, Bonpoint, Cartier, Chanel, Chateau d'Yquem, Chloe, Christian Dior, Christian Liaigre, Christofle, Ercuis, Eres, Faoenceries de Gien, Hediard, Hermes, Hetel Plaza Athenee, Champagne Krug, Lacoste, Leonard, Louis Vuitton, Champagne  Perrier-Jouit, Pierre Herme Paris, Cognac  Rémy Martin, Les Arts Decoratifs, Mobilier national - Gobelins, Beauvais, Savonnerie, Sevres - Cite de la Ceramique.
 COMITE COLBERT NEDİR?
 1954'te Fransa'yı lüksün merkezi yapmak amacıyla kurulan Comité Colbert bünyesinde farklı sektörlerden 75 üye bulunuyor. Türkiye'de, ise Comité Colbert üyesi 40'a yakın Fransız markası faaliyet gösteriyor.
 Zorlu ve Emaar'ın açılışını bekliyoruz
 İSTANBUL'UN genç nüfusu, dinamik yapısı ve sanat ortamıyla bölgenin lüks merkezi olma yolunda ilerlediğini söyleyen Elisabeth Ponsolle des Portes, 'Türkiye'ye gelecek CEO ve başkanlar buradaki yatırım ortamını da gözlemleyecek. Özellikle Avrupa Yakası'nda açılacak Zorlu AVM ve Emaar'ın Anadolu Yakası'nda açılacak yeni alışveriş merkezini bekliyorlar. İstanbul'un iki yakasında oluşturulan yeni merkezlerle, lüks Fransız markalarının İstanbul'daki gelişimi hızlanacak' diye konuştu.
 Şarapta vergi sorunu
 PONSOLLE des Portes, Türkiye'de yaşadıkları en büyük sorunlardan birinin şarap üzerindeki yüksek vergiler, bir diğerinin de taklit olduğunu ifade ederek, 'Bakanımız bu konuda Zafer Çağlayan'la görüşecek' dedi.
 Lüks bir çeşit sığınak
 EKONOMİK krizle birlikte Avrupa'da lüks tüketiminin yavaşlasa da durmadığını ifade eden Ponsolle des Portes, 'Zor dönemde lüks insanlar için sığınak oldu. Çünkü ürünlerimiz kişilere 'düş' sunuyor' diye devam etti.