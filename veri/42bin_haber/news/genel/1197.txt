100 binler koşacak İstanbul kazanacak
Ve büyük heyecanda son iki gün... Bu yıl ilk kez 'gold' kategoriye yükselen ve 88 ülkeden 13 bin atletin ter dökeceği 34. Avrasya Maratonu pazar günü start alacak. Olimpiyat adaylığı sürecinde 'İstanbul markasına' büyük katkı sağlayacak etkinliğin halk koşusuna yaklaşık 100 bin kişi katılacak. 1.7 milyon lira ödüllü dev organizasyon için özel olarak düzenlenen fuar da iki gün boyunca kapılarını açık tutacak
 Seray ŞAHİNLER
 Bu yıl ilklerin yaşanacağı 34. Vodafone Avrasya Maratonu 11 Kasım Pazar günü koşulacak. Her yıl büyük ilgi gören etkinlikte, bu yıl 88 ülkeden yaklaşık 13 bin atlet yer alacak. Vatandaşların da heyecanla beklediği halk koşusuna ise 100 bin kişinin katılması bekleniyor. İki yakayı bir araya getiren ve dünyanın da yakından takip ettiği maratonda atletler 8, 15, 42 kilometrelik üç farklı kategorideki parkurlarda yarışacak. Toplamda 1 milyon dolar (yaklaşık 1.7 milyon TL) para ödülü dağıtılacak.
 BU ETKİNLİĞİ KAÇIRMAYIN
 ÖTE yandan maraton için özel olarak düzenlenen fuar da dün İstanbul Kongre Merkezi'nde kapılarını ziyaretçilere açtı. Sporseverlerin iki gün daha ağırlanacağı fuarda renkli görüntüler yaşandı. Yoğun ilginin olduğu etkinlikte, maratona sponsor olan birçok marka yer alıyor. İlk günden ziyaretçi akınına uğrayan fuarda çeşitli spor aktiviteleri bulunuyor. Ziyaretçiler, maraton sporcularının beslenmesinde önemli yeri olan makarna partilerinde keyifli dakikalar geçiriyor. 
 'PROJENİN MİMARLARI' BULUŞTU
 ORGANİZASYON kapsamında dün düzenlenen basın toplantısında maratonun mimarları bir araya geldi. AKŞAM Gazetesi Genel Yayın Yönetmeni İsmail Küçükkaya, İstanbul Büyükşehir Belediye Başkan Vekili Göksel Gümüşdağ, Spor A.Ş Genel Müdürü Alpaslan Baki Ertekin, Vodafone Türkiye İcra Kurulu Başkan Yardımcısı Gökhan Öğüt ve Türkiye Atletizm Federasyonu Başkanı Mehmet Terzi bu yılki maratonu anlattı.
 'ŞEHİR DEĞİL DÜNYA MARKASI'
 İSTANBUL Büyükşehir Belediyesi Başkan Vekili Gümüşdağ şunları söyledi: İstanbul artık sadece büyük bir şehir değil bir dünya markası. Bütün dünyanın gözünün üzerimizde olduğu bir markayız. Avrasya Maratonu artık dünyada da İstanbul Maratonu olarak biliniyor. 34. kez düzenleniyor ve bu yıl ilk kez gold kategorisinde koşuluyor. İlk kez bir olimpiyat şampiyonu Avrasya'da koşacak. İlkleri barındırması ve olimpiyat adaylığı sebebiyle her zamankinden daha fazla önemsediğimiz bu maraton bu yıl yapacağımız en önemli organizasyon. Bir diğer ilk ise uluslararası bir markanın sponsor olması... 
 'EKSİĞİMİZ YOK'
 SPOR AŞ Genel Müdürü       Alpaslan Baki şu ifadeleri kullandı: Dünyanın en büyük GSM operatörlerinden biri Vodafone bu organizasyona ismini verdi ve diğer büyük maratonlar gibi global bir isme sahip oldu. Dünyada rekabet etmeyi düşündüğümüz diğer maratonlarda ne varsa aynısı İstanbul'da da var. Her birinin farklı destekçileri var. Bizimki de     Vodafone İstanbul Avrasya Maratonu adı altında koşulacak...
 'HEDEF İLK 7'YE GİREBİLMEK'
 Maratonun ilk isim sponsoru Vodafone'un Türkiye İcra Kurulu Başkan Yardımcısı Gökhan Öğüt ise konuşmasında şunlara yer verdi:
 Sporcuyu ve spor yapan herkesi destekleyerek, sporu erişilebilir hale getirmeyi hedefliyoruz. İki kıta arasında rekora koşanları bir araya getiren maratonun, 2012 Avrupa Spor Başkenti olan dünya şehri İstanbul'da Vodafone İstanbul Avrasya Maratonu adıyla koşulacak olması bizim için gurur verici. 5 kıtada 30'dan fazla ülkede sahip olduğumuz global gücü, maraton için seferber edeceğiz. Hedefimiz maratonu 'World Marathon Majors' arasına sokarak dünyanın en büyük 7 maratonundan biri haline getirmek. Şehrin koşuşturması ve hengamesiyle sürekli başa çıkmak zorunda olan İstanbullular günlük hayatlarında da birer sporcu. Buradan hareketle tüm İstanbullulara, 'Gelin, sporcu ruhunuzu Vodafone İstanbul Avrasya Maratonu'nda sergileyin' diyoruz...
 YILDIZLAR PARKURDA
 Türkiye Atletizm Federasyonu Başkanı      Mehmet Terzi de, 'Bu maraton hem İstanbul'un  hem de Türk atletizminin değerli markası olmasının yanı sıra benim için özel bir öneme sahip' dedi. Kendisinin de bu organizasyonda defalarca koştuğunu hatırlatan Terzi sözlerini şöyle sürdürdü: 
 En iyi derecelerimden bazılarını burada yaptım. Benim koştuğum günden bugüne değişmeyen tek şey maratonun mesafesi. İBB ve Spor A.Ş, organizasyonu her yıl biraz daha ileriye götürdüler. Dünyanın sayılı maratonları arasında yer almasını sağladılar. Maraton, geniş atlet katılımıyla, fuarıyla, gelişmiş lojistik hizmetleriyle, teknik sistemleriyle sahibi olduğu altın nişanı gerçekten hak ediyor. Türk atletizmi tarihinin en başarılı yılını geride bırakıyor. Londra Olimpiyatları'nda mücadele eden 3 kadın atletimiz de parkurda olacak...
 Emine Hanım eşofmanları giyiyor
 Bu yıl 34. kez düzenlenen Avrasya Maratonu'na Başbakan Tayyip 
 Erdoğan'ın eşi Emine Erdoğan da katılacak.
 'Organizasyonları kente çekecek'
 Basın toplantısında maratonun ana sponsoru olan AKŞAM Gazetesi'nin Genel Yayın Yönetmeni İsmail Küçükkaya da bir konuşma yaptı.    Küçükkaya şunları söyledi:
 AKŞAM olarak her yıl maratona ana sponsor olarak katkı sağlamaya çalışıyoruz. Sporun ve spor medyasının gücüne inanan bir gazetenin yayın yönetmeni sıfatıyla, bu yıl da maratonun başarılı geçeceğine kanaatim tam. Bu etkinliğin, her geçen yıl İstanbul'un uluslararası bir marka haline gelmesinde ve büyük spor organizasyonlarının yapılmasına imkan sağlayacağını düşünüyorum. 
 'HEDEFLERİMİZ BÜYÜK'
 Önümüzde büyük hedefler var. Biz de bu maraton içinde yer almaktan gurur duyuyoruz. Geçen yıllarda da elimizden geleni yaptık. Bu nedenle Vodafone'un bu yıl yatırım kararı almasında kendimize de pay biçiyoruz. Önümüzdeki yıllarda bu işbirliğinin  artarak süreceğini umut ediyoruz...
 İlber Hoca'yla özel bir sohbet
 FUARIN ilk gününde tarihçi Prof. Dr. İlber Ortaylı, İsmail Küçükkaya ile 'Bir İstanbul Sohbeti'ne katıldı. Dünden bugüne İstanbul'u anlatan Ortaylı, 'kentsel dönüşümün etkilerine' yönelik sorular üzerine, 'Tabiatımızı, tarihimizi çalmaya kimsenin hakkı yok. Kentsel dönüşüme kimse karşı çıkmaz ama özellikle tarihi alanlarda projeler açıkça gösterilmeli' dedi.
  