Irkını övmek şeytandandır!
Başbakan Erdoğan İmralı'yla yürütülen çözüm sürecini eleştirenlere sert yanıt verdi... 'Irkçılık asabiyet; asabiyet ise şeytandandır' ifadesini kullanan Erdoğan, BDP'ye de 'Aklınızı kiraya mı verdiniz?' diye sordu
 Başbakan Tayyip Erdoğan, dün AK Parti Meclis Grubu'nda konuştu. Ağırlıklı gündem maddesi 'İmralı'yla çözüm süreci' olan Erdoğan, özetle şunları söyledi:
 - IRKÇILIK ASABİYET: Allah bütün meleklere, Hz. Adem'e secde edilmesini istediğinde Şeytan, 'Ben Adem'den hayırlıyım. Beni ateşten, onu ise çamurdan yarattın' dedi. İşte ırkçılık budur, böyle başlamıştır. Irkçılık asabiyet; asabiyet ise şeytandandır. Irkını, kavmini, kafa tasını övmek, onunla böbürlenmek diğerlerini aşağılamak şeytandandır.
 - ŞEYTANIN İZİNDEKİLER: Eğer istikbali, acılar ve acıların sebep olduğu farklılıklar üzerine inşa edersek, şeytan ve şeytanın izinden gidenler kazanır, biz ise kaybederiz. Onun için istikbali ortak değerlerimiz, kaynaklarımız, ortak tarihimiz üzerine inşa edeceğiz. Şeytan ve şeytanın izinden gidenler kaybedecek, inşallah tek bir millet olarak, kardeş olarak kazanan biz olacağız.
 VESAYET ÇÖKTÜ 
 - BEYHUDE ÇABA: AK Parti, iki kişiden birinin oyunu alırken hiç kimse çıkıp 'Şu bölgenin, şu etnik grubun, şu ırkın partisi biziz' diyemez... Vesayet sistemi, AK Parti ile birlikte çökerken, bazı partilerin baskı, tehditle yeni bir vesayet üretme çabasına girişmesi beyhudedir... CHP'nin tek parti zulmünü iliklerine kadar yaşamış bu millet, Doğu ve Güneydoğu'da yeni bir CHP zihniyetinin oluşmasına müsade etmeyecektir.
 - YAŞATMA HAKKI: (BDP'ye sağduyu çağrısını hatırlatarak) Siyaset, baskılara karşı cesur duruş sergilemekle başarıya ulaşır. Siz aklınızı, iradenizi kiraya mı verdiniz ya? Madem siyaset yapacaksınız, onurunuzla yapın, kendi iradenizi ortaya koyun. Yok 'Şuradan talimat gelecek', yok 'Buradan talimat gelecek. O talimatı beklememiz lazım...' Sen nesin o zaman? Şu parlamentonun altında ne işin var o zaman? 
 MÜCADELEYE DEVAM
 - BOMBALAR TERÖRİSTE: Çözüm sürecinde, fanatik kitlesine şirin görünmek kaygısıyla teröristin öldürme hakkını savunuyor. Mardin'de o terörist bir polisimizi şehit ederken, güvenlik güçlerinin operasyonlarını eleştirmek samimi bir duruş değil. Şu anda polisimiz o dağlarda çatışma halinde. Ne yapacağız, çatışmayacak mıyız? O polisimizin kanını yerde mi bırakacağız? Sonuna kadar gereken cevabı vermeye mecburuz. 'Biz çözümden yanayız' ama çözüm sürecini baltalamak isteyenler bizden anında cevabı alırlar. Biz Kürt kardeşlerimize gönlümüzü açtık, onlara bomba yağdırmadık. Biz teröristlere bomba yağdırıyoruz. Teröristlerle mücadelemiz aynen devam edecek.  ANKARA
 Katar'a günübirlik ziyaret
 BAŞBAKAN Erdoğan'ın 29 Ocak'ta Katar'ın başkenti Doha'ya günübirlik bir çalışma ziyareti gerçekleştireceği öğrenildi. Erdoğan, Doha'da Katar Emiri Şeyh Hamed bin Halife es-Sani ve Katar Başbakanı ve Dışişleri Bakanı Şeyh Hamad bin Casim bin Cebr Al San” ile bir araya gelecek. Görüşmelerde Türkiye-Katar ilişkilerinin bütün yönleriyle gözden geçirileceği; Suriye başta olmak üzere bölgesel ve uluslararası konuların masaya yatırılması bekleniyor.
 Fakıbaba sürprizi
 AK Parti'nin aday yapmaması üzerine 2009 yerel seçimlerine bağımsız girerek Şanlıurfa Belediye Başkanı seçilen Dr. Eşref Fakıbaba, dünkü grup toplantısında AK Parti'ye katıldı. Fakıbaba'nın rozetini Erdoğan taktı. Fakıbaba, konuşmasında 'Sizleri, arkadaşlarımı, ailemi özlemiştim' dedi. Katılım talebinin Fakıbaba'dan geldiği ve Başbakan'ın son Şanlıurfa ziyaretinde kesinleştiği öğrenildi. Fakıbaba'nın yanı sıra 11 ilçe ve belde belediye başkanı da AK Parti'ye katıldı.
  