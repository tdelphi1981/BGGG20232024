Sizi bitirmek isteyen partiye oy veriyorsunuz
CHP lideri, İsmet İnönü'nün memleketinde sanayici ve esnafla bir araya geldi. 'Size sahip çıkan değil, sizi bitirmek isteyen partilere destek veriyorsunuz' diyerek sitem etti
 ÇİĞDEM TOKER
 CHP lideri Kemal Kılıçdaroğlu, parti olarak esnafın sorunlarını sürekli gündeme getirmelerine rağmen yeterli desteği göremediklerini söyledi, 'Size sahip çıkan değil, esnafı bitirmek isteyen partilere oy veriyorsunuz' dedi. 
 MALATYA'da temaslarda bulunan Kılıçdaroğlu, sanayici ve esnafla bir araya geldi. Şikayetleri dinleyen Kılıçdaroğlu, şu mesajları verdi: 
 TİMUR'UN FİLİ GİBİ 
 - EĞER kendi sorunlarınıza sahip çıkacaksanız 'Sizin sorunlarınıza kim sahip çıkıyor' sorusunu kendinize sormanız gerekiyor. Sorunlarına sahip çıkan değil, sizi bitirmek isteyen partilere oy veriyorsunuz. Defalarca, 'Şehir merkezlerinde mantar gibi büyük alışveriş merkezleri kurulması doğru değil' dedik. 'Bunu yaparsanız esnafı bitirirsiniz' dedik. Esnafımız ise 'Bizi bitirecek partiye oy vereceğiz' dedi. Onlar da her yerde alışveriş merkezi yapıyor. Şimdi hep beraber ağlıyorlar. İyi de siz yaptınız bunu. Timur'un fili gibi. Bir fil yetmez, ikinci bir fili vereyim olayı gibi.
 - İŞÇİLERİN hakları ellerinden alınıyor, CHP dillendiriyor ama işçi sesini çıkarmıyor. Esnafın hakkı elinden alınıyor, CHP dillendiriyor ama esnafın sesi çıkmıyor. Sorunlara ortak sahip çıkmamız lazım. 
 ONLARI SİZ SEÇTİNİZ  
 - MALATYA'nın esnafı, şikayetlerini parlamentoda dile getirmek açısından hangi milletvekiline güven duyuyor? Bize bir milletvekili verdiniz. AK Parti milletvekillerinden birinin Meclis kürsüsüne çıkıp 'Malatya'da esnafın şu derdi var' diye dillendirdiğini duydunuz mu? Ama onları seçen sizsiniz.
 - SİYASETTE düzgün insanlara ihtiyacımız var. Dini siyasete alet etmeyenlere, insanların inançlarıyla, etnik kimlikleriyle oynamayan insanlara ihtiyacımız var. Mütedeyyin insanlar, hepimizin saygı duyduğu insanlardır. Hangi inançtan, kimlikten olursa olsun her insan mübarektir. Onun inancıyla, kimliğiyle oynamak kimin ne haddine. Kim kendi anne babasını seçme özgürlüğüne sahip ama hepimiz anne babamızla gurur duyarız.
 Suriye'de silah satanlar kazandı
 - BİZİM Suriye'yle ne işimiz var? Niye o kavganın parçasıyız biz? Geçmişte İran'la Irak arasında savaş oldu. Türkiye her zaman iki tarafa da eşit mesafede kaldı. Sadece onlara çağrıda bulundu, 'Savaşı bitirin' dedi. Şimdi biz birisinin eline silah veriyoruz, cebine para koyuyoruz, 'Git' diyoruz, kardeşini öldür.' Bunun adına da dış politika diyoruz. Kim zarar gördü? Biz gördük, Suriyeli gördü, ihracatçı gördü. Karlı çıkan kim bu işten? Silah satanlar.