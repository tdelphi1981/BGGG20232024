Üzmez, rapor için heyet karşısında
Cinsel istismar suçundan hüküm giyen 82 yaşındaki Hüseyin Üzmez, heyet raporu almak için muayene edildi...
 Bursa'da B.Ç. isimli kız çocuğuna cinsel istismarda bulunduğu iddiasıyla gözaltına alınıp tutuklanan Hüseyin Üzmez yargılandığı Bursa 4'üncü Ağır Ceza Mahkemesi'nce 16 yıl 3 ay hapis cezasına çarptırılırken, 'Hürriyeti tahdit' suçundan ise beraat etti. Yargıtay, Üzmez'e cinsel istismar suçundan verilen cezayı onarken, beraat kararını ise bozdu. Bir kez daha hakim karşısına çıkan Üzmez, B.Ç.'yi alıkoyduğu için bu kez 3 yıl 1 ay 15 gün hapis cezasına çarptırıldı.
 'YAŞA BAĞLI RAHATSIZLIK'
 CEZASINI Ankara Sincan Cezaevi'nde çekerken bir süre önce Bursa E Tipi Kapalı Cezaevi'ne nakledilen Hüseyin Üzmez, geçen salı günü ruh ve vücut sağlığının yerinde olmadığını belgelemek için heyet raporu almak istedi. Heyette bulunan tüm doktorlar tarafından teker teker muayene edilen Üzmez, yine jandarma kontrolünde Bursa E Tipi Kapalı Cezaevi'ne gönderildi. Hüseyin Üzmez'in savunmasını üstlenen avukatlardan Emir Ali Kav, 'Müvekkilimin yaşına bağlı birçok rahatsızlığı bulunuyor' dedi. DHA