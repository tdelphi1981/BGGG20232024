Resmen vazgeçildi
Yerel seçimlerin erkene alınmasından resmen vazgeçildi. Başbakan Erdoğan ‘’ 2014’deki yerel seçimler çok hassas’’ diyerek kararı açıklamış oldu.
 Yerel seçimlerin 5 ey erkene alınmasına ilişkin Anayasa değişikliğinin Cumhurbaşkanı Gül tarafından geri gönderilmesinin ardından yapılan temaslar olumlu sonuç vermedi ve iktidar partisi ‘’Zamanında seçim’’ kararı aldı.
 Başbakan Erdoğan da partisinin Kızılcahamam kampında yaptığı konuşmada ‘’ Önümüzde çok hassas 3 yıl var. 2014’deki yerel seçimler ve Cumhurbaşkanlığı seçimiyle 2015’teki milletvekili seçimi sadece partimiz için değil ülkemiz için büyük önem taşıyor’’ dedi ve yerel seçimler için 2014 tarihini verdi.
 Yerel seçimlerin Mart 2014 yerine 27 Ekim 2013’de yapılması konusunda AKP-MHP ve CHP yeni tarih belirlenmesi konusundaki alternatiflerde uzlaşamadı. Referandum sıkıntısı nedeniyle erken seçimden vazgeçilip yerel seçimlerin yine 2014 Mart ayına kalması benimsendi.
 TARİHLERE MUHALEFET
 Siyasi partiler yerel seçimlerin 2013 yılının 27 Ekim, 3 Kasım, 10 Kasım ya da 17 Kasım’da yapılması için uzlaşma sağlayamadılar. Bu tarihlerle ilgili her partinin çekincesi bulunuyor. AK Parti 27 Ekim 2013’ü isterken, MHP de destek verdi. Ancak TBMM’deki oylamada referandumsuz değişiklik yapılamadı. Bu gelişmede MHP’nin karşı çıktığı ve ‘’Ülkeyi bölünmeye götürür’’ dediği Büyükşehir yasa tasarısı da etkili oldu. CHP ise 27 Ekim 2013 tarihine, Cumhuriyet Bayramına denk geldiği için karşı çıktı.
 AKP 3 Kasım’a da sıcak bakarken MHP ise Susurluk kazasının ile Ak Parti’nin 2002 yılında iktidara gelmesinin yıldönümü olması nedeniyle karşı çıktı. 3 Kasım’a daha önce ‘’Evet’’ diyen CHP ise Büyükşehir yasa tasarısı nedeniyle destekten vazgeçti. 10 Kasım ise Atatürk’ün ölüm yıldönümü olması nedeniyle düşünülmüyor. 17 Kasım’ın da kış şartları açısından uygun olmadığı savunuluyor. İktidar partisi de yeni bir Anayasa oylamasında 330-367 arasında kalınması durumunda otomatik referanduma gidileceği ve önümüzdeki üç seçimden önce dördüncü bir sandık da geleceği için erken yerel seçim planından vazgeçti.
  