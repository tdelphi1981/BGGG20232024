Kırmızı plaka alarmı
Başbakan'ın kabine revizyonuna ilişkin 'Her an her şey olabilir' sözleri kulisleri hareketlendirdi. Başkent'te şimdi gidecek ve yerine gelecek bakanlar için adeta toto oynanıyor
 Hakkı KURBAN 
 Başbakan Recep Tayyip Erdoğan'ın, Senegal'den dönüşünde kabine revizyonuna ilişkin söylediği 'Her an her şey olabilir' sözleri Başkent'te 'kim gidecek kim gelecek' tartışmasını alevlendirdi. Kulislerde ise adeta 'bakan toto' oynanıyor. Kırmızı plakalı makam otolarına veda edecek isimler konusundaki tahminler ise belli isimler üzerinde yoğunlaşmış durumda.
 ZAMAN TARTIŞMASI 
 ERDOĞAN'IN 'zaman vermemesine' karşın hafta içinde Çankaya Köşkü'ne çıkarak yeni bakanların listesini Cumhurbaşkanı Abdullah Gül'e sunabileceği iddia ediliyor. Erdoğan'ın sözlerinin sadece bugüne işaret etmediğini belirten AK Partili bazı yöneticiler, 'Başbakan, daha önce de benzer ifadeleri kullanmıştı. Revizyon, yerel seçimle de bağlantılı olarak yaz aylarından önce olmayabilir' tahmininde bulunuyor.
 KULİSLERDE değişecek bakanlar arasında en çok İçişleri Bakanı İdris Naim Şahin, Kültür ve Turizm Bakanı Ertuğrul Günay, Gıda Tarım ve Hayvancılık Bakanı Mehdi Eker, Gençlik ve Spor Bakanı Suat Kılıç, Sağlık Bakanı Recep Akdağ ve Milli Eğitim Bakanı Ömer Dinçer'in adı geçiyor.
 AK Parti içinde yeni bakan adayları da konuşuluyor. Özellikle BDP'lilerle görüşen ve İmralı ile trafiği başlatan isimlerden biri olan AK Parti Grup Başkanvekili Mahir Ünal, ekonomiye hakimiyetiyle bilinen diğer Grup Başkanvekili Nurettin Canikli'nin adı bakanlık için geçiyor. Ayrıca; Adana Milletvekili Necdet Ünüvar, Manisa Milletvekili Hüseyin Tanrıverdi, Denizli Milletvekili Nihat Zeybekçi, Antalya Milletvekili Mevlüt Çavuşoğlu, Mardin Milletvekili ve Meclis İçişleri Komisyonu Başkanı Muammer Güler'in adları da bakanlık koltuğu için geçiyor. Genel Sekreter Haluk İpek ile 3.5 ay önce Genel Başkan Yardımcısı olan ve henüz milletvekilliği sıfatı bulunmayan Numan Kurtulmuş'un da ismi dillendiriliyor.  Erdoğan'ın yeni şekillendirdiği parti yönetimini bozmayacağı görüşü de konuşulanlar arasında.
 Cuma namazı Hz. Ali Camii'nde
 AFRİKA ziyaretini tamamlayarak dün sabah yurda dönen Başbakan Erdoğan, Üsküdar Kısıklı'daki evinde dinlenmeye geçti. Cuma namazını Altunizade'deki Hz. Ali Camii'nde kılan Erdoğan ardından bir restorana giderek öğle yemeğini yedi. Bu arada Cuma namazı için camiye gelenler arasında futbol yorumcusu Rıdvan Dilmen'in olması dikkat çekti. Camide Erdoğan'a Aşkın Şehidi ve Seyide Zeynep'in hikayesinin anlatıldığı romanlar hediye edildi.