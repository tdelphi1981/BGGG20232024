Türkiye dünyada ihracatını en çok artıran ikinci ülke
Dış ticaret açığı geçen yıl yüzde 20.7 düşüşle 84 milyar dolar oldu. Bakan Çağlayan, Türkiye'nin ihracatını en çok artıran 2. ülke olduğunu belirtti
   Türkiye'nin dış ticaret açığında 2012 rakamı belli oldu. Türkiye İstatistik Kurumu verilerine göre, dış ticaret açığı 2012'de yüzde 20.7 düşüşle 84 milyar dolar olarak gerçekleşti. CNBC-e anketinde açığın 85.7 milyar dolar olması bekleniyordu. 2012 ihracatı bir önceki yıla göre yüzde 13.1 artarak 152 milyar 561 milyon dolara çıktı, ithalat ise yüzde 1.8 azalarak 236 milyar 537 milyon dolara geriledi. İhracatın ithalatı karşılama oranı da yüzde 64.5'e yükseldi. Enerji ithalatı ise yıl genelinde Orta Vadeli Program öngörülerine paralel gerçekleşti. 2012'de enerji ithalatının 59.1 milyar dolar olması beklenirken gerçekleşme bir önceki yıla göre yüzde 11.1 artışla 60.1 milyar dolar oldu. Aralıkta ise dış açık yüzde 11.6 düşüşle 7.18 milyar dolar olarak belirlendi. Ekonomi Bakanı Zafer Çağlayan, "İhracatımız 2011'e göre göre yüzde 13.1 artışla 152 milyar 561 milyon dolar oldu. Bu muazzam bir artış oranı" diye konuştu.  