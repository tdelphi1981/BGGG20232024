Bazı ihlaller sebebiyle indirildi
Başbakan Erdoğan, Erzurum'a teknik iniş yapan Ermenistan'a ait uçağa ilişkin, ''Burada yine bazı ihlaller sebebiyle bu indirilme işlemi gerçekleştirildi'' dedi.
 Başbakan Recep Tayyip Erdoğan, Erzurum'a teknik iniş yapan Ermenistan'a ait uçağa ilişkin, ''Burada yine bazı ihlaller sebebiyle bu indirilme işlemi gerçekleştirildi. Fakat yapılan aramalar neticesinde herhangi bir sıkıntı doğuran netice olmadığı için tekrar uçağa yol verildi ve kendisi belirlediği istikametinde yola çıkmış oldu'' dedi.
 Anayasa değişikliğini sağlayacak netice çıkmadı
 Yerel seçimlerin öne alınmasını öngören anayasa değişikliği teklifinin referandum eşiğinde kabul edilmesine ilişkin, ''Maalesef beklenen sayı elde edilemediği için Meclis'ten Anayasa değişikliğini sağlayacak neticeyi çıkaramadık'' diyen Erdoğan, sözlerine şöyle devam etti:
 ''Ondan sonraki sürece yönelik Cumhurbaşkanımızın tavrı ne olur, bunu tabii belirlemek bana ait olan bir şey değil. Cumhurbaşkanımızın iradesine saygısızlık yapma hakkına sahip değilim. Cumhurbaşkanımız nasıl bir irade ortaya koyarlarsa bu iradeyi ortaya koyduktan sonra biz de onun üzerinde çalışmamızı yapacağız ve ona göre adımlarımızı atacağız.''
 ''Elimizdekiler kesinlikle harp malzemesidir''
 Başbakan Erdoğan, Esenboğa Havalimanı'na indirilen Suriye uçağının kargo bölümünde bulunan malzemelere ilişkin, ''Elimizde olan bu malzemeler kesinlikle harp malzemesidir. Bunu, 'radar malzemesidir', 'şu malzemesidir' diye saptırmanın anlamı yok. Bu radar malzemeleri de zaten harp malzemesi işlevini görmektedir'' dedi.