Ermenistan uçağı Halep'e gitti
Erzurum'a teknik iniş yapan Ermenistan'a ait uçak, işlemlerinin tamamlanmasının ardından Halep'e hareket etti.
 Erzurum Havalimanı'na saat 11.15'te inen Erivan'dan Halep'e giden Ermenistan Hava Yolları'na ait ANTONO12 tipli sivil uçakta yapılan aramanın ardından, içerisindeki bin 400 yardım paketi, uçağın kargosuna geri yüklendi.
 Uçuş için izinlerin alınmasının ardından uçak, Erzurum Havalimanı'ndan kalkış yaptı.
 Polis ve jandarma ekiplerinin güvenlik önlemi aldığı havalimanında uçağın etrafında bekletilen ambulans, tır, sivil savunma ve itfaiye araçları bölgeden ayrıldı.
 İnsani yardıma engel yok
 Dışişleri Bakanı Ahmet Davutoğlu, Bakü'de yaptığı açıklamada, Erzurum'a teknik iniş yapan Ermenistan uçağında insani yardım malzemesi dışında herhangi bir şey tespit edilmediğini belirterek, ''Türkiye bundan sonra da Suriye'ye gönderilecek insani yardımlara hiçbir engel çıkarmayacaktır. Fakat içeriği belli olmayan kargolarda da aynı tutumu sergileyecektir" dedi.
 Rutin uygulama
 Diplomatik kaynaklar, Türk sivil havacılık makamlarına yapılan başvuruda, Antonov 12 tipi uçağın kargo yükünün, ayçiçek yağı, pirinç, şeker gibi gıda yardımı olduğunun beyan edildiğini belirtti.
 Dışişleri Bakanlığınca da incelenen talebe, Erzurum'a teknik iniş yapması şartıyla, olumlu yanıt verildiğini kaydeden kaynaklar, anılan şirketin, teknik iniş şartını kabul ettiğini ve buna göre 15 Ekim günü sabah saatlerinde Erzurum'a teknik inişi de içeren yeni uçuş planını sunduğunu ifade etti.
 Bakanlıkça da uygun görülen uçuş planı çerçevesinde, kargo uçağının 15 Ekim 2012 tarihinde yerel saatle 11.15'te Erzurum Havalimanı'na indiğini belirten yetkililer, herhangi bir sivil uçuşa teknik iniş kaydıyla üst uçuş izni verilmesinin 1944 Şikago Sivil Havacılık Sözleşmesi'ne uygun olup, havacılıkta rutin sayılan bir uygulama olduğunun altını çizdi. AA