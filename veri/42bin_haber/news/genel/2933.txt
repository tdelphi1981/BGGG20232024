Google-Facebook, Türkiye'de Vahşi Batı misali at koşturuyor
Son dönemde Phorm'un Türkiye pazarına girmesiyle alevlenen internette güvenlik tartışmaları hakkında konuşan CHP İzmir Milletvekili Aksünger, 'Sadece Phorm özelinde konuşmamak lazım. Google, Facebook, Twitter gibi arama motorları ile sosyal paylaşım ağlarına karşı yasal tedbirler almalıyız' dedi
 CHP İzmir Milletvekili ve bilişim uzmanı Erdal Aksünger, internet ortamında yapılan yayınların düzenlenmesine ilişkin 5651 sayılı yasanın yetersiz olduğunu, internette özel hayatın gizliliğini sağlayan yeni bir düzenleme gerektiğini vurgulayarak, 'TTNET, Phorm, Google, Facebook, Twitter gibi arama motorları ve sosyal paylaşım ağlarını kapsayacak yasal bir çerçeve oluşturmalıyız' dedi. Aksünger, dünyanın dijitalleşmeye giderken, özgürlük kavramının da şekil değiştirdiğini anlattı. Sosyal paylaşım siteleri ve yabancı arama motorlarırını kullanan vatandaşların üzerinden her türlü bilginin habersiz toplanarak, farklı amaçlarla kullanıldığına işaret eden Aksünger, şu uyarıları yaptı: 'Global dev firmalar tarafından yaratılan ücretsiz gibi görünen sanal dünyada kullanıcılara açık bilgilendirme yapılmadan, onayları alınmadan, tüm kişisel bilgileri, tercihleri takip edilmekte, tartışmalar açılarak taraf olması, yorum yapması, farklı konuları sevip sevmediğini belirtmesi istenmekte ve gezdiği tüm siteler teşhis edilerek her türlü kişisel bilgi kaydedilmektedir.'
 Apple, Android vergi ödemiyor
 AKSÜNGER şöyle devam etti: Türkiye'deki mobil servis sağlayıcıları yüzde 60'ın üzerinde vergi ödeyip, düzenlemelere uyma zorunlulukları olmasına rağmen, Türkiye pazarının önemli bir kısmına sahip Apple, Android ve Blackberry gibi global oyuncular vergi ödemedikleri gibi, herhangi bir hukuki ve mali düzenlemeye de tabi değildir. Bu durum haksız rekabete neden olmaktadır.'
 Yasal tedbirler almalıyız
 Aksünger, global firmaların Türkiye'de vahşi batı misali at koşturmamasını isteyerek, şöyle devam etti: 'Bu durum sadece TTNET ve Phorm şirketi özelinde değildir. Google, Facebook, Twitter gibi arama motorları ile sosyal paylaşım ağlarına karşı da insanlarımızı koruyacak yasal tedbirler almalıyız.'