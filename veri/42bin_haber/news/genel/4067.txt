Tapuda egemenlik erkeğin!
Türkiye'deki 131 milyon gayrimenkulün 80 milyonunun sahibi erkekler, 43 milyon 468 bin gayrimenkulün sahibi ise kadınlar oldu. Tapudaki erkek egemenliğinin en yüksek olduğu şehir yüzde 86 ile Hakkari
 Her yıl 5 milyon arsa ve konutun el değiştirdiği Türkiye'de gayrimenkulde erkek sahipliğini rakamlar ortaya koydu. Çevre ve Şehircilik Bakanlığı Tapu ve Kadastro Genel Müdürlüğü Türkiye genelinde gayrimenkullerin sahipliği oranı üzerinde bir araştırma yaptı. Araştırmaya göre Türkiye'de gayrimenkul sahibi olanların yüzde 65'i erkekler olurken bu oran kadınlarda yüzde 35'te kaldı. Bu da demek oluyor ki Türkiye genelinde toplam 131 milyon gayrimenkulün 80 milyonunun sahibi erkek olurken, 43 milyon 468 bin gayrimenkulün sahibi ise kadınlar...
 ERKEK sahiplik oranı Doğu ve Güneydoğu Anadolu Bölgeleri'nde daha fazla. Batıya doğru gidildikçe kadınların gayrimenkul sahipliği oranında artış görülüyor. 
 ERKEKLERİN sahip olduğu gayrimenkul oranında yüzde 86 ile Hakkari ilk sırada. Hakkari'yi yüzde 82'yle Mardin ve yüzde 81'le Siirt takip ediyor.
 KADINLARIN en fazla gayrimenkul sahibi olduğu illerin başında ise sayı olarak Ankara ve İstanbul, oran olarak da Bayburt ve Yalova geliyor. Bayburt'taki daire, arsa ve tarlaların yüzde 41.71'inin, Yalova'dakilerin ise yüzde 41,40'ünün sahibi kadınlar. Ankara'daki 6,5 milyon gayrimenkul tapusunun 2.4 milyonu da kadınlarda...
 
  