Cezaevleri siyasi merkeze dönüştü
BDP'li vekillerle Belediye Başkanı Baydemir'in başlattıkları açlık grevi 4. gününe girdi. Vekiller, grevi, diyalog için barış eylemi olarak niteliyor
 BDP'li vekiller ve Diyarbakır Büyükşehir Belediye Başkanı Osman Baydemir'in 4 gün önce başlattığı açlık grevi Diyarbakır'da devam ediyor. Vekiller cezaevlerinde 64. gününe giren eylemi ve gelinen süreci anlattılar.
 SİYASİ BİR EYLEM
 - BAĞIMSIZ Van Milletvekili Aysel Tuğluk: Açlık grevi, cezaevlerindeki Kürt tutukluların kendi kararıydı. Bugün cezaevleri siyasi merkeze dönüştü. Çünkü dışarıda demokratik siyaset yapan 10 binlerce insan KCK adı altında tutuklandı. Bu nedenle yapılan açlık grevleri siyasi bir eylem. Öcalan'ın üzerindeki tecritin kalkmasını ve müzakerelerin yeniden başlamasını istiyoruz. Diyalg için bir barış eylemi olarak açlık grevine girdik. 
 - BDP Hakkari Milletvekili Adil Kurt: Başbakan bizi kaos yaratmakla şuçluyor. Biz ülke olarak zaten bir kaosun içindeyiz ve son bulmasını arzuluyoruz. Cezaevindekilere de çağrımız, 'Sizin sorumluğunuzu, taleplerinizi üzerimize alıyoruz bırakın.'  
 DİYALOG BAŞLASIN
 - BDP Diyarbakır Milletvekili Emine Ayna: Artık bıktık. Diyalog kapısının açılmasını istiyoruz. Kamuoyuna da sesleniyorum: Bizden ne bekliyorsunuz? Anadilde eğitim hakkımızdan vaz mı geçelim? Bu topraklarda eşit ve özgür şartlarda birlikte yaşamak istiyoruz. Birlikte konuşup, çözebiliriz. Taleplerimiz de karşılananıncaya kadar açlık grevimizi devam ettireceğiz. 
  Helin ALP / DİYARBAKIR