Dört güneşli gezegen bulundu
Amerikalı amatör araştırmacılar, 4 güneşe sahip bir gezegen keşfetti.
 Yale Üniversitesi tarafından yürütülen "Gezegen Avcıları" (Planet Hunters) programına gönüllü destek veren amatör araştırmacılar tarafından keşfedilen 4 güneşli gezegen, Dünya'dan 5000 ışık yılı uzaklıkta bulunuyor.
 Gezegenin, bir yıldız çiftinin yörüngesinde yer aldığı ve başka bir yıldız çiftinin de ilk çiftin etrafında döndüğü belirlendi.
 Dünya'nın yarıçapından 6 kat daha büyük olan gezegen, Güneş Sistemi'nin en büyük 4. gezegeni Neptün'e benziyor.
 Yale Üniversitesi'nden Meg Schwamb, daha önce 2 güneşli gezegenlerin keşfedildiğini ancak 4 güneşli gezegene ilk kez rastlandığını ifade etti.
  