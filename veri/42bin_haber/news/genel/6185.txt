Cezayir'deki rehine krizinin lideri öldürüldü
Çad Genelkurmay Başkanı General Zekeriya Ngobongue, Cezayir'de çok sayıda yabancının yaşamını yitirdiği doğalgaz tesisindeki saldırıdan sorumlu tutulan uluslararası terörist Muhtar Belmuhtar'ı öldürdüklerini ileri sürdü.
Ngobongue, devlet televizyonundan yaptığı açıklamada, Çad askerlerinin Mali'nin kuzeyinde bulunan Adrar bölgesindeki bir üssü yok ettiklerini ve Belmuhtar'ı öldürdüklerini belirtti. 
Çad Cumhurbaşkanı İdris Debi de dün, Mali'deki silahlı gruplarla mücadele eden Çad güvenlik güçlerinin Mağrib El-Kaidesi liderlerinden Abdulhamid Ebu Zeyd'i öldürdüğünü açıklamıştı. 
Kuzey Mali'ye askeri operasyon düzenleyen Fransa ise Belmuhtar ve Ebu Zeyd'in öldürüldüğü iddialarını henüz doğrulamadı. 
Cezayir'in doğusundaki İlizi kenti yakınlarında yer alan doğalgaz tesisine 19 Ocak'ta düzenlenen saldırıda 37 yabancı yaşamını yitirmişti.  
Saldırıyı Mağrib El Kaide Örgütü'nden ayrılan Kanla İmza Atanlar Tugayı üstlenmişti.