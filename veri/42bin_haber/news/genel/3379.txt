Barış, savaştan kolay mı?
Konuk yazar / Sarphan Uzunoğlu
 Türkiye artık tek bir konuya odaklanmış durumda: Barış. Gerçekten toplumdaki MHP kadroları ve bir grup delirmiş darbe meraklısı hariç neredeyse tüm kesimlerin şartlıya da şartsız barış konuşur duruma gelmesi tarihsel bir önem taşıyor; peki ya barış süreçleri hakkında ne kadar bilgiye sahibiz, barış bir süreç midir ve bu süreç ne anlama gelir?
 Vicenç Fisas'ın 'BarışSüreci El Kitabı' isimli kitabından ve medyadan yapacağım bir alıntıyla bugün Türk-Kürt barışı diyebileceğimiz bu barış sürecini çeşitli yorumlar eşliğinde okumak şart. Fisas 'barış süreci nedir' sorusuna Giriş'te verdiği cevapta şu an olup bitene dair en doğru talebi de dile getirmiş oluyor: '(Barış sürecinin) zarar görmüş tüm aktörlerin dahil olduğu zamana yayılmış bir evre ya da aşamalar dizisi olduğunun altını çizmek istiyorum.'
 Elbette süreçte söyledikleri en çok merak edilen isim Öcalan. İmralı'da blok vekilleriyle görüşen Öcalan'ın kafasında neler olduğunu bilmek, Erdoğan'ın düşüncelerini bilmekten çok daha güç, bu kesin. Öyle ki Öcalan'ın ağzından çıkan hiçbir sözü birinci ağızdan bize varmayacak gibi görünüyor; avukatlarla görüşme ve benzeri konulardaysa hükümetin alacağı tavır meçhul. On dört yıl gecikmiş bir 'televizyon hakkı' da geri tanındığına göre, İmralı'nın tecritten sonraki durumda özellikle açlık grevidir enişinin sonunu getiren sözlerinin etkisi olduğu aşikar. Bu, Öcalan'ın 'birincil muhatap' olduğu gerçeğini açıkça ortaya koyuyor. İşte bu noktada Öcalan'ın 'ne söylediği' sadece takipçisi olan kitle için değil, ister dağda ister ovada ister kışlada yaşasın herkes için eşit bir önem arz ediyor. Öcalan'ın demokratik özerklik talebinden vazgeçtiğine dair kamuoyuna yayılan bilgilerin güvenilirliği doğal olarak tartışılmalı, hatta Öcalan'ın 'ne verdiği' kadar hükümetin 'ne vereceği' de tartışılmalı ki, saydam bir süreci eksiksiz biçimde yakalayabilelim.
 KAN DAVASI OLMAZ
 Kürt tarafında ikinci büyük muhatap elbette PKK. Her ne kadar 'teröristlerle masaya oturulmaz' baskısı bir şekilde birilerince şişirilecek olsa da, PKK Kürt halkı için mitleşmiş bir organizasyon olarak doğal bir muhatap konumunda. Elbette Kürt diasporasının Avrupa kadroları da aynı şekilde devletin 'pazarlık' değil ama görüşme yapması gerekenler arasında geliyor. Zaten 'barış' sürecini 'pazarlık' üstünden yürütmek, yurttaşların temel hak ve özgürlüklerini tartışmaya açmaktır ki, mesele Kürt sorununu çözmekse söz konusu olan 'haklar' değil 'yasaklar ve anayasa' olmalıdır. Bu bağlamda bu 'barış süreci' Kürtler ve Türkler tarafından 'silahsızlanma' değil bir 'demokratikleşme' süreci olarak da değerlendirilmelidir. Dünyada bütün silahlı süreçlerin hukuki edinimler, statü ve benzeri sonuçlarla barışa ulaşabildiği, müzakerelerin yürütüldüğü tarihlerde çatışmalar sürse dahi muhataplar arası bir 'kandavası' yerine 'barış amacı' ortaya koymanın en büyük getirisinin barışın ta kendisi olacağı aşikar. Şu anda 'barış görüşmelerine koşulsuz muhalefet' ne Türkler ne de Kürtler için affedilebilir bir tutum. Türkiye'deki ulusalcı askeri bürokrasinin de tartışmaların son süreç itibarıyla dışına itilmesiyle birlikte tarafların samimi davranması barış önündeki engelleri kaldıracak en önemli şey. Aksi halde askeri refleksler Kürt olsun, Türk olsun barış isteyenler için bir işe yaramayacaktır.
 Asıl fedakarlık göstermesi gereken iktidardır, eğer hükümet 'Asker operasyonlarına devam ederek karşı taraf silah bıraksın' derse, barış görüşmelerinin en önemli gereksinimlerinden biri, barış için ortak irade gösterme ihtiyacı yok sayılmış olacaktır. Barış süreçlerinde aslolan örgütlerin ve devletlerin değil, halkların psikolojisidir. Kürt yahut Türk çocuklarının ölümü ve yaşamı için ortaya irade koymak masaya oturmaktan çok fazlasını gerektirir, ilk aşamada iki tarafın da silahları susturması.
  