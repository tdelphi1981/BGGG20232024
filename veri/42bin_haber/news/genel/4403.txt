Sigara genleri boğuyor
İngiltere, Fransa, Almanya ve İtalya'nın da aralarında bulunduğu 10 ülkede 374 kişi üzerinde yapılan araştırmada, sigara içen kişilerin genlerinde tütün kullanımı nedeniyle bozulmalar ve değişiklikler meydana geldiğini belirledi.
Doğa Bilimleri Genel Sekreteri Müge Kanay, yaptığı açıklamada, tütün kullanımının, kanser riskini artırdığı ve genetik aktiviteyi de etkilediğini söyledi.

İngiltere'de Human Molecular Genetics dergisinde konuyla ilgili bir araştırma yayınlandığını belirten Kanay, çalışmanın Danimarka, Fransa, Almanya, Yunanistan, İtalya, Hollanda, Norveç, İspanya, İsveç ve Birleşik Krallık olmak üzere 10 ülkeden 374 kişi üzerinde yapıldığını dile getirdi.

Kanay, araştırma kapsamında Dünya Sağlık Örgütü'nce toplanan verilerin Birleşik Krallık'taki London Imperial College Üniversitesi'deki Kamu Sağlığı ve Birincil Tedavileri Departmanı Epidemiyoloji Bölümü çalışanlarının kontrolünde incelendiğini anlattı.

Genlerin gereğinden fazla çalıştırıyor

Araştırmanın, sigara içen kişilerin genlerinde tütün kullanımından kaynaklanan bozulmalar ve değişiklikler olduğunu gösterdiğine işaret eden Kanay, Tütün maddesi, genlerin işlevlerini etkileyen kimyasal bileşenlerle DNA'mıza bağlanarak belirli genleri açıyor ve belirli genleri kapatıyor. Böylece bazı genlerin gereğinden daha fazla çalışmasına neden olarak kanseri tetikliyor dedi.

Kanay, bu genetik değişikliklerin, sigara içen kişilerin DNA'larının 20 farklı bölgesinde görüldüğüne dikkati çekerek, şunları söyledi:

Bu bölgelerdeki genetik aktivite hızlanıyor. Kodlu olan verilere aşırı yüklenilmesi de genlerimizi boğuyor. Özetle sigaranın genler üzerindeki etkisi o kadar büyük ki sadece bir kişinin DNA'sındaki bozulmaya bakarak sigara içip içmediğini söylemek bile mümkün. Üstelik bu etki, sadece kansere neden olmakla da kalmıyor. Sigara ayrıca kroner kalp hastalıklarını 4 kat artırıyor. 2 ila 4 kat kadar felci tetikliyor. Erkeklerde akciğer kanseri riskini 23 kat, kadınlarda da akciğer kanseri riskini 13 kat artırıyor. Kronik akciğer hastalıklarından ölümü ise 13 kat kadar fazlalaştırıyor. 
 