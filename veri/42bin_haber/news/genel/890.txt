76 kişi bayram trafiği kurbanı
Kurban Bayramı tatilinin trafik bilançosu yine ağır oldu. Altı günlük tatil süresince meydana gelen bin 980 trafik kazasında 76 kişi yaşamını yitirdi. Bu bayram hiçbir şehirlerarası otobüs kaza yapmadı.
 Emniyet Genel Müdürlüğü, Kurban Bayramı'nın trafik bilançosunu dün açıkladı. Buna göre; bayram süresince polis ve jandarma sorumluluk bölgesinde 60'ı ölümlü bin 920'si yaralamalı olmak üzere toplam bin 980 trafik kazası meydana geldi. Bu kazalada 76 kişi yaşamını yitirirken dört bin 129 kişi yaralandı.
 En çok ölüm, bayram tatilinin ilk ve son iki gününde gerçekleşti. Arife günü ile Kurban Bayramı'nın son günü ve Cumhuriyet Bayramı'nda 12'şer kişi trafik kurbanı oldu. Kurban Bayramı'nın birinci ve ikinci günü 11'er, üçüncü günü ise sekiz kişi trafikte can verdi.
 Bayram kazalarının yüzde 41'i şerit ihlalinden, yüzde 39'u ise araç hızını yol, hava şartlarına uydurmamak ve araç hızını kavşaklara yaklaşırken azaltmamaktan kaynaklandı. Yüzde 20'sine ise diğer kural ihlalleri neden oldu. ANKARA