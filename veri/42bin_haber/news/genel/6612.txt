Havayollarına kötü haber
Avrupa Birliği uçak yolcularının haklarında yeni düzenlemelere gitti. Buna göre, uçağı 12 saatten fazla rötar yapan bir yolcu rakip havayolu şirketlerinin uçaklarıyla uçurularak mağduriyetten kurtarılacak.
BBCnin haberine göre AB Komisyonu uçak yolcularının haklarını yeniden düzenledi. 2015 yılı başından itibaren yürürlüğe girecek olan yeni düzenlemeye göre, uçak pistinde 5 saatten fazla beklemek zorunda kalan yolcular uçaktan indirilebilecek.
 
Rötarın bir saatten fazla olması halinde yolculara havalandırma, tuvalet kullanma ve su sağlama hakkı tanınacak. Rötar halinde yolculara en fazla üç gün konaklama bedeli ödenecek ve yolcunun adının bilete yanlış yazılması halinde yolcudan bilet değişikliği için ücret talep edilemeyecek. 
 
Ayrıca uçağı 12 saatten fazla rötar yapan bir yolcu rakip havayolu şirketlerinin uçaklarıyla uçurulabilecek. 

Geçen sene ekimde Lufthansa, British Airways gibi havayolu şirketlerinin rötar veya iptal halinde yolculara tazminat ödenmesine ilişkin karara itirazları Avrupa Adalet Divanı (ECJ) tarafından reddedilmişti. Böylece şirketlerin rötarlı uçuşlarda yolculara tazminat ödemeye devam etmelerine karar verilmişti. 
2009da alınan bir kararla AB sınırları içinde başlayıp biten uçuşlarda üç saatten fazla süren rötar veya iptal olması halinde şirketler yolculara 250 euro ile 600 euro arasında tazminat ödemek zorunda bırakılmıştı. 
 