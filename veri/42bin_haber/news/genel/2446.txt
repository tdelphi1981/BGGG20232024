Katliamdan bir gün sonra '2014' önerisi
BM ve Arap Birliği'nin Suriye Temsilcisi Lakhdar Brahimi, Hama'da yaşanan katliamdan bir gün sonra, yeni bir girişim için Suriye lideri Beşşar Esad'la görüştü.
 Brahimi, dün Şam'da bir araya geldiği Esad ile görüşmesinin ardından yaptığı açıklamada, 'gelecekte atılabilecek birçok adımı görüştüklerini' söyledi.
 'Esad ile verimli bir görüşme yaptıklarını dile getiren Brahimi, yeni girişime ilişkin herhangi bir ayrıntı vermezken 'Esad son durum üzerine görüşlerini aktardı. Ben de görüşmelerime ilişkin bilgi verdim. Ancak ülkedeki koşullar çözüm için çok zayıf' dedi.
 BRAHİMİ'nin Esad ile görüşmeye, ABD ve Rusya'nın 1 yıllık geçiş sürecini öngören önerisiyle geldiği belirtiliyor. AFP'ye göre, bu plan uyarınca Esad 2014'e kadar görevde kalacak, yapılacak seçimlerde ise aday olamayacak. Geçiş hükümeti de mevcut rejimden ve muhalif isimlerden oluşacak.
 BU arada Hama'daki katliamla ilgili Suriye ordusu ve muhaliflerden farklı açıklamalar geldi. Muhalifler, Halfaya Köyü'ndeki katliamın sorumlusunun hava saldırısı düzenleyen Suriye Ordusu olduğunu söylerken, Suriye devlet televizyonu saldırıdan 'teröristleri' sorumlu tuttu. Suriye resmi haber ajansı SANA, silahlı bir terörist grubun Halfaya'ya girerek insanları katlettiğini, Suriye ordusunun da köydeki teröristlere müdahale ettiğini savundu. 100'den fazla kişinin öldüğü saldırıyla ilgili bilgi veren Halfaya'daki muhaliflerden Samir el Hamawi Reuters'a 'Kaç kişinin öldüğünü bilmek imkansız. Üç gündür un gelmiyordu. Bu yüzden çoğu kadın ve çocuk herkes un almak için fırına gitmişti' dedi. Hamawi ayrıca bir savaş uçağını düşürdüklerini de iddia etti.