Dilipak, Toktamış Hoca’yı anlattı
Abdurrahman Dilipak, bugün vefat eden Prof. Dr. Toktamış Ateş’le dostluklarını anlattı...
 
 ALAZ KUSEYRİ/İSTANBUL
 Farklı ideolojilere mensup olmalarına rağmen hoşgörü üzerine kurulu ilişkileriyle dostluklarını devam ettiren, iki dost bugün birbirinden ayrıldı. Vakit yazarı Abdurrahman Dilipak, geçmişte öğrencisi olduğu Toktamış Ateş'i anlattı.
 İstanbul Bilgi Üniversitesi'nin kurucularından, aynı zamanda İstanbul Üniversitesi'nin İktisat Fakültesi Siyaset Bilimi ve Uluslararası İlişkiler Bölümü başkanlığını da yapmış olan Toktamış Ateş geride yetiştirdiği binlerce öğrenci bıraktı. Atatürkçü düşüncesinden taviz vermeyen, bir dönem Cumhuriyet gazetesinde yazıları yayımlanan Ateş'in, Vakit Gazetesi yazarı İslami camianın önde gelen isimlerinden Abdurrahman Dilipak ile televizyonda program yapması çok konuşulmuştu. Sadece üç ay sürmesine rağmen medya tarihinde önemli bir yer edinen programdan sonra Ateş-Dilipak ikilisi ülkenin birçok yerinde toplantılara katılmıştı. 
 
 O HOCAMDI
 Toktamış Ateş'in İstanbul Ticari İlimler Akademisi Gazetecilik ve Halkla İlişkiler Yüksek Okulu'ndan öğrencisi olan gazeteci-yazar Abdurrahman Dilipak duygularını AKŞAM'la paylaştı:
 Toktamış Ateş iyi bir insandı, kavgacı biri değildi. Üniversitede hocamdı. Neşeliydi, babacandı. Aşırılığı yoktu... Çatışmaya karşı biriydi. Diyalogdan yanaydı. Farklılıklarımıza rağmen barış içinde bir arada yaşama idealine sahip çıktı. Üniversitede başörtüsüne karşı bir tavır koymadığı ve ötekileştirilen kesimlerle diyaloga açık olduğu için Kemalist-sol çevrelerce eleştirildi, dışlandı. Ama o yolundan taviz vermedi. Yurtsever bir aydındı. Bizim birlikteliğimizden memnun olmayanlar bizi andıçladı. Toktamış Hoca ılımlı bir Kemalist idi. Sol eğilimliydi, pratikleri olmasa da inançlıydı. Bizim birbirimize duyduğumuz saygı ve kavgacı olmamamız sonucunda Hoca'yı Cumhuriyet'ten dışladılar, yazarlığa Bugün'de devam etti. Geçmişte çatışmadan uzak, farklılıklarımıza rağmen birlikte yaşama idealini yücelten kişilerdik.
  