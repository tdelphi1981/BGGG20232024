Borsaya bir darbe daha
Borsadaki sert satış dalgası sürüyor. Geçen hafta 86 bin 500 seviyesini kırarak rekor tazeleyen İMKB 100 Endeksi bugün özellikle bankacılık sektörüne gelen sert satışlarla yüzde 4'e yakın değer kaybıyla 79 bin puan seviyesinin de altına geldi
Özellikle kredi derecelendirme kuruluşu Moody's'den kısa vadede not artışı gelmeyeceğinin işaretiyle pazartesi günü düşmeye başlayan borsa kayıplarını sürdürüyor. 
İlk seans yatay seyirde hareket eden İMKB 100 Endeksi ikinci seansın başlamasıyla birlikte bankacılık sektörüne gelen satışların önderliğinde yüzde 3.9 düştü ve 78 bin 982 puandan kapattı. Turkcell'in süren hisse davasında çıkan karar sonrası endekste ağırlığı olan bu hisseye gelen satışla yaşanan yüzde 7'lik gerilemede düşüş de etkili oldu. 
Düşüşte başı çeken bankacılık sektöründeki kayıplar ise yüzde 4.9 oldu. 
Pazartesi'de yüzde 4.2'lik sert gerileme yaşayan endeksin, perşembe günü rekor tazelediği 86 bin 518 seviyesine göre kaybı da yüzde 8'i aştı.  
Global Menkul Değerler Strateji Müdürü Gökhan Uskuay, bu sert düşüşte ortada elle tutulur bir neden olmadığını ancak olası politik risklerin yansımaları olabileceğine dikkat çekti. 
Uskuay şöyle konuştu:  "Tüm dünyada en fazla düşen borsayız. İkinci seans başlar başlamaz bankacılık endeksine satış geldi. Düşüş için somut bir neden söyleyemiyorum. Ancak, bu noktada bazı olası senaryolardan bahsedebiliriz. Bunlardan ilki Başbakan Tayyip Erdoğan'ın yeni anayasa için referandum sinyali vermesi olabilir. Böyle bir olasılık Türkiye'nin not artışının önüne bir engel olarak çıkabilir. Diğer taraftan İsrail uçaklarının Suriye sınırını bombaladığı iddiası da etkili olmuş olabilir. Ancak bu durumda sadece bizim borsamınızın etkilenmiş olması çok akla yatkın gelmiyor. Üçüncü senaryo ise bankalarla ilgili haziran ayında başlayan olumlu beklenti döneminin, özellikle Merkez Bankası'nın attığı kararlı son adımlardan sonra bitmiş olabileceği ihtimali." dedi. 
BORSADA 'DÜŞEN BICAK' HAREKETİ 
Ata Yatırım Araştırma Müdürü Cemal Demirtaş ise piyasada aylardır yaşanan hızlı yükselişin ardından elde edilen karların realizasyonun satışı getirdiğini söyledi. Satışların çok sert olduğuna dikkat çeken Demirtaş, borsada şu anda yaşanan hareketi 'düşen bir bıcak'a benzetirken, kimsenin bu bıcağı tutmak istemediğini belirtti.  
Demirtaş şöyle devam etti: 
"Aylardır çok hızlı yükselişler oldu. Borsayı beklentiler ve kar satışıyla ilgili beklentiler yukarı çekiyordu. Geçtiğimiz dönemde risk algılamasındaki azalış piyasayı yukarı çekti. Moody's ile ilgili çok fazla beklenti oldu. Kurumdan son gelen açıklamada buna yönelik işaretler yer almayınca piyasa tarafından satış bahanesi olarak değerlendirildi. Kısa vadede hızlı gitmesi nedeniyle değerlemelerde bir realizasyon yaşanıyor.  
"Bu yıl içinde bir not artışını olası görüyoruz. Uzun vadeli bakıldığında önümüzdeki günlerde oluşacak fiyatları fırsat olarak görüyoruz. Piyasanın buralardan biraz sindirmesi gerektiğini düşünüyoruz. Endeks 74 bin puan seviyesini de görebilir. Ama, düşen bıçak misali kimse şu anda tutmak borsayı tutmak istemiyor."