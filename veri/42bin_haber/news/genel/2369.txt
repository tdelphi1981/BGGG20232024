Abe, Japon ekonomisine neşter vurdu
Japonya'da önceki gün yapılan erken genel seçimlerden ezici bir zaferle çıkan Liberal Demokratların lideri Şinzo Abe, kırılgan ekonomiye neşteri vurdu.
 Abe, seçim öncesinde basın üzerinden atıştığı Merkez Bankası Başkanı Masaaki Şirakava'yı parti merkezinde kabul etti. Abe, yıllık enflasyon oranının yüzde 2 olarak belirlenmesini istedi.
 Dünyanın en büyük üçüncü ekonomisi olan Japonya, küresel ekonomik kriz nedeniyle bir dar boğazdan geçiyordu. Dış ticareti düşen Japonya, Çin ile yaşadığı ada krizi nedeniyle bu ülkeye mal satmakta zorlanmaya başlamıştı. Ulusal para birimi Yen'in değerli olması da ihracata darbe vurmuştu. Ayrıca Başbakan Yoşihiko Noda'nın açıkladığı iki teşvik paketine rağmen ülkenin resesyona düşme ihtimali de artmaya başladı. Bu ekonomik tablo içinde yapılan erken genel seçimlerde LDP lideri Abe, büyük bir zafer kazanarak mecliste çoğunluğu sağladı. Zaferin ardından basının karşısına çıkan Abe, önceliğinin ekonomi olacağının belirterek kendilerini zor günlerin beklediğine işaret etmişti. Resmen başbakan olarak atanmamasına karşın Abe, bugün Merkez Bankası Başkanı Şirakava ile parti merkezinde bir araya geldi. İkili, seçim öncesinde basın üzerinden ekonominin geleceğine ilişkin bir tartışma da yaşamıştı.
 Müstakbel başbakan Abe, yıllık enflasyon oranını yüzde 2 olarak belirleyeceklerini söyledi. Ülkenin en büyük işveren grubu Keidanren'in üst düzey isimlerini kabul eden Abe, "Tekrar güçlü bir ekonomiye sahip olacağız. Enflasyon oranını yüzde 2 olarak belirleyeceğiz. Yen'in değerinin düşmesi ve borsanın yükselmesi için Merkez Bankası'yla işbirliği yapacağız." diye konuştu. Merkez Bankası'nın da yarın ve perşembe günü yapacağı toplantılarda para politikasının gevşetilmesi üzerinde duracağı bildirildi.
 CİHAN
  