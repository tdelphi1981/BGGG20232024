İşte 2012'nin en iyi manşeti
Pazarlama iletişimi dergisi MediaCat, 2012'nin gazete manşetlerini belirledi. 6 bin 250 alternatif arasından seçim yapan özel jüri, büyük ödülü AKŞAM'ın 'Çocuk kişi niyetine, dikkat terör!' başlıklı manşetine layık gördü
 Aylık pazarlama iletişimi dergisi MediaCat, oluşturduğu özel jüriyle 2012 yılının en iyi gazete manşetleri ve dergi kapaklarını seçti. Derginin piyasaya çıkan Ocak sayısında yer alan çalışmada, sektörün önde gelen isimlerinden oluşan jüri, 1 Aralık 2011-30 Kasım 2012 arasında yayınlanan gazete ve dergileri değerlendirdi. Toplam 6 bin 250 manşet arasından oluşturulan seçici kurulun listesinde oylamalar sonucu, AKŞAM'ın 'Çocuk kişi niyetine, dikkat terör!' başlıklı manşeti 'yılın en iyisi' seçildi.
 
 VEDAT KEMER İMZALI
 22 Ağustos 2012 tarihinde Gaziantep'te meydana gelen patlamanın ardından ortaya çıkan karikatür, Vedat Kemer imzasını taşıyordu. Oylamalar sonucu ikinciliği, Radikal gazetesinin 17 Ocak tarihli 'Resmen bitti' manşeti, üçüncülüğü ise 'İst-Park' manşetiyle Takvim aldı.
 15 kişilik jüri ince eleyip sık dokudu
 MediaCat'in oluşturduğu özel jüride şu isimler yer aldı: Reklamcılar Derneği Başkanı Aytül Özkan, Group M CEO'su Demet İkiler, Habertürk televizyonu ana haber sunucusu Ece Üner, Nielsen Media Genel Müdürü Erdem Tolon, Uykusuz çizeri Karikatürist Ersin Karabulut, Radikal gazetesi Yayın Yönetmeni Eyüp Can Sağlık, Pro İletişim Ajans Başkanı Feride Edige, Gülben Ergen, İstanbul Bilgi Üniversitesi İletişim Fakültesi Dekan Yardımcısı Kaan Varnalı, Türk Telekom Kurumsal İletişim Direktörü Lebin Ebru Çokişler, Prof. Dr. Mehmet Altan, Sabah gazetesi baş yazarı Mehmet Barlas, fotoğraf sanatçısı Mehmet Turgut, GQ Yayın Yönetmeni Mirgün Cabas ve Penguen çizeri Karikatürist  Serkan Yılmaz...
 Esprili, çarpıcı, estetik...
 Değerlendirme sürecini MediaCat Yayın Yönetmeni Pelin Özkan'ın yönettiği çalışmada, 'manşetlerin ilk bakışta yarattığı etki' üzerinden çalışma yürütüldü. Jürinin kriterleri ise şu maddelerden oluştu: 
 - Gazetede manşetin ya da dergide kapağın sözlü ifade gücü ve çarpıcılığı,
 - Merak uyandırması, 
 - Espri veya incelik barındırıyor olması, 
 - Genel görsel ve grafik estetik barındırması, 
 - Gündem yaratma potansiyeli/Gündemi yansıtma gücü, 
 - Hakaret, küfür ve aşağılama içermemesi.
 Mediacat'in çalışmasında ikinciliği, 'Resmen bitti' başlıklı haberiyle Radikal, üçüncülüğü İstanbul'daki trafik kaosunu dile getiren Takvim elde etti.
  