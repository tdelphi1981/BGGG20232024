Her inişin bir de çıkışı var!
Kayakla atlama milli takımına Erzurum kampında Çin işkencesi... Sporcular, kulelerdeki arıza nedeniyle sırtlarında kayak takımlarıyla 40 metre yükseğe basamaklarla tırmanıyor. Atlayışı ancak ondan sonra gerçekleştirebiliyor
 Levent AKPINAR / ERZURUM
 Kayakla atlama milli takımına Erzurum kampında şok. İki yıl önce Dünya Üniversiteler Kış Oyunları kapsamında 57 milyon lira harcanarak yaptırılan atlama kulelerinde yine arıza yaşandı. Daha önce farelerin kabloları kemirmesi nedeniyle sorun yaşanan kulelerin bu kez füniküler sisteminde arıza meydana geldi. 
 SPORCULAR, atlayacakları 40 metre yüksekliğe merdivenle tırmanmak zorunda kaldı. Onlarca basamağı sırtlarında kayak takımlarıyla aşıp atlama noktasına ulaşan sporcular 'Biz daha atlamadan bittik' diyerek tepki gösterdi.
 MİLLİ takım antrenörü Slovak Jure Radeji de bir hafta önce kampa başladıklarını, 'Bu sporun en önemli unsuru füniküler. Raylı sistem sporcuların enerji kaybı yaşamadan atlayış noktasına ulaşmasını sağlıyor. Arıza nedeniyle büyük sıkıntı yaşıyoruz' dedi.
 Sporcuların kurtarıcısı
 Eğitimli arazide, kullanılan raylı bir sistem olan füniküler, halatlarla yardımıyla çalışıyor. Füniküler özellikle kış sporlarında sporcuların atlama kulelerine kolay ulaşımını sağlıyor.
 Karlar ezilmedi
 FÜNİKÜLER sistemdeki arıza nedeniyle 40 metre yükseklikteki kulelere tırmanan sporcular 90 ve 120 metrelik kuleleri ise hiç kullanamıyor. Neden, karların ilgili kişiler tarafından ezilmemesi. Milli takım antrenörü Radeji kişisel ilişkilerini devreye sokarak sorunu çözmeye çalıştı. 2011'deki   etkinlik öncesi de kulelerde sıkıntı yaşanmıştı. Yetkililer 'Arızaların farelerin kabloları kemirmesi sonucu oluştuğunu tespit ettik. Sorun çözüldü' açıklaması yapmış ancak hemen ertesinde Kayakla Atlama Yaz Dünya Kupası arıza nedeniyle iptal edilmişti.
  