Bombacı 8 kamerada
DHKP-C'li canlı bomba, kanlı saldırıya hazırlanırken 8 güvenlik kamerasına yakalanmış. Elçiliğe tek başına giden saldırgan karşılaştığı kişilere adres sormuş
 SONER ARIKANOĞLU 
 ABD'nin Ankara Büyükelçiliği'ne yönelik intihar saldırısının ayrıntıları netleşiyor. Soruşturmayı sürdüren Ankara polisi,  MOBESE ve güvenlik kameralarının patlama öncesinde kaydettiği görüntüleri incelemek üzere Ankara Terörle Mücadele Şube Müdürlüğü'nde özel ekip kurdu. Ekip, DHKP-C'li canlı bomba Ecevit Şanlı'nın büyükelçiliğe giderken çevredeki sekiz ayrı kamera tarafından görüntülendiğini belirledi.
 MERCEK altına alınan bu görüntülerde, canlı bombaya gözcülük yaptığı kuşkusu uyandıran kimseye rastlanmadı. Şanlı'nın sekiz ayrı görüntüde de yolda yalnız yürüdüğü ve büyükelçiliğe tek başına gittiği saptandı.
 12 TANIĞIN İFADESİ ALINDI
 TERÖRLE mücadele polisi, bu görüntülerden hareketle olay öncesi bombacı Şanlı'yı gören 12 kişinin de ifadesine başvurdu. Bunlardan 3'ü, canlı bomba Ecevit Şanlı'nın büyükelçiliğe giderken yüz yüze iletişim kurduğu kişiler.
 ECEVİT Şanlı'nın, bu kişilere Paris Caddesi'ni sorduğu anlaşıldı. Şanlı'nın iletişim sorduğu üç kişi de, polise verdiği ifadede, “Bana Paris Caddesi'ni sordu' dedi.
 ABD HEYET GÖNDERDİ
 BU arada intihar saldırısına ilişkin soruşturma, ABD Büyükelçiliği tarafından da yakından takip ediliyor. Büyükelçilikten bir heyet, dün Ankara Adliyesi'ne sürpriz bir ziyaret gerçekleştirdi. ABD'li heyetin, savcılık yetkililerinden soruşturmaya ilişkin bilgi aldığı öğrenildi.
 ABD'den 'terör' ziyareti
 CANLI Bomba saldırısının şokunu yaşayan ABD'nin Savunma Bakan Yardımcısı Ash Carter, 'terörle mücadelede ortak çalışma' gündemiyle Ankara'ya geldi. Carter, dün Milli Savunma Bakanı İsmet Yılmaz'ı ziyaret etti. Görüşme öncesi açıklama yapan Bakan Yılmaz, bombalı saldırının, terörizmle mücadele konusundaki işbirliğinin ne kadar gerekli olduğunu ortaya koyduğunu ifade etti.
 ABD Savunma Bakan Yardımcısı Carter da 'Türk hükümetiyle terörizmin her türlüsüyle ortak mücadele etmekten memnunuz' değerlendirmesini yaptı. Carter şöyle konuştu: Olayın sebebiyle ilgili bir şey söylemek için çok erken. Ancak gerçek ortada. Suçsuz bir insan öldü. Bu vahşi bir terör saldırısıdır.
 DİDEM HAFTAYA TABURCU OLACAK
 ABD Büyükelçiliği'ne düzenlenen saldırıda yaralanan eski NTV muhabiri Didem Tuncay'dan üzücü haber geldi. Ankara Numune Hastanesi Başhekimi Prof. Dr. Nurullah Zengin, Tuncay'ın sağ gözünde görme fonksiyonları açısından kalıcı bir hasarın oluştuğunu açıkladı. Zengin, hafta sonuna doğru Tuncay'ın gözüne bir operasyon planladıklarını belirterek, 'Her şey yolunda giderse gelecek hafta taburcu olabilir' diye konuştu.