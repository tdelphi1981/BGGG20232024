Isı yalıtımında öncelik firma ve malzeme kalitesine verilmeli
XPS Isı Yalıtımı Sanayicileri Derneği Yönetim Kurulu Başkanı Ertuğrul Yörük, enerji tasarrufu sağlamak için binaların standartlara uygun bir şekilde izole edilmesi gerektiğini söyledi. Bunun için de kullanılan malzemelerin dünya standartlarında olması gerektiğini vurgulayan Yörük, enerji tasarrufu sağlamak amacıyla yalıtım yaptırmak insanların fiyattan önce işi yapacak firmanın ve kullanacağı ürünün kalitesine bakması gerektiğini kaydetti.
 Ülke ekonomisi için ısı yalıtımının büyük önem taşıdığını ifade eden XPS Başkanı Ertuğrul Yörük, yalıtım bilincinin toplum nezdinde arttığına dikkat çekti. Bununla birlikte ısı yalıtımıyla ilgili yasa, yönetmelik ve mevzuat değişikliklerinin sektörün sağlıklı bir şekilde gelişmesi açısından önemli olduğunun altını çizen Yörük, "Isı yalıtımı sektörü hızla büyüyor. Sektördeki gelişimi ve ihtiyacı fark eden merdiven altı üreticilerin sayısı da buna paralel olarak artıyor. Merdiven altı üreticilerin ürünleri, kalite standartlarına uymuyor. Kalitesiz ürünlerle yapılan ısı yalıtımı ise gerçek bir koruma ve enerji tasarrufu sağlayamadığı için tüketicinin güvenini kırıyor. Oysa yalıtım, standartlara uygun ürünlerle ve nitelikli işçilikle yapıldığında binalarda ısınma-soğutma amaçlı enerji tüketimini yarı yarıya azaltıyor." dedi. 
 Yaptıracakları yalıtımdan yüksek verim almak isteyen vatandaşların ürün seçerken ulusal ve uluslararası standartlara uygun, marka garantisi olan, ciddi firmaların ürettiği, CE belgeli ürünleri tercih etmeleri gerektiğini söyleyen Ertuğrul Yörük, "CE belgeli ürünlerle yapılan ısı yalıtımının enerji tüketimini yüzde 50 oranında azaltıyor. Bunun yanında haksız rekabetin önlenmesi için çıkarılan Yapı Malzemeleri Yönetmeliği, her firmanın aynı şartlarda rekabet etmesi için gerekli altyapıyı sağlıyor. Böylece kalite standartları yükseleceğinden hem uygulamacılar hem de nihai tüketiciler için profesyonel ve kaliteli uygulamalar söz konusu olacak. Ancak bu adımı izlemesi gereken diğer adım ise denetim mekanizmasının hayata geçirilebilmesi. Denetim mekanizması hem üretim sürecinde üreticilerin standartlara uygun olup olmadığını hem de uygulama sırasında standartlara uygun uygulamanın yapılıp yapılmadığını denetlemeli." bilgisini verdi. 
 Denetimleri Çevre ve Şehircilik Bakanlığı Piyasa Gözetim Denetim Birimi'nin yapacağını ifade eden Yörük, "Merdiven altı üretim ve uygulamaların hızlı yapılaşma ile birlikte sektör maalesef kontrolsüzce büyüyor. Uygulamacılar ve tüketiciler, ucuz olduğu için tercih ettikleri merdiven altı ürünleri ve toplama paketleri, beklenen performansı sağlamadığı için harcanan para çöpe gidiyor. Vatandaşların mantolama yaptırırken sadece fiyat kriteri yerine karşılarında güvenebilecekleri, kurumsal güvenilirliği olan marka ve üreticilere yönelmesi çok önemli. Sonuç olarak bu zorunlulukların getirilmesi tek başına yeterli değil. Yasaların gerçekten uygulanıp uygulanmadığının sıkı bir denetimle kamu otoritesi tarafından denetlenmesi gerekiyor. " ifadelerini kullandı.
 CİHAN
  