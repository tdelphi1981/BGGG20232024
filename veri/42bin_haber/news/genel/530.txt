Siirt'ten Pınarhisar'a Yazıcı anlatacak
Başbakan Erdoğan'ın Siirt'te okuduğu şiirden cezaevi günlerine, yaşadıkları darbe komisyonuna geliyor. O dönem Erdoğan'ın avukatı olan Bakan Yazıcı, 28 Şubat'ın perdesini aralayacak, Erdoğan'ı hapse götüren süreci anlatacak...
 Yelda GÖKDAĞ / ANKARA
 Meclis Darbe ve Muhtıraları Araştırma Komisyonu, yakın tarihi mercek altına almaya devam ediyor. Bu kez komisyona, Başbakan Recep Tayyip Erdoğan'ı cezaevine götüren süreç gelecek... 28 Şubat'ın köşe taşlarından biri de Erdoğan'ın, 6 Aralık 1997'de Siirt'te okuduğu 'askerin duası' adlı şiir olmuştu. Erdoğan, 'Minareler süngü, kubbeler miğfer, camiler kışlamız, müminler asker' dizeleriyle kendisini DGM'de bulmuş, Pınarhisar Cezaevi yolu açılmıştı. O dönem siyasi kariyerinin bittiğine dair haberler çıkmıştı. Siirt'ten Pınarhisar'a yaşanan sürecin örtüsü kaldırılıyor.
 KAPUSUZ DA GELİYOR
 O dönem Erdoğan'ın avukatlığını üstlenen Gümrük ve Ticaret Bakanı Hayati Yazıcı, 28 Şubat 97'den, dönemin İstanbul Büyükşehir Belediye Başkanı Erdoğan'ı cezaevine götüren süreci anlatacak.  Erdoğan hakkında atılan manşetlere kadar pek çok ayrıntı hakkında bilgi verecek. Komisyonun dinleyeceği bir diğer kişi de Başbakan'ın en yakınındaki isimlerden AK Parti Genel Başkan Yardımcısı Salih Kapusuz olacak.
 Ağar da dinlenecek
 KOMİSYONUN randevuları da kesinleşti. 28 Şubat Alt Komisyonu Başkanı Yaşar Karayel, Susurluk davasında aldığı beş yıl hapis cezası Yargıtay'ca onandıktan sonra Yenipazar Cezaevi'ne giren Mehmet Ağar için gereken yazışmaların tamamlandığını söyledi. Ağar bayram sonrasında dinlenecek isimler arasında. Aynı hafta içinde, cezaevinde Karagümrük Çetesi lideri Nuri Ergin, 28 Şubat'ın kilit ismi olan dönemin Genelkurmay 2. Başkanı Orgeneral Çevik Bir, Erol Özkasnak, Teoman Koman, Fevzi Türkeri ile dönemin YÖK Başkanı Kemal Gürüz, eski Emniyet Müdürü Hanefi Avcı da dinlenecek.
 Sırada Baykal ve Çiller var
 7 KasIm'da, 28 Şubat kapsamında 'mağdur' sıfatıyla ifade veren dönemin Başbakan Yardımcısı Tansu Çiller dinlenecek. Aynı hafta CHP eski lideri Deniz Baykal da 28 Şubat sürecine ilişkin soruları yanıtlayacak. Eski Bakan Cumhur Ersümer, CHP İstanbul Milletvekili Oktay Ekşi, dönemin Gençlik ve Spor Bakanı Bahattin Şeker, 28 Şubat'ın Milli Savunma Bakanı Turhan Tayan, dönemin Kültür Bakanı İsmail Kahraman, dönemin İçişleri Bakanı Rüştü Kazım Yücelen, Mehmet Elkatmış, Necdet Menzir ve eski Kültür Bakanı Fikri Sağlar ile eski Kayseri Büyükşehir Belediye Başkanı Şükrü Karatepe de 28 Şubat Alt Komisyonu'nun dinleyeceği isimler arasında.
 'Darbe ihbarı' almıştı
 Yazıcı 2009'da tarihe not düşmüş, Ergenekon süreciyle ilgili AKŞAM'a önemli açıklamalar yapmıştı: 'Yanılmıyorsam 2003 sonu ya da 2004 başıydı. Küçük puntolarla yazılmış, 2.5 -3 sayfalık bir mektup aldım. Aynen anlatıyordu. 'Bir hazırlık var; ismi Ayışığı, diğeri Sarıkız. Askerin içinde sivillere destek verenler var. Ben de işin içinde bulundum. Sonra vicdan muhasebesi yaptım. Bu işin çok haksız ve yanlış olduğunu gördüm. Çünkü hükümetiniz iyi işler yapıyor' diyordu. Okuyunca 'Uçuk adamın biri, bir şeyler yazmış' dedim. Ama yırtmadım kenara koydum. Daha sonra Nokta Dergisi'nde günlükler yayınlanınca hatırladım.'