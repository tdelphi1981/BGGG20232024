Emeklilik yaşı yükselecek mi?
Başbakan Yardımcısı Babacan, emeklilik yaşının artırılmasına yönelik çalışma olup olmadığına ilişkin soruları yanıtladı.
 Başbakan Yardımcısı Ali Babacan, CNBC-e'de katıldığı bir programda soruları yanıtladı.
 Emeklilik yaşı ve sosyal güvenlik harcamalarıyla ilgili bir soru üzerine Babacan, önümüzdeki dönemle ilgili sosyal güvenlik açıklarının nasıl azaltılabileceğine ilişkin teknik kurulların çalışmalarını yaptığını söyledi. Babacan, ''Ancak bizim bugün itibariyle bu konularla ilgili verilmiş bir kararımız yok. Bir yandan bu konularla ilgili çalışmak bir ihtiyaç ama bunu yaparken de sosyal adaleti koruyarak, geniş kesimlerin hak edilmiş haklarında herhangi bir kayba sebep olmadan nasıl çözülebilir? Teknik çalışmalar her zaman olur ama bu konuda verilmiş bir kararımız yok'' diye konuştu.
 Reformlara 'şaheser' benzetmesi
 Dünya Sağlık Örgütü'nün, Dünya Bankası'nın veya diğer bağımsız kuruluşların yazdıkları raporlarda, Türkiye'deki sağlık reformları için ''şaheser'' deyiminin kullanıldığını anlatan Babacan, maliyetlerin kontrol altında olduğunu, bunun yanı sıra hizmet kalitesinin her geçen gün arttığını söyledi.
 Ufak tedbirler olabilir
 Babacan, bu konularla ilgili her yıl küçük küçük tedbirlerin de alındığını belirterek, ''Dolayısıyla her yıl ufak şeyler oluyor. Önümüzdeki dönemle ilgili henüz verilmiş bir kararımız olmamasına rağmen ufak tedbirler olabilir ama bunlar çok sansasyon oluşturacak, konuyu temelden etkileyecek şeyler asla olmaz. Daha çok nasıl tasarruf edebiliriz? Nasıl israfı önleyebiliriz? Bunlara yönelik adımlardır'' dedi.
 AA