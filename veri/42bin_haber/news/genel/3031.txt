Körfez’in nüfusu yüzde 30 artacak
Altı üye ülkeden oluşan Körfez İşbirliği Konseyi'nin nüfusunun 2020 yılına kadar 53.5 milyona ulaşacağı ve bölgedeki elektrik, gıda ve su kaynakları üzerindeki baskının artacağı bildirildi.
 Economic Intelligence Unit tarafından yayınlanan rapora göre nüfus, 2000'e kıyasla yirmi yıl içinde yüzde 30 ve bölgenin reel gayri safi milli hasılası yüzde 56 artacak. 2000'de 341.6 milyar dolar olan nominal gayri safi milli hasıla ise 2010'da 1 trilyon doları aşarken 2020'de 2 trilyon dolara ulaşmış olacak.
 Raporda, Körfez hükümetlerinin sürdürülebilir büyümenin sağlanması için temiz ve yenilenir enerji kaynaklarına yatırım yapmaya önem verdiği, yeni su arıtma tesislerinin açıldığı ve farklı ülkelerde tarım arazileri satın aldığı belirtildi.
 Uluslararası Yenilenebilir Enerji Ajansı verilerine göre yenilenebilir enerji entegrasyonu Körfez ülkelerine 2030 yılına kadar 200 milyar dolarlık bir dönüş sağlayacak. Enerji üretimi için petrol ve gaza bağımlı olan Körfez ülkelerinde halen 30 civarında enerji projesi, planlama ya da inşaat safhasında ya da tamamlanmış bulunuyor.
 Katar, ülkenin 2018 itibariyle toplam enerji ihtiyacının yüzde 16'sını karşılayacak bir güneş enerjisi projesi üzerinde çalışıyor. Benzer şekilde Suudi Arabistan, 2032 itibariyle enerji ihtiyacının yüzde 33'ünü karşılayacak 109 milyar dolarlık güneş enerjisi programı için yatırımcı arıyor.
 CİHAN
 
  