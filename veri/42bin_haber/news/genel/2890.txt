80 bini de deviren borsada 'İş'in yıl sonu hedefi 93 bin!
Tarihi rekorunu dün yenileyen borsada balon tartışmalarına son noktayı İş Yatırım koydu. Özellikle ilk yarının hisse senetleri açısından olumlu geçeceğini belirten kurum, 2013 yıl sonu hedefini 93 bin olarak açıkladı. İş Yatırım, bir kredi derecelendirme kuruluşu tarafından daha yatırım notu bekliyor
 İş Yatırım, bu yıl İMKB'de yüzde 17'lik bir artışla endeksin 93 bin seviyesini görmesini bekliyor. İş Yatırım Araştırma Direktörü Serhat Gürleyen, 2013 yılında en azından bir kredi derecelendirme kuruluşu tarafından daha Türkiye'nin notunun artırılmasını beklediklerini söyledi. İş Yatırım, Türkiye ve dünya ekonomisi için öngörü, beklenti ve senaryolarının yer aldığı '2013 İlk Yarı Yatırım Strateji: Senaryolar, Öngörüler ve Öneriler' raporunu açıkladı.
 TL DEĞERLENİR
  GÜRLEYEN, Türkiye piyasalarının geçen yıl yüzde 61 ile en çok kazandıran gelişmekte olan ülke piyasasından birisi olduğunu belirtti. Gürleyen, 'Kur tarafında TL'nin değer kazanmasını bekliyoruz. Ama değer kazancı Merkez Bankası'nın kontrolünde olacak. Kısmi, yıllık yüzde 2'ler civarında bir değer kazanması söz konusu olabilir. Türkiye'de tahvil piyasasındaki fırsat penceresi de kapanıyor' ifadelerini kullandı. İş Yatırım Uluslararası Piyasalar Müdürü Şant Manukyan da, geçen sene doların yılın önemli bir kısmında önemli bir güvenli liman olduğunu söyledi.
 İMKB'DE BALON YOK
 İŞ Yatırım Araştırma Müdürü Emre Sezan da 'İMKB'de balon' olduğu eleştirilerine yönelik 'İMKB'de balon yok, bundan eminiz' dedi. Sezan, bu yıl Merkez Bankası'nın sıkılaştırmaya geçmesinin İMKB'de satış getirebileceğini, bunun da piyasada bir dönüm noktası olabileceğini belirtti. Sezan, buna daha zaman olduğunu, ilk yarının hisse senetleri açısından daha iyi bir yıl olacağını dile getirdi. İş Yatırım Araştırma Müdürü Bülent Şengönül de, bankacılık sektörünün 2012'de çok iyi bir yıl geçirdiğini kaydederek, 'Halkbank için iyi bir büyüme senesi olacak' dedi.
 Politika faizinde değişim olmaz, büyüme %4'e çıkar
 İŞ Yatırım Kıdemli Ekonomisti Burcu Ünvar, 2013'te ihracatın daha ılımlı bir performans sergileyeceğini beklediklerini kaydetti. Yılın genelinde TL'nin istikrarlı olabileceğini vurgulayan Ünvar, 2013'te yüzde 4'lük büyüme beklediklerini, enflasyon tahminlerinin ise yüzde 7 olduğunu aktardı. Ünvar, 2013'te politika faizinde herhangi bir değişiklik beklemediğini, kısa vadede faiz cephesinde de bir hareket öngörmediklerini dile getirdi.
  