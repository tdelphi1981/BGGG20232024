'İdam için çalışma yok'
Adalet Bakanı Sadullah Ergin, idam cezasının yeniden getirilmesine yönelik bir çalışma olmadığını bildirdi.
 TBMM Plan ve Bütçe Komisyonu'nda görüşülen Adalet Bakanlığı bütçesi kabul edildi. 
 CHP ve MHP'li vekiller, Bakan Ergin'i eleştiri yağmuruna tuttu. 
 MHP Milletvekili Erkan Akçay, partisinin koalisyonda olduğu dönemde, idam cezasında Öcalan için istisna getirildiğini, ancak AKP'nin bunu kaldırdığını belirterek, 'Size hodri meydan diyorum. İdamı geri getirin, hemen destekleyeceğiz' diye konuştu.
 BAKAN Ergin, MHP'nin terör suçlularını dışarıda bırakarak idam cezasını kaldırdığını doğruladı, 'O istisna daha sonra ANAP'ın teklifi ile yasal düzenlemeden çıkarıldı. 2004 yılında da anayasa değişikliği yapılarak, idam konusu tamamen kaldırılmıştır' diye konuştu. 
 Bu konunun tartışma meselesi olmaması gerektiğini söyleyen Ergin, muhalefet partisi vekillerinin 'Başbakanınız tartışma konusu yapıyor' tepkisiyle karşılaştı. Bakan Ergin, siyasilerin bu konuda sadece görüşlerini dile getirdiğini belirterek, 'Şu anda bizde idam cezası için çalışma yok' bilgisini verdi. Bunun üzerine CHP ve MHP'li vekiller, 'O zaman Başbakan halkı aldatıyor' dedi. 
 'BİR HAK DEĞİL, ÖDÜL' 
 TBMM'ye sevk edilen yasal düzenlemeyle evli tutuklu ve hükümlülere, eşleri ile aile görüşmesi yapabilmesi imkanından terör suçluları da yararlanacak. Adalet Bakanı Sadullah Ergin, 'Çünkü bu bir hak değil, ödül. Yani cezaevinde disiplin suçu işlemeyen yararlanır. Ayrıntılar ikincil mevzuatta düzenlenecek' diye konuştu. 
  Ebru TOKTAR ÇEKİÇ / ANKARA