Van 1 yılda ayağa kalktı
Bölgede büyük yıkıma yol açan Van depreminin 1. yılında yaralar sarıldı. Türkiye'nin ''tek yürek'' yardıma koştuğu Van'da 3,6 milyar lirayla ''yeni şehir'' kuruldu.
 Başbakanlık Afet ve Acil Durum Yönetimi (AFAD) Başkanı Fuat Oktay, Van'da geçen yıl 23 Ekim ve 9 Kasım'da yaşanan ve 644 vatandaşın hayatını kaybettiği depremlerin ardından yapılan iyileştirme ve yeniden yapılanma çalışmaları hakkında bilgi verdi.
 Oktay, iyileştirme ve yeniden yapılanma çalışmalarının maliyetinin 3.6 milyar liraya ulaştığını, tüm yatırımlar tamamlandığında toplam maliyetin 5.5 milyar lirayı bulacağını söyledi.
 1 yıl içinde Van'ı ayağa kaldırdık
 Van'da AFAD'ın koordinasyonunda, tüm bakanlık, kamu kurum ve kuruluşlarınca ilk andan itibaren başlatılan çalışmaların aralıksız devam ettiğini dile getiren Oktay,  tüm Türkiye'nin  büyük bir dayanışma örneği göstererek Van'a yardıma koştuğunu belirtti.  Oktay, 'Gerek yatırım, gerekse hizmet sektöründe çalışmalar yürüten tüm kurumlarımızın katkılarıyla güzel şehrimiz Van, depremin etkilerinden hızla sıyrıldı ve her yönüyle eskisinden çok daha güzel bir çehreye kavuştu'' dedi.
 ''Kentsel dönüşüm'',  ''köysel dönüşüm''  olarak başladı
 Çevre ve Şehircilik Bakanlığı'nca Van'da yaşanan depremler sonrasında geliştirilen ''evini yapana yardım modeli'' kapsamında, hak sahiplerine toplam 30 milyon lira hak ediş ödemesi yapıldı.
 Böylelikle Türkiye genelinde 5 Ekim'de uygulamaya konulan Kentsel Dönüşüm Projesi, Van merkez ve Erciş'in köylerinde bir anlamda ilk defa ''Köysel Dönüşüm'' olarak hayata geçirilmeye başlandı.
  