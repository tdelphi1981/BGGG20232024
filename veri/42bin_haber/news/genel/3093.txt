'Pop müzik kendini tüketti'
Demet Sağıroğlu, artık pop müziğin bittiğini açıkladı. Müzikte bir tarz kalmadığını ifade eden Sağıroğlu, popun arabeskten beslendiğini anlattı
 Ünlü şarkıcı Demet Sağıroğlu pop müziğin kendisini tükettiğini ve pop şarkılarını artık çok fazla beğenmediğini belirtti. Pop müzik ile ilgili görüşlerini aldığımız Demet Sağıroğlu, artık bu tarz müziğin basitleştirildiğini söyledi. Ünlü şarkıcı 'Biraz daha hazır kullanıma yönelik buluyorum. Günlük slogan lafları, sözleri basit buluyorum. Ben duygusal olduğum için hislerimi biraz dolaylı yoldan anlatıyorum şarkılarımda, şimdikiler artık dan diye söylüyorlar! 'Hadi yürü' diyor mesela, ben onu 'şöyle yapar mıydık, buraya gider miydik' diye yorumlarım. Pop artık kendini tüketti. İnsanlar popçu arabeskçi diye bakmıyorlar olaya. Pop, arabeskten besleniyor. House müzikti, hip hoptu diye bile ayrımlar yok. Bence dünya müziği yapılıyor. Müzik evrenselleşiyor. Artık her alanda değişiklikler olacak. Tarzlar karıştı, daha da karışacak, bence global bir müzik olacak' dedi. Kulakların kötü sese alıştığını belirten Sağıroğlu, 'Önceden 'Aa nasıl söylemiş' dediğim isimlerin albümlerini, şarkılarını dinliyoruz hatta söylüyoruz. Hakikaten kulaklar bozuldu' diye konuştu.