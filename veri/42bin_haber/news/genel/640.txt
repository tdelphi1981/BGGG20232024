Türk halkı internetten alışverişi sevdi
Bu yılın Eylül ayı sonu itibarıyla internet üzerinden kredi kartı ile yapılan alışveriş tutarı 22 milyar 118 milyon lira oldu.
 AA muhabirinin Bankalar Arası Kart Merkezi (BKM) verilerinden derlediği bilgilere göre Temmuz, Ağustos ve Eylül ay aylarını kapsayan bu yılın 3'üncü çeyreğinde, internet üzerinden yapılan kartlı ödeme işlemlerinde yerli kartların yurt içi ve yurt dışı işlem toplamı 43 milyon 306 bin 127 olarak hesaplandı.
 Yerli kartların yurt içi kullanımı 38 milyon 980 bin 54 adet olarak gerçekleşirken, yurt dışı kullanım adedi 4 milyon 326 bin 73 olarak belirlendi.
 İnternet üzerinden yerli kartları aracılığıyla aynı dönemde 8 milyar 116 milyon liralık alışveriş yapıldı. Bunların 7 milyar 6378 milyon lirası yurt içi, 480 milyon lirası yurt dışı kullanımlarda harcandı.
 -Ocak-Eylül dönemi-
 Bu yılın 9 aylık dönemi değerlendirildiğinde yurt içi kredi kartı kullanımlarında 111 milyon 633 bin 301, yurt dışı kullanımlarında da 12 milyon 544 bin 311 işlem gerçekleştirildi.
 Toplam işlem adedi geçen yılın aynı dönemine göre yüzde 27 artarak 124 milyon 177 bin 612 oldu. Geçen yılın Ocak-Eylül döneminde yapılan işlem sayısı 97 milyon 772 bin 173 olarak hesaplanmıştı. Bu yıl en fazla işlem yapılan ay 15 milyon 98 bin 321 adet ile Temmuz olarak belirlendi.
 -22 milyar liralık harcama-
 Bu yılın Ocak-Eylül döneminde yerli kredi kartları aracılığıyla internet üzerinden yapılan yurt içi ve yurt dışı harcama tutarı geçen yılın aynı dönemine göre yüzde 35,4 artarak 22 milyar 118 milyon liraya ulaştı. Geçen yıl aynı dönemde yapılan harcama 16 milyar 339 milyon liraydı.
 Yurt içi harcama tutarı 20 milyar 763 milyon lira olarak hesaplanırken, yurt dışı harcama tutarı 1 milyar 355 lira oldu. En fazla harcama 3 milyar 34 milyon lira ile yine Temmuz ayında gerçekleştirildi.
 AA