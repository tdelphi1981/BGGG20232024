Talimat Validen onay Şahin'den
Ankara Ulus'taki alternatif Cumhuriyet yürüyüşünde 'polis barikatını kim kaldırdı' sorusu gündeme oturdu. Talimatın polise Ankara Valisi Yüksel tarafından Bakan Şahin'in onayıyla iletildiği öğrenildi....
 Soner ARIKANOĞLU / ANKARA
 Ankara Ulus'taki alternatif bayram kutlamalarının yankısı sürüyor. Polis, valiliğin yasakladığı etkinlik sırasında önce katılımcılara müdahale etmiş, ardından barikatlar kalkmış ve vatandaş Anıtkabir'e yürümüştü. Başbakan Recep Tayyip Erdoğan'ın 'barikatın kaldırılması talimatını ben vermedim' açıklaması, 'talimat kimden' sorusunu gündeme getirmişti. Talimatın Vali Alaaddin Yüksel tarafından, İçişleri Bakanı İdris Naim Şahin'in bilgisi ve onayı dahilinde polise iletildiği öğrenildi. Kararda Cumhurbaşkanı Abdullah Gül'ün, bir gün önce Köşk'te Yüksel'e söylediği 'Gerginlik çıkarsa esnek olun' sözlerinin etkili olduğu belirtiliyor.
 20 BİN Mİ? 1 MİLYON MU?
 Ankara Emniyeti 'Seferberlik Buluşması' adlı kutlamaya katılımı 20 bin kişi olarak rapor etti. Ancak etkinliğin organizatörlüğünü yapan parti ve sivil toplum örgütlerine yakınlığıyla bilinen yayın organları, bir milyon kişinin katıldığı iddiasında.
 YUMRUK KORUMADAN 
 Emniyet, raporunda 11'i polis 17 kişinin yaralandığını bildirdi. Polislerin çoğu atılan şişelerle yaralanmış. Polis, Emniyet Müdür Yardımcısı Mahmut Azmaz'ın burnunu kıran yumruğun kendisi de yumruklanan CHP Genel Başkan Yardımcısı Adnan Keskin'in özel koruması ve şoförü Yurtal Gültekin tarafından atıldığını tespit etti. Başsavcılık'ın koruma hakkında işlem başlatılması ve ifadesine başvurulması yönünde talimat verdiği öğrenildi. Gerginliğe neden olan unsurun ise kutlamanın AKM'deki resmi kutlamayla aynı saatte yapılmak istenmesi ve güzergahın AKM'ye yakınlığı olduğu belirtiliyor. Bir emniyet yetkilisi, 'Yürüyüşü öğleden sonra yapsalar hiçbiri yaşanmazdı' dedi.
 SORUŞTURMA BAŞLATILDI
 ANKARA Cumhuriyet Başsavcılığı ise Birinci Meclis önündeki yürüyüşle ilgili soruşturma başlattı. Soruşturma, 2911 sayılı Toplantı ve Gösteri Yürüyüşleri Kanunu'na muhalefet suçu kapsamında yürütülecek. Savcılığın Emniyet'ten gelecek raporlar doğrultusunda, 'kasten yaralama', 'görevli memura mukavemet' ve 'kamu malına zarar' suçlarından da soruşturma açabileceği belirtildi. (AA)