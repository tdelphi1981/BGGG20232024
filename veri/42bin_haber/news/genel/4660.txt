Bahçeşehir ve BJK, Olimpiyat için 'diplomalı atlet' yetiştirecek
BJK ile Bahçeşehir, 'spor akademisi' kurmak için yola çıktı. Spor Akademisi'nde hem olimpik branşlar için sporcu hem de bu sporculara eğitim verecek eğitmenler yetiştirilecek
   Bahçeşehir Üniversitesi ile Beşiktaş Jimnastik Kulubü (BJK) ile spor akademisi kuruyor. Daha önce Beşiktaş Kadın Voleybol Takımı'na sponsor olarak destek veren Bahçeşehir Üniversitesi yönetimi bu kez kulüple birlikte kuracağı akademide sporcu yetiştirecek. Bahçeşehir Üniversitesi Mütevelli Heyeti Başkanı Enver Yücel, "Beşiktaş ile dünyaya örnek olacak projelere imza atmak istiyoruz. Bunlardan biri de spor akademisi. Beşiktaş ile daha fazla iç içe olacağımız işler yapacağız" dedi. Kurulacak olan akademide hem olimpik branşlar için sporcu hem de bu sporculara eğitim verecek eğitmenler yetiştirilecek.  Yücel şöyle devam etti: "21. yüzyılda spor ve kulüplerin ne olması gerektiğiyle ilgili yeni bir adım atıyoruz. Eski anlayışı bir kenara bırakıp yeni arzuyla yolumuza devam istiyoruz. Ben de, rektörüm ve dekan arkadaşlarımızın birçoğu da Beşiktaşlı olarak elimizden gelen desteği vermek istiyoruz."    Hepimiz Beşiktaşlıyız! Bahçeşehir Üniversitesi Rektörü Prof. Dr. Şenay Yalçın da üniversite için sporun yerinin ayrı olduğunu belirterek,  "Yol arkadaşımız BJK. Zaten üniversitemiz Beşiktaş'ta, hepimiz Beşiktaşlıyız. Bu projenin her iki taraf için de ayrı sonuçlar vereceğine inanıyoruz. Akademi, benzer projelerin de ilk kıvılcımı olacaktır" dedi.   'Birlikte önemli atılımlar yapacağız'
 Beşiktaş Kulübü Başkanı Fikret Orman da "Biz spor alanında lideriz, Bahçeşehir Üniversitesi de eğitim alanında lider bir kuruluş. Bahçeşehir Üniversitesi'yle birlikte önemli atılımlar yapacağız. Projelerimiz daha önce yaptığımız sponsorluk anlaşmasıyla sınırlı kalmayacak. Sporcularımızın eğitimi konusunda da karşılıklı çalışmalarımızı sürdüreceğiz. Beşiktaşlılığını kanıtlayan Bahçeşehir Üniversitesi Mütevelli Heyeti Başkanı Enver Yücel'e teşekkür ediyorum" şeklinde konuştu.  