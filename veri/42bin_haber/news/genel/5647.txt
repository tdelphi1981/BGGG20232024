Google artık çukurları da kapatacak
Google'ın sokakları görüntüleyen panaromik harita servisi Street View bu kez de yollardaki çukurları kapatmak için kullanılacak. Nasıl mı?İnternet devi Google'ın kullanışlı servislerinden biri olan Street View ile kullanıcılar haritaları uydu görüntüleriyle izlemek zorunda kalmayıp sokaklardaki tabelalara kadar her şeyi görebiliyor. ABD başta olmak üzere sayılı ülkede bulunan Street View araçlarının görüntülediği sokaklar dünyayı kullanıcıların ayağına getiriyor.   Maryland Üniversitesi'ndeki uzmanlar ise uygulamadan daha fazla yararlanabilmek için yeni bir proje geliştiriyor. Yollardaki çukurların Street View ile tespitini konu edinen projeye göre Street View araçları yollarda her zamanki gibi fotoğraf çekmeye devam edecek. Fotoğrafları inceleyen gönüllüler ise çukur veya bozuk olan yolları tespit ettiklerinde fotoğrafları işaretleyip ilgili belediyeyi bundan haberdar edecek. Böylece belediyelerin de elinin hemen her yola uzanması ve yollardaki sorunların düzelmesi kısa sürede mümkün olacak.   Söz konusu projeyle ilgili açıklama yapan ABD Ulaştırma Bakanlığı da projeyle yakından ilgilendiğini kaydetti.