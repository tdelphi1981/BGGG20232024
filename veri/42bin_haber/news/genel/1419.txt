CHP'liler komisyonda AK Partililere deodorant sıktı
TBMM Plan ve Bütçe Komisyonu'nda İçişleri Bakanlığı bütçesi ele alınmadan hemen önce olaylar çıktı. CHP'li Mevlüt Aslanoğlu Komisyon Salonu'nda AK Partili Komisyon Başkanı ve milletvekillerine, üzerinde 'biber gazı' yazan deodorant sıktı. Bazı CHPli milletvekilleri de salonda pankart açtı.
İçişleri Bakanı İdris Naim Şahin gelmeden komisyonda olaylar çıktı. CHP Milletvekili Mevlüt Aslanoğlu salonda üzerine 'biber gazı' yazdığı deodorantı sıkarken, Süleyman Çelebi de pankart açtı. Milletvekilleri arasında arbede çıktı. AK Partili milletvekilleri de CHP'lilerin üzerine pet şişe fırlattı. Biber gazı görünümlü deodorant salonda bulunan milletvekilleri ve gazeteciler arasında kısa süreli panik yarattı.
 
BİBER GAZI GÖRÜNÜMLÜ DEODORANT - FOTO GALERİ 
ŞAHİN SALONA GELDİ HERKESİN ELİNİ SIKTI
 
İçişleri Bakanı İdris Naim Şahin yaşananların ardından etrafındaki korumalarla salona girdi. Bakan Şahin, salonda deodorant sıkan CHP'li Mevlüt Aslanoğlu dahil tüm milletvekillerinin elini sıktı ve kendisi için ayrılan bölüme oturdu. 
Komisyon'da ilk olarak Bakan Şahin, bakanlığının 2013 bütçesine ilişkin görüşlerini okuyacak. Daha sonra da milletvekillerinin eleştirilerini yanıtlayacak. Salondaki gerginlik ise duruldu.

ASLANOĞLU: ASLA BİBER GAZI SIKMAM 
CHP'li Mevlut Aslanoğlu, Hürriyet'e yaptığı açıklamada, bir parfüm/deodorant şişesinin üzerine "biber gazı" etiketi yapıştırarak, İçişleri Bakanlığı'nın 2013 bütçesinin görüşülmesinden hemen önce, AK Partililere sıktığını söyledi. Aslanoğlu, "ben insanlara asla biber gazı sıkmam. Sıktığım da zaten parfümdü. Parfüm sıkarım" dedi. 
 
YANLIŞLIK OLMUŞ 

Kendisi AK Partililere parfüm sıkarken, arka sıralarda oturan bir CHP'linin elinde ise gerçek biber gazı olduğunu anlatan Aslanoğlu, "Arkadaş oynarken, yanlışlıkla düğmeye basmış, ortaya biraz gaz sızmış. Ama Ak Partililere sıkılması gibi bir şey söz konusu değil" dedi. 

Aslanoğlu, biber gazı şişesiyle oynayan CHP'linin adını ise vermekten kaçındı.  
SAHTE BİBER GAZI İLE GERÇEĞİNİ KARIŞTIRMIŞLAR
 
Bu arada Aslanoğlu'nun bahsettiği 'yanlışlıkla biber gazı sıkma' olayına CHP'li Müslüm Sarı açıklık getirdi. Sarı yapılan yanlışlığı şöyle anlattı;
"Arkadaşlar, bir torba içinde gerçek ve sahte biber gazlarını getirmişler. Ancak daha sonra, torbanın içinde gerçek ve sahte olan biber gazları birbirine karışmış. Mevlüt Aslanoğlu, içinde parfüm olan sahte biber gazı şişesini alarak, onu sıkmış. Ancak arka tarafta, torba içinden yanlışlıkla içinde gerçek biber gazı olan şişeyi de çıkarıp bir kez sıkmışlar. Ancak bunun gerçek olduğunu anlayınca hemen vazgeçmişler."

Sarı, gerçek biber gazının ise, komisyonda gösterilmek üzere getirildiğini, sıkılmasının hiç amaçlanmadığını da sözlerini ekledi.

 