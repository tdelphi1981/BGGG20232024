'Bu topraklarda kimse Cumhuriyet Bayramı'nı yasaklayamaz'
CHP Grup Başkanvekili Muharrem İnce, ''Bu topraklarda kimse Cumhuriyet Bayramı'nı yasaklayamaz'' dedi.
 Muharrem İnce, düzenlediği basın toplantısında, 29 Ekim Cumhuriyet Bayramı, 30 Ağustos gibi önemli günlerle ilgili baskılar uygulandığını öne sürdü.
 29 Ekim günü sivil toplum örgütlerinin Ankara'da, eski meclisin önünde toplanacaklarını ve yürüyeceklerini belirten İnce, ''Hükümet açıklama yapıyor; 'yaptırmayız bunu.' Yalova'da örgütümüzle birlikte olacaktım. Fakat Ankara'ya gitmeyi uygun buldum. Orada arkadaşlarımla birlikte olacağım'' diye konuştu.
 Ankara'da düzenleyecekleri kutlama sırasında kendilerine bir müdahale gelmesi durumunda bunun karşılıksız kalamayacağını söyleyen İnce, şunları kaydetti:
 ''Milletvekili arkadaşlarımızla birlikte eski meclisin önünde olacağız. Bizim, emir kulu, gariban polis memuruyla işimiz olmaz. Bizim derdimiz İçişleri Bakanı'dır. İçişleri Bakanı'nı buradan uyarıyorum; eğer bir milletvekili arkadaşımın gözüne biber gazı gelirse, sana mecliste o biber gazının tadını öğretiriz. Bu, böyle bilinsin. Eğer o gün bir milletvekilinin gözüne gaz gelirse o bakana mecliste milletvekilleriyle birlikte o gazı tattıracağız. Tattırmayan namerttir. Bu topraklarda kimse Cumhuriyet Bayramı'nı yasaklayamaz. Kurban Bayramı'nı da yasaklayamaz, Ramazan Bayramı'nı da yasaklayamaz, Cumhuriyet Bayramı'nı da yasaklayamaz. Dini ve milli değerlerimizle kimse oynayamaz bizim.'' AA