Dünya genelinde kabul görecek
Kahramanmaraş Sütçü İmam Üniversitesi (KSÜ) bünyesinde kurulan Üniversite Sanayi Kamu İşbirliği Geliştirme, Uygulama ve Araştırma Merkezi (ÜSKİM)'nin analizleri dünya genelinde kabul görecek.
 2008 yılında kurularak araştırma ve geliştirme faaliyetlerine başlayan ÜSKİM, girişimci ve akademisyenlerin yeni fikirler geliştirmesinin yanı sıra sanayi ve kamu kuruluşlarının da ihtiyaçlarına cevap veriyor.
 Aldığı laboratuvar akreditasyonuyla sanayicilere önemli kolaylıklar sağlayan ÜSKİM, daha önce dışarıdan temin edilen Ar-Ge, teknoloji transferini kendi bünyesinde kurduğu modern laboratuvarlarda gerçekleştiriyor. Yapılan denetimler sonucu deney ve kalibrasyon laboratuvarlarının yeterliliği için gerekli olan TS EN ISO/IEC 17025 kalite standardını almaya hak kazanan ÜSKİM, aldığı akreditasyon sertifikasıyla laboratuvarlarının dünya standartlarında olduğunu belgeledi. Türk Akreditasyon Kurumu (TÜRKAK) tarafından 3 yıl süren denetimler sonunda ÜSKİM laboratuvarlarına tekstil sektöründe Kumaş Gramajı ve Kumaş Mukavemeti ile su/atıksu alanında Kimyasal Oksijen İhtiyacı, Toplam Askıda Katı Madde, pH, Serbest Klor, Toplam Krom ve Anyon analizleri (NO3, PO4, SO4, F, Cl, NO2) akreditesi verildi.
 ÜSKİM laboratuvarlarında yaptırılan analizlerin dünya genelinde kabul göreceğini belirten ÜSKİM Müdürü Doç. Dr. Yüksel Bölek, tekstil sektöründe ihracata yönelik üretim yapan sanayicilerin akredite olan ÜSKİM laboratuvarında analiz yaptırabileceklerini söyledi. Türkiye genelinde tekstil sektöründe akredite olmuş laboratuvar sayısının yok denecek kadar az olduğunu ifade eden Bölek, özellikle yurt dışına ihraç edilen ürünlerde doğruluk ve güvenilirlik şartı arandığını kaydetti. Dünya ülkeleri tarafından aranan bu güvenilirliğin akredite olmuş laboratuvarlardan alınacak sonuçlarla elde edilebileceğini dile getiren Bölek şöyle konuştu: "Dünya pazarına her gün binlerce yeni ürün giriyor. Bu ürünler zaman zaman haksız rekabete, tüketicinin yanılmasına ve önemli ekonomik kayıplara yol açabiliyor. Bu durum akredite laboratuvarlara duyulan ihtiyacı bir kat daha artırmaktadır. Ürün ve hizmet kalitesinin sağlanması, haksız rekabetin önüne geçilmesi doğru, güvenilir ve izlenebilir analiz hizmetiyle mümkün olabilir. Üreticinin öngörülen kalite standartlarına uygun üretim yapması, tüketicinin satın aldığı ürün hakkında en doğru bilgiye sahip olması yine güvenilir ve izlenebilir analiz yapılmasıyla mümkündür. Bu nedenle günümüz dünyasında akreditasyon önemli bir gereklilik haline gelmiştir. Bilimsel çalışmalarda güvenilir laboratuvar olma çok önemli.  ÜSKİM'de başta merkez laboratuvar olmak üzere Ar-Ge ve analiz laboratuvarlarından oluşan iki laboratuvarımız bulunuyor. Bu laboratuvarlarımızda gerek üniversite içerisinde gerekse özel sektörün ihtiyaç duyduğu belli başlı tahlilleri yapıyoruz. Ar-Ge laboratuvarlarında TÜBİTAK destekli seçkin projelerin analiz ve tahlilleri de yapılıyor. TÜBİTAK destekli bu projelerde yüksek lisans öğrencilerimiz görev alıyor."
 "YENİ HEDEFİMİZ ÇELİK SANAYİ"
 ÜSKİM bünyesinde çelik sanayiine hizmet verecek laboratuvarların akreditasyon alımı için çalışma başlattıklarını da anlatan Bölek, "Yeni hedefimizi çelik sanayi olarak belirledik. Bu sektörde faaliyet gösteren firmalarımız akredite olmuş bir laboratuvar bulamıyor. Tekstil ve atık su akreditasyonun ardından kent sanayisinde önemli bir yeri olan çelik sanayine hizmet verecek laboratuvarlarımızı akredite etme çalışmalarına başladık. Diğer yandan yakıt analiz laboratuvarı ve gıda da kalıntı analiz laboratuvarı akredite çalışmaları da devam ediyor." diye konuştu.
 CİHAN
  