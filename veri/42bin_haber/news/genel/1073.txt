Romney İslam dünyası ve AKP ile kavga eder
ODTÜ Uluslararası İlişkiler Bölüm Başkanı Prof. Dr. Bağcı ABD'deki başkanlık yarışını yorumladı: Bizim için Obama birinci tercih. Romney yönetiminde ABD daha saldırgan olur. AK Parti ve İslam dünyasıyla çatışması kaçınılmaz
 Şenay YILDIZ
 senay.yildiz@aksam.com.tr
 Tüm dünya bugün gerçekleşecek ABD başkanlık seçimlerine kilitlendi. Çünkü bu seçim sadece ABD'nin değil; dünyanın da kaderini etkileyecek. ODTÜ Uluslararası İlişkiler Bölüm Başkanı Prof. Dr. Hüseyin Bağcı, Barack Obama yerine Mitt Romney'in başkan olması halinde bunun Türkiye'ye ve bölgeye yansımalarını yorumladı. Bağcı'nın AKŞAM'a yaptığı değerlendirmeler şöyle:
 - Obama ile Romney arasındaki başkanlık yarışı Türkiye'yi de etkileyecek. Siz uluslararası siyaset dengeleri açısından bu iki lideri nasıl değerlendiriyorsunuz?
 Obama AB, Rusya ve Türkiye'nin arzu ettiği bir aday. Çünkü Romney'in dünyaya verdiği siyasi mesajlar evrensel değerler üzerine kurulu değil; daha çok Hıristiyan ağırlıklı değerler. Bu hem AB hem Türkiye hem de Rusya'nın beklentilerine aykırı. Romney daha çok Soğuk Savaş dönemi siyasetçisi gibi bir profil çiziyor. Bu çok arzu edilen bir durum değil. Obama her ne kadar son dönemlerde Ortadoğu'daki Arap Baharı ve ABD'nin Suriye politikası konusunda eleştirilse de, ne yapacağı tahmin edilen, öngörülebilen bir lider. Bu nedenle ABD dışından bakıldığında, tekrar seçilmesi arzu edilen bir isim. Fakat Romney Çin başta olmak üzere, diğer ülkelerin endişe edecekleri bir lider tipi çiziyor. Çünkü Romney Çin'i ABD'nin stratejik düşmanı olarak gören neo-conların bir temsilcisi. Obama ise düşman görmüyor. Bu tabii ki Çin'in de arzu ettiği bir durum değil.
 DÜNYANIN TERCİHİ 
 - Sizin beklentiniz nedir? ABD'de başkanlık yarışında ipi kim göğüsleyecek? 
  ABD'nİn kendi içindeki seçim sonuçları başa baş gittiğini gösteriyor ama Obama son çıkışlarıyla öne geçmiş gibi görünüyor. Ve 'Her şeyi gerçekleştiremedim ama size doğruları söyledim' vurgusu da halk tarafından olumlu algılandı gibi görünüyor. Benim beklentim Obama'nın kazanması yönünde. Bir de tabii şu var: İsrailliler Romney'i çok tutuyor ama Yahudi lobisi de ikiye ayrılmış durumda. Bir kesim de Obama'yı destekliyor. İstikrar ve ABD'nin daha anlaşılabilir bir ülke olması açısından dış ülkeler Obama'nın kalmasını istiyor ama sonuçta kararı ABD seçmeni verecek.
 NEO-CON KONSEPTİ
 - Beklenmeyen olur ve Romney ABD'nin yeni başkanı olursa Türkiye ve bölge ülkeleri açısından ne gibi değişiklikler beklemeliyiz?
  Türkiye açısından bakıldığında Romney başta AKP Hükümeti ve bölgede iktidara gelme ihtimali olan İslamcı gruplarla tartışacak, kavga edecek, bu kaçınılmaz. Onun neo-con konsepti George W. Bush konsepti olduğu için nereden bakarsak bakalım Ortadoğu ve İslam'a karşı çatışmacı bir politika yürütecek. O nedenle Romney'in gelmesi hem Arap Baharı hem de İslam dünyası için bir çatışma alanı demek. Bu Türkiye'nin de işine gelmez.
 ABD daha saldırgan olur
 - Peki, Romney ABD'nin politikalarını bu denli değiştirebilir mi?
 Tabİİ onu bekleyip, göreceğiz. Ama neo-conlar misyoner bir bakışa sahip oldukları için yani dünyaya bir misyon için geldiklerini düşünüyorlar- bunun diğer dinlerde ve kültürlerde yarattığı bir gerginlik var. Diğer din ve kültürlere karşı toleranslı olmadığı yönünde bir algılama var. O nedenle özellikle İslam dünyasında pek arzu edilmiyor. En azından Obama bugüne kadar hep bir anlaşma zemini oluşturmaya çalıştı İslam dünyasıyla. Fakat Romney'in böyle bir derdi yok. Romney gelirse, İslam dünyası ile çatışma içine girecek. Bu ABD'yi daha saldırgan yapar mı, yapar.
 - 2015 Ermeni meselesi açısından iki lider arasında bir fark olur mu?
 Obama daha akıllı diye düşünüyorum ve bu açıdan da tercih edilir. Romney şu andaki konumu itibarıyla daha radikal gibi ama son anda anmamaya da karar verebilir. Burada tabii Türkiye'nin o tarihte yapacağı kamu diplomasisi ve ilişkileri önemli. 
 Ama sonuçta Obama mı Romney mi denirse, Obama bizim için birinci tercih.