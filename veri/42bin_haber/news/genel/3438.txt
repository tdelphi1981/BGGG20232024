Elektrik dağıtıcıları, EPDK ve Bakanlık çözüm için alt komisyonlar oluşturacak
ELDER'in yönetim kurulu toplantısında konuşan Bakan Yıldız, 'Özel şirketin keyfi bir hareketinden dolayı lisansı iptal edilirse burada kamu da yanlış yapmış olur' dedi. Başkan Özdemir ise AKŞAM'a konuştu: 'Çözüm için ortak alt komisyonlar oluşturacağız'
 Doruk ÇAKAR / ANKARA
 Elektirik Dağıtım Hizmetleri Derneği'nin (ELDER) yeni yönetimi, bakanlarla buluştu. Aralık ayında yönetime gelen Nihat Özdemir'in başkanlığında düzenlenen ilk yönetim kurulu toplantısına, Maliye Bakanı Mehmet Şimşek ile Enerji ve Tabi Kaynaklar Bakanı Taner Yıldız katıldı. Dün Ankara'da düzenlenen ELDER'in Yönetim Kurulu toplantısında, sektörün sorunları ile TBMM gündeminde bekleyen enerji piyasasına ilişkin kanun tasarıları değerlendirildi. 
 
 SUNİ KåR ÜZERİNDEN VERGİ
 BASINA kapalı olarak gerçekleşen toplantıda, Dernek yetkilileri ve sektör temsilcileri, hizmet sunumu sırasında karşılaştıkları sıkıntıları Maliye ve Enerji Bakanlarına aktardılar. Toplantıda konuşan Maliye Bakanı Şimşek, 'Yatırımcının amortismanı üzerinden suni olarak kar ortaya çıkıyor. Biz bu suni kar üzerinden vergi istemiyoruz. Gerçek kar elde edilmesini ve bunun vergilendirilmesi için çalışıyoruz' dedi
 DOĞRU YAPMIŞ OLMAYIZ
 ENERJİ ve Tabi Kaynaklar Bakanı Taner Yıldız ise sektörün gelişimi konusunda kamu ve özel sektör ayrımının olmaması gerektiğine işaret etti. Yıldız, 'İktidara geldiğimizde 20 yaşında olan trafolar bugün 30 yaşına geldi. 2023'te büyük olasılıkta kullanılamayacak halde olacak. Tüm bu yenilemeler için hem kamu olarak hem de özel sektör olarak işbirliği içinde olmalıyız' dedi. Lisans iptalleri konusuna da değinen Bakan Yıldız, 'Özel şirketin keyfi bir hareketinden dolayı lisansı iptal edilirse burada kamu da yanlış yapmış, en azından süreci iyi yönetememiş olur. Bu nedenle biz başarılı olmak zorundayız' diye konuştu.
 İptaller konusunda ayrı düşünce yok
 TOPLANTININ detayları hakkında AKŞAM'a bilgi veren ELDER'in yeni Yönetim Kurulu Başkanı Nihat Özdemir, Bakanlar ve EPDK yetkililerine sektöre ilişkin sorunlarını aktardıklarını kaydetti. Özdemir şunları söyledi: 'Şu an TBMM'de enerji piyasası ve faaliyetlerin ayrıştırılması konularında yasa tasarıları bulunuyor. Burada aciliyeti olan maddeler öne çekildi. Tasarılar hakkındaki görüşlerimizi toplantıda dile getirdik. Özellikle geçmişte çok tartışılan lisans iptallerine ilişkin uygulamalar da toplantıda gündeme geldi. Lisans iptalleri konusunda Bakanlık ile görüş ayrılığımız yok. Sadece yasada nasıl formüle edileceğini tartışıyoruz. Sektöre ilişkin sorunların çözümü için Bakanlık, EPKD yetkilileri ile alt komisyonlar oluşturacağız.'
  