Terim: 'Böyle devam etmez'
Galatasaray'ın Şampiyonlar Ligi H Grubu üçüncü maçında CFR Cluj ile 1-1 berabere kaldığı maçın ardından teknik direktör Fatih Terim açıklamalarda bulundu.
 Yayıncı kuruluşun mikrofonlarına konuşan Terim, zeminden şikayet ederken, "Yağmur aşağı yukarı son 1 aydır bütün Avrupa'da yağıyor. Orada maçlar gayet zevkli oynanıyor. Bizde bir defa yağdı bu hale geldik. O konuda konuşacak bir şeyim yok. Ne söyliyeyim; sahanız iyiyse yağmur oyuna zevk ve hız katar. Ama böyle olursa zaten baştan oyunun şekli bozulmuş oluyor maalesef" ifadelerini kullandı.
 Son haftalarda yedikleri şanssız gollere değinen tecrübeli hoca, "Kalemize nasıl gelirlerse gelsinler gol oluyor. Bunun izahı yok. Biz atıyoruz, rakip atıyor ya da çarpıp giriyor. Bir sürü şey denedik maç içinde. Böyle oynama alışkanlığımız da yok ama böyle oynamak zorunda kaldık. Top gitmiyor. Bunlarla boğuşmak özellikle gole ihtiyacı olan takım için kolay olmuyor. Erken sakatlıklar yaşadık. Rakip 10 kişi mücadele etti ama savunmak böyle havalarda daha kolay. Penaltı zamanlaması iyiydi ama atamayınca panik olduk" şeklinde konuştu.
 Galibiyet istediklerini ama hala şanslarının devam ettiğini söyleyen Terim, "Mağlup olsaydık amacımızdan uzaklaşırdık ama şimdi yüzde olarak bir umut var. Burada yapamadığımızı dışarda yapmak zorundayız. Sonuç olarak 1-1 beklemediğimiz bir skor. Futbolda bazen böyle üst üste gelir bazı şeyler. Kızıyoruz ama buna acı bir tebessüm etmek gerek. Öngöremediğimiz ne varsa bize oluyor. Bu yüzden 1-1'e iyi demiyoruz ama mağlubiyetten iyidir diyoruz" dedi.
 Yedikleri golde hata olmadığını söyleyen Terim, "Golü bir daha seyretmek isterim. Dany rakiple gidiyor, 1'e 1'i kullanıyor ama çarpıp gol oluyor. Geçen maç başka bir şey oluyor. Her gelen böyle olmamalı. Böyle devam etmez. Hava bizi bozdu. Oynayacak zemin bulamadık. Bulduğumuz karambolleri de gole çeviremedik. Cluj ve Braga deplamanda bize karşı kazanmaya oynayacaktır. Sahamızda yapamadıklarımızı ümit ediyorum orada yaparız" diyerek sözlerini noktaladı.