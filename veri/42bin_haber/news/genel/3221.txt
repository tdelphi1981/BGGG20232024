Ciner parayı Çin'de buldu Ankara'ya 1.35 milyar $ soda yatırımı yapacak
Ciner Grubu, Çinli Tianchen Corporation (TCC) ile işbirliği yaptı. Ortaklar, Ankara'da soda Külü ve kojenerasyona 1.35 milyar dolar yatıracak. Proje 2017'de tamamlanacak. 2 bin 200 kişiye istihdam sağlayacak tesisin finansmanı Çin bankalarından sağlanacak
 Ciner Grubu bünyesinde bulunan Kazan Soda Elektrik, Çinli Tianchen Corporation (TCC) mühendislik şirketi ile soda külü ve kojenerasyon yatırımı yapacak. 1 milyar 350 milyar doları bulacak yatırımla; 1 milyar 750 milyon dolar ihracat, 2 bin 200 yeni eleman alımı hedefleniyor. Ayrıca Eti Soda ve Kazan Soda'nın üretim miktarının da 4 milyon 400 bin ton olması planlanıyor. Ankara'da konumlanacak soda külü ve kojenerasyon üretim alanları için imzalar Ciner Grubu Yönetim Kurulu Başkanı Turgay Ciner ile TCC Yönetim Kurulu Başkanı Wang Zhiyuan tarafından atıldı.
 FİNANSMAN ÇİN'DEN
 Enerjİ ve Tabii Kaynaklar Bakanı Taner Yıldız'ın da katıldığı imza töreninde söz alan Turgay Ciner, sodada dünyanın en büyük şirketi olacaklarını ifade ederek 'Bir numara olmak gurur verici. Burada üretilecek olan her bir dolar döviz girdisidir' dedi. 
 Soruları cevaplayan Ciner, yatırımların 2016 ve 2017 yıllarında tamamlanacağını belirterek, 'Bu yatırımın finansmanı Çin bankalarından yapılacak. Yerli banka burada kullanmayacağız. 2 bin 200 eleman istihdam edilecek. Günde 8 bin ton mal nakledilecek. Devlet Demiryolları ile mutabakata vardık. Tren üretim alanının içine girecek. Günde 2 bin 500 ton mal kıyıya nakledilecek, Güney Amerika ve Avustralya'ya gönderilecek' dedi.   
 2013 yılı üretimi satıldı
 ULAŞTIRMA Bakanlığı ve Devlet Demiryolları ile de anlaşma yaptıklarını ifade eden Ciner, 'Tren yolu tesisin içine girecek. Bu yatırımın da onlar adına mali kısmını biz üstleniyoruz' dedi. Ürün satışında herhangi bir sıkıntıları bulunmadığını da ifade eden Ciner, 'Örneğin bugün itibarıyla Eti Soda'nın 2013 üretiminin tamamı satıldı' dedi. Ciner, yapılacak bu yatırımla Eti Soda'nın üretim kapasitesinin de yıllık 500 bin ton civarında artırılacağını söyledi.
 Yılda 800 MW elektrik üretecek
 PARK Holding Yönetim Kurulu Üyesi ve Soda Kazan Başkanı Nedim Şener de tesis için stratejik yatırım teşvik belgesine başvuracaklarını söyledi. Şener, tesis bünyesinde kurulacak olan doğalgaza dayalı yaklaşık 800 MW'lık elektrik santralının atık ısısının da tesisin prosesinde kullanılacağını belirterek, 'Böylece elektrik santralının verimliliğini yüzde 74'e kadar çıkarma imkanımız olacak. Elektriğin yaklaşık 165 MW'lık bölümünü kendimiz kullanacağız. Kalanı da piyasaya satacağız' dedi. Hammadde olara tronayı kullanacak tesis soda külü ve sodyum bikarbonat üretimi yapacak. Bu maddeler cam üretimi, kimya sektörü, sabun ve deterjan endüstrisi, kağıt, yiyecek, hayvan yemi gibi birçok alanda kullanılıyor. Ankara çevresinde yaklaşık 1.1 milyar tonun üzerinde trona rezervi bulunuyor.
 Doğal gaz deposu da Çin'e emanet
 TUZ Gölü'ndeki yeraltı doğalgaz depolama tesisi projesini de yürüten TCC Başkanı Wang Zhiyuan, 'Bu projeyi de 44 ayda tamamlayacağız. Sadece mühendislik çalışmaları yapmıyoruz. Aynı zamanda finansman konusunda da çalışmalar yapıyoruz' dedi.