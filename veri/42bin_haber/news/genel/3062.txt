Başbuğ: Bu utanç ne kadar sürecek?
Cezaevindeki 1. yılında mektup yazan “Ergenekon” sanığı eski Genelkurmay Başkanı emekli Orgeneral İlker Başbuğ, “Türk ordusuna komuta etmiş birisinin, arkadaşlarıyla birlikte ‘terör örgütü kurmak ve yönetmek’ suçlanmasının utanç verici ağırlığını, Türk milleti adına yargılama yetkisine sahip yargı erki daha ne kadar taşımaya devam edecektir?” diye sordu.
 “Ergenekon” davasının tutuklu sanığı eski Genelkurmay Başkanı emekli Orgeneral İlker Başbuğ, tutukluluğunun 1’inci yılında Silivri Cezaevi’nden bir mektup yazdı.
 Emekli Orgeneral Başbuğ, Hürriyet gazetesine gönderdiği mektubunda yargıya yönelik eleştirilerde bulundu.
 Başbuğ, “Maalesef mahkeme Genelkurmay Başkanı’nı sanık, terör örgütünün bir liderini ise tanık sandalyesine oturtma başarısını da göstermiştir. Türk ordusuna komuta etmiş birisinin, arkadaşlarıyla birlikte, ‘terör örgütü kurmak ve yönetmek’ suçlanmasının utanç verici ağırlığını, Türk milleti adına yargılama yetkisine sahip yargı erki daha ne kadar taşımaya devam edecektir? Yargı erkinin yetkili ve sorumlu makamları bu ciddi durumu sorgulamayacaklar mıdır?" dedi.
 İlker Başbuğ, Başbakan Recep Tayyip Erdoğan’ın kendisiyle ilgili sözlerini de hatırlatarak "Sayın Başbakan, tanıklığı talep edilen bir kişi olmasının dışında iddialara göre mağdur durumda bulunan hükümetin de başıdır. Dolayısıyla, mahkeme ‘Bu sözler bizleri bağlamaz’ deme lüksüne sahip değildir" İfadesini kullandı.
 Silivri’de yapılan yargılamadan adil sonuçlar çıkmasının mümkün olmadığını ifade eden Başbuğ, mektubunda bir kitapta kendisiyle ilgili yer alan "İlker Başbuğ hayalleri olan, ancak yanlış zamanda dünyaya geldiği aşikâr olan bir Genelkurmay Başkanı’dır’" yorumunu da aktardı.
 NTV