'2030’da mega insanlar yaşayacak'
ABD’li istihbarat kurumlarının hazırladığı kehanet gibi rapora göre, gelecek sanılandan çok farklı olacak.
 Konseyin raporuna göre, 2030 yılına gelindiğinde hastalıklardan ölüm oranı ciddi oranda azalırken, mega şehirlerde geceleri görebilen, daha hızlı düşünebilen insanlar yaşayacak.
 ABD’li istihbarat kurumları bir araya gelerek, dünyanın fütürist geleceği hakkında kehanetlerde bulunan 140 sayfalık bir rapor yayımladı. Rapor, sadece 18 yıl sonra, gelişmiş ve gelişmekte olan ülkeler arasındaki dengenin tamamen değişeceğini ve mega trendlerin ortaya çıkacağı bir ‘mega-insan’ dünyasının doğacağını öne sürdü.
 Discovery News’in ayrıntılarına yer verdiği raporun içeriği oldukça ilginç. Tahminlere göre, 2030 yılına gelindiğinde Asya gelişmişlik olarak Kuzey Amerika ve Avrupa’yı geride bırakacak ve Orta Çağ’da olduğu gibi dünyanın ekonomi ve güç merkezi olacak. Bulaşıcı hastalıklardan ölümler yüzde 40 azalacak, dünya nüfusunun büyük bir kısmı fakirlikten kurtulacak, dahası damarlarında nörofarmakolojik (sinir sistemini etkileyen) ilaçlar dolaşan ‘süper insanlar’ doğacak.
 İNSANLIK MEGA ŞEHİRLERE TAŞINACAK
 NIC’ın gelecek hakkında yaptığı kehanetleri içeren rapor, kısa bir süre önce Global Trends 2030: Aternative Worlds (Küresel Trendler 2030: Alternatif Dünyalar) adlı raporda açıklandı. İlginç raporda imzası bulunan NIC Başkanı Christopher Kojm, raporda şu ifadeyi kullanıyor:
 “İnsanlık tarihinde önemli bir dönüm noktasındayız. Yaşanacak değişimler çok büyük zıtlıklara yol açabilir... Bizim görüşümüze göre, dünyanın geleceği değiştirilemez değil, tersine mega trendlerin, oyunu değiştirenlerin ve bunların üzerinde, insan etkinliğinin sonucunda değişebilir.”
 Bahsedilen mega trendlerin başında ise güç değişimi ve bireysel güç kazanımı yatıyor. Batı dünyası, Asya ekonomisinin gerisinde kalacakken, “Batılı olamayan, Orta Doğu civarındaki ülkeler” yükselişe geçecek. Birçok ülkede orta sınıf büyüyecek, ancak gelişmekte olan ülkelerdeki 1 milyar işçiden rahatsız olacaklar.
 2030 dünyasının herkesin aklındaki gibi olmayacağını ifade eden rapor, süper insanlar hakkında da not düşüyor: “Kasların teknolojik nakillerle değiştirilmesi geliştikçe, insanlar fiziksel hallerini kozmetik ameliyatlarla yaptıklarının daha ötesinde değiştirmek isteyebilir... Gelecekte yapılacak retina nakilleri, karanlıkta görmeye, sinirsel gelişimler ise süper hafıza veya hızlı düşünme yeteneği kazandırabilir.”
 RAKAMLAR ARTIYOR
 Küresel alanda demografik rakamlar da ciddi bir değişim gösterecek. Bugün 7.1 milyar olan dünya nüfusu 2030’da 8 milyara çıkacak. Bu nüfusun büyük bir çoğunluğu şehirleşmenin yüzde 60 artmasıyla mega şehirlere yerleşecek.
 Nüfusun artmasıyla, kaynak rekabeti de güçlenecek. Küresel alanda gıda talebi yüzde 35 artarken, enerji ihtiyacı yüzde 50 yükselecek. Dünya nüfusunun yarısı, ciddi su sıkıntısı altında yaşayacak.
 Kısaca, her ne kadar insanlık daha sağlıklı, zengin ve akıllı hale gelecekse de, olumlu gelişmeler bir yere kadar ilerleyecek, temel ihtiyaçlarda sorunlar çözülmeyecej.
 Oyunu değiştiren faktörler olarak nükleer savaş, salgın hastalıklar ve biyo-terörizmi gösteren rapor, NIC’ın amacını şöyle belirliyor:
 “Amacımız, devlet içinde veya dışında olsun, karar verenleri destekleyerek gelecekteki olumsuz etkenleri ortadan kaldırmaları için plan yapmalarına yardımcı olmak, olumlu sonuçlar için destek vermek."
  