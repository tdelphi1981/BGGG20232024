İstanbul kime emanet?
İzlenim yazıları, gazeteciliğin en keyif aldığım alanıdır. Önceki hafta bir 'Rus kadını' imajıyla İstanbul'u gezip kaleme aldığım yazının gördüğü ilgi üzerine, izlenimlerime devam ediyorum.
 3 yıldır İstanbul'da görev yapan, Emniyet Müdürlüğü'ne bağlı Güven Timleri'yle bir kaç gün geçirip yaşadıklarımı sizlerle paylaşmak istedim. Kimi zaman ayakta alkışlanan kimi zaman insan hayatı ihlallerine sebep oldukları gerekçesiyle suçlanan ve soruşturma geçiren polis teşkilatını mercek altına almak gibi bir niyetle yazmadım bu yazıyı, sadece sıradan bir vatandaş olarak bir gün ne yaptıklarına içeriden bakmak istedim. İlginç bir tesadüf olarak, AKŞAM Pazar'da bugün 'Polisin Eline Düşünce/Sıfır Tolerans' kitabının yazarı, polis muhabiri İsmail Saymaz'ın röportajı da yer alıyor. Yayına girerken Güven Timleri Şube Müdürü Dursun Güneş'e bu tesadüften bahsedip, Saymaz'ın polisin insan hakları ihlalleri yaptığı durumları, davaları konu eden haberlerinden hareketle yazdığı kitapla alakalı bir şey söylemek isteyip istemediğini sordum, 'Bir açıklama gerekirse teşkilatımız tarafından yapılır' yanıtı aldım...
 İşte kimilerine sıcak ve güvenilir, kimilerine tuhaf ve 'ürkütücü' gelen, 'polisin her an her yerde olabilmesi durumu'ndan hareketle tanımak istediğim ve vakit geçirdiğim Güven Timleri'yle yaşadıklarım...
 İstanbul Emniyet Müdürlüğü'nden gelen rakamlara göre bu yıl itibarıyla gasp, kapkaç ve hırsızlık yüzde 50 ila 80 oranlarında azalmış, bu önemli başarıda             2009 yılında Vali Hüseyin Çapkın tarafından kurulan Güven Timleri ile Önleyici Hizmetler Şube Müdürlükleri'nin imzası var. Kumkapı, Bayrampaşa, Fatih, Eminönü ve Gaziosmanpaşa'yı içine alan bölgede görev yapan Güven Timleri'yle İstanbul'da bir gün geçirdik...
  ELİF AKTUĞ
  elif.aktug@aksam.com.tr
 Önce 'Güven Timleri'nden sorumlu Şube Müdürü Dursun Güneş ile konuşup anlaşıyoruz; yazışma yapmam gerektiğini söylüyor, yol gösteriyor. İşin yazışma ve prosedür kısmı bitince de beni yardımcısına yönlendiriyor.  
 Hikaye ve macera bundan sonra başlıyor... 
 İstanbul Zeytinburnu'ndaki merkeze gidip tanıştım Güven Timleri Şube Müdür Yardımcısı Zafer Baybaba ile; sağ olsun çok ilgilendi, 
 Güven Timleri'yle ilgili istatistik” bilgiler verdi ve beni bölgesindeki ekiplere yönlendirdi. Güven Timleri'yle bir gün geçirmek istediğimi, onları yakından tanımak ve yaptıkları işi anlatmak istediğimi söyledim kendisine... Bir günü ekiple geçirdikten sonra haftalık değerlendirme toplantılarında buluşmak üzere sözleştik Zafer Bey ile. 
 
 ERTESİ SABAH, OLAY YERİ   
 Kendi kendime 'Sivil de olsa bir polisi görünce hemen tanırım' diyorum, buluşma noktamızda beklerken. İçeri giren herkesi şöyle bir süzüyorum, kalabalık bir mekandayım; hayır tahmin ettiğim kişi değil, daha çok genç bir iş adamına veya bir son sınıf üniversite öğrencisine benzeyen Ahmet Çırakoğlu 'komiserim' ile buluşuyoruz az sonra. 
 Ne kadar heyecanlı olduğumu, kapkaççı veya hırsız yakalayacağımız için uyuyamadığımı anlatıyorum hızlıca. Ahmet Komiser 'Zor' diyor, 'Artık eskisi kadar sık yaşanmıyor hırsızlık olayları. Sizi İstanbul'un en büyük pazarına, Çarşamba Pazarı'na götüreceğiz. Eskiden onlarca olay yaşanırken bugün bir-iki tane vukuat oluyor ya da olmuyor'... 
 İstanbul'da 2009 yılında Vali Hüseyin Çapkın tarafından kurulan Güven Timleri'nin 'A bölgesi'nde görev yapan ekibiyle birlikteyim. İstanbul 13 bölge, 13 bölge de                  3 kısımdan oluşmakta, A, B ve C olmak üzere. Şahane; çantam açık ama umurumda değil, hatta sanırım bilerek kapatmıyorum fermuarı; bakarsınız biri elini atmaya cesaret eder...
 İstanbul'da toplamda 1.222 polis görev yapıyor Güven Timleri'nde. Erkek ağırlıklı bir ekip, kadın sayısı henüz 50'leri geçmiyor. Metrobüs ve minibüs hatlarıyla, pazarlar, meydanlar, AVM'ler, sokaklar ve ana caddelerde çalışıyorlar. Sivil olarak, sıradan birer vatandaş gibi halkın arasına karışıp yürüyorlar, geziyorlar, dolaşıyorlar. Kimi zaman simitçi, esnaf, taksici, kimi zaman çöpçü, kestaneci veya iş adamı oluyorlar.       Çok zor ve zahmetli bir iş, 'Nasıl seçiyorlar sizi?' diye soruyorum, 'Gönüllülük esastır, Güven Timi'nde yer almak talep edilir memurlar tarafından' diyor Ahmet komiser. 
 
 İSTANBUL BURASI İŞTE!
 Bölgede görev yapan arkadaşlarla tanışıyoruz Fatih'te yürürken. Fatih ilginç bir yer. Caddede dolaşırken şortlu kızlara da çarşaflı kadınlara da rastlamak mümkün, çarşıda pahalı mağazalar, kuyumcular, gösterişli modaevleri mevcut. Özellikle Arap turiste rastlamak çok mümkün, hem turistik gezi yapıyorlar hem de bolca alışveriş... 'İstanbul burası işte' diyor bir memur arkadaş, 'Her cinsten, her yaştan, her ülkeden insan var burada. Suç da var haliyle.'
 27 sokak ve 3 büyük caddeden oluşan Çarşamba Pazarı'na giriyoruz; etrafa daha bir dikkatle bakıyorum, kimin polis olduğunu anlamak için ama inanın mümkün değil. 'Hırsızlar sizi tanıyamaz' diyorum, 'Hırsızlar da bizim onları takip ettiğimiz gibi bizi takip ediyorlar' diye cevaplıyor Ahmet komiser, 'Bir defasında yakaladığımız bir hırsız 'Polis olduğunuzu anlamıştım' demişti. 'Nasıl anladın?' diye sorunca, 'Amirim, hepiniz de marka giyiyorsunuz, ayakkabılarınız da çok güzel' demişti...' 
 Pazar esnafı polisleri çok seviyor, güvenilir olan esnaf polisin en büyük yardımcısı; sadece bu bölgede değil, İstanbul'un her yerinde polise haber veren, eşkal bildiren esnaf var. Polisler, kendilerini esnafa tanıtarak işbirliği yapıyorlar, esnaf da haliyle gönülden destekliyor Güven Timi'ni.
 İkilli gruplar halinde geziyorlar, bir tim iki kişiden oluşuyor yani. İşin esası da 'suçüstü' yakalamak, 'Bunun hazzını size anlatamayız' diyorlar, 'Hırsızı ya da gaspçıyı yakalayıp adalete teslim etmek, ayaklarınızı yerden kesiyor, kuş gibi hafifliyorsunuz...'
 
 BİR TAKTİK SAVAŞI
 Yaş ortalamaları 20-30 arasında Güven Timleri'ndeki polislerin; genç, sağlıklı ve atletikler. Bütün gün ayaktalar, ani bir durumda koşmak, atlamak, zıplamak gerekli, kuvvetli olmak zorundalar. 
 Çok iyi hafızaları var, suçluları gözlerinden ve ifadelerinden tanıyorlar; üstelik inanılmaz bir ekip ve yardımlaşma ruhuyla çalışıyorlar. Silahları, kelepçeleri var ama anlamanız mümkün değil, yanınızdan sıradan biri gibi geçiveriyorlar çünkü. Gözlemliyorlar, görüyorlar, izliyorlar, takip ediyorlar ve suçüstü yakalıyorlar. O ana kadar son derece dikkatli olmak zorundalar, hırsız tarafından yakalanmak da var işin içinde. Öyle ya, hırsız da polisleri kolluyor, arkadan gelen var mı diye bakıyor ve eğer takip edildiğini anlarsa kurtulmanın bir yolunu buluyor. İşte bu nedenle, hırsızı takip eden ekibi de takip eden başka bir ekip var. 'Hırsız ya da suçlu bizden şüphelenirse 'yanarız' ve görevi arkadan gelen ekibe devrederiz', Ahmet Komiser anlattıkça heyecanlanıyorum, 'Peki nasıl haberleşiyorsunuz?' gibi saçma bir soru soruyorum, 'Telefonla tabii' diyor, gülümseyerek, 'Mesaj yazıyoruz ya da kulaklıkla konuşuyoruz. En önemlisi göz temasımız var. Bir hareketle, işi bıraktığımızı ve onlara devrettiğimizi anlatıyoruz...'
 Metrobüs ve minibüste çalışan memurlar daha çok yankesici ve tacizci yakalıyorlar. Tacizcilerin bin bir türlü numarası olduğunu öğreniyorum. Polise eşkal bildiren şoförler var, yine suçüstü yapıyor polisler. Telefon ve çeşitli aparat kullanarak kadınların bacaklarını görüntülemeye çalışanlar arasında yaşını başını almış adamların olduğunu duymak şaşırtıyor beni. 
 Suçüstü yakalanan birinin tutuklanma ihtimali daha yüksek, elbette yaşı küçük değilse. Dolayısıyla polisler bu yüzden Güven Timi'nde çalışmak istiyor; olaya anında müdahale ediyor ve örneğin bir gasp ya da soygun sırasında mağdur olan kişiye cüzdanı, çantası ya da telefonu iade ediliyor. 'Hırsız-polis arasındaki kovalamaca bir kedi-fare oyunu gibi, satranç gibi', 'Haklısın' diyorlar, 'Onlar taktik değiştirdikçe biz de değiştiriyoruz, keşke kafaları başka şeylere de çalışsa, neler neler keşfediyorlar hırsızlık yapabilmek için, mendilcilikten pislikçiliğe kadar...'
 Mendilcilik ve pislikçilik nedir anlatıyorlar ama anlamam mümkün değil; sadece gasp için 'Daha dürüst ve iyi bir yöntem' diyorum, 'En azından kalleşçe cebinden çalmıyor cüzdanını, adam gibi tehdit ediyor ve istiyor.' Kimse hak vermiyor bu söylediğime, hatta birbirlerine bakıp 'Ne diyor bu kadın' der gibi başlarını sallıyorlar ama olsun sormaktan vazgeçmeyeceğim. 
 Ben: 'Hangi bölgede daha az suç var?'
 Ahmet Komiser: 'Suç nedir önce ona bakmak lazım.'
 Ben: 'Peki hangi bölge daha güvenli?'
 Ahmet Komiser: 'Güvenli derken ne kast ediyoruz?'
 
 KAPKAÇ YAŞANMIYOR!
 Peki, sormaktan ve yorum yapmaktan vazgeçiyorum, Ahmet Komiser'in telefonu durmadan çalıyor ama bir hırsızlık veya yankesicilik için arayan yok! Utanarak söylüyorum ama bu duruma üzülen tek kişi benim, itiraf etmek gerekirse... Dayanamayıp paylaşıyorum bu 'kötü' fikrimi, 'Daha ne olsun, arkadaşlarımız canla başla çalışıyor vatandaşımız için...'
 Biliyorum biliyorum ama, işte... Görseydim iyi olurdu. Benim için bir canlandırma yapıyorlar pazarda, iki polis bir kapkaççıyı (o da polis tabii) yakalayıp yere yatırıyor. Öyle hızlı, öyle ritmik ve şaşırtıcı ki anlatamam (fotoğrafı üstte). 'Polis' deyip kimlik göstermeleri ve kapkaççıyı yere yatırıp kelepçelemeleri bir oluyor. Kadın polis, mini minnacık görünse de, aikido yapan kuvvetli ve sportif biri; kendinden iri birini kolaylıkla yere indiriyor gözümün önünde.
 Kapalıçarşı, Eminönü ve Sirkeci de A Bölgesi Güven Timleri'nin çalışma alanında. Özellikle Çarşı'da artık yerli ve yabancı turist çok rahat, en çok da esnaf mutlu. Soru sorduğum birkaç esnaf ağız birliği etmişçesine 'İyi ki varlar, eskiden olaysız gün olmazdı şimdi kırk yılda bir, tek tük oluyor. Bizim için de polisi arayıp bilgi vermek ve suçlunun yakalandığını görmek büyük keyif. Kendimizi yarı polis gibi görüyoruz' diyorlar. Öyle ya, diyelim ki aranan ya da şüphelenilen birini tespit ediyorlar. Zaten hemen yakınlarında bir Güven Timi var, işin devamı onlara ait. Devreye girip, yapmaları gerekeni yapıyorlar...
 Çok merak ettiğim başka bir nokta da Güven Timleri'nin başka birimlere göre daha fazla kazanıp kazanmadığı. Bütün gün sokaktalar bir kere, yiyip içmeleri, alış veriş etmeleri gerekiyor. Güvem Timi olmak daha fazla maaş demek değil, bunu öğreniyorum. Günlük harcamaları kendilerine ait, bunu öğreniyorum... Bana pek adil gelmiyor, bunun da altını çiziyorum. 
 Sokak turumuz ve sohbetimiz sürerken 'Arka Sokaklar'ı mı 'Behzat Ç.'yi mi daha çok seviyorlar, sormadan edemiyorum. Tek bir cevap alacağımı sanıyorum ama yanılıyorum. Çünkü her ikisinin de seveni var, ikisini hiç seyretmeyen de. 'Behzat'taki gibi bizdeki arkadaşlık' diyor bir memur, bir başkası 'Behzat eskilerde kalmış bir polisliği anlatıyor, şimdi nerede küfretmek ve dövmek' diyor!
 Peki, gerçekten de hiç kimseye vurmadılar mı? Öyle suçları duyuyor ve okuyoruz ki gazetelerin üçüncü sayfalarında, 'Ben olsam dayanamam patlatırım, insanın canını yakan birini görsem' diyorum biraz da ağızlarını arayarak. 'Bir defasında' diyor Ahmet Komiser, 'Dövmeyi çok istedim. Kendi öz kızına tecavüz eden bir adamı almıştık ve adam bana, 'Seni ne ilgilendirir, benim malım değil mi?' demişti. İşte o an, kendimi zor tutmuştum.'
 
 MOTİVASYON TOPLANTISI
 Tüylerim diken diken oluyor, suç böyle bir şey işte. Birinin cebinden cüzdan çalanı yakalamak da polisin işi, kızına tecavüz eden adamı yakalayıp adalete teslim etmek de. Acaba çanta çalanla, aç kaldığı için ekmek çalan aynı şey midir? Öyle olmadığını anlatıyorlar ama zaman zaman adalet karşısında polis bile zor durumda kalabiliyor. 
 'Suç işlenmesine göz yummaktan birkaç arkadaşımız soruşturma geçirdi' cümlesini duyunca şaşırmamak mümkün mü?
 Ama olmuş işte; üstelik her 'aldıkları' zanlı tutuklanmayabiliyor, suçüstü olsa bile. 
 Laleli'de Rusça, Gaziosmanpaşa'da Kürtçe bilen polisler görev yapıyor. Diyelim ki mücevher fuarı var, sosyetik bir kadın gibi gezen polis de var, iş adamı gibi dolaşan da. Maçlarda gördüğünüz her fanatiğe inanmayın bundan böyle, çünkü çubuklu formayı giyen bir polis iş üstünde olabilir. 'Bir defasında çarşaf giyen erkek polisleri şikayet etmiş, gören bir vatandaş. Sapık var diye' artık gülmeye başlıyoruz gün akşama dönerken. Daha eğlenceli olayları anlatıyorlar, bir de kayıtdışı konular var ki, dehşete düşüyorum.
 Haftanın bir günü yaptıkları değerlendirme toplantısına katılmak üzere, akşam karanlığında vedalaşıyoruz, arkalarından dua ederken buluyorum kendimi. 'Babaanneme döndüm' diyorum kendi kendime ama Güven Timi'nde çalışan polisler için endişelenmekten kendimi alamıyorum...
 KEDİ-FARE OYUNU
 - Güven Timleri Şube Müdür Yardımcısı Zafer Baybaba'nın verdiği bilgilere göre, 2009'da kurulan Güven Timleri'nin çalışmaları sonucu, o tarihten bu yana İstanbul'da gasp yüzde 80, kapkaç yüzde 75, hırsızlık yüzde 50 azaldı. 
 - Kumkapı'da günde 4-5 olan kapkaç vakası ayda 1-2'ye düştü. 
 - Fatih Çarşamba Pazarı, Pendik Cumartesi Pazarı'nda günde 30 yankesicilik olurdu, 'Güven Timleri' sonrası ayda 1-2 tane oluyor. 
 - Hafta içi 1 milyon, hafta sonu 1,5 milyon kişinin dolaştığı Taksim'de günlük yankesicilik vakası 1'e indi. Hatta birçok gün hiç olmuyor. Bildirilen olaylar kapalı alanlarda meydana geliyor.
 - 2009'dan bu yana, 5 bin 974 aranan şahıs yakalandı. 
 - Kendisine polis süsü vermek, cinsel tacizde bulunmak, çalıntı mal almak, satmak, darp, hakaret, sahte para, çek gibi çeşitli suçlardan yakalanan toplam kişi sayısı 24 bin 805 oldu. Bunlardan 2 bin 354 kişi tutuklanarak cezaevine gönderildi.
 - Güven Timi'nde görevli polis sayısı 2000'e çıkarılacak. 
 - Temel kural suçluyu suçüstü yakalamak olduğu için 'Güven Timi'nde görev alan polisler kılık kıyafet konusunda serbest; ister küpe taksın, ister yırtık blue jean, ister parmak arası terlik giysin, ister saçını uzatsın, isterse örsün. Kıyafetler görev yaptıkları bölgeye göre seçiliyor.
 - İtalya'da, İstanbul Emniyet Müdürlüğü Güven Timleri'nin çalışmaları büyük ilgi gördü ve incelemeye alındı, hırsızlık konusundaki başarılardan hareketle benzer bir yapılanmaya gidiliyor. 
 - Her hafta toplantılarda haftalık performans değerlendirmesi yapılıyor. O haftanın en başarılı işini yapan tim oylamayla seçiliyor.
 - Onlar her yerdeler; İstiklal Caddesi, Kadıköy Çarşısı, Eminönü Meydanı, Bağdat Caddesi gibi büyük meydanlarda, büyük semt pazarları, toplu ulaşım araçları, metrobüs, vapur iskeleleri, büyük alışveriş merkezleri (Akmerkez, İstinyepark, Kanyon, Tepe Nautilus, Caroussel, Cevahir) gibi halkın yoğun olduğu yerlerde, maçlarda, mitinglerde...
 -  Günde ortalama 8 saat çalışıyorlar ama amirlerin telefonlarını kapatma şansı yok.
 Güven Timi'nin güvenini kazanmak
 İlk kez bir gazeteciyi toplantılarına alıyorlar... Fotoğraf çekmemize de izin veriyorlar, tabii yüzlerini göstermiyor ve orada paylaşılan bilgileri yazmıyoruz. Toplantı salonu ağzına kadar dolu, 500 kişiler. Zafer Bey kürsüde, haftanın olaylarını konuşuyorlar. Hangi memur, nerede, kimi, nasıl yakaladığını anlatıyor. Değerlendirmeler yapıyorlar, birbirlerini alkışlıyorlar. En sonunda da haftanın ekibini seçiyorlar, üstelik anlattıkları olaylarla birbirlerine ışık tutuyorlar. En sonu böyle değil, az kalsın unutuyordum en sonunda da evlenen ve çocuk sahibi olanlara altın hediye ediyorlar. Bir kadın memura altınını ben veriyorum, Zafer Bey'in ricasıyla; sarılıyorum genç polise ve hepsi adına yürekten öpüyorum. Sadece evlendiği için değil, yüreğini hiç düşünmeden mesleğiyle birlikte önümüze koyuverdikleri için... 
 Kolay değil çünkü, hiç kolay iş değil...
  