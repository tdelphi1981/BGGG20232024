Rekabette sözlü savunma toplantısı
Rekabet Kanunu'nu ihlal ettikleri gerekçesiyle haklarında soruşturma açılan çimento ve hazır beton sektöründe faaliyet gösteren 6 teşebbüsün sözlü savunmaları alındı. Soruşturma heyeti, ihlale dair yeterli bulguya ulaşmadığını açıkladı.
 Sözlü savunma toplantısı, Rekabet Kurumu'nda, Kurul Başkanı Nurettin Kaldırımcı başkanlığında yapıldı.
          
 Toplantıya, Akçansa Çimento AŞ, Bursa Beton AŞ, Bursa Çimento Fabrika AŞ, Limak Anadolu Çimento AŞ, Limak Batı Çimento AŞ, Sançim Bilecik Çimento AŞ yetkilileri ve avukatları katıldı.
          
 Akçansa Çimento AŞ'nin Avukatı Efser Zeynep Ergün, savunmasında, pazar payının 2011 yılı itibariyle yüzde 4,3 olduğunu belirterek, bağımsız hazır betoncuların çoğunun pazar payının da kendileriyle aynı ya da daha fazla olduğunu söyledi.
          
 Pazardaki lider oyuncu olan Bursa Beton'un pazar payının yüzde 60 olduğunu ifade eden Ergün, hazır betonun homojen bir ürün olmadığını, soruşturmaya konu olan C25 ile C30 ürünlerin bile kendi içlerinde farklı olduğunu dile getirdi.
          
 Hazır beton sektöründen nakliye ve pompalama maliyetlerinin fiyatı etkileyebildiğini vurgulayan Ergün, pazarda ortalama fiyatlara bakmanın çok da doğru olmadığını savundu.
          
 Limak Anadolu Çimento AŞ'den Aydın Öztunalı da kendilerine yönelik iddialara ilişkin verdikleri savunmanın soruşturma heyeti tarafından kabul gördüğünü belirterek, kurulun da aynı doğrultuda yaklaşımda bulunmasını talep etti.
          
 Rekabet Kurulu soruşturma heyeti, yürütülen soruşturma neticesinde 6 teşebbüsün, 4054 sayılı Rekabetin Korunması Hakkında Kanun'un 4. maddesini ihlal ettiklerine dair yeterli bulguya ulaşmadığını belirtti.
         
 Kurul, soruşturmaya ilişkin nihai kararını 22 Ekim 2012'de açıklayacak.
          
 AA
  