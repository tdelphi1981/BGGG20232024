'Türkiye yeniden hortlayan Kürt tehdidiyle karşı karşıya'
Türkiye’de terör örgütü PKK’nın yeniden artan saldırıları, Washington Post’da geniş bir habere konu oldu.
  “Türkiye, yeniden hortlayan bir Kürt tehdidi ile karşı karşıya” sözlerini başlığa çıkartan ABD’li gazete, son aylardaki “cüretkar saldırı dalgası”na dikkat çekti.
 Washington Post, son aylardaki “cüretkar saldırı dalgası” ile PKK’nın 1990 yıllarındaki en kötü günlerden bu yana “en kanlı kampanyayı” yürüttüğünü ve “artan biçimde örgütlü bir direniş olarak yeniden yükselişe geçtiği” yorumunu yaptı.
 Gözlemcilere atfen “isyancıların”, son Arap ayaklanmalarından hareketle Türkiye, Suriye ve Irak’ta yaşanan 30 milyon kadar Kürt arasında bir “Kürt Baharı” ortamının yaratmak istedikleri görüşünü dile getirildiği haberde Suriye’de PKK’nın “müttefiki” olan bir grubun ülkenin kuzeyinde artan sayıda kent ve kasabalarda fiilen bir idare kurduğuna dikkat çekildi.
 WP, bölgedeki “Kürt isyancılarının artan gücünün” de Türkiye’deki “kanlı” yansımalarına vurgu yaptığı haberinde Türkiye’de son 10 buçuk ayda en az 490 kişinin öldüğüne işaret etti. Haberde terör uzmanlarına dayanılarak da İranlı Kürtlerin artan biçimde Türkiye’ye girdiği belirtildi.
 "BİR ADIM İLERİ İKİ ADIM GERİ"
 Kürt gruplarının, Başbakan Recep Tayyip Erdoğan'ın "siyasi sahneye girmesi ile barış için yeni bir şans" işaretini oluşturacağını umduklarını ancak “Türk milliyetçiliğinin güçlü olmayı sürdürdüğü bir ülkede barış sürecinin bir adım ileri, iki adım geri gider gibi göründüğü” yorumuna da yer veren WPost, açlık grevi gibi son dönemde meydana gelen bazı gelişmeler üzerinde dururken okullara yönelik saldırılar konusunda Başbakan Erdoğan’ın Başdanışmanı İbrahim Kalın’ın değerlendirmesini de aktardı. İbrahim Kalın da, “Dağlarda bu okulları inşa etmek, bu çocuklara bir eğitim şansı sağlamak o kadar zaman ve enerji alıyor ki... Ancak bu, onların totaliter ve gerici Marksist-Leninist ideolojisinin bir parçasıdır. Hala 1970’lerde olduğumuzu sanıyorlar” şeklinde konuştu. (ANKA)
  