Almanya Cansız'ı iade etmemiş
Fransa, Paris'te Kürt asıllı üç kadının ölümüyle sonuçlanan suikaste ilişkin Türkiye'ye bilgi vermeyince, Ankara İnterpol aracılığıyla bilgi istedi. Suikaste kurban giden üç kadından sadece Sakine Cansız hakkında kırmızı bülten olduğu öğrenildi. Leyla Söylemez'in ise 'örgüt üyeliği' suçundan sadece Türkiye'de arandığı bildirildi. Türkiye'nin, 2007 yılında Almanya'dan Cansız'ın iadesini istediği; ancak Almanya'nın bu talebi reddettiği de ortaya çıktı.
 Soner ARIKANOĞLU / ANKARA
 Polis kayıtlarına göre Cansız, PKK'nın üst yapılanması KCK'nın yürütme konseyi üyesiydi ve kırmızı bültenle uluslararası düzeyde aranıyordu. Söylemez ise Kürdistan Ulusal Kongresi'nin (KNK) Paris temsilciliğini yürütüyordu 'örgüt üyeliği' suçlamasıyla sadece Türkiye'de hakkında arama kararı bulunuyordu. Doğan ise olayın gerçekleştiği Kürdistan Enformasyon Bürosu'nun başkanıydı ve herhangi bir arama kararı yoktu.
 INTERPOL DEVREDE
 Edinilen bilgiye göre Türkiye, 2007 yılında Cansız'ın Almanya'da bulunduğunu saptadı ve kırmızı bültenle aranan Cansız'ın iadesini Berlin'den talep etti. Ancak Almanya'nın Türkiye'nin bu talebini reddettiği ve Cansız'ı iade etmediği öğrenildi. Fransa'nın da olayın ayrıntılarını Türkiye'yle paylaşmaması üzerine Emniyet Genel Müdürlüğü, İnterpol Genel Sekreterliği'ne resmi yazı göndererek olayın ayrıntılarını sordu.
  