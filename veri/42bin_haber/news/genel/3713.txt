Başkanlığa uygun yeni anayasa
AK Parti'li hukukçu kurmaylar başkanlık sistemine uygun teklifler vermeye devam edecek.
 Ebru TOKTAR ÇEKİÇ
 TBMM Anayasa Uzlaşma Komisyon'nda tüm siyasi partiler, 21 Ocak'ta yeni anayasanın 'idari yapı ve kamu hizmetleri'ne ilişkin önerilerini netleştirme kararı almıştı. Bu çerçvede ilk adımı atan AK Parti oldu. AK Parti Genel Merkezi'nde önceki gün Genel Başkan Yardımcısı Ömer Çelik başkanlığında toplanan AK Parti'nin hukukçu ve anayasacı milletvekilleri, hangi teklifleri sunacaklarını belirledi. Bu toplantıda BDP'nin, 'valiler seçimle iş başına gelsin' önerisine olumlu bakılmazken, yerinden yönetim ilkesi çerçevesinde 'sağlık ve eğitim dışındaki tüm hizmetlerin' belediye tarafından yapılması için yeni anayasaya öneri sunulması kararlaştırıldı.
 Genelkurmay  başkana bağlanacak
 Yeni anayasada şu önerilerin sunulması karara bağlandı:
 - Başkanlık sistemine uygun teklifler verilmeye devam edecek.
 - Genelkurmay Başkanlığı, doğrudan doğruya Başkan'a bağlı olacak.
 - Anayasal bir kurum olan Milli Güvenlik Kurumu'nun varlığına yönelik bir teklif yeni anayasada sunulmayacak.
 - Şu anda anayasal kurumlar olan YÖK ve RTÜK ile ilgili düzenlemelere de yer verilmeyecek. Bu iki kurum anayasal değil yasal kurumlar haline getirilecek.
 - Şu anda görevleri anayasada tanımlanan Atatürk Dil Tarih Yüksek Kurumu ve Türk Tarih Kurumu da AK Parti'nin sunacağı öneride yer almayacak.
 - Kamu hizmetlerinin 'kamu görevlisi' ya da 'çalışanlar' tarafından yerine getirileceği ifadesi kullanılacak. 
 - Yerel yönetimler güçlendirilecek.
 - Valiler, Başkan tarafından atanacak. Ancak, sağlık ve eğitim dışındaki tüm hizmetler belediyeler tarafından yerine getirilecek. Belediyeler bütçe açısından güçlendirilecek ve yerindelik denetimi getirilecek.