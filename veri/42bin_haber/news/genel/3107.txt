Vekiller yeniden İmralı yolcusu
İmralı'ya yeni sefer yolda... Mardin Bağımsız Milletvekili Ahmet Türk ile BDP Batman Milletvekili Ayla Akat Ata'nın ikinci bir görüşme için adaya gideceği öğrenildi. Öcalan, bu görüşmede BDP, Kandil ve Türkiye kamuoyuna açıklanmak üzere bir mektup kaleme alacak
 Helin ALP
 DTK Eşbaşkanı ve Mardin Bağımsız Milletvekili Ahmet Türk ile BDP Batman Milletvekili Ayla Akat, İmralı görüşmesinin ayrıntılarını partililerle değerlendirmeye devam ediyor. Türk ve Akat, Öcalan'ın kendilerine söylediği 'Ben bu adımları kararlı görüyorum. Çözüm için bir fırsat vermeliyiz. Artık ölümlerin son bulmasını istiyorum. Bütün bu gelişmeler karşısında 'Çatışmasızlık ortamına girilmesi' çağrısı yapıyorum' şeklindeki sözlerini parti kurmaylarına aktarırken, BDP'nin de İmralı'nın çabasına destek kararı aldığı konuşuluyor.
 ADAYA İKİNCİ SEFER
 TÜRK ile Akat'ın, parti yetkilileri ve tabanla gerçekleştirilecek değerlendirmelerin ardından Öcalan'la ikinci görüşme için önümüzdeki günlerde yeniden adaya gideceği öğrenildi. Bu görüşmede Öcalan, Türk ve Akat'a BDP, Kandil ve Türkiye kamuoyuna verilmek üzere bir mektup kaleme alacak.
  'SİYASİ BOYUT' YORUMU
 AKŞAM'a konuşan BDP'liler umutları büyütmekten yanalar. Ancak görüşmelerin sabote edilebileceği endişesiyle temkinliler de. İmralı'ya giden Ahmet Türk'ün akil adamlığının yanı sıra DTK Eşbaşkanı olarak da görüşmelerde bulunmasının önemli olduğunu belirten BDP'liler, bu gelişmeyi 'Hükümetin bu işi siyasi boyutta ele alma isteği' olarak yorumluyorlar.
 Masada oturmuş bizi bekliyordu
 AHMET Türk, en son 20 yıl önce karşılaştığı Abdullah Öcalan'ı gördüğünde heyecanlandığını ve burukluk yaşadığını söyledi. AKŞAM'a konuşan Türk, İmralı'da büyük bir çaba ve samimiyet gördüğünü belirtirken, 'Bütün mücadelemiz barışa varmak içindir. Amacımız çözümü ve barışı sağlayacak bir aşamaya gelmek. Toplumun tüm kesimlerinin hassasiyet göstermesini istiyoruz' dedi. Türk'ün mesajları şöyle: 
 - MASADA BİZİ BEKLİYORDU: İmralı'da büyük bir çaba ve samimiyet var. Öcalan'ı ilk gördüğümde masada oturmuş bizi bekliyordu. 20 yıldan sonra ilk defa gördüm. Tabii ki büyük bir heyecan ve burukluk vardı. Selamlaşıp el sıkıştık ve masada oturup konuşmaya başladık.
 - ÇÖZÜMÜ SAĞLAYACAK AŞAMA: Bütün mücadele barışa varmak içindir. Amacımız çözümü ve barışı sağlayacak aşamaya gelmek. Daha özgür ve daha demokratik bir mücadele için insanın içinde umut olması gerekir.
 - DAHA DUYARLI TAVIRLAR: Bu umudu kaybetmemek istiyoruz. Bu noktada toplumun bütün kesimlerinin büyük hassasiyet göstermesini istiyoruz. Daha duyarlı tavırlar geliştirilmeli.