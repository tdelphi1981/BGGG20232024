Kilolarınızdan su ve sağlıklı yağ ile kurtulun
Prof. Dr. Canan Karatay ezber bozdu... Trans yağlardan kurtulmanın önemine dikkat çeken Karatay 'Sızma zeytinyağı ve köy tereyağıyla yemeklerinizi uygun yöntemlerle pişirdiğiniz ve günde 2-2.5 litre su içtiğiniz takdirde kilo vermemeniz için sebep yok' dedi
 TÜRKAN YILMAZER
 Kilo vermek isterken yağ kullanımı nasıl olmalı? 
 1980'LERDE araştırmalar çarpıtılarak ya da sonuçlar bilim dünyasından saklanarak yağlar kalp krizi yapıyor diye bir doğma çıkartıldı. Kalp krizini yağlar yapıyor, hatta kolesterolü yağlar yükseltiyor sonucunu paylaştılar dünyayla. Yiyeceklerden sağlıklı yağları azaltınca tatları kalmadı, insanları tok tutan tahıla ağırlık verildi. Yani karbonhidratlar, gizli şekerler girmeye başladı. Bütün yiyeceklerin içine konulmaya başlanan şekerler özellikle früktoz yani meyve şekeri, müthiş bağımlılık yapar. Her şeyin içine, hatta tuzlu yiyeceklere, ekmeklere bile meyve şekeri ve mısır şurubu katılmaya başlandı. Bundan sonra görüldü ki obezite, bütün hastalıklar azalmadığı gibi artıyor. Şimdi gösterildi ki, maalesef vücut bu şekerli suları enerji olarak kullanamıyor. Öyle programlanmamışız. Ben bir kardiyoloji profesörüyüm. Bütün kardiyologlar bilir ki şu bel çevresi biraz artınca kalp krizi riski artar. Bunu da artıran karaciğer ve göbek yağlanmasıdır, yani iç organların yağlanmasıdır. 
 - Siz zeytinyağını öneriyorsunuz... 
 Zeytinyağı anne sütünde olan bütün faydalı öğeleri içeriyor. Bu bağlamda zeytinyağı, doğanın yetişkinlere bahşettiği bir ana sütüdür. Tabii rafine olmayacak, rivyera olmayacak. Doğal, soğuk sızma olacak. Yine doğal Omega-3 yağları sağlıklı doğmamıza, büyümemize, ürememize ve yaşamamıza yardımcı olurlar. Kilo almayı, obeziteyi önler, kilo vermeyi hızlandırırlar. Bazen medyada çıkıyor ya ağır bir yemekten sonra çok yağlı yedi, sonra kalp krizi geçirdi... Kalp krizinin sebebi aslında çok aşırı karbonhidrat ve tatlı tüketmeleridir, yağlar değildir. Karbonhidrat, ekmek ve tatlı aniden kan şekerini yükseltir, bu da insülin hormonunu yükseltir. Aniden yükselen insülin kan basıncını, yani, tansiyonu fırlatır! Ani yükselen kan şekeri de direkt olarak serbest oksijen radikallerini yükseltir kanda, serbest oksijen radikalleri de, endotel dediğimiz damar içini kaplayan ince tabakanın bozulmasına neden olur! Kalp krizi ve inmeyi, ağır karbonhidrat ve tatlı yemelerinin ardından bu yüzden geçiriyor insanlar.  
 Fenerbahçelileri koşturacak formül 
 PROF. Dr. Canan Karatay, koyu bir Fenerbahçe taraftarı. Maçları mutlaka takip ettiğini söyleyen Karatay futbolcuların ilk yarı performanslarının daha yüksek, ikinci yarı daha düşük olmasına üzüldüğünü belirtti: "Yüksek glisemik indeksli yiyeceklerden alınan kalori toksiktir, boştur. Bu kalori size iki saat enerji sağlar, tam doping etkisi yaratır ama biter bitmez eliniz ayağınız kesilir, gözünüz kararır, halsizleşirsiniz. Koyu Fenerbahçeliyim. İlk 45 dakika, birinci yarıyı çok güzel oynarlar. Futbolculara maçtan önce müthiş makarna yediriyorlarmış. Bu makarnanın ardından ilk 45 dakika gayet güzel koşuyorlar. Sonra ikinci yarıya çıkıyorlar, koşacak halleri yok. Enerjisini daha az kullandığı için takımı Volkan kurtarıyor. Ama uzatmalarda o da bitkin düşüyor, 2 gol yiyor. Oysa tenisi seyredin. 8 saat teke tek oynuyorlar. Onlar hayat boyu sağlıklı protein ve sağlıklı yağ ile besleniyorlar. ABD'de sporculara öyle bir et ve öyle bir yağ çıkar ki... Ve su içerler. Öyle toksik, şekerli içecekler içmezler, saf karbonhidratla beslenmiyorlar. Bizim futbolcular da et, yumurta ile yağ beslenirlerse 90 dakika kurtarılır."  
 1- ÖRNEK MÖNÜ 
 - 08.00-09.00: Karatay kahvaltı tabağı 
 - 13.00-14.00: Anneannemin tarhana çorbası. Kimyonlu köfte. Cevizli kereviz salatası. 
 - 18.00-19.00: Ciğer ve yürek yahnisi. Yeşil soğanlı yoğurt sosu. Brokoli salatası  
 2- ÖRNEK MÖNÜ 
 - 08.00-09.00: Karatay kahvaltı tabağı 
 - 13.00-14.00: Fırında bıldırcın. Cevizli kısır. Yoğurtlu semizotu salatası 
 - 18.00-19.00: Kırmızı mercimek çorbası. Kişniş kaplı balık. Taze enginar salatası  
 Öğünler arası 4-5 saat geçirin 
 
 - SABAHLARI kuvvetli ve proteinli kahvaltı yapılması şart. 
 - ÖĞÜNLER arasında en az 4-5 saat geçirin. 
 - GÜNDE 3 öğünden fazla yemek yemeyin, ara öğünleri kaldırın. 
 -  ÖĞÜNLER arasında bol limonlu su, limonlu şekersiz çay ve ayran içebilirsiniz. 
 -  HER gün 2-3 litre sıvı almaya dikkat edin. 
 - AKŞAM saat 20.00'den sonra hiçbir şey yemeyin. Leptin hormonu en yoğun gece çalışır. 
 - HER gün en az 40-60 dakika yürüyün, sevdiğiniz bir fiziksel aktiviteyi yapın. 
 - DOĞAL yiyeceklerle her gün sindirim sisteminizin sisteminizin çalışmasına dikkat edin. 
 - YEMEKLERİ yüksek ısıda ve terbiye yaparak pişirmeyin. Kısık ateşte uzun sürede pişirin. 
 - YEMEK yapılırken malzemeleri çiğ olarak, hep birlikte pişirilecek kaba koyup pişirin. Önceden soğanı öldürme, unla kavurma ya da kızartma yapmayın. 
 - BLENDER ve mikser tercih etmeyi, lifleri yok edip gıdaları sağlıksız hale dönüştürüyor. 
 - KETENTOHUMU yağı ve balıkyağı (Omega-3) kan yağlarını düzenler, kanı sulandırır, kilo vermeyi kolaylaştırır, kilo almayı önler, hipertansiyon ve depresyon gelişmesini engeller.  
 Kırmızı et Türkiye'de kanser yapmaz 
 PROF. Dr. Canan Karatay, kırmızı etin kanser yaptığına dair araştırma yapılan ülkelerde çok iri sığır, domuz ve buffalo tüketildiğini söyledi. Karatay, kesim tekniği, pişirme yöntemi ve hangi hayvanın tüketildiğinin kanser oluşumuna zemin hazırladığını ifade ederek, "Türkiye'de geleneksel olarak keçi, kuzu, doğal beslenen dana ve koyunların etleri tüketilmektedir. Bu hayvanların kanı akıtılarak kesilmesi de onları sağlıklı kılar. Ancak sağlıklı etleri, plastik poşet içinde pişirmek de zararlıdır."  
 24 saatte ne yiyor içiyor 
 Karatay günlük beslenme düzenini de şöyle anlattı: 
 - Sabah 05.30 gibi kalkarım. Kahvaltıda mutlaka yumurta yerim. Tereyağına ya da zeytinyağına kırarım. Hafta sonu pastırmayla yerim. Yanında peynir yerim. 
 - Her gün 20 dakika yürürüm. 
 - Acıkmadığım sürece bütün gün bir şey yemem. 
 - Yanımda, ceviz, fındık fıstık, kuru kayısı ya da incir var. Acıkırsam onları tüketirim, o kadar. 
 - Akşam 17.00 ila 19.30 arasında yemeğimi yerim. Akşam yemeklerinde balık, et, pirzola ya da lahmacun, yanında sebze, bol salata, kısır yaparım. 
 - 20.00'den sonra evde bir şey yenmez. Sadece su içeriz.  
 En çok öğrenciler ekmek israf ediyor 
 SAMSUN Valisi Hüseyin Aksoy, Türkiye'de günde 6 milyon, yılda ise 2.1 milyar ekmeğin israf edildiğini söyledi. Samsun Valisi Hüseyin Aksoy, Türkiye genelinde Toprak Mahsulleri Ofisi (TMO) tarafından yürütülen 'Ekmek İsrafını Önleme Kampanyası' kapsamında tanıtım toplantı düzenledi. Türkiye'nin ekmek israf oranının yüzde 5.9 olduğunu belirten Vali Aksoy, öğrenci yemekhanelerinde israf oranının yüzde 7.1, kamu kurum ve kuruluşlarının yemekhanelerinde ise yüzde 2.7 olduğunu bildirdi. Ayrıca Vali Aksoy, "Ekmek israfının ülkemize yükü, yıllık 10 milyar 546 milyon TL'dir" dedi.  BİTTİ    