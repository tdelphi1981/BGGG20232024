'Cezaevindeki komutanların çoğu hasta'
Balyoz davasında 20 yıl ceza alan emekli Orgeneral Çetin Doğan'ın eşi Nilgün Doğan' 'Cezaevindeki komutanların çoğu hasta, ama hiçbiri gururlarından 'hastayız' demiyor' dedi.
 Yelda GÖKDAĞ / ANKARA
 AynI davada 18 yıl cezaya çarptırılan emekli Org. Ergin Saygun'un,  kalp ameliyatı nedeniyle tahliyesinin ardından AKŞAM'a konuşan Nilgün Doğan, Silivri Cezaevi'nde tutulan eşi Çetin Doğan'ın ağır hastalıklarla mücadele ettiğini belirtti. Doğan, şöyle devam etti: 'Çetin sağlık gerekçesiyle değil de hukuki yollardan haklılığını ispat ettikten sonra çıkmak istiyor. Bu anlamda hiçbir başvurumuz yok. Ama sağlığı kötüye gidiyor. Beş damardan by-pass oldu. Bu damarlardan biri tıkandı, ikisine ise stent takıldı. Prostat kanseri ve akut bel fıtığı var. Ameliyat olması gerekiyor. Şimdi bir de şeker hastalığı geldi. Tansiyonu da var. Ama bize pek aksettirmemeye çalışıyor. 
 GURURUNA YEDİREMİYOR 
 Daha önce GATA'ya tutuksuzken gittiği zaman bile 'katakulli' gibi laflar ettiler. Bunları kaldıramadı. Sanki hasta değil durumuna soktular. O yüzden doktora gitmiyor, 'hastayım' demeyi gururuna yediremiyor.' 
 Sİlİvrİ Cezaevi'nde çok sayıda hasta olduğunu belirten Doğan, 'Kurmay Albay Levent Kerim Uça beyin ameliyatı oldu, dikişleri iltihap kaptı. Levent Ersöz hastane mikrobu kaptı. Durumu çok kritik. Prof. Fatih Hilmioğlu hem kanser hem karaciğer hastası ve de psikolojik olarak bunalımda' dedi.
 Aslan babam Ayyy maşallah
 BALYOZ Davası'nda 18 yıl hapis cezasına çarptırılan ve 7 Şubat'ta geçirdiği kalp ameliyatının ardından infazı durdurularak tahliyesine karar verilen eski Genelkurmay 2. Başkanı emekli Org. Ergin Saygun'un kızı Ece Saygun babasının yoğun bakımda çekilen son fotoğrafını Twitter'dan paylaştı. Başbakan Erdoğan'ın önceki gün ziyaret ettiği Saygun'un dünkü fotoğrafta daha iyi göründüğü gözlendi. Mehmet Akif Ersoy Kalp ve Damar Hastalıklar Hastanesi yoğun bakım servisinde çekilen fotoğrafta Ergin Saygun ve oğlu Tolga Saygun birlikte görülüyor. Ece Saygun paylaştığı fotoğrafta şu ifadelere yer verdi:  'Ayyyyy maşallah! Aslanım benimmmmmmmm! Canım benim! Canımın canı! Aslan babam benim.'
 TBMM Başkanı Pakistan'a gitti
 TBMM Başkanı Cemil Çiçek, Ekonomik İşbirliği Teşkilatı (EİT) toplantısına katılmak üzere Pakistan'ın başkenti İslamabad'a gitti. 
 ÖZEL uçak ATA ile saat 14.35'te Ankara'dan İslamabad'a giden TBMM Başkanı'nı Esenboğa Havalimanı'ndan, Ankara Vali Yardımcısı Mehmet Ali Ulutaş, TBMM Genel Sekreteri İrfan Neziroğlu ve diğer ilgililer uğurladı. CİHAN
  