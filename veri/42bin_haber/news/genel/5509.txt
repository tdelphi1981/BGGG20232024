'Devlet Mahallesi' mahkeme yolunda
Devlet Mahallesi'nin 'afet riskli bölge' kapsamına alınması tepkiye yol açtı. Mimarlar Odası toplantı düzenleyip mahkemeye gideceklerini açıkladı
 Ali EKBER ERTÜRK / ANKARA
 AKŞAM'ın 'Devlet Mahallesi risk altında' manşeti Başkent gündemine bomba gibi düştü. TMMOB Mimarlar Odası, Kızılay'da 1940'lı yıllarda yapılan Namık Kemal Mahallesi'nin Bakanlar Kurulu Kararıyla 'afet riski altındaki alan' ilan edilmesine karşı mahkemeye gidiyor. 
 DÜN basın toplantısı düzenleyen Mimarlar Odası Ankara Şube Başkanı Ali Hakkan bölgenin SİT alanı kapsamından çıkarılıp ticaret merkezine dönüşmesinden endişe ettiklerini söyledi. 'Acaba bölge, iştah kabartıcı özelliği ve rant hesaplarıyla birilerine peşkeş mi çekilecek?' diye soran Hakan, şöyle devam etti: Tarihi ve kültürel değere sahip böyle bir alanın ticari bir mekana dönüştürülmesinden korkuyoruz. Biz de tüm Kızılay ve Bakanlıklar bölgesini kapsayan 'dönüşüm'den yanayız. Zemin yapısı Cuma günü mü bozuldu?
 ÇİLLER SON ANDA VAZGEÇTİ
 'Devlet Mahallesi' için daha önce de benzer projelerin gündeme geldiği ortaya çıktı. Kızılay'daki mahalle, Eski Başbakan Tansu Çiller döneminde imara açılmak istenmiş ancak tepkiler üzerine projeden vazgeçilmiş. 
 ESKİ DSP ve CHP Milletvekili Hasan Basri Eler, Çiller'in Başbakanı olduğu DYP-SHP Koalisyonu döneminde Saraçoğlu Evleri'nin imara açmayı planladığını söyleyerek 'Ben çok yoğun mücadele verdim. Dönemin Cumhurbaşkanı Demirel'e konuyu aktardım. Sonunda vazgeçtiler' dedi. Eler, 'Burası turizme açılabilir. Ama dokuyu korumak lazım' dedi.
 En çok sevinen ATO oldu
 BAKANLAR Kurulu'nun kararı, 'Devlet Mahallesi'yle ilgili projesi olan ATO Başkanı Bezci'yi sevindirdi. ATO Başkanı Salih Bezci, 'Manhattan'da lüks bir semt olan Chelsea dünyaca biliniyor. Uygun restorasyon çalışması yapılırsa Saraçoğlu Ankara'nın Chelsea'sı olur' dedi. Saraçoğlu'nun cazibe merkezi haline getirilerek Ankara turizmine kazandırılması önerisini ortaya atan ATO Başkanı Bezci, mahallenin kurtarılması konusunda Çevre ve Şehircilik Bakanı Bayraktar'a her türlü desteği vermeye hazır olduklarını söyledi.