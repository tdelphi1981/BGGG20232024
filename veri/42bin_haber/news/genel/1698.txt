'FEDEX paketi' geldi
HABER Ajansı AP, Bilgi Edinme Hakkı Yasası çerçevesinde ulaştığı bazı e-postalarda, El Kaide Lideri Usame bin Ladin'in USS Carl Vinson uçak gemisinden denize bırakılışını askerlerin izlemediğini bildirdi.
 Ajansın haberine göre, 5. Filo'nun Komutan Yardımcısı Tuğamiral Charles Gaouette'in, 2 Mayıs'ta gönderdiği bir e-postada, Amerikan askerlerinin Pakistan'ın Abbottabad kentindeki operasyonu sırasında öldürülen bin Ladin'in cenazesinin yıkanıp kefene sarıldığını ve içine ağırlık yerleştirilmiş bir ceset torbasına konulduğunu yazdığı belirtildi.
 ARAPÇA DUA EDİLDİ
 Gaouette'in, gönderdiği e-postada 'cenazenin, daha sonra düz bir tahtanın üzerine yatırıldığını ve sadece üst düzey yetkililerin bilgisi dahilinde denize bırakıldığını' ifade ettiği kaydedildi. Ayrıca operasyona katılan askerleri ve Bin Ladin'in cesedini taşıyan helikopterler Carl Vinson uçak gemisine yaklaşırken, Gaouette, tim komutanı Samuel Perez'e 'bizim için bir paket var mı' diye sordu. Gaouette'in aldığı yanıt 'Bir FEDEX paketi var' oldu. Ayrıca cenaze töreni sırasında tüm İslami kurallar uygulandı ve Arapça dua edildi.
 
  