Kapalı toplantı kamerada
TBMM'de dün "olmaz" denilen bir gelişme yaşandı; CHP'nin basına kapalı olarak gerçekleştirdiği ve eski Genel Başkan Deniz Baykal'ın konuştuğu grup toplantısı, Antalya'nın bir diğer CHP'li vekili Yıldıray Sapan tarafından kaydedildi, el altından basına dağıtıldı.
Baykal'ın konuşması yaklaşık bir buçuk saat sürdü. Toplantı "kapalı" olduğundan, içeriye hiç basın mensubu ya da ziyaretçi alınmadı. Sadece partili milletvekilleri yer aldı. Ve Baykal kürsüye çıktığında, TBMM'de daha önce hiç olmamış birşey gerçekleşti; CHP'li vekillerden biri, Baykal'ın da milletvekili olduğu Antalya'nın bir diğer CHP'li vekili Yıldıray Sapan, önce kürsünün karşısına bir tripod kurdu. Ardından da HD kamerasıyla, CHP eski liderinin tüm konuşmasını kayda aldı. 
Baykal'ın bir buçuk saatlik konuşmasının 5 CD tutan kayıtları ise, daha sonra basın mensuplarına dağıtıldı.  Hürriyet'in telefonla ulaştığı Yıldıray Sapan da Baykal'ın konuşmasını kaydettiğini doğrulayarak, istememiz halinde bunu iletebileceğini söyledi. 
 
KAPALI GRUP TOPLANTISINDAN GÖRÜNTÜ ALINMAZ
 
TBMM'de grubu bulunan siyasi partiler, düzenli olarak toplanır. Rutin olarak Salı günleri gerçekleştirilen siyasi parti grup toplantıların, bir basına açık bölümü, bir de kapalı bölümü vardır. Basına açık bölümde genellikle liderler, ya da grup başkan vekilleri konuşur.  
Basına kapalı bölümde ise, milletvekilleri söz alır, isteklerini, sorunlarını, saptama ya da yorumlarını tüm grupla paylaşır, parti yönetimi ya da bizzat lider de bunları not alır ya da yanıtlar.  
Kimi zaman da parti liderleri kapalı toplantılarda, parti dışına sızmasını istemedikleri konularda milletvekillerine bilgi verir, yorumlarını paylaşır. 
Milletvekilleri kapalı grup toplantılarında söz almak istediklerinde parti grubuna başvuruda bulunurlar ve söz hakkı da parti grubu tarafından verilir.  
BAYKAL'IN KONUŞMASINDAN DETAYLAR 
CHP kaynaklarına göre Kemal Kılıçdaroğlu'nun dinlemediği konuşmada Baykal'ın partililere ana mesajı, "CHP'yi böldürmeyelim" oldu.

 "1 MART'I HALKA ANLATALIM"
 
Konuşmasında ABD askerlerinin Türkiye üzerinden Irak'a geçişini öngören, ancak TBMM tarafından reddedilen 1 Mart 2003 tarihli tezkereye değinen Baykal, bu yıl 1 Mart tezkeresinin 10.yılı olduğunu, TBMM kapalı tutanakarının 10 yılda açıldığını hatırlatarak, "gelin bu açılan tutanakları halka anlatalım. Ben görev almaya hazırım" mesajı verdi.  
 
"ULUS DEVLETİ YIKMAK İSTİYORLAR"
 
Türkiye'nin mevcut modelinin "ulus devlet" olduğunun altını çizen Baykal, Anayasa'dan "Türklük kavramının çıkartılmasına CHP'nin izin vermemesi gerektiğini" söyledi. Etnik kimlikler arasında herhangi bir hiyerarşi olamayacağını da söyleyen Baykal, "Türkiye'deki tüm vatandaşlar eşittir" mesajı verdi. Baykal, ulus devleti yıkmak isteyenleri ise, "Ortadoğu'yu şekillendirmeye çalışanlar, dini ayrımcılık yapanlar, etnik ayrımcılığı körükleyenler ve Başkanlık sevdasında olanlar" olarak özetledi. 
 
"HEM ULUSALCIYIZ, HEM YENİLİKÇİYİZ"
 
CHP kaynaklarına göre Baykal'ın konuşmasında öne çıkan bir başka unsur ise, eski CHP Liderinin "biz hem yenilikçiyiz, hem ulusalcıyız" cümlesi oldu. "Türkiye'ye sahip çıkmanın yolu, CHP'ye sahip çıkmaktan geçer" mesajı da veren Baykal, "CHP'yi birlikte koruyalım. Bizi bölmelerine izin vermeyelim" dedi. 
 
TANRIKULU TEPKİ GÖSTERDİ Mİ?
 
Baykal'ı dinleyenler arasında daha önce de CHP'li bazı vekillerin ulus devlet anlayışlarını paylaşmadığını açıklayan, bunlara tepki gösteren CHP Genel Başkan Yardımcısı Sezgin Tanrıkulu da vardı. Ancak Tanrıkulu, Baykal'ın konuşmasının sonuna doğru, konuşmanın bitimini beklemeden salondan ayrıldı. Bu da TBMM kulislerinde "Tanrıkulu, Baykal'ın mesajlarına tepki gösteriyor" söylentilerine neden oldu.  
Tanrıkulu ise Hürriyet'in sorusu üzerine, bu iddiaları yalanlayarak, toplantının sonuna doğru salondan ayrıldığını, ayrılmasının tepki göstermek gibi bir amaç taşımadığını açıkladı.