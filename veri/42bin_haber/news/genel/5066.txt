'Çakmacı' esnafa hapis mucit hocaya ikramiye
Sanayi Bakanlığı taklitçileri sıkı takibe aldı. Hazırlanan taslağa göre 'çakmacılara' 1 yıldan 3 yıla kadar hapis cezası geliyor, yakalanan taklit ürünlere el konulacak. Üniversite hocaları ise ihya olacak: Buluşlardan elde edilen gelirin yüzde 30'u hocanın cebine girecek
   Bilim, Sanayi ve Teknoloji Bakanlığı, yabancı yatırımcıların sürekli gündeme getirdiği sınai mülkiyet konusu çözmek için harekete geçti. Bakanlar Kurulu'nda imzaya açılan yeni yasa hakkında bilgi veren Sanayi Bakanı Nihat Ergün, sınai mülkiyet haklarının dünyada rekabetin en önemli argümanlarından biri haline geldiğini söyledi ve ekledi:  "Dünyanın en büyük bilişim firmaları arasında olan Apple ve Samsung arasında yaşanan patent savaşları bu rekabeti gözler önüne seriyor." TÜRKİYE'de işleyen bir mevzuat olmasına karşın aksayan taraflarının düzeltilmesi gerektiğini vurgulayan Ergün, şöyle devam etti: "Hazırladığımız tasarıyla Türk Patent Enstitüsü'nün kurumsal kapasitesini güçlendirmeyi amaçlıyoruz." 'ABD ÇAĞ ATLADI' Düzenlemenİn üniversitelerin önünü açacağını ifade eden Ergün, "Buluşlardan elde edilen gelirin en az yüzde 30'u öğretim üyesinin olacak. Hem üniversite hem öğretim üyesi para kazanacak" dedi. Ergün, benzer bir uygulamanın ABD'de yapıldığını kaydederek şu örneği verdi: Yasa yürürlüğe girdikten sonra üniversite orjinli 5000 yeni firma kuruldu. 1990 - 2004 arasında üniversite lisans gelirleri 200 milyon dolardan, 1,5 milyar dolara çıktı. HAPİS CEZASI GELİYOR YASAYLA birlikte sistem şöyle değişecek.  
 l Tescil sürecini etkin kılmak için tasarımlarda itiraz ücreti kaldırılıyor. 
 l Taklit ürün üretenler ve marka ihlali yapanlar bir yıldan üç yıla kadar hapis ve 20 bin gün adli para cezasıyla cezalandırılacak. 
 l Patent, tasarım ve coğrafi işaret ihlallerine 1 milyon TL'ye kadar para cezası geliyor. 
 l Para cezasını ödemeyene hapis yolu açılıyor. 
 l Raporlama sıklığı 10 yıldan 2 yıla iniyor.