Arman Hoca'ya son veda
Tam 55 yıldır öğretim üyeliğini yaptığı Boğaziçi Üniversitesi'nde, derse girmeden önce geçirdiği kalp rahatsızlığı sonucu yaşamını yitiren efsane hoca Prof. Dr. Arman Manukyan son yolculuğuna uğurlandı.
 Manukyan için dün Beyoğlu Üç Horon Kilisesi'nde düzenlenen töreni Türkiye Ermenileri Patrik Vekili Başpiskopos Aram Ateşyan yönetti. Törene, Manukyan'ın eşi İstanbul Devlet Operası solistlerinden Alis Manukyan ile oğlu Roy ve kızı Jilda, Koç Holding Şeref Başkanı Rahmi Koç, UEFA 1. Asbaşkanı Şenez Erzik, Şişli Belediye Başkanı Mustafa Sarıgül'ün yanı sıra çok sayıda öğrencisi ile sevenleri katıldı. Rahmi Koç, 'Çok iyi bir arkadaşımı kaybettik. Üzüntümüz sonsuz' dedi. Şenes Erzik ise 'Hocamız, üniversitede hoşgörü timsali biriydi. Muhasebe dersini bu kadar zevkli anlatan bir insan bilmiyorum. Çok önemli insanlar yetiştirdi' diye konuştu. Manukyan'ın cenazesi daha sonra toprağa verilmek üzere Şişli Ermeni Mezarlığı'na götürüldü. DHA