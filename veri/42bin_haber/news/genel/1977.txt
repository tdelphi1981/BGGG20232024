Adliyede 'Mükail' paniği
Çağlayan'daki İstanbul Adalet Sarayı'nda gergin gün...
 Suç makinesi Mükail Zor (28), geçen ay Kandıra F Tipi Cezaevi'nden firar etmişti. Zor'la aynı koğuşta yatan 'seri katil' Durmuş Anuçin, firarın ardından savcılığa ifade verdi. Anuçin, Zor'un '12. Ağır Ceza Mahkemesi Başkanı Vedat Yılmazabdurrahmanoğlu ile 13. Ağır Ceza Mahkemesi Başkanı Kemal Can ve üyelerini öldüreceğim' dediğini belirtti. Bunun üzerine adliyede güvenlik önlemleri arttırıldı, firari Zor'un fotoğrafları asıldı.
 ALARMA GEÇİLDİ
 DÜN Adalet Sarayı'nda panik vardı. Nedeni ise güvenlik görevlilerinin, bir vatandaşı Zor'a benzetmesi. Görevli, durumu amirlerine ve adliyedeki polise bildirdi. Bu sırada söz konusu vatandaş gözden kayboldu. 12. Ağır Ceza Mahkemesi'nin duruşma salonunun önü ve içinde geniş güvenlik önlemi aldı. 13. Ağır Ceza Mahkemesi hakimlerinin ise kapılarının önüne de polisler yerleştirildi. Adliye karış karış arandı. 30 dakika sonra vatandaş bulundu ama Mükail Zor olmadığı anlaşıldı. 
 ZOR hakkında cinayet ve adam kaçırma gibi 19 suçtan dava açılmıştı. 12. ve 13. ağır ceza mahkemelerinde yargılanan Zor, müebbet ve toplam 57 yıl hapis cezası almıştı. SEDA KILIÇ