TÜSİAD Anadolu'ya açıldı
'İstanbul sermayesinin sesi' olmakla eleştirilen TÜSİAD'da Anadolu rüzgarı. Bursalı Muharrem Yılmaz'ın başkan olduğu derneğin yönetimine Kayseri'den Boydak, Diyarbakır'dan Kadooğlu ve Kütahya'dan Güral girdi
 Esin GEDİK
 
 Başbakan Erdoğan'ın yanı sıra AKP'lilerin 'İstanbul sermayesini' temsil edip Anadolu sermayesine sırtını dönmekle eleştirdiği TÜSİAD, yeni yönetimiyle bu eleştirilere yanıt vermiş oldu. Dün yapılan 43. Genel Kurul'da Türk Sanayicileri ve İşadamları Derneği (TÜSİAD) Başkanlığı'na Anadolu sermayesinin önemli isimlerinden Muharrem Yılmaz seçildi. Bursalı olan Muharrem Yılmaz, Sütaş'ın sahibi. Yılmaz'ın listesinde Anadolu sermayesinin önemli isimleri de göze çarpıyor. Bir önceki dönemde yedek olan Kayserili Memduh Boydak, Kadoil'in sahibi Diyarbakırlı Tarkan Kadooğlu, Kütahyalı Güral Ailesi'nden Esin Güral Argat ve İzmirli tekstilci Sedat Şükrü Ünlütürk göze çarpıyor. TÜSİAD'ın yedek listesinde de Anadolu'dan isimler var. Bursalı Ali İhsan Yeşilova ve Çanakkaleli Doğtaş Mobilya'nın sahibi Davut Doğan... Aslında TÜSİAD'da Anadolu sermayesinin yönetim ve başkanlık yaptığı dönemler daha önce de yaşandı. İzmir'de kurulu Söktaş'ın sahibi Muharrem Kayhan da TÜSİAD'da başkanlık yapmıştı, yönetime İstanbul dışından isimler girmişti. 
 TARTIŞMA, Başbakan Erdoğan'ın TÜSİAD'ı eleştiren 28 Şubat, referandum sürecindeki sözleriyle başlamıştı. TÜSİAD'ı 'Anadolu sermayesini dışlamakla suçlayan Başbakan Erdoğan 'Anadolu sermayesini daha samimi buluyorum' demişti. Başbakan'ın ardından dönemin Başbakan Yardımcısı Bülent Arınç da tartışmaya katılmış, Sağlık Bakanı Recep Akdağ da, 'TÜSİAD bir seçkinler kulübü olmaktan artık vazgeçmelidir' demişti. Siyasilerin bu açıklamasının ardından Abdulkadir Konukoğlu ve Mustafa Süzer de TÜSİAD'ı suçlamıştı. 
 SÖZ konusu eleştirilere TÜSİAD yöneticileri çeşitli defalar yanıt verdi. Eski YİK Başkanı Mustafa Koç bir konuşmasında 'Hem işadamı hem de TÜSİAD yöneticisi şapkamla söyleyebilirim ki Türkiye'de böyle bir ayrım yok' demişti. Ümit Boyner de eleştirileri haksız bulduğunu belirterek 'TÜSİAD, 1990'lı yıllar itibarıyla hem TÜRKONFED hem de diğer kuruluşlar aracılığıyla Anadolu sermayesiyle sıkı diyalog içinde, hem üyelerimiz hem de yönetimde çok sayıda Anadolu'da faaliyet gösteren şirket var' yanıtını vermişti.
 ENSEYİ KARARTMADIM
 Başkan olarak son konuşmasını yapan Ümit Boyner, 3 yıl boyunca maruz kaldığı eleştirilere yanıt verdi. 'Muarızlarımız tarihi çarpıtmaktan kaçınmadı. Bazen yakışıksız sataşmalara maruz kaldım. Kadın olmamı bir zaaf gibi görenlerin haksız ve seviyesiz saldırganlıklarından yılmadım. Her yerde doğru bildiklerimi ve inandıklarımı söylemeyi sürdürdüm' dedi. Çalışma arkadaşlarına da teşekkür eden Boyner 'Onların dayanışması ve sizin desteği sayesindedir ki, en zorlu günlerde bile Çetin Altan'ın unutulmaz deyişiyle 'enseyi karartmadım' şeklinde konuştu.
 EMİR KOMUTA İLE OLMAZ
 İSTANBUL'da yapılan 43. Genel Kurul'da TÜSİAD üyelerine 'Yeni yönetim listesiyle Anadolu açılımına hız mı verildi' sorusunu yönelttim. Derneğin eski başkanlarından Tuncay Özilhan 'Ben de Anadolu sermayesiyim, Kayseriliyim, Türkiye'nin farklı yerlerinde yatırımlarım var' dedi. İstanbul-Anadolu ayrımının gereksiz olduğunu belirten Özilhan'a Başbakan'ın eleştirilerini anımsattığımda 'Bu emir-komuta zinciriyle olmaz. Ülkede sanayi gelişiyor, farklı yerlere yayılıyor. Bunlar da doğal olarak TÜSİAD'a üye oluyor. Bugün görülen değişim, işte bunun tezahürü. Gelecek yıllarda sayı daha da artacaktır, TÜSİAD'ın kapısı ilkelerini kabul eden herkese açık' yorumunu yaptı.
 İSTEYEN HERKESE KAPI AÇIK
 TÜSİAD Yüksek İstişare Konseyi Başkanı Erkut Yücaoğlu, bu süreci 'TÜSİAD büyüyor, komisyonları artıyor, sorumluluklar artıyor. Geniş bir temsil gerekiyor, daha çok üye daha aktif görevler alıyor' sözleriyle değerlendiriyor. Yücaoğlu, 'Hiçbir zaman İstanbul-Anadolu ayrımı olmadı. Herkes göreve talip olabiliyor. Ayrıca Koç Ankaralı, Sabancılar Adana kökenli' dedi. 
 HACI, Mustafa ve Bekir Boydak, yönetime giren kardeşleri Memduh Boydak'ı yalnız bırakmadı. Bekir Boydak 'Biz yıllardır TÜSİAD'dayız herhangi bir ayrımla karşılaşmadık' dedi.
 Artık kimse TÜSİAD'ı eleştiremez
 GENEL Kurul'da basının en çok ilgi gösterdiği isimlerden biri yeni yönetim kurulu üyesi Tarkan Kadooğlu'ydu. Kürt açılımının başladığı bir süreçte Diyarbakırlı bir işadamının yönetime girmesinin ilgi çektiğini belirten Kadooğlu 'Yeni yönetimi oluşturan isimlerle artık TÜSİAD'a yönelik eleştiriler de bitecek. Anadolu'nun en ücra köşesindekiler bile TÜSİAD'ın tüm ülkeyi kapsadığını görecek. Ülkenin her yerine ulaşacağız' dedi.
 Önceliğimiz anayasa olacak
 Oybiliğiyle başkan seçildikten sonra bir konuşma yapan Muharrem Yılmaz, 'Sayın Boyner, başkanlığı döneminde kararlı duruşuyla toplumumuzun hafızasına yerleşti. Ümit Hanım'a teşekkürü bir borç biliyoruz' dedi. Siyasi gündemle ilgili konuşan Yılmaz 'İlk olarak, bu yıl Meclis'teki Uzlaşma Komisyonu'nun yeni Anayasa çalışmasını tamamlamasını ümit ediyoruz. Bireyi merkeze alan, hak ve özgürlükleri kısıtlamayan, erkler arası dengeyi gözeten, yargı tarafsızlığını ve bağımsızlığını sağlayan bir temel yasaya sahip olmak en büyük beklentimizdir. TÜSİAD olarak bu sürece, katkıyı yapmayı sürdüreceğiz' dedi.
 Barış süreci sekteye uğramamalı
 KOÇ Holding Yönetim Kurulu Başkanı Mustafa Koç, gazetecilerin barış süreci ile ilgili sorularına şu yanıtı verdi: 'Kürt barış sürecinin sekteye uğramamasını istiyorum. Görüşmeler bir şekilde devam eder, silahla çözülmeyeceği görüldü dolayısıyla oturup bunun müzakere şeklinde sürdürülmesi lazım. Demokratikleşme süreci oldukça sekteye uğramıştı. Ben bunları Sayın Başkanın (TÜSİAD Başkanı) yeni yönetimiyle layıkıyla yerine getireceğine yürekten inanıyorum.
 İlk program kız kıza öğle yemeği
 GENEL Kurul'da gazetecilerle sohbet eden Ümit Boyner 'Başkanlığı bıraktığınızda ilk ne yapacaksınız?' sorusuna, 'Bugün (dün) öğle saatlerinde kız arkadaşlarımla buluşup yemek yiyeceğiz' yanıtını verdi. Kız arkadaşlarının kendisini özlediğini söyleyen Boyner, eşi Cem Boyner'in de başkanlıktan ayrılmasıyla ilgili değerlendirmelerini aktardı. 'Gerçekten bitiyor mu diye sordu Cem' diyen Boyner, TÜSİAD Başkanlığı'nın sorumluluk isteyen ve vakit alan bir görev olduğunu belirtti.