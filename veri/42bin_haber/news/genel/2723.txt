Türkiye'ye bir suçlama daha!
Irak'ın El-Mustakbil gazetesi ve Maliki'den Türkiye'ye ağır sözler.
 Ankara ile Irak merkezi hükümeti arasındaki gerginlik sürerken Irak basını, Sünnilerin yoğun olduğu Anbar eyaletinde baş gösteren “huzursuzluk”tan Türkiye’yi sorumlu tuttu.
 Irak'ın El-Mustakbil gazetesi, Anbar eyaletinde baş gösteren sorunların arkasında Türkiye'nin bulunduğunu iddia ederken Iraklı “güvenilir” bir kaynağa dayanarak Anbar eyeletindeki “sivil itaatsizliğin ve protesto gösterilerinin Bağdat yönetimine baskı uygulamak amacı ile Türkiye'nin kışkırtmaları sonucu düzenlendiğini” öne sürdü.
 İranlı Fars haber ajansınca yansıtılan habere göre, sözkonusu kaynak, “Ankara yönetiminin Bağdat'a mesaj gönderdiğini, mesajda, Bağdat yönetiminin Ürdün üzerinden petrol veya doğalgaz sevkiyatı ile ilgili herhangi bir projeyi hayata geçirmeme konusunda söz verdiği taktirde, Ankara’nın Anbar'daki protestoları bir saatte sonlandırabileceğinin” ifade edildiği iddiasında bulundu.
    
 Söz konusu kaynak, ayrıca Ankara’nın “daha fazla petrole karşı” gıyabında idam cezasına çarptırılan Irak Cumhurbaşkan Yardımcısı Tarık Haşimi'yi Bağdat yönetimine “teslim etmeyi bile görüşebileceğini bildirdiğini” de iddia etti.
 
 Türkiye ile Irak merkezi hükümeti arasındaki gerginlik tırmanıyor. Irak Başbakanı Nuri El Maliki,  Türkiye’yi Irak’ın içişlerine karışarak ülkeyi bölgeye çalıştığını öne sürerken “Türkiye’nin bölücü çabaları karşısında sessiz kalmayız” ifadelerini kullandı.
 Nuri El Maliki, Iraklı Es Sumeriye kanalına yaptığı açıklamada “Türkiye’nin Irak’ın içişlerine karışması, başka ülkeleri de bu konuda kışkırtıyor” iddiasında bulundu.  Maliki, “Türkiye’nin, Irak Kürt Bölgesine yönelik uyguladığı politika, bu bölgeyi tehlikeye sokmanın yanı sıra, Irak’ın bütününü de aynı tehlikeye sürükleyecektir” dedi.
 Türkiye’nin bu tür “müdahaleci politikaları” karşısında sessiz kalmayacaklarını ifade eden Maliki, “Zira bu süreçte Kuzey Irak’ta yatırım yapan şirketler kaçıp gidecekler ve bu durumun olumsuz sonuçlarından bizim yurttaşlar etkilenecekler” sözlerini kullandı. 
 İranlı Fars ajansı tarafından yansıtılan açıklamalarda Maliki ayrıca, Türk Hükümetinin “Irak’ı bölmek” istediği yönündeki iddialar ile ilgili olarak “Bu konuda anlaşmalar yapılmıştır ve facia boyutunda bir tablo görünüyor” sözlerini de kullandı.
 Irak medyası, Türk hükümetine yönelik saldırılarını tüm hızla sürdürürken Türkiye ile ilgili iddiaların İran medyasınca yoğun biçimde yansıtılması dikkat çekiyor. Irak’ın El Kanun sitesi, Başbakan Recep Tayyip Erdoğan’ın “Kürt devleti projesi” ile Şubat ayında Washington’u ziyaret edeceğini öne sürdü.
 İran Fars ajansı tarafından yansıtılan, El Kanun sitesinin haberinde Başbakan Erdoğan’ın, “Amerika ile Rusya'nın Suriye krizi konusunda uzlaştığı fısıltılarının yayıldığı bir sırada Washington'u ziyaret etmeye hazırlandığı” yazıldı.
 Ziyaretin önemli olduğunu, Erdoğan ziyareti sırasında ABD Başkanı Barack Obama ile başta Suriye olmak üzere, önemli bölgesel gelişmeleri konuşacağını belirten El Kanun, “Erdoğan Washington'a, Mesut Barzani liderliğinde Kuzey Irak'ta bir Kürt devleti kurulması planı ile gideceği, Amerika ve Batılı devletlerden bu plana destek vermelerini isteyeceği” iddiasında bulundu.
 ANKA
 
  