TL'den şaşma, borsa yine gözde özel sektör tahvilinde fırsat var
Dış piyasalar, mali uçurum ve kriz endişelerinin gölgesinde Noel tatiline girdi. Bu kaotik ortamda vatandaşın mali rotası hayli önem kazanıyor. Türkiye'de ise paranın patronları 2013 için önerilerilerini şöyle sıralıyor: Özel sektör tahvillerine dikkat... Gözünüz altında olsun... Riski seviyorsanız borsayı izleyin. TL 2013'te de kral olacak
 Ayfer ARSLAN / İSTANBUL
 Hem dünya piyasalarında hem de Türkiye'de risklerin yüksek olduğu bir yılı geride bıraktık. Özellikle Avrupa ülkelerindeki borç sorunları nedeniyle tansiyonun zaman zaman yükseldiği 2012 yılında Türkiye ekonomisi açısından en sevindirici haber Fitch'ten gelirken, kredi notumuzun yatırım yapılabilir seviyeye yükselmesinin ardından faizler de tarihi düşük seviyelerine geriledi. 2013 yılında da global ekonomilerdeki belirsizliklerin devam etmesi bekleniyor.
 2013 ZOR GEÇECEK
 AVRUPA'DA, başta Yunanistan olmak üzere daralmanın derinleşmesi, ABD'de 'mali uçurum' endişeleri, tüketim ve yatırım talebindeki zayıflık ve resesyon endişeleri küresel büyüme üzerindeki riskler arasında. Bütün bu belirsizliklerin devam edeceği ortamda bireysel yatırımcılar açısından öne çıkan soru ise 'Hangi yatırım aracı cazip olacak?' Biz de soruyu paranın patronlarına sorduk. Bireysel yatırımcılara önerilerini aldık.
 Özel sektör tahvili cazip
 GARANTİ Bankası Genel Müdürü Ergun Özen: Bireysel yatırımcılar portföylerindeki sabit getirili yatırımlar içerisinde özel sektör tahvillerine yer verebilir. Risk algısı uygun olan bireysel yatırımcılar, hisse piyasalarında da seçici davranarak önemli fırsatlar yakalayabilir. Ayrıca değişik piyasalara ve enstrümanlara yatırım imkanı sunan ana para korumalı fonlar da değerlendirilebilir.
 Döviz yerine TL yatırımı önerdi
 VAKIFBANK Genel Müdürü Süleyman Kalkan: 'Özellikle yabancı kaynak girişleri ekonomimize önemli katkılar sağlayacak. Kaynak artışı sonucunda da önümüzdeki yıl faiz tarafında aşağı yönlü hareketin devam edeceğini, yüzde 6 seviyesinin altının da test edileceğini ve bu seviyelerde kalacağını söylemek çok da yanlış olmayacak. Dolarda 2013 yılında çok büyük bir dalgalanma  beklemiyorum. Döviz yerine TL yatırımları daha kazançlı olacak.'
 Bireysel emeklilik avantajlı
 YAPI Kredi CEO'su Faik Açıkalın: 'Hem dünya piyasalarında hem de ülkemizde volatilitenin, dolayısıyla da risklerin yüksek olduğu bir dönemden geçiyoruz. Bireysel yatırımcılara en önemli tavsiyemiz yatırımlarını çeşitlendirerek riski dağıtmaları ve uzman görüşü alarak iyi tanıdıkları enstrümanlara yatırım yapmaları. Halihazırda portföy yönetim şirketleri bu hizmeti veriyor. Bireysel yatırımcılar uzman görüşlere başvurarak arzu ettikleri risk seviyesi ve enstrüman çeşitliliğine göre yatırım yapabilirler. Diğer taraftan, yeni teşvik sistemiyle daha da avantajlı hale gelen bireysel emeklilik sisteminin de önemli yatırım imkanları sunduğunu düşünüyor ve tavsiye ediyoruz. TL cinsi enstrümanlar dövize göre daha tercih edilebilir .'
 Kira sertifikaları yeni ve cazip bir seçenek
 ALBARAKA Türk Genel Müdürü Fahrettin Yahşi: 'Bireysel yatırımcılara tavsiye edebileceğim en önemli yatırım aracı olarak piyasamıza yeni giren kira sertifikalarını söyleyebilirim. SPK'nin yeni düzenlemeleriyle birlikte bireysel yatırımcılar da bu kağıtları alabililyor. Kira sertifikaları, ikinci el piyasanın oluşmasıyla yatırımcılara yeni bir fırsat sunacak.'
 Muhafazakar yatırımcıya mevduat
 ŞEKERBANK Genel Müdürü Meriç Uluşahin:  Tasarruf sahibi bireysel yatırımcılara öncelikle tek bir yatırım aracı yerine portföylerinde çeşitlendirme yapmalarını önerirken, muhafazakar yatırıcımlar için hala en gözde yatırım aracı olan mevduat, getirisi açısından bono faizlerinin gerilediği hızda gerilemediğinden cazibesini koruyoır. Risk almak istemeyenler faizlerin aşağı yönlü seyrinin devam ettiği ortamda  iç borçlanma senetleri ve özel sektör borçlanma araçları bir diğer seçenek.
 Emtia ve borsaya yatırım yapın
 BANK Asya Genel Müdürü Abdullah Çelik:  '2013 sonu itibarıyla doları 1.85 TL, euroyu 2.35 TL olarak öngörüyoruz. Politika faizi de yüzde 5.5 civarında olur. Bu koşullarda gelecek yıl emtia tarafında kıymetli madenler yine önemli yatırım araçları olacaklar. Türkiye içerisinde hisse senedi piyasasında da sektör hisseleri enerji, perakende, servis sektörleri gibi iyi yatırım araçları olarak dikkati çekecek.'
 TL cinsi yatırım daha karlı
 ING Bank Genel Müdürü Pınar Abay:  '2013 ilginç bir yıl olacak. Bireylere TL cinsi yatırım öneriyorum. Türk Lirası cazip yatırım aracı olmaya devam edecek. Ancak yatırımcıların risk tercihlerine göre kısa ve uzun vade arasında ve değişik enstrümanlarda sepet yapmaları uygun olabilir .'
  