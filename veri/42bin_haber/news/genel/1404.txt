Ege Perla'da 1+1 295 bin $
İŞ Gayrimenkul Yatırım Ortaklığı A.Ş.'nin (İş GYO) İzmir'in Konak Belediyesi sınırları içinde yer alan 'Yeni Kent Merkezi'nde inşa edilecek yeni projesi Ege PERLA, 295 bin dolardan başlayan fiyatlarla satışa sunuldu.
 18 bin 392 metrekare arsa üzerinde körfez manzaralı daire ve ofisler ile alışveriş merkezinden oluşan Ege PERLA'nın Aralık 2015'te tamamlanması hedefleniyor. Projenin planlanan yatırım değeri ise yaklaşık 150 milyon dolar. Aga Khan ödüllü Mimar Emre Arolat'ın imzasını taşıyan Ege PERLA'nın 111 konut ve 65 home-ofisin bulunduğu 46 ve 29 katlı iki kuleden oluşacağını vurgulayan İş GYO Yönetim Kurulu Başkanı Aydın Süha Önder, 'İzmir gibi, geleceğin yükselen değeri olmaya aday bir kentte onun marka değerini ve cazibesini artıracak böyle bir projeye imza atmaktan ötürü gururluyuz' dedi.
 İŞ GYO Genel Müdürü Turgay Tanes ise projede ortalama metrekare fiyatının 3 bin dolar civarında olduğunu ve şimdiden yoğun ilgiyle karşılaştıklarını belirtti.
 
  