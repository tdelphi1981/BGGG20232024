AB'den 'vizesiz seyahat' için 20 sayfalık şart
AB, Türkiye'ye vizesiz seyahat hakkı tanımak amacıyla Ankara'nın izlemesi gereken yol haritasını oluşturdu.
 Yol haritasında geri kabul anlaşmasının onaylanması ve bundan böyle gümrük kapılarında vize verilmemesi gibi şartlar var.
 Avrupa Birliği, Türkiye'ye vizesiz seyahat hakkı için 20 sayfalık bir yol haritası hazırladı. Yol haritasında yer alan uzun ve zorlu şartlar Ankara tarafından yerine getirilirse, Türk halkı Avrupa Birliği ülkelerine vizesiz seyahat etme hakkına sahip olacak.
 Buna göre ilk olarak Ankara'nın Geri Kabul Anlaşması'nı imzalayarak TBMM'den geçirmesi gerekiyor.
 Türkiye'nin Geri Kabul Anlaşması'nı iyi uygulayıp uygulamadığını belirlemek için 6 ayda bir değerlendirme de gerçekleştirilecek.
 Geri Kabul Anlaşması, Türkiye üzerinden AB ülkelerine kaçak olarak giren üçüncü ülke vatandaşlarının, Türkiye'ye iade edilerek buradaki mülteci kamplarına yerleştirilmesini öngörüyor.
 Dört ayaklı eylem planında ayrıca Türk pasaportlarının Uluslararası Sivil Havacılık Örgütü'nün standartlarında olmasına da önem veriliyor.
 GÜMRÜKTE VİZE VERİLMEYECEK
 Türkiye'nin bundan böyle gümrük kapılarında vize vermemesi ve güvenli vize sistemine geçmesi de gerekiyor. Ancak yol haritasıyla ilgili tarafların çeşitli sorunlarla karşılaşabileceğine dikkat çekiliyor.
 Özellikle Türkiye'nin birçok ülkeleyle vizesiz dolaşım anlaşmalarına son vermesinin zamanlaması üzerinde sorunların yaşanabileceği belirtiliyor.
 Zira Ankara, Avrupa Birliği'ne tam üye olduktan sonra bu anlaşmalara son vermek istiyor. Oysa Avrupa Birliği, Türkiye'ye vizesiz seyahat hakkı verildiği andan itibaren bunun uygulanmasını talep ediyor.
 RUMLAR İÇİN DEKLARASYON
 Türkiye'nin, Geri Kabul Anlaşması'nı imzadıktan sonra bunun Kıbrıs Rum kesimini tanıdığı anlamına gelmediğini vurgulamak için bir deklarasyon yayınlaması da bekleniyor.
 Kaynak: NTV
  