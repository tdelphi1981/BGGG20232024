Kozmik bilgiler 'manav'la yurt dışına
DHKP-C operasyonunda şok... Gözaltına alınan 'manav' kod adlı bazı avukatların siyasiler, bürokratlar, yargı mensupları, güvenlik binaları hakkında hazırladıkları kriptolu bilgileri Yunanistan, Hollanda, Fransa, Belçika ve Suriye'ye elden teslim ettikleri iddia edildi
 Devrim TOSUNOĞLU
 İstanbul Terörle Mücadele Şube Müdürlüğü ekipleri, önceki gün sabah saat 04.00'da DHKP-C'ye 7 ilde operasyon düzenledi. Aralarında Taylan Tanay, Efkan Bolaç'ın da bulunduğu 15'i avukat 90 kişi gözaltına alındı. 2'si Suriye'de 4 avukat hakkında da yakalama kararı çıktı. 
 KRİPTOLU BİLGİLER
 BAZI avukatların, siyasiler, üst düzey bürokrat, yargı görevlileri, güvenlik binaları ile ilgili elde ettikleri kozmik bilgileri kriptolu hale getirdikleri dijital dosyalar içinde Yunanistan, Suriye, Belçika ve Hollanda'da irtibatlı oldukları kişilere elden ulaştırdıkları iddia edildi. Örgütün, üst düzey bir bürokrata yönelik suikast planladığı da öne sürüldü. Aramalarda Eski Adalet Bakanı Hikmet Sami Türk, eski İçişleri Bakanı Saddettin Tantan ve Eski MİT'çi Mehmet Eymür ile ilgili kriptolu bilgilerde ele geçirildi.
 'MANAV' KODU
 AYRICA yasadışı terör örgütünün seçtiği avukatlara kod isim verdiği ortaya çıktı. Şifreli yazışmalarda bazı avukatlara 'Manav' dedikleri tespit edildi. Polis avukatlar ile ilgili olarak 5 yıl öncesinden inceleme yaptı ve örgüt ile ilgili bağlantılarını deşifre etti.
 DHKP-C üyelerinin Okmeydanı'nda bulunan gençlik merkezindeki internet sistemi üzerinden haberleştikleri öğrenildi. Gizli bilgilerin yollandığı şifreyi ise iki kişinin bildiği belirlendi.
 Kurallara uymayan avukatlara ceza
 OPERASYONDA ele geçen malzelmelerde örgütün avukatlarının CV'leri de ele geçirildi. Belçika ve Hollanda polisinin İstanbul Terörle Mücadele Şubesi'ne gönderdiği raporda da yer alan bilgilere göre avukatlardan T.T'nin özgeçmiş raporunda boru bomba, molotof ve 14'lü marka silah kullanmayı bildiği belirtilmiş. Ayrıca Gençlik Merkezi'nde ele geçirilen belgelerde örgütün kurallarına aykırı davranan avukat ve şüphelinin cezalandırıldığı yer alıyor. Belgelere göre avukatlar örgüt tarafından yapılan basın açıklamalarına katılmak ve durumu rapor halinde merkezine bildirmek zorunda. Örgütün avukatları aracılığı ile cezaevlerindeki elemanlarına görüşme kısıtlaması getirdiği de ortaya çıktı. Örgütün kurallarına uymayanlar avukatlar aracılığı ile işbirlikçi olarak örgüt merkezine rapor edildiği kaydedildi.