Ecdada vize çıktı
Fatih Sultan Mehmet'in Zeytinburnu'nda yaptırdığı hamamın restorasyon çalışması için bürokrasi aşıldı, Anıtlar Kurulu 20 ay sonra 'olur' verdi...
 İSTANBUL'u fethinden önce askerlerin yıkanması için 15'nci yüzyılda yaptırdığı hamam bürokrasiye takılmıştı. Zeytinburnu Belediyesi, Kazlıçeşme Fatih Hamamı'nın rölöve, restitüsyon ve restorasyon çalışması için İstanbul 4 No'lu Koruma Kurulu'na müraacat etti. Kurul her seferinde yerinde inceleme yaparak rölöve çalışmasında 'düzeltme' istedi.
 'SORUN YOK BAŞKAN'
 AKŞAM, Zeytinburnu Belediyesi ile Anıtlar Kurulu 4 No'lu Koruma Kurulu arasında yaşanan bürokrasiyi 'Ecdada Bürokrasi' başlığıyla 13 Şubat 2013'te kamuoyuna duyurdu. Haberin yayınlanmasının ardından Turizm ve Kültür Bakanı Ertuğrul Günay'ın da sorunun halledilmesi için devreye girdiği öğrenildi. Zeytinburnu Belediye Başkanı Murat Aydın'ı arayan kurul üyeleri, 'Tamam başkanım sorun yok. Yapabilirsiniz' dedi. Onayı alan belediye hemen harekete geçti. 
 BAŞKAN Aydın, kuruldan olumlu karar çıkmasıyla ilgili 'Eserin bu hali yüreğimizi sızlatıyordu. Şimdi arkadaşlar burayla ilgili çalışmalara başladı' dedi.
 Ercan Öztürk / İSTİHBARAT
  