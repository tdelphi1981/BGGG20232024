Yalıtım için geç kalmayın
Isı ve su yalıtımının özellikle ilkbahar - sonbahar ayları arasında yapılmasının önemine işaret eden uzmanlar, yalıtım yaptırmak isteyenlerin acele etmelerini öneriyor.
 Konuya ilişkin AA muhabirine açıklamalarda bulunan Isı, Su, Ses ve Yangın 
  Yalıtımcıları Derneği (İZODER) Başkan Yardımcısı Ertuğrul Şen, eski binalarda 
  yalıtım yapılması için uygun zamanın ilkbahar ve sonbahar ayları arasındaki dönem 
  olduğunu kaydederek, havaların yağışlı ve aşırı soğuk olmamasının yalıtımın 
  kalitesi ve çalışma şartları açısından önemli olduğunu söyledi.
          Türkiye'nin geçen yıl 50 milyar dolarlık enerji ithalatı yaptığını 
  hatırlatan Şen, ''Yalıtım ile cari açık kapatılabilir. Enerjide yüksek oranda 
  dışa bağımlılık her açıdan sıkıntılı ve tehlikeli bir durum'' dedi.
          Şen, tüketilen toplam enerjinin yüzde 35'inin binalarda kullanıldığına ve 
  yarısının israf edildiğine dikkati çekerek, ısı yalıtımı ile yapılacak tasarrufun 
  senelik 11 milyar dolar civarında olacağını kaydetti.
          
          -''Su yalıtımı önemli''-
          
          Binalardaki su yalıtımının önemine de değinen Şen, su yalıtımının bina 
  yapılırken yapılması gereken bir yalıtım türü olduğunu belirterek, inşaat 
  esnasında yapılacak su yalıtımının binanın toplam inşaat maliyetinin yüzde 5'ini 
  aşmayacağını belirtti.
          Yalıtımla yapının taşıyıcı kısımlarında yer alan demirlerin paslanmasının 
  ve taşıma kapasitesinin düşmesinin önleneceğini ifade eden Şen, böylece binanın 
  depremden daha az etkilenmesinin sağlanacağını dile getirdi.
          
          -Yangın yalıtımı-
          
          Yangın yalıtımı konusu hakkında da bilgi veren Ertuğrul Şen, yangın 
  yalıtımının yangın sırasında açığa çıkan ısı ve dumanın yayılmasını 
  geciktirdiğini belirterek, yangına maruz kalan kişilerin yangından olumsuz 
  etkilenmeden binayı terk edebilmelerine olanak tanıdığını söyledi.
          Yangın sırasında ısınan gazların yükselmesi sonucu sıcaklığın evin 
  tavanında 1000 derece seviyelerine ulaşabileceğine dikkati çeken Şen, 
  ''Dolayısıyla yangın sırasında açığa çıkan ısıyla bina çökebilir. Yangın 
  yalıtımı, yüksek sıcaklık etkisi ile yapının kısmen veya tamamen çökmesini 
  engeller'' diye konuştu.
          İnşaat maliyetine oranla yangın yalıtımı maliyetinin çok düşük olduğunu 
  ifade eden Şen, kullanılacak malzemeye göre maliyetlerin değişiklik göstermekle 
  birlikte yangın yalıtımının daire başına 3-4 bin liraya mal edilebileceğini 
  sözlerine ekledi.
 AA