ABD'nin hamburger devi Türkiye'ye geliyor
ABD'nin en büyük fast-food restoranlarından olan Shake Shack Türkiye'ye geliyor. İlk şube İstiklal Caddesi'nde açılacak.
Shake Shack'i Türkiye'ye getirecek grup ise Kuveyt merkezli Alshaya Grubu'nun Türkiye yatırımı olan Shaya. Shaya, aralarında Starbucks ve The Body Shop gibi markaların da olduğu bir çok markanın temsilcisi konumunda bulunuyor.  
Shake Shack'in İstanbul'da şube açacağı haberini ilk olarak şirketin CEO'su Randy Garutt kendi Twitter hesabından duyurdu ve restoranın açılacağı yerin bir fotoğrafını da yayınladı.  
Bunun üzerine görüşlerine başvurduğumuz Shaya'nın Yiyecek İş Birim Direktörü Murat Oldaç, Shake Shack'i Türkiye'ye kendilerinin getireceğini doğruladı ve CEO Randy Garutt ilk şubenin bu adreste açılacağını açıkladı. ilk şubeyi Mayıs ayına kadar yetiştirmeyi hedeflediklerini söyledi.   
2004 YILINDA KURULDU 
Shake Shack'in ABD'nin önde gelen gurme burger zincirlerinden biri olduğunu ve kendine özel bir müşteri kitlesinin bulunduğunu anlatan Oldaç, "İlk olarak 2004 yılında New York'ta açılmış bir restoran. Daha niş ve butik pazara yönelen bir marka olduğunu söyleyebiliriz. Şu anda ABD'de 20'ye yakın restoranı bulunuyor" dedi. 
 
Grubun Ortadoğu'daki ana bayiliğini Al Shaya'nın aldığını ve ondan sonra ABD dışında restoranlar açılmaya başladığını söyleyen Oldaç, şöyle devam etti:   
"Yurtdışında ilk şubeyi Kuveyt'te açtılar, şu anda şube sayısı 3 oldu. Ardından Dubai ve Katar'da açıldı. Şimdi ise sıra Türkiye'de. Daha sonra da Rusya ve İngiltere'de açılacak. Ortadoğu'da 5 yılda 100 milyon dolarlık ciroya ulaşacağız."  
2 YILDA 5 ŞUBE 
Türkiye'de 2 yıl içinde 5 şube hedefi açma hedefi koyduklarını anlatan Oldaç, ancak talebe bağlı olarak bunun değişebileceğini söyledi. 
Fiyatları 'erişilebilir' seviyede olacağını kaydeden Oldaç, Türkiye'deki diğer gurme burgerler gibi pahalı olmayacaklarını ve fiyatlarının çok yaygın olan hamburger zincirlerine göre yüzde 20-25 daha yüksek olacağını ifade etti. 
eguler@hurriyet.com.tr 
  
 