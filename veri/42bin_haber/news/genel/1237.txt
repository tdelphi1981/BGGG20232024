İşte Avrasya Maratonu'nun kazananı
34. Vodafone İstanbul Avrasya Maratonu'nda birinciliği Kenyalı atlet kazandı.
 Bu yıl ilk kez ''Altın'' kategoride düzenlenen 34. Vodafone İstanbul Avrasya Maratonu'nu ilk sırada tamamlayan atlet Kenya'dan Stephen Chebogut oldu.
 İstanbul Büyükşehir Belediye Başkanı Kadir Topbaş'ın startıyla başlayan ve Sultanahmet'te son bulan 42 kilometrelik maratonda 1.'liği Kenyalı atlet Stephen Chebogut, elde etti.
 
 FOTO GALERİ İÇİN TIKLAYINIZ!
 Bu arada Türk sporcular arasında yarışı ilk sırada tamamlayan Ali Haydar Tekgöz, finişin ardından fenalaşarak hastaneye kaldırıldı.
 - Dereceye giren atletler, ödüllerini aldı
 Boğaziçi Köprüsü'nden start verilen ve Sultanahmet Meydanı'nda sona eren 42 kilometrelik 34. Vodafone İstanbul Avrasya Maratonu'nda dereceye giren atletler, ödüllerini aldı.
 Erkeklerde ilk 3 sırayı alan Kenyalı atletler ile kadınlarda yarışı birinci bitiren Etiyopyalı Koren Jelela'nın ödülünü, İstabul Valisi Hüseyin Avni Mutlu, İstabul Büyükşehir Belediye Başkanı Kadir Topbaş, İstanbul Emniyet Müdürü Hüseyin Çapkın verdi.
 Maraton erkeklerde Stephen Chebogut 2.11.07 'lik derecesiyle birinci, Kiprotich Yegon 2.15.35'lik derecesiyle  ikinci, Evans Kiplagat 2.16.43'lik derecesiyle ise üçüncü oldu. Birinciye 50 bin, ikinciye 25 bin üçüncüye ise 15 bin Amerikan Doları para ödülü verildi.
 Kadınlarda ise Etiyopyalı atletlerden Koren Jelela Yal, 2.28.09'luk derecesiyle birinci, Amane Gobena, 2.28.38'lik derecesiyle ikinci, Türk atlet Sultan Haydar ise 2.29.41'lik derecesi ile 34. Vodofone İstanbul Avrasya Maratonu'nu tamamladı.
 
 - Kadir Topbaş: Avrasya maratonunu ilk altıya sokmak istiyoruz
 İstanbul Büyükşehir Belediye Başkanı Kadir Topbaş, Avrasya Maratonu'nun dünyada tek olarak kıtalar arası olarak koşulduğunu ve bunu ilk altıya sokmak istediklerini söyledi.
         
 Bu yıl ilk kez "Altın" kategoride düzenlenen 34. Vodafone İstanbul Avrasya Maratonu'nun startını veren İstanbul Büyükşehir Belediye Başkanı Kadir Topbaş, daha sonra vatandaşlarla birlikte halk yürüyüşüne katıldı. Köprü üzerinde vatandaşlarla fotoğraf çektiren Topbaş, basın mensuplarına Boğaziçi Köprüsü üzerinde açıklamalarda bulundu.
         
 100 binlerin yine bu yıl Asya'dan Avrupa'ya koştuğunu dile getiren Başkan Kadir Topbaş, "Müthiş bir sevgi seli var. Yurdumuzun değişik yörelerinden insanlar ve sporcuların yanı sıra yurt dışından da sporcular geldi. 34. kategori yani maratonumuz altın kategoride yer alıyor. Millet olarak büyük bir coşku yaşadık. Ülkemiz bugünlerde sıkıntılı günler geçiriyor. Şehitlerimiz var onları rahmetle anıyoruz. Arzumuz barış ve hoşgörünün hakim olmasıdır. Dünyada ilk olan kıtalar arası maratonu ilk altı içine sokmak istiyoruz." dedi.
         
 Öte yandan geçen yıllarda maraton sırasında köprüde direklerin sarsıldığının hatırlatılması üzerine Başkan Topbaş, şunları dile getirdi:
         
 "Biz bu yıl tertibimizi aldık. Vatandaşlarımızda oldukça dikkatli. Köprüde yolların iki taraflarına bariyerler kondu. Sağ sol şeritler olmadığı için sıkıntı olmadı. Tedbiri elden bırakmadık. Trafikte araçlarla geçenler bugün köprü üzerinden yürüyerek karşıya geçtiler."
 
 - Maratonda kalp krizi geçiren Türk sporcu hayatını kaybetti
 34. Vodafone İstanbul Avrasya Maratonu'nda, 15 kilometrelik yarışta koşan Ali Ferda Anıl (1978) hayatını kaybetti. Sporcunun, kalp krizi geçirdiği öğrenildi.
 34. Vodafone İstanbul Avrasya Maratonu'nda yarışan 34 yaşındaki sporcu Ali Ferda Anıl, 15 kilometrelik parkurun Gülhane Parkı bölümünde rahatsızlandı. Kalp krizi geçirdiği belirlenen sporcuya sağlık ekipleri müdahale etti. Yaklaşık 45 dakika kalp masajı yapılan sporcu tüm müdahalelere rağmen kurtarılamadı.
 Sağlık ekipleri tarafından Haseki Eğitmi ve Araştırma Hastanesi'ne kaldırılan Anıl'ın cenazesi ardından Adli Tıp Kurumu'na götürüldü.
 - Maratonda ölen sporcunun cenazesi Ankara'ya gönderilecek
 34. Vodafone Avrasya Maratonu'nda, 15 kilometre koşusunu yaparken kalp krizi geçiren ve hayatını kaybeden Ali Ferda Anıl'ın bir bankanın teftiş kurulunda görevli olduğu öğrenildi. Anıl'ın cenazesinin ailesinin yaşadığı Ankara'ya gönderileceği belirtildi.
 Ali Ferda Anıl, 34. Vodafone Avrasya Maratonu koşusu sırasında kalp krizi geçirip hayatını kaybetmişti. Anıl'ın cenazesi önce Haseki Eğitim ve Araştırma Hastanesi Morgu'na kaldırıldı. Daha sonra Kozlu Mezarlığı'ndaki gasilhaneye götürüldü. Bir bankanın teftiş kurulunda görevli olduğu öğrenilen sporcunun mesai arkadaşları ve yakınları söz konusu yere akın etti. Ölüm haberini alan yakınları gözyaşlarını tutamadı. Anıl'ın cenazesinin, ailesinin yaşadığı Ankara'ya gönderileceği ve burada toprağa verileceği öğrenildi.
 Arkadaşları, Anıl'ın sigara ve alkol kullanmadığını ve düzenli olarak da spor yaptığını söyledi.
 CİHAN
  