Rusya petrol fiyat beklentisini yukarı doğru revize etti
Rusya Ekonomi Bakan Yardımcısı Andrey Klepaç 2013’de petrol varil fiyatlarının 100 doların üzerinde seyredeceğini, bunun bütçede 97 dolar olarak baz alınan rakamın üzerinde olmasını beklediklerini açıkladı.
 Avrupa piyasalarında yaşanan belirsizliğe rağmen Çin ekonomisinin beklentilerin üzerinde büyümeyi sürdürmesi petrol varil fiyatlarının artışında etkili olacak.
 2012’de ortalama 110,5 dolardan alıcı bulan Ural çıkışlı petrol, 2011’de 109 dolar ve 2010’da da 78 dolara satılmıştı.
 Ekonomi Bakanlığı’nın tahminlerine göre 2013’de Ural çıkışlı petrol 110 dolar seviyesini bulacak. 2014’de 115 dolar çıkması beklenen rakamlar, 2015’de 120 dolara kadar yükselecek. Bakanlığın daha önceki tahminlerinde 2014’de 101 dolar ve 2015’de de petrol varil fiyatlarının 104 dolar seviyesinde olması bekleniyordu. Bakanlık 2013 için de 97 dolar fiyat öngörüsünde bulunmuştu.
 Klepaç 2013 için büyüme rakamlarını ise aşağı doğru revize etti. Bakan yardımcısına göre Rusya 2013’ün ilk yarısında yüzde 2,2-2,4 aralığında bir büyüme gerçekleştirecek. İkinci yarısında ise büyüme rakamları yüzde 4 seviyesine ulaşabilir. Klepaç, “2013’ün ilk ve ikinci çeyreklerinde kısmen yavaş olan yüzde 2 civarında bir büyümek bekliyoruz. Üçüncü ve dördüncü çeyrekte ise büyüme rakamları artacak.” dedi. Yılın ikinci yarısında büyüme rakamlarının artışında yatırım planları ve ihracat artış beklentileri etkili oldu.
 Bloomberg uzmanlarına göre Rusya 2013’te yüzde 3,7 büyüyecek. Rusya’nın gayri safi milli hasılası 2012’de yüzde 3,6 arttı. 
  