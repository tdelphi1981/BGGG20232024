Kanunsuzluğun pençesinde 'Kanunsuzlar'
30'lu yıllarda ABD'de hüküm süren içki yasağı günlerinde yaşanan bir 'kabadayılık' hikayesi olan Kanunsuzlar, Kaçakçı Bondurant Kardeşler'in yozlaşmış polisle olan gerçek mücadelesini anlatıyor. Film, son 5-6 senede ivme kazanan 'eastern' türünün yükselişini de müjdeliyor. Senaryoda da müzisyen Nick Cave'in imzası var!
 KAAN KAVUŞAN
 kaan.kavusan@aksam.com.tr
 Yeni yeni gelişmeye başlayan 'eastern' türü için 'Doğu'nun westerni' diyebiliriz. Daha önce Uzakdoğu'nun bol kung-fu'lu filmleri için, daha yakın zamandaysa Doğu Bloğu ve Sovyetler'den çıkan westernler için kullanılan bu terimin son yıllardaki tanımı oldukça değişti.
 Western'in, anlık şiddeti ve dinamikleriyle beslenen ama 'görünüşte' western olmayan; türün unsurlarını yerelleştiren bu akımın son yıllardaki çıkış noktası Avustralya olsa da, tür evrensel bir hale gelmeyi başardı. 
 Kanunsuzlar, (orijinal adıyla 'Lawless') bu türün son yıllardaki patlamasında büyük rol sahibi olan Avustralyalı John Hilcoat'ın yönetmen koltuğunda olduğu bir film. Guy Pearce'ın başrolünde oynadığı 'Teklif' (The Proposition) ile ciddi anlamda dikkat çeken yönetmen, aynı soğuk şiddeti sunmaya bu filmle de devam ediyor. ABD'de 30'lu yıllarda uygulanan içki yasağı hikayelerini pek çok kez izledik fakat bu sefer hikaye, Chicago'nun ışıklı sokaklarından Virginia'nın kırsal bölgesine taşınarak farklılık gösteriyor. Filmin başkahramanları Bondurant Kardeşler, polise haraç vermeyi reddederek işlerine kendi bildikleri gibi devam etme kararı alınca, olaylar sertleşiyor. 
 Filmin başrollerindeki Tom Hardy, Shia LeBeouf ve Jason Clarke'ın içki kaçakçısı Bondurant Kardeşleri canlandırdığı filmde, Guy Pearce bir korku filminden çıkma, neredeyse bir vampir görünüşündeki kötü adamı, Gary Oldman ise başka bir kaçakçıyı canlandırıyor.
 TORUNUN KİTABINDAN 
 Film, 'The Wettest County in the World' adlı bir kitaptan uyarlama. Yazarı da ailenin en küçük oğlu Jack Bondurant'ın torunu Matt Bondurant... Yazar kitabı yazarken dedesinin bu kadar büyük işlere karıştığını bilmediğini söylüyor. Daha sonra filmde de yer alan bir çatışmaya dair gazete kupürlerine ulaştığında,  gerçekleri kullanarak bir kurgu yazmaya karar vermiş. 'Bondurant Kardeşler'den kötü ve şöhretli bir grup olarak bahsediyorlardı, olayların büyüklüğünü o zaman anladım' diyor Matt Bondurant.
 Yıllardır yaptıklarıyla 'kaçakçılık aleminde' saygı duyulan isimler haline gelen Bondurant Kardeşler, gerçekten de tarihte yeri olan, gerçek kişiler. Çetenin reisi, ailenin en büyük ağabeyi Forrest Bondurant'ın sıkça vurulup, ölmemesi nedeniyle zamanında gerçekten de 'Bondurant'lar ölümsüz' söylentileri yayılmış. Fakat Forrest'in ölümüyse karlı bir gecede düşmüş olduğu bir gölden kaptığı zatürre yüzünden olmuş...
 SENARYO NICK CAVE'DEN
 Senaryonun uyarlama olduğunu söylemiştik, imza atansa on parmağında on marifet Nick Cave. En çok tanınan kimliği müzisyenliği olsa da, Cave'in yazmış olduğu altı kitap, üç de senaryo var. Üç senaryoyu da dostu Hilcoat'a teslim etmiş.
 Özenli bir görselliğin ve ortam tasarımının, stilize ve sert bir şiddetle beslendiği film, Kanunsuzlar. Tom Hardy yine karizmasını ortaya koyuyor, Shia LeBoeuf ise inandırıcı bir performans gösteriyor. Bunlara bir de Guy Pearce'ın kötü adam karizması eklenince, film Cannes'ın yarışma bölümünde Altın Palmiye için yarışmıştı. (Imdb notu 7,3.)
 Vizyon... Vizyon...
 Beasts of the Southern Wild / Düşler Diyarı
 Hayal dünyasının peşindeki 'Düşler Diyarı' Cannes'dan 4 dalda ödülle döndü; çeşitli festivallerden de irili ufaklı 35 ödül topladı. Cimcime, babası Wink ile birlikte yaşamaktadır. Wink'in dünyayı sarsacak kadar tehlikeli bir hastalık geçirmesiyle ortalık kıyamet yerine döner. Film en iyi film ve yönetmen dalında Oscar adayı. (imdb: 7.5)
 Arbitrage / Entrika
 Robert Miller adlı büyük bir iş adamı, bir gece bir trafik kazası geçirir; kendisi sağ kurtulur fakat herkesten gizlediği yasak aşkı kazada hayatını kaybeder. Miller kaza sonrasında yasak aşkının ortaya çıkmasını göze alamaz ve riskli bir plan yapar. Nicholas Jarecki'nin ilk uzun metraj denemesinde Richard Gere, Tim Roth ve Susan Sarandon yer alıyor. Bir de bir dönemin flaş mankenlerinden Laetitia Casta... (imdb: 6.7)
 Rise of the Guardians / Efsane Beşli
 Kara olarak bilinen kötü bir ruhun, insanlığın umutlarını ve inandığı değerleri yok ederek dünyaya hakim olmak için harekete geçince, Noel Baba, Diş ve Uyku Perileri, Paskalya Tavşanı ve Jack Froust'tan oluşan ölümsüz bekçiler ona karşı durmayı planlarlar. (imdb: 7.5)