PKK'nın cephaneliği imha edildi
Hakkari'de yürütülen operasyonlarda PKK'ya ait çok sayıda sığınak ve mağara imha edildi. Kış hazırlığında bulunan terör örgütünün imha edilen sığınaklarında çok sayıda havan topu, uçaksavar, uzun namlulu silahlar ile ilaç ve ameliyat malzemesi ele geçirildi.
 Hakkari kırsalında özel kuvvetler, komando, jandarma ve özel harekat polisinin bir süredir yürüttüğü operasyonlarda PKK'ya ağır darbe vuruldu. Özellikle Faraşin Yaylası ile Kato Dağı, Karanlık Dağ, Kavaklı ve Yoncalı bölgelerinde hava destekli operasyonlarda kış üslenmesi hazırlığında bulunan terör örgütü PKK'ya ait sığınak ve mağaralar tespit edildiği bildilirdi. Bu bölgelere düzenlenen hava destekli operasyonlarda çok sayıda sığınak ve mağaranın imha edildiği bildirilirken ele geçirilen muhimmatlar şöyle açıklandı:
 "162 adet havan, 200 adet Kalaşnikof, 76 adet M-16 piyade tüfeği, bin 100 adet Doçka mühimmatı ile 2 adet RPG-7 mühimmatı ve sevk fişeği. 15-20 kilogram C4 tipi patlayıcı, 23 kilogram TNT ve 25-30 kilogram amonyum nitrat cinsi patlayıcı. Elektronik el yapımı patlayıcı, patlatma düzeneği, elektronik devre, çok sayıda giyim ve yaşam malzemesi ile muhtelif askeri teçhizat, çadır, sera naylonu, sırt çantası, battaniye, uyku tulumu, dürbün, soba ve gaz lambası. Muhtelif elektronik malzeme dizüstü bilgisayar, cep telefonu, cep telefonu kulaklığı, CD çalar, DVD çalar, hafıza kartı, yazıcı, güneş paneli, regülatör, 12 Vakü, kompresör, elektrikli yemek ısıtıcısı, portatif ısıtıcı. Bin 700 litre mazot ve benzin. 29 adet 12 kilogramlık mutfak tüpü ve 43 adet piknik tüpü.Bir kamyonet kadar muhtelif cins ilkyardım malzemesi, serum ve çok fazla sayıda ilaç ile ameliyat malzemesi ve diğer tıbbi malzemeler. Uyuşturucu ve 2 bin 500 paket sigara. Çok miktarda yiyecek malzemesi.
 YOLA MAYIN DÖŞEMİŞLER
 Hakkari Valiliği'nden yapılan açıklamada operasyonla ilgili detaylar verilirken şu bilgilere de yer verildi: "Operasyonlar esnasında vatandaşlarımızın kullandığı yollara döşenmiş iki adet basma ile çalışan patlayıcı düzeneği imha edilmiş, bulunan mağaralar kullanılamaz hale getirilmiş ve ele geçen malzemeler savcılık talimatı ile imha edilmiştir."
 Yaşar KAPLAN / HAKKARİ