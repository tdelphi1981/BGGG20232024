Suudi kadınları giydiren ikiz Türk modacılar
Moda dünyasının ikiz tasarımcıları Duygu ve Hande Gülşen kardeşlerle buluştuk. Önce onları özel kılan ikizlik hallerini, ardından kendi yarattıkları '2wins' markasını konuştuk...
 PINAR HİÇDURMAZ
 pinar.hicdurmaz@aksam.com.tr
 Türkiye'nin ilk tek yumurta ikizi tasarımcıları Duygu ve Hande Gülşen kardeşler, tasarımlarına küçük bir odada başlamış. Şimdi büyük bir ofisleri, depoları ve ekipleri var. Üstelik kendi yarattıkları '2wins' markaları sadece Türkiye'de değil, Ortadoğu'dan Avrupa'ya  birçok ülkede tercih ediliyor.
 - '2wins'in kuruluş hikayesini anlatır mısınız?
 Duygu: Önce annemin evinde bir odada başladık. Zamanla bu noktaya kadar getirmeyi başardık. Şimdi kendimize ait bir ofisimiz, depomuz ve en önemlisi çalışanlarımız var. Her şeyi sadece ikimiz yapıyorduk. 
 - İlk yıllarda Vakko gibi büyük markalarla çalışmayı nasıl başardınız?
 Duygu: Gidip kapılarını çaldık. Türk tasarımcı olmanın dezavantajları da var tabii. Bize bu fırsatı tanıyan Billstore'lar oldu. İlk senemizde Vepa ile çalıştık. Hala devam ediyoruz. Bir de Vakko mağazalarında tasarımlarımız yer aldı. O zaman Vakko için ayakkabı koleksiyonu hazırlamıştık. Artık ayakkabı tasarımı yapmıyoruz.
 Hande: Şu an konfeksiyon ağırlıklıyız. 16 ülkeye ihracat yapıyoruz. 50'ye yakın da müşterimiz var. Çok yakın zamanda perakende satışlarımız da olacak. Mağazalar açma planımız var. Bu mağazaları açtığımızda ayakkabı koleksiyonu da ekleyeceğiz.
 SEKSİ KIYAFET YOK
 - Kaç kişilik bir ekipsiniz?
 Duygu: Çok fazla el işçiliği var ürünlerimizde. Zaten bizi farklı kılan da bu. 10 kişilik, ev kadınlarından oluşan bir ekibimiz var. Ablam ve annem de bizimle çalışıyor. 
 - Seksi kıyafetler yapmaktan hoşlanmadığınızı söylemişsiniz. Neden?
 Duygu: Kendimizi hiçbir zaman seksi kıyafetlerle bütünleştiremedik. Hep bir çocuksuluk var. Bu da tasarımlarımıza yansıyor. Dar elbiselerdense volanlı elbiseleri, dökümlü kıyafetleri tercih ediyoruz. 
 Hande: Başkalarının üzerinde görünce hoşumuza gidiyor ama biz giymediğimiz için bizden böyle tasarım çıkmıyor. Beğensek de zevklerimiz doğrultusunda bizi yansıtan tasarımlar yapmaktan kaçınamıyoruz. Markamız da artık bu şekilde kabul gördü.  
 - Birlikte mi bir ürünü tasarlıyorsunuz yoksa ayrı tasarımlar mı yapıyorsunuz?
 Duygu: Birlikte yapıyoruz. Zaten en büyük tartışmalar da bu yüzden çıkıyor. Birimiz 'Buna sarı değil de, siyah düğme kullanalım' derken diğerimiz itiraz ediyor ve tartışma uzadıkça uzuyor...  
 - Ortadoğu'ya satış yapmanız biraz şaşırtıcı. Bize Ortadoğu'nun moda konusundaki taleplerinden bahsedebilir misiniz?
 Duygu: Fransa'da Cannes'da da çok müşterimiz var, onlar da Arap müşterilerinin beğenisini kazanıyor diye bizi tercih ediyor. Bu sayede Ortadoğu'daki yaşam tarzı hakkında bilgi sahibi olduk. Kafamızda canlandırdığımızla, karşılaştığımız Ortadoğu çok farklı oldu. Çünkü Ortadoğulu kadınlar son derece bakımlı, kendine güvenli, kendini yetiştirmiş ve iş hayatında söz sahibi. Bir kısmı eşleriyle alışveriş yapmaya geliyor. Eşleri de son derece saygılı. Bu durum kafamızdaki Suudi Arabistan imajını tamamen değiştirdi. 
 Hande: Kuveytli bir müşterimiz Türkiye'ye bizi ziyarete geldi. Onlar da Türkiye'yi görünce çok şaşırdı. Ülkemizi çok güzel ve modern buldular. Biz de onlar için aynı şeyleri düşünmüştük ama çok daha rahat çok daha özgür yaşadıklarını gördük. Sadece içki yasak... Suudi Arabistan'da sadece abaya giyip de dolaşan da var. Onlar da abayalarının içine kıyafetlerini giyiyor. Evlerinde istedikleri gibi dolaşıyorlar. Bir kadın yanında erkek olmadan araba kullanamıyor. Ama onlar bunu çok doğal karşılıyor. Her birinin özel şoförü var ve genelde çoğunun maddi durumu çok iyi. Lüks tüketimi çok seviyorlar. O yüzden Avrupalı tekstil devlerinin en büyük hedef kitlesi de bu ülkeler. 
 - İkizler çok tatlıdır ama yaramazlarsa aile için çifte kabus olabilir. Siz nasıldınız?
 Duygu Gülşen: Çete gibiydik. Bu da ikiz olmanın en güzel avantajı çünkü yaramazlık yapmak için arkadaşa ihtiyacınız yok. Bir kere elektrik süpürgesine su çekmiş ve patlatmak için saatlerce beklemiştik. 
 Hande Gülşen: Bir de ablamız var bizden iki yaş büyük. O da bizden nefret edecek boyuta gelmişti. Çünkü ablamız bizim tam tersimiz, daha sakin biri. Bizim organize suç şebekemizden bayağı yaka silkti. 
 - Farklı olduğunuzu düşündüğünüz yönler yok mu?
 Duygu: Hande daha duygusal, ben mantığıyla hareket etmeyi tercih edenlerdenim.  
 - Hiç farklı yönlere gitmek ya da birbirinizden uzaklaşmak istemediniz mi?
 Duygu: Artık bağlılıktan öte birbirimize bağımlı gibiyiz. Aile içinde bile öncelikle ikimiz varız diye düşünüyoruz. Arkadaşlıklarımızda da önce ikimiz en yakın arkadaşız sonra diğer arkadaşlarımız geliyor. 
 - İkizlerden birinin başına kötü bir şey gelse diğerinin de hissettiği ne kadar doğrudur?
 Hande: Çok doğru... Hastalıklarımız bile hep bir oluyor. Yanıklarımız bile hep aynı yerdedir. Bugüne kadar geçirdiğimiz bütün operasyonların hepsi aynı. Hatta aynı gün oluyor. Hep aynı notları alırdık. Üniversite puanlarımız bile birbirine çok yakındı. 
 - Erkek arkadaşlarınız için durum nasıl? 
 Duygu: Birlikte olduğumuz kişilerin karakterleri çok farklı. Benzer tiplerden hoşlanmıyoruz. Aramızdaki ufak farklılıkları en iyi onlar yakalıyor. Ben daha baskın bir karakterim. Bana karşı sabırlı olan biriyle ilişkiyi yürütebilirim. Hande daha sabırlı ve daha idareci. En büyük fark bu bence... 
 - Turizm bölümünü dereceyle bitirmenize rağmen neden modayı seçtiniz?
 Duygu: B planı olarak turizmi her zaman düşünüyoruz. Bir gün restoran işletmeyi mutlaka istiyoruz. Markamızı biraz daha oturttuktan sonra mutlaka yapacağız. Konseptimiz belli, dekorasyonu, mutfağı her şey kafamızda. Ama doğru zamanı bekliyoruz.
 BİZ DE BİR ÖRNEK GİYİNDİK
 - İkiz çocuklar hep aynı giydirilir...
 Duygu: Bize de hep aynı kıyafetler alınırdı. Sadece renk seçimini bize bırakırlardı. 13 yaşımıza kadar bunun sıkıntısını çektik. Küçükken de sarışın ve renkli gözlü, birbirinin aynı iki çocuk olarak fazlasıyla dikkat çekiyorduk. Bundan rahatsızlık duyuyorduk. 'Niye herkes bize bakıyor? Niye bizi hep aynı giydiriyorsunuz?' diye annemizi eleştirirdik. Daha sonra annem de bizi kendi halimize bıraktı. O zaman ikiz olmaktan hoşnut değildik ama şu anda bunun ne kadar güzel olduğunun farkına vardık ve avantajlarını yaşıyoruz.
 Hande: Hiç çıkarımız olmadan birbirimizi seviyoruz. Hep destek oluyoruz ve ikimiz de bir diğerimiz için hep en iyisini istiyoruz. Bu gerçekten çok özel bir durum...
 ALIŞVERİŞTEN VAZGEÇTİK
 - İkiz çocuk sahibi olmak ister misiniz?
 Hande: Çok. En çok istediğimiz şey bu. Hatta diyoruz ki aynı zamanda karar verelim çocuk yapmaya. İkiz olmasalar bile iki kardeş gibi büyürler. 
 - Alışveriş tutkunu musunuz?
 Duygu: Eskiden öyleydik ama artık değiliz. Üretici olunca işin maliyetini biliyorsunuz dolayısıyla alışveriş tutkusunu bıraktık. Şimdi resmen hesaplıyoruz ve vazgeçip bırakıyoruz.