Nemasını alamayan binlerce çalışana müjde
Hükümetin yeni torbasından nema alamayan binlerce vatandaşa fırsat çıktı. Çalışanları Tasarrufa Teşvik etmek amacıyla çıkarılan ancak bazı patronların kesintileri yatırmaması nedeniyle mağdur olan binlerce çalışanın haklarını almalarının önü açılıyor. Ancak zamanında yatırılmayan nemalar, patronlardan tahsil edilecek.
Kamu Finansmanı ve Borç Yönetiminin Düzenlenmesi Kanunu ile Bazı Kanunlarda Değişiklik yapılmasına ilişkin kanun tasarısı önceki gün Meclise sunuldu. Tasarının 26. maddesi ile nema payı işveren tarafından yatırılmayan ancak dava açıp kazanan hak sahiplerine de nemalarının Hazine tarafından ödenmesi öngörülüyor. Ancak Sosyal Güvenlik Kurumu, zamamında işçisinin nemasını yatırmayan patrona bu paraları rücu edecek. Yani mahkeme masraflarıyla birlikte nema tahsilatını patronlardan yapacak.  
 
Çalışanların tasarrufa yönlendirilmesi için 1988 ile 2002 yılları arasında maaşlarından zorunlu kesinti yapılmıştı. Hükümet, 2002'de uygulamaya son vererek, hesapta biriken paraları, 2003-2006 yılları arasında hak sahiplerine ödedi. Toplam 17 milyar lira ödeme yapılırken, bazı çalışanlar nemalarını alamadı. İşverenlerinin nemalarını yatırmadığını öğrenen çalışanlar dava açma yoluna gitti. Mahkemeler bu paraların çalışana ödenmesi gerektiğine yönelik kararlar alınca Hükümet, yeni bir düzenleme yapma gereği duydu. İşte Meclise gönderilen bu tasarının yasalaşmasının ardından nemasını alamayan çalışanlara ödemeyi devlet yapacak, sonra dönüp ilgili işverenden bu paraları tahsil edecek.  
 
 