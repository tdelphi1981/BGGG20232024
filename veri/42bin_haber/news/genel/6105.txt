Köprü ve otoyola sukuklu formül
İptal edilen köprü ve otoyol ihalesinin ardından başlatılan halka arz sürecinde ibre, hisse senedi satışından çok, gelir ortaklığı senedi ve sukuk ihracını gösteriyor. Bu yeni formülün yılın son çeyreğine yetiştirilmesi hedefleniyor.
BAŞBAKAN Recep Tayyip Erdoğanın fiyatı düşük bulduğunu açıklamasının ardından iptal edilen köprü ve otoyol ihalesiyle ilgili gözler şimdi farklı sermaye araçlarına çevrildi. Erdoğan, kesin olmasa da halka arzın ekonomi yönetiminin ortak kanaati olduğunu belirtirken, Maliye Bakanı Mehmet Şimşek de, halka arz çalışmalarını başlattıklarını açıkladı. Ancak sermaye piyasası uzmanlarının ortak görüşü, Başbakan Erdoğan ve Maliye Bakanı Şimşekin kast ettiği halka arz sadece hisse satışı yöntemiyle yapılan halka arz değil, daha genel bir ifadeyle gelir ortaklığı senedi ve sukuk (kira sertifikası) gibi farklı yatırım araçlarını da kapsıyor.  
SON ÇEYREĞE YETİŞTİRİLİR  
Türkiyenin Türk Telekomdan sonraki ikinci büyük özelleştirme ihalesi olan 5.7 milyar dolarlık köprü ve otoyol ihalesinin iptal edilmesinden sonra başlatılan halka arz sürecinin nasıl işleyeceğini, olası halka arzın ne zaman söz konusu olabileceğini hukukçu ve sermaye piyasası uzmanlarına sorduk. Piyasadaki ortak görüş, Halka arzın bu yılın son çeyreğine yetişmesi mümkün. Ancak hisse senedi satışı yoluyla halka arz tek yöntem olmayacaktır. Hatta en düşük olasılık hisse senedi satışı şeklinde ortaya çıkıyor.  
YATIRIM ARAÇLARI POTPORİSİ 
Faizlerin düşük seyri nedeniyle özellikle yerli yatırımcının gelir ortaklığı senedi ve sukuk gibi yatırım araçlarına daha yoğun büyük ilgi göstereceğini kaydeden uzmanlar, en az 7 milyar dolar gelir hedefi düşünüldüğünde bu süreçte gelir ortaklığı senedi ve/veya sukuk ihracının daha olası olduğunu belirtiyor. Bazı uzmanlar ise, Maliye Bakanı Şimşekin öncelikle şirketleşme süreci gerektiği yönündeki sözlerine de göndermede bulunarak hükümetin tek bir yöntemi benimsemek yerine, tüm olasılıkların uygulanmasına uygun bir yapı oluşturarak yeni bir şirket kuracağını dile getiriyor. Bu şirketin yüzde 20-25ini halka açma yoluna gidilirken, bir yandan da şirketin gelirlerine dayalı farklı vadelerde sukuk ve gelir ortaklığı senedi ihraç etmek gibi farklı yatırım araçlarının yer aldığı bir potporinin de hayata geçirilmesi yüksek olasılık.   
7 milyar dolar gerçekçi değil 
 
BÜYÜK aracı kurumlardan birinin genel müdürü, hükümetin bu şartlarda köprü ve otoyolların işletim haklarının devredildiği bir şirket kurup, bunun hisselerinin halka arz etmesi olasılığını zayıf gördüğünü belirterek, Bana göre gelir ortaklığı senedi ve sukuk daha güçlü birer olasılık. 7 milyar dolarlık bir tutarda para toplama hedefi, gelir ortaklığı ve sukuk yoluyla ancak mümkün. Fiyatlamaya bağlı olarak yabancı ilgisi ve iç piyasa ilgisi büyük olacaktır. Fakat şirket hisse senedi değeri olarak 7 milyar dolarlık 
fiyat gerçekçi değil dedi.  
1.5 milyar dolarlık halka arz   
TÜRKİYE Sermaye Piyasası Aracı Kuruluşlar Birliği (TSPAKB) Başkanı Atilla Köksal, köprü ve otoyol ihalesinde halka arz yoluna gidilmesini desteklediklerini belirterek, Ancak bu şartlarda halka arzın 5.7 milyar dolar üzerinden olması mümkün değil. Zaten çok büyük bir halka arz olacağı için köprü ve otoyolların işletim haklarının devredildiği şirketin ancak yüzde 20-25inin halka açılması söz konusu olabilir ki, bu da en az 1.5 milyar dolarlık bir halka arz demek. Bunun dışında gelir ortaklığı senedi ve sukuk ihraç edilmesi hedeflenen miktarın toplanması için uygulanabilecek yöntemler. Tüm bu alternatiflerin bir arada değerlendirilmesi 
söz konusu olacaktır  diye konuştu.  
Birden çok şirket kurulabilir 
İHALEDE 7 büyük otoyol, iki çevre yolunun ve iki Boğaz köprüsünü tek paket halinde 25 yıl süre ile işletme hakkının devri söz konusuydu. Ancak farklı yatırım araçlarıyla halka arz alternatiflerinin değerlendirildiği yeni süreçte, hükümetin bu paketi ikiye bölmesi, iki farklı şirket kurararak farklı yatırım araçlarına yönelmesi olasılığının da masada olduğu belirtiliyor. Buna göre, hükümet bir grup yol ile bir köprüden oluşan iki ayrı paket yapabilir ya da köprüleri ayrı, otoyolları ayrı bir pakette toplayabilir.