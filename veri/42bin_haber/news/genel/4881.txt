İki uzmandan ekmek yorumu
Gıda, Tarım ve Hayvancılık Bakanlığı Gıda ve Kontrol Genel Müdür Yardımcısı Ahmet Kavak, vitaminlerin sadece ekmekten karşılanmasının bilimsel olarak mümkün olmadığını, beyaz ekmeğin bu ihtiyacı karşılayamadığı için takviyelere yönelindiği iddialarının gerçek dışı olduğunu belirtti.
Kavak, bu tür konularda insanların abartmayı çok sevdiklerini söyledi. Kavak, sözlerini şöyle sürdürdü: 
"Vitaminlerin sadece ekmekten karşılanması bilimsel olarak mümkün değil. Ekmek ciddi oranda vitamin olarak katkı sağlar. Beyaz ekmeğin vitamin ihtiyacını karşılamadığı için takviyelere yönelme olduğu yönündeki iddialar gerçek dışı. Bunun için çok ciddi araştırmalar yapmak lazım. Ama şunu diyebiliriz tam buğday ekmeğindeki lifler diğerine göre biraz daha fazladır. O nedenle daha tok tutar, besleyicidir." 
Türkiye Fırıncılar Federasyonu Başkanı Halil İbrahim Balcı ise beyaz ekmekte de, tam buğday ekmeğinde de B1, B3 ve B6 vitaminlerinin bulunduğunu ancak tam buğday ekmeğinde beyaz ekmekten fazla kepek bulunduğunu söyledi. 
Balcı, Bu iki ekmek de sinir sistemini besliyor. Sadece beyaz ekmekte lif daha az. Tam buğday ekmeği kana geç karışıyor, bu nedenle de daha uzun süre tokluk hissi veriyor. İkisi de önemli vitaminleri içeriyor. Kepek oranı yüksek olduğu için tam buğday ekmeği daha faydalı. Tam buğday ekmeği sindirim sistemini daha iyi çalıştırıyor. Diyabet riskini azaltıyor. Özellikle bağırsak kanserini önleyici rol oyuyor. Beyaz ekmekte 'vitamin yok' denilemez değerlendirmesinde bulundu. 
Tam buğday ekmeği tüketilmesini tavsiye eden Başbakan Recep Tayyip Erdoğan'ı desteklediklerini ifade eden Balcı, insan sağlığı açısından tam buğday ekmeğinin daha faydalı olduğunu kaydetti. Balcı, Ancak sürekli bunun tüketilmesi olumsuzluk da yaratabilir. Tam buğday ekmeği tüm işletmelerde bulunuyor. Şimdiki düzenlemeyle kepek oranı yüksek ekmek tüketilecek ifadelerini kullandı.