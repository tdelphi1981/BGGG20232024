VAHŞET EVİ
Kocaeli'deki bir evde, genç anne boğularak, 7 ve 5 yaşındaki iki oğlu da bıçaklanarak öldürüldü. 2 aylık bebeği ise açlık ve susuzluktan ölmüş halde bulundu. 1 numaralı katil zanlısı ise kayıp işçi baba
 Ulaş TEKİN / KOCAELİ
 Kocaeli, Kuruçeşme, Kocatepe Mahallesi`nde bir vahşet yaşandı. Aysel Geniş ve iki çocuğu öldürüldü, bebeği ise açlık ve susuzluğa yenik düşerek can verdi.
 
 ÖĞRETMEN ŞÜPHELENDİ
 OLAY,  6 gündür okula gitmeyen 7 yaşındaki Gökdeniz Geniş`in öğretmeninin durumdan şüphelenmesiyle ortaya çıktı. Öğrencisinden haber alamayan ve arkadaşlarının da bu süre içerisinde hiç görmemesinden kuşkulanan sınıf öğretmeni, durumu polise haber verdi.  Dün akşam saatlerinde eve giden polis ekipleri, kapıyı çalmalarına rağmen açılmayınca çilingir yardımıyla içeriye girdiklerinde, korkunç manzara ortaya çıktı. 
 
 AYRI AYRI ODALARDA 
 36 yaşındaki Aysel Geniş ile çocukları 7 yaşındaki Gökdeniz, 5 yaşındaki Görkem ve henüz iki aylık olan Aysime Geniş'in ayrı ayrı odalarda cansız bedenleriyle karşılaşıldı. 
 ANNE Aysel Geniş'in boğularak, erkek çocukları Gökdeniz ve Görkem'in bıçak ve şiş darbeleriyle öldürüldüğü, iki aylık kız bebek Aysime'nin ise açlık ve susuzluktan yaşamını yitirdiği belirlendi.
 
 BABA ORTALIKTA YOK
 DERİNCE İlçesi'nde plastik pencere sistemleri takan bir işyerinde çalışan baba Ramazan Geniş'in geçen çarşamba gününden beri kayıp olduğu anlaşıldı. 
 Cİnayetlerİn, geçirdiği bir cinnet sonucu baba tarafından işlendiği ihtimali güçlenirken, polis diğer ihtimalleri de dikkate alarak detaylı araştırmalarını sürdürüyor.