Farklı düşüncelere tahammül edilmeli
Göktürk-2 Uydusu'nun Çin'den uzaya fırlatılması nedeniyle ODTÜ'de düzenlenen ve Başbakan Erdoğan'ın da katıldığı tören öncesi ve sonrası çıkan olaylarla ilgili 11 üniversiteden tepki açıklaması geldi.
 MARMARA, İstanbul Teknik, Yıldız Teknik, Galatasaray ve Mimar Sinan Üniversitesi'nden ortak açıklama yapıldı. Açıklamada, özetle şöyle denildi:
 'TÜRKİYE Cumhuriyeti'nin uzay bilimleri ve teknolojileri alanında göstermiş olduğu bu tarihi başarı, ne yazık ki ODTÜ yerleşkesinde bazı öğrencilerin şiddet eylemleriyle gölgelenmeye çalışılmıştır. Üniversiteler öğrencilerin ve bilim adamlarının fikir ürettiği, düşüncelerini özgürce paylaştığı; farklı, hatta katılmadığı düşüncelere tahammül etmeyi içselleştirdiği ortamlar olmalıdır.'
 AÇIKLAMAYA Hacettepe, İstanbul, Afyon Kocatepe, Bingöl, Sabahattin Zaim ve Uşak Üniversitesi'nden destek geldi. 
 HACETTEPE Üniversitesi Rektörü Prof. Dr. Murat Tuncer, 'Demokratik bir hak olan protestonun, şiddet kullanılarak ortaya konulması kabul edilemez' dedi.
 İSTANBUL Üniversitesi Rektörü Prof. Dr. Yunus Söylet de şunları kaydetti: Çok küçük bir azınlığın bilim-eğitim kurumu ODTÜ'nün imajını olumsuz şekilde etkilemesine izin verilmemelidir.'