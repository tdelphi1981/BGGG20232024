Ordu yine sokağa çıktı
MISIR'da geçen yıl 74 kişinin öldüğü futbol karşılaşması sonrası verilen 21 idam kararının ardından ülke genelinde başlayan gerginliğe ordu el attı.
 32 kişinin yaşamını yitirdiği Port Said kentinde cenazelerin toprağa verilmesi öncesi çıkan olaylarda yine çok sayıda kişi yaralandı. Göstericiler birçok kamu binasının girişini de kapatarak, içeri girmek isteyen görevlilerle tartıştı. Ordu birlikleri kentte güvenlik önlemi alırken, başkent Kahire'deki Tahrir Meydanı'nda da olaylar çıktı. İçişleri Bakanlığı'na yürümek isteyen Cumhurbaşkanı Muhammed Mursi karşıtlarıyla polis arasında uzun süre çatışmalar yaşandı. Nil üzerindeki köprüyü barikatlarla kapatan göstericilerin taş ve molotofkokteyli attığı güvenlik güçleri gözyaşartıcı gaz ve tazyikli suyla karşılık verdi. Bu arada Mursi başkanlığında toplanan Milli Güvenlik Kurulu, taraflara diyalog ve sağduyu çağrısında bulundu.