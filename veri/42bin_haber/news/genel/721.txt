Kriminal zekalar
Criminal Minds'in yerli versiyonu... İstanbul ve Kocaeli'de 19 çocuğu taciz eden sapık, Gayrettepe Suç Analizi Büro ekiplerinin 1 yıl süren çalışmasıyla yakalandı. Ekibin 'suç-profil-teşhis' dizisiyle izlediği rota ünlü diziyi aratmadı
 Levent ALBAYRAK/ İSTANBUL
 İstanbul polisi dizideki ekiplere taş çıkardı... Suçlu profilini çıkarıp dosyaları çözen ünlü Criminal Minds dizisinin adeta bir benzeri İstanbul'da yaşandı. Bir yıl içinde İstanbul-Kocaeli arasındaki bölgede 19 küçük çocuk tacize uğrayınca polis harekete geçti. Kendisine polis süsü vererek, 'Burada kız çocukları uyuşturucu satıyor, sen de satıyor musun?' yalanıyla çocukların üzerini arayıp taciz eden sapık için İstanbul polisi özel bir ekip kurdu. Böylece filmleri aratmayacak bir çalışma başladı:
 
 1 - EŞGALİ TESPİT EDİLDİ
 - Gayrettepe Asayiş Şubesi Gasp Büro Amirliği'ne bağlı ekipler zanlının eşgalini tespit etti. Polis, 25-30 yaşlarında 1.75 boylarında; dolgun yüzlü fakat vücudu boyuna göre zayıf yapılı; kısa saçlı, saçlarının yan kısımları hafif dökülmüş; kirli sakallı; aksak yürüyen; üzerinde yeşil kahverengi karışımı kısa şişme montu olan; koyu renk kot pantolonlu; spor ayakkabılı; erkek şahsı aramaya başladı. 
 2 - SUÇ BÖLGESİ BELİRLENDİ
 - Gelen her şikayeti titizlikle inceleyen polis ekipleri bu sırada zanlının cinsel saldırı yaptığı bölgelerin haritasını çıkardı. Zanlının Anadolu yakasında Pendik, Kaynarca, Çamçeşme ve özellikle Güzelyalı bölgesini tercih ettiği belirlendi. 
 3 - OLAY SÜRELERİ HESAPLANDI
 - Gayrettepe Asayiş Şube Müdürlüğü Suç Analizi Büro ekipleri saldırıların uzun aralıklarla iki gün sürdüğünü aynı bölgedeki ara sokaklarda yapıldığını ortaya çıkardı. Saldırgan kısa mesafelerde tekrar saldırı yapmıyordu. 
 4 - HAYATI MASAYA YATIRILDI
 - Polis, suç saatlerinin ve günlerinin çıkartılması ile zanlının bir yerde çalıştığını, tatil günleri ve mesai saatleri haricinde taciz olaylarını gerçekleştiğine dikkat çekti. Harita üzerinde zanlının hareket kabiliyetini ortaya çıkartan deneyimli polisler sapığın genellikle E-5 karayoluna yakın bölgeleri tercih ettiğini tespit etti.
 5 - HAVA RAPORU ÇIKARILDI
 - Her türlü detayı titizlikle inceleyen dedektifler, zanlının taciz olaylarında hangi havaları tercih ettiğini de çıkardı. Genellikle bulutlu ve yağmurlu havaları tercih ettiği tespit edilen zanlının 5 olayını bu havalarda yaptığını belirledi. 
 6 - YAKALANDI
 - İstanbul polisinin sıkı takibi ve sokak çalışması sonucunda rahat hareket edemeyen sapık İ.İ. geçen hafta Kocaeli Asayiş Şube Müdürlüğü'nün yaptığı operasyon sonucu yakalandı. 2011 yılının aralık ayından beri aranan İ.İ, cinsel istismar suçundan çıkartıldığı mahkeme tarafından tutuklanarak cezaevine gönderildi.