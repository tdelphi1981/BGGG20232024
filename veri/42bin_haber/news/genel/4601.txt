Operasyon Büyükerşen'in itibarını daha da yükseltti
CHP lideri, 13 yardımcısı ve çok sayıda milletvekiliyle Eskişehir'e giderek Büyükşehir Belediye Başkanı Büyükerşen'e destek verdi. Halka hitap eden Kılıçdaroğlu, "Ona inanıyorum, sizin inandığınız gibi" dedi
  
 A. Rezzak ORAL / ESKİŞEHİR
 CHP lideri Kemal Kılıçdaroğlu, Eskişehir Büyükşehir Belediyesi'ne yönelik operasyona tepki ve Başkan Yılmaz Büyükerşen'e destek için Eskişehir'e çıkarma yaptı. Kılıçdaroğlu, "Bu operasyon, Büyükerşen'in itibarını daha yükseltmiştir" dedi. 
 SEÇİM otobüsüyle Eskişehir'e giden Kılıçdaroğlu Büyükerşen'i makamında ziyaret edip operasyonla ilgili bilgi aldı. Operasyonun "Porsuk kentsel değişim" projesiyle ilgili olduğunu, hem İçişleri Bakanlığı, hem Sayıştay denetimi yapıldığını ve hiçbir usulsüzlük bulunmadığını belirten Büyükerşen "Alnımız ak, yüzümüz pak, ekibime güveniyorum" dedi. Kılıçdaroğlu, daha sonra belediye önünde 2 bin kişiye şunları söyledi:
 HAYATINI ESKİŞEHİR'E ADADI: Yılmaz Büyükerşen, Eskişehir'i bir dünya markası yapmıştır. Eskişehir, BBC'nin 12 kent listesine girmeyi başarmış bir şehrimizdir. Büyükerşen, üniversitede uzun yıllar görev yaptı, trilyonluk ihalelerin altına imza attı. Bir Allah'ın kulu çıkıp da, "Büyükerşen yolsuzluk yaptın" dememiştir. Bir Bursa'ya, bir Ankara'ya, sonra da Eskişehir'e bakın. 
 "YOLSUZLUK YOK" RAPORU YAZILDI: Büyükerşen ihale yapıp Porsuk'u kendi imkanlarıyla ıslah etti. AKP'liler şikayet ettiler. AKP'li  Bakan'ın görevlendirdiği müfettiş her şeyi didik didik etti "Bu ihalede yolsuzluk yok" raporu yazdı. AKP'liler yine tatmin olmadı. Bu kez başka Bakan Beşir Atalay, müfettiş görevlendirdi, yine "yolsuzluk yok" dediler. Sayıştay inceledi, "yolsuzluk yok" dedi. Bu kez savcılığa, polise gittiler. Anlaşılan AKP seçim kampanyasını Eskişehir'den başlattı. 
 ONA İNANIYORUM, GÜVENİYORUM: Bu operasyon, AKP'nin CHP'li belediyeler üzerinden oynadığı hain bir oyun. "Seni mahkum edeceğim, itibarsızlaştıracağım' anlayışıyla yapılan bu operasyon, hizmetleriyle Eskişehir'i dünyanın bir numarası haline getiren Yılmaz Büyükerşen'in itibarını yükseltmiştir, kendisini daha da güçlendirmiştir. Büyükerşe'e sizin inandığınız gibi ona inanıyorum. Ona, sizin güvendiğiniz gibi güveniyorum.
 Bir soruşturma da Başkan Akaydın'a
 ESKİŞEHİR operasyonu sürerken dün de CHP'li Antalya Büyükşehir Belediye Başkanı Mustafa Akaydın, adliyeye çağrıldı.  Özel Yetkili Savcı'yken dönemin Erzincan Başsavcısı İlhan Cihaner'i gözaltına alan Cumhuriyet Savcısı Osman Şanal,  Antalya'da toplu taşıma araçlarında kullanılan 'Halk Kart' uygulamasındaki usulsüzlük iddialarıyla ilgili yürütülen soruşturma kapsamında, Akaydın'ın ifadesine başvurdu. Öte yandan Akaydın Rektörlük döneminde inşaatını başlattığı Akdeniz Üniversitesi Ar-Ge binasıyla ilgili  soruşturmada dün YÖK Denetleme Kurulu üyesine  bilgi verdi. Mustafa KOZAK