Dr. Melike 'sonda'lı şikayeti yanıtlamış
Dr. Melike'yi ölüme sürükleyen şikayetin ayrıntıları ortaya çıktı. 82 yaşındaki babasının sondasının değiştirilmediğİni belirten vatandaş şikayetçi olmuş. Başhekimlik gönderdiği yazıyla savunma istedi
 Mete YILMAZ
 Hakkındaki ikayet üzerine savunmasını yapıp çalıştığı İstanbul Eğitim ve Araştırma Hastanesi'nden atlayan Asistan Dr. Melike Erdem (30)'i ölüme götüren süreç netleşiyor... Sağlık Bakanlığı'nın 'adı geçen doktora ilişkin bir şikayet yok' açıklamasına rağmen olay adım adım şöyle gelişti...
 SAĞLIK Bakanlığı İletişim Merkezi (SABİM)'ne 22 Kasım'da M. A. adlı hasta yakını tarafından şikayette bulunuldu. M.A. şöyle dedi: 22 Kasım, 17.00-18.00 civarında 82 yaşındaki özürlü babam A.A.'nın sondasının değiştirilmesi için Acil Servise başvurdum. Acil, beni Üroloji'ye yönlendirdi. Hekim 'Değiştirmek zorundalar, bana havale etmelerine gerek yok' dedi. Tekrar Acil'e geldim. İsmini bilmediğim doktor değiştiremeyeceğini yarın polikliniğe gelmemizi söyledi. Sondayı değiştirmeden eve döndüm. Acil'de görevli ismini bilmediğim doktordan şikayetçiyim...' SABİM şikayeti, hastane baştabipliğine iletti. Başhekim Dr. Mehmet Salih Gürel imzasıyla, Dr. Melike Erdem'e 28 Kasım'da iletilen yazı ise şöyle: M.A. tarafından SABİM hattına şikayette bulunulmuştur. Yazılı görüşünüzü 3 gün içinde bilgisayar ortamında yazarak Baştabipliğe teslim etmenizi rica ederim. 
 GÖZ İÇİN GELMİŞTİ  
 ERDEM, 30 Kasım'daki savunmasında şu yanıtı verdi: 'Hasta, göz polikliniğe geldiğini belirtip prostat şikayeti bulunduğunu, özürlü olduğu için mevcut saatlerde poliklinik başvurusunun zor olduğunu, gelmişken sonda değişimi ve üroloji doktoruyla görüşmek istediğini iletmiştir. Bunun üzerine ürolojide konsülte edilmiş, bir daha acile uğramamıştır.'. 
 DR Melike, bu savunmadan birkaç saat sonra  6. kattan atladı.
 Hiçbir filtreleme yok
 İSTANBUL Tabip Odası Genel Sekreteri Ali Çerkezoğlu, SABİM hattına hekimlerin neden tepki gösterdiğini anlattı: Her şikayet neredeyse hiç filtrelemeye tabi tutulmadan hekime soruşturma olarak yansıyor. Yetkili mantıklı olup olmadığına bakmadan soruşturma açıyor. İfadeye çağırıyor. Bu durum şikayetçiye bildiriliyor. Böylece popülizm yapılıyor. Ayda 13 - 14 nöbet tutan ve gecede 500 hastaya bakan hekimler sıklıkla bu soruşturmalara maruz kalınca kendilerini değersiz görmeye başlıyor.
 Sağlıkçı hastaya kırdırılıyor
 DR. Erdem'in meslektaşları dün iki saat iş bıraktı.  İ.Ü. Tıp Fakültesi bahçesinde toplanan sağlık çalışanları, 'Alo 184 Sabim Sağlıkçı Taciz Hattı Kapatılsın. Sağlık Bakanı İstifa Etsin' yazılı pankart açtı. Ellerinde Doktor Erdem'in fotoğraflarını taşıyan topluluk, Erdem'in intihar ettiği hastane bahçesine kadar yürüyerek karanfiller bıraktı. T TB Başkanı Özdemir Aktan, sağlık çalışanlarına yönelik şiddetin tırmandığını belirtti. İstanbul Tabip Odası Genel Sekreteri Ali Çerkezoğlu da sağlık çalışanlarını hastalara kırdıran 'Alo 184' hattının kapatılması gerektiğini vurguladı.
  