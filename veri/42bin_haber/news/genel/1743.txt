Sokakta üniversiteli kızı öpmeye kalkışınca...
ADANA'da geçen 10 Mayıs'ta, okuluna gitmek için otobüs durağında beklerken madde bağımlısı Tevfik Baysoy'un tacizine uğrayan üniversite öğrencisi 22 yaşındaki E.Y.'nin 'ruh ve beden sağlığının bozulduğu’ raporu üzerine dava dosyası Ağır Ceza Mahkemesi'ne gönderildi.
 Üniversiteli E.Y.'ye sarılıp öpmeye kalkıştığı, genç kızın tepki göstermesi üzerine de boğazını sıktığı iddia edilen tutuksuz sanık Tevfik Baysoy, Ağır Ceza Mahkemesi'nde 'cinsel saldırıdan’ 7 yıla kadar, 'hakaret ve yaralamadan' da 4 yıla kadar hapis cezası istemiyle yargılanacak.
 Olay, merkez Seyhan İlçesi Sakarya Mahallesi D-400 Karayolu üzerinde meydana geldi. Çukurova Üniversitesi öğrencisi E.Y., okula gitmek üzere D-400 Karayolu üzerindeki durağa çıkıp otobüs beklemeye başladı. Madde bağımlısı olduğu ileri sürülen Tevfik Baysoy, iddiaya göre, durakta bekleyen kızın yanına gelip, "Senden çok hoşlandım. Benim kız arkadaşım yok. Tanışıp, arkadaş olabilir miyiz? Sen arkadaşım olur musun?" diyerek çenesinden tutup öpmeye kalkıştı. Şoke olan E.Y., Baysoy'u tersleyerek, "Ne münasebet, sen kim oluyorsun?" karşılığını verdi. Aldığı cevap üzerine öfkelenen Tevfik Baysoy, kızın boğazını sıkarak, hakaretlerde bulundu. E.Y.'nin yardım çığlıkları üzerine saldırgan hızla olay yerinden kaçtı.
 Olayın ardından polis ekiplerince yakalanarak çıkarıldığı nöbetçi mahkemede tutuklanan Tevfik Baysoy hakkında, 'cinsel saldırı' suçundan 7 yıla kadar, 'basit yaralama ve hakaret' suçlarından da 4 yıla kadar hapis cezası istemiyle dava açıldı.
 "UÇUCU MADDE KULLANMIŞTIM, HATIRLAMIYORUM"
 7'nci Asliye Ceza Mahkemesi'nde yargılanan sanık Baysoy, suçlamayı kabul etmedi. Baysoy, "Olay günü uçucu madde kullanmıştım. Olayla ilgili tek hatırladığım yağmurun yağdığı ve şikayetçiye arkadaşlık teklif etmemdir. Bunun dışında bir şey hatırlamıyorum. Bu maddenin etkisiyle suç işlemiş olabilirim. Normal bir insan olsam, kesinlikle böyle hareketlerde bulunmazdım. Çok pişmanım. Kendisinden özür diliyorum" diye savunma yaptı.
 GÖZYAŞLARI İLE ANLATTI
 Yaşadığı olayın etkisiyle gözyaşlarına hakim olamayan üniversiteli E.Y. ise "Yanıma gelerek arkadaşlık teklif etti. Kabul etmeyerek uzaklaşmak istedim. Belimden sarılarak dudağımdan öpmeye çalıştı, hatta öptüğünü de hissettim. Kurtulmak için kendimi yere attım. 'Seninle yatmak istiyorum. Sevişmek istiyorum' gibi sözler söylemeye devam ediyordu. Kalkıp, tekme attım. Bu kez de boğazıma sarıldı. Çevreden görüp yardıma gelenleri görünce de kaçtı. Ruhsal olarak çok etkilendim. Geceleri uyuyamaz, sokağa çıkamaz oldum" dedi.
 RUH SAĞLIĞI BOZULDU
 E.Y.'nin avukatı Ruken Çelik de müvekkilinin ruh sağlığının bozulduğunu belirterek, dosyanın Nöbetçi Ağır Ceza Mahkemesi'ne gönderilmesini ve geçen duruşma tahliye edilen sanığın yeniden tutuklanmasını istedi. Mahkeme hakimi, hastaneden gelen rapor doğrultusunda görevsizlik kararı verdi. Cinsel saldırıdan 7 yıla kadar hapsi istenen sanık 26 yaşındaki Tevfik Baysoy, ağır ceza mahkemesinde yargılanırken, verilecek hapis cezasının alt sınırının 10 yıl olacağı bildirildi.
 DHA
  