Aslı Hünel için uzmanlar ne dedi?
Türk Sanat Müziği solistlerinden Aslı Hünel, dün kist ameliyatı oldu. Ancak genç sanatçının ameliyat sonrasında kalp ritmi bozuldu. Sanatçının doktoru, bu olayın milyonda bir görüldüğünü söyledi.
 Aslı Hünel, dün kist ameliyatı için özel bir hastaneye gitti. 3.5 saat süren ameliyat sonrası, genç sanatçının kalp ritimlerinde beklenmeyen değişiklikler yaşandı.Bunun üzerine ameliyat olduğu hastanede kardiyoloji bölümü olmadığı için Aslı Hünel, Haydarpaşa Gülhane Askeri Tıp Akademisi'ne (GATA) sevk edildi.
 AĞABEYİ: DURUMU CİDDİYETİNİ KORUYOR
 Aslı Hünel’in ağabeyi oyuncu Saruhan Hünel, sanatçının yaklaşık 18 saat yoğun bakım ünitesinde kalacağını, durumunun ciddiyetini koruduğunu söyledi. Hünel'in menajeri Serdar Uygun ise ''İlk 18 saat hasta için önemli. Kalp ritmini bulması lazım. Bulamaz ise doktorlar 18 saat sonunda elektro şok ile müdahalede bulunacaklarını söyledi. Duruma doktorlar da şaşırdı, 'milyonda bir olur' dediler. Doktorlar ölümcül hiçbir sonuç görmüyorlar ama her an herşey olabilir dediler. Tüm akrabaları, annesi ve ağabeyi yanında” dedi.
 UZMANLAR NE DİYOR?
 Uzman Dr. Zafer Çukurova Yoğun Bakım Anestezi Uzmanı (Dr. Sadi Konuk Bakırköy Eğitim ve Araştırma Hastanesi): Hastanın yaşına bakıyoruz. Hasta gençse çok derin değerlendirme istenmez. Ancak ufak kist ameliyatlarında genelde laparoskopik (kapalı) ameliyat yapılır. Kapalı ameliyatlar sırasında hastanın karnına karbondioksit gazı verilir ve bir basınç yaratılır. Eğer hastanın fark etmese bile bir kapak hastalığı varsa, karbondioksit düzeyinin aşırı yükselmesi bu aritmiye sebep olabilir. Ancak böyle durumlar hasta monitörü bağlı olduğundan erken fark edilir, hasta için tehlikeye yol açmadan oksijen düzeyi yükseltilir. Laparoskopik ameliyatların en önemli sıkıntısı kandaki karbondioksit gazının yükselmesidir. Anestesi uzmanı buna hazırlıklıdır. Çünkü karbondioksit gazının yükselmesi kalbin durmasına, beyinde ödeme bile sebep olabilir. Hemen cerrah uyarılır. Yine de normalde bir kist ameliyatında uzun süreli ve yüksek basıncın olmaması lazım. Sadece aritmiden komaya girecek bir durum yaşanmaz. Aritmi tansiyonu ani düşürüyor ve hayati organlarına giden kan akımını bozuyorsa ya geç fark edilmiştir ya da hastada fark edilmeyen bir rahatsızlık vardır. Genç hasta, risksiz hasta diye bir şey yoktur. Hastaya iğne sokuyorsanız, her şey başına gelebilir. Hastanenizde kardiyoloji bölümü olmasa bile önlemini alabilecek anlaşmalarınızın olması lazım. Çünkü kalpteki her türlü problemin ikinci hasarı beyinde olur. Şu anda yoğun bakımda beyinde bir şey yaşanıp yaşanmadığının izlenmesi, bir ödem oluşmuşsa onun inmesinin beklenmesi gerekir.
 ÇOK ÇOK NADİR GÖRÜLÜR
 Doç. Dr. Taylan Akgün Kardiyoloji Uzmanı (Kartal Koşuyolu Yüksek İhtisas Hastanesi): Kalp doktorları olarak operasyon sırasında yaşanabilecek ritm problemlerini, kalp bölgesindeki ameliyatlarda görürüz. Ancak kalbe uzak bir bölgede yapılan kist ameliyatında kalp ritminde bozukluk görülme ihtimali düşüktür.Ameliyat esnasında kullanılan ilaçlar ya da kanda aniden görülen magnezyum, kalsiyum düşüklüğü gibi problemlerden dolayı kalpte bir sıkıntı meydana gelebilir. Ancak kalp ritminde bozukluk görülse dahi yoğun bakıma kaldırılacak derecede bir problem yaşanma oranı çok çok düşüktür. Kalp dışı cerrahilerin öncesinde kişinin bir kalp hastalığı ya da kullandığı ilaçlar değerlendirilir. Ameliyat öncesinden her hastadan detaylı bir kalp değerlendirmesi istenmez. Kişinin bir kat merdiveni rahat çıkıp çıkmadığı, bilinen bir kalp hastalığının olup olmadığı ve EKG'sinin sonucu değerlendirilir. Hiçbirinde bir anormallik yoksa ekstra bir değerlendirme istenmez. Bunlardan birinde problem varsa, mayenesinde anormallik tespit edilmişse geniş bir kardiyolojik değerlendirme gereklidir. Ayrıntılarını fazla bilmemekle birlikte bu vakanın önceden anlaşılabilecek bir durum olarak değil de, çok çok nadir görülen bir vaka olduğunu düşünüyorum.
 
 FOTOĞRAFI SIZDI
 
 
  