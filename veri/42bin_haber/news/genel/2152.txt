'Roboski de ne Uludere deyin'
Başbakan Erdoğan, Kürt milletvekilleriyle yaptığı toplantıda 6 talimat verdi.
 Güneydoğu ve Doğu bölgeleri milletvekilleriyle görüşen Erdoğan, "Dirayetli olun, BDP ağzı kullanmayın, halkı dinleyin, terörün zararını anlatın, bölgede çalışın ve yatırımları artırın" dedi.
 Başbakan Tayyip Erdoğan, bölge milletvekilleriyle yaptığı toplantıda 6 talimat verdi. Sabaha gazetesinin haberine göre, bölgede PKK'nın tehdit ve baskılarını dile getiren milletvekillerini dinleyen Erdoğan onlara, "Dirayetli olun. Bu tür baskılar sizleri yolunuzdan alıkoymasın. Halkın arasında olun. Bugüne kadar AK Parti'nin yaptığı çalışmaları birebir anlatın. Sorunlarını dinleyin, ne istediklerini sorun. Vatandaşa hakikati anlatın" dedi. Başbakan, işadamı Bitlis Milletvekili Vahit Kiler'e de, "Vahit Bey, sen niye bölgeye yatırım yapmıyorsun? Özellikle bölge işadamları daha fazla yatırım yapmalı" diye takıldı. Milletvekilleri, bölgelerindeki sıkıntıları anlatırken araya giren Erdoğan, "Arkadaşlar tabikii tahlil önemli. Ancak somut çözüm önerilerinizi de anlatın" çağrısı yaptı.
 "GERİ ADIM YOK"
 Bazı vekiller demokratik açılımda geri adım atıldığı yönünde bir kanaat oluştuğunu dile getirince Erdoğan, "Kimse merak etmesin. Demokratik açılımda hiçbir şekilde geri adım atılmaz" yanıtını verdi. Erdoğan'ın, Mardin, Bitlis gibi bazı il teşkilatlarının yöneticilerini halka inerek çalışma konusunda uyardığı öğrenildi. Her bir il teşkilatının nasıl çalıştığını bizzat izlediği mesajı veren Erdoğan, 2014'teki yerel seçimleri anımsatarak, "Bizim için söylem birliği çok önemli. Tabii ki farklı görüşler, eleştiriler olacak. Ancak bunu yaparken partiye, teşkilatlarımıza zarar verilmemeli" uyarısı yaptı. Başbakan, vekillerden BDP ağzıyla konuşmamalarını da istedi. BDP'nin Uludere'ye Roboski dediği anımsatılarak, "Oranın adı Uludere. Roboski ne demek?" dedi. Uludere'de yaşamını yitirenlerin ailelerinin hesaplarına normalde 20 bin lira yatırılması gerekirken 100 bin lira yatırıldığını hatırlatan Erdoğan, "Geçmişte kaçakçılık var, niye müdahale edilmiyor diye eleştiriliyorduk" diye konuştu. Oslo ve Habur sürecinde devletin hainlikle karşı karşıya kaldığı vurgusu yapılınca buna karşın AK Parti'nin yüzde 50'yi aşkın oy aldığı dile getiren Erdoğan, terörle mücadelenin devam edeceğinin altını çizdi. Milletvekilleri de BDP'nin Van'da dört milletvekili olduğunu anımsatarak, "Biri içerde, üçü de dokunulmazlığı kaldırılacaklar listesinde. Belediye başkanı da içerde. Bu durumu halka nasıl anlatırız? Dokunulmazlık konusunda hassas olmak gerekiyor" denildi.
  