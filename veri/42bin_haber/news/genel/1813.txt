Rock müziğin ateşle imtihanı
Rock konserleri, ritüel mizacına sahip olmaları ya da en azından böyle görülmeleri yüzünden, sahneden yayılan enerjiyi destekleyecek görsel şovlarla süslenir. Bu nedenle de her daim 'ateş'li anlara sahne olur... Bazıları görkemli, bazılarıysa hiç de hoş olmayan anlar. Bu anları derledik...
 EGEMEN LİMONCUOĞLU
 egemenlimon@yahoo.com
 1967 ilkbaharı. Kuzey Londra'nın Finsbury Park mıntıkasında o günlerin rock ve roll camiasına hizmet veren konser salonu Astoria'da, Walker Brothers'la çıktığı turnenin ilk gecesi. Konserde Jimi Hendrix'in çakmak benzini yardımıyla gitarını ateşe vermesi hem o gün orada bulunanların hafızalarına, hem de müzik tarihine alevli harflerle kazındı. O gece denediği bu kendiliğinden gelişen 'şov', elektrikli gitarın nasıl çalınması gerektiğine dair kural kitabına katkılarını saymakla bitiremeyeceğimiz Hendrix'in alametifarikalarından biri haline de geldi. O ilk denemeyi parmaklarındaki ufak tefek birkaç yanıkla atlatan Hendrix, aynı seremoniyi birkaç ay sonra gerçekleşen Monterey Pop Festival'de de tekrarlar. Üstelik bu defa kameralar da hazırdır 'olay mahallinde'.  Son şarkı 'Wild Thing'in bitmesiyle Hendrix'in kibriti çakıp gitarını ateşe vermesi bir olur. Jimi Hendrix'in standardını belirlediği bu hareket, rock'n'roll tarihinin olmazsa olmazları arasında yer alır. Yanan gitar illüstrasyonlarından ateşin eksik olmadığı teatral sahne şovları rock kültürünün ayrılmaz bir parçası haline gelir. 
 Yine aynı tarihlerde popüler müzik tarihinin en sıradışı karakterlerinden Arthur Brown da ateşle oynamaktadır. Önce konser sırasında aklına esmesi ve başındaki miğferi ateşe vermesiyle başlayan bu 'numara' kısa sürede Arthur Brown'un imza hareketi olur.
 Bugün, örneğin Rammstein gibi, akla sıklıkla en alevlisinden görkemli sahne şovlarıyla gelen pek çok ismin varlığı, modern zamanların sıkı kontrolleri ve kuralları dahilinde itinayla planlanmış ve olabilecek en güvenli seviyelere çekilmiş halde 'ateşli' performanslar. Ama biliyoruz ki her zaman planlandığı kadar güvende olmayabiliyor, ne müzisyenler ne de dinleyiciler... 
 'Smoke On The Water' içinden alevlerin geçtiği ne ilk, ne de son şarkı. Ama belki de müzik tarihinin en iyi bilinen gitar riff'lerinden birine sahip olması sayesinde rock'ın ateşle imtihana tabi tutulduğu bir anın nasıl ilham verici olabileceğine dair en güçlü kanıt. 
 '72 kışında Deep Purple, adı caz festivaliyle özdeşleşmiş Montreux'nün Cenevre Gölü kıyısında bir otele yerleşir. Hedefte 'Machine Head'in kayıtlarını tamamlamak vardır. Gölün karşı kıyısında tam da sahnede Frank Zappa ve grubu The Mothers Of Invention çalarken çıkan yangın, salonu da bünyesinde bulunduran 'eğlence kompleksi'ni kül eder. Tüm olan biteni gölün karşı kıyısından izleyen Deep Purple elemanlarıysa bu işten 'Smoke On The Water'da işiteceğimiz şarkı sözleriyle çıkar; 'Suyun üstünde duman, gökte alevler...'
 Ama bir yangının bu kadar ilham verici olamadığı vukuatlar da yaşanır rock tarihinde. Barışın ve müziğin festivali Woodstock'ın 1999'daki üçüncü versiyonu şiddetin tarihçesinde yerini alacak tipte olaylara sahne olur. Festivalin sonunda Red Hot Chili Peppers'ı izlerken yakılmak üzere dağıtılan mumlar büyük bir yangına sebep olur. Olayın ciddiyetini sahneden anlamayan grup, alevlere eşlik etmesi amacıyla konserlerini Jimi Hendrix'ten 'Fire'ı çalarak bitirir.  
 Bir başka 'tatsız' imtihana da 80'lerin gözde hard rock grubu Great White, 2003'ün şubatında yaşar. Grup sahne alır almaz çalıştırılan alev makinesi, sahnenin ses yalıtım malzemesini tutuşturur. Önce şovun gereği sanılan alevler bir anda tavanı kaplar. Yaşanan panik, grubun gitaristi Ty Longley de dahil o gece orada bulunan 100 müzikseverin ölümüyle, bir o kadarının da yaralanmasıyla sonuçlanır. Bu feci kaza, her ne kadar kısa süreli bir 'albüm satışlarında artış' yaşatsa da, Great White'ı yıllarca mahkeme salonlarının en aranılan gruplarından biri yapar.