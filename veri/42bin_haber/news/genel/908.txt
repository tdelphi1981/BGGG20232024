İMKB güne yükselişle başladı
İstanbul Menkul Kıymetler Borsası (İMKB) 100 endeksi güne önceki kapanışa göre 45,27 puanlık yükselişle 72.574,24 puandan başlarken hisse senetleri ortalama yüzde 0,06 oranında değer kazandı.
 İMKB 100 endeksi dün en yüksek 72.703,01 puanı gördükten sonra günü 72.528,97 puandan kapatmıştı.
          
 Analistler endeksin tarihi zirvesinde olmasının dolar bazlı zirve beklentilerini de tetiklediğini belirterek küresel piyasalardan pozitif yönde ayrışmanın açıklanan makroekonomik verilerin de desteğiyle devam edebileceğini kaydediyor.
         
 Dolar bazlı İMKB 100 endeksinin  40.400 seviyelerinde olduğunu ve tarihi zirvesinin 51.070 puanda olduğuna dikkati çeken analistler bununla birlikte not artırım beklentisinin azalması veya bitmesi durumunda sert satış baskılarının ve düşüşlerin görülebileceğini ifade ediyor.
 DOLAR - AVRO
 İstanbul serbest piyasada dolar 1,7960, avro 2,3260 liradan güne başladı.     
 Kapalıçarşı'da 1,7920 liradan alınan dolar 1,7960 liradan satılıyor. 2,3200 liradan alınan avronun satış fiyatı ise 2,3260 lira olarak belirlendi.
          
 Önceki kapanışta doların satış fiyatı 1,7960 lira, avronun satış fiyatı ise 2,3300 lira olmuştu.
         
 -Döviz...
          
 İstanbul ve Ankara'da dolar, avro ve sterlinin alış-satış fiyatları, saat 09.30 itibariyle şöyle:
          
   İSTANBUL        ALIŞ        SATIŞ    
   ABD Doları         1,7920      1,7970
   Avro               2,3200      2,3250
   Sterlin            2,8800      2,9150
                                        
   ANKARA                               
   ABD Doları         1,7880      1,7980
   Avro               2,3160      2,3310
   Sterlin            2,8700      2,9150
         
 Dış ticaret verisi pozitif ayrışmayı destekledi
          
 İstanbul Menkul Kıymetler Borsası (İMKB) 100 endeksi dün açıklanan dış ticaret verilerinin olumlu katkısıyla rekor kırmaya devam etti. Küresel hisse senedi piyasalarının sınırlı da olsa satıcılı seyrettiği günü endeks yüzde 1,13 oranında yükselişle 72.528 puandan tamamlarken, İMKB 100 endeksinin bu yılbaşına göre yükselişi yüzde 41'i aştı.
          
 ABD'de New York borsası Sandy kasırgası nedeniyle verilen iki gün aranın ardından dün işleme başlasa da dar bantta düşük işlem hacmiyle yatay hareket ettiği görüldü. Dow Jones endeksi günü bir önceki kapanışa göre yüzde 0,08 oranında değer kaybederken, S&P 500 endeksi yüzde 0,27 oranında geriledi.
          
 Avrupa tarafında hisse senetleri piyasasında yüzde 0,30 ile 0,80 arasında kayıplar görülürken Yunanistan'da ASE endeksi banka hisselerindeki sert düşüşlerle art arda 5. işlem gününü de düşüşle tamamladı.
          
 Bugüne gelindiğinde Asya borsalarının Çin'de açıklanan imalat sanayi verisinin önceki döneme göre büyümeye işaret etmesinin ardından alıcılı seyrederken, avro/dolar paritesi ise uluslararası piyasada 1,2950 seviyelerindeki yatay seyrine devam ediyor.
          
 Analistler yurt içinde not artırım beklentisi ve teknik olarak endeksin zirvede olmasının desteğiyle diğer piyasalardan pozitif yönde ayrıştığını ve bu ayrışmanın açıklanan makro ekonomik verilerden de destek bulduğunu belirtiyor. Endeksin 72.500 üzerinde 74.000 - 74.500 seviyelerinin direnç konumuna gelebileceğini ifade eden analistler satış karlarının etkisinin artırması durumunda sert düzeltme hareketleri olabileceği konusunda yatırımcıları uyarıyor.
          
 Piyasaların bugün takip edeceği veriler şöyle:
          
          10.00 Türkiye ekim ayı imalat sektörü PMI
          11.00 Türkiye, TİM ekim ayı ihracat verileri
          11.30 İngiltere, ekim ayı imalat sektörü PMI
          12.00 Türkiye, İTO ekim ayı enflasyon verileri
          14.15 ABD, ekim ayı ADP özel sektör istihdam verisi
          14.30 ABD, 3. Çeyrek tarım dışı verimlilik
          14.30 ABD, haftalık işsizlik maaşı başvuruları
          14.58 ABD, ekim ayı imalat sektörü PMI
          16.00 ABD, eylül ayı inşaat harcamaları
          16.00 ABD, ekim ayı ISM imalat endeksi
          
 -Ham petrol fiyatları
          
 ABD ham petrol fiyatı 86 doların, Brent tipi ham petrol fiyatı 108 doların üzerinde seyrediyor.
          
 ABD ham petrolünün aralık ayı teslimi varil fiyatı bugünkü işlemlerde 9 sent artarak 86,33 dolar, Londra Brent tipi ham petrolün aralık ayı teslimi varil fiyatı ise 35 sent artarak 108,72 dolar seviyesinde bulunuyor.
          
 AA