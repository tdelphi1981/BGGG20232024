Delinen bağırsağa 6 ayda 9 operasyon
KANSERDEN erken evrede kurtulduğuna sevinirken, bağırsağı delinen ve iki idrar yolu zedelenen 57 yaşındaki Nermin Özütürk, aylarca karnında ve sırtında iki torbayla yaşadı.
 4 ameliyat ve 5 girişimsel işlem geçiren Özütürk, son ameliyatında iyileşebildi. İlk ameliyatında taburcu olduğu gün şiddetli karın ağrısıyla tekrar hastaneye yatırılan Özütürk'ün ameliyat ve ağrı sorunu 6 ay boyunca dinmedi. 4 ameliyat ve 5 girişimsel işlem de onu iyileştirmedi. Anestezisiz işlemler ciddi ağrılar yaşamasına, psikolojisinin bozulmasına sebep oldu.
 ENFEKSİYONLAR SARDI
 Ameliyatlar sonrası idrarı karın içine karışan ve bu nedenle de vücudunda ciddi enfeksiyonlar oluşan Özütürk, en son Memorial Şişli Hastanesi Üroloji Bölümü'nde Prof. Oğuz Acar'a ameliyat oldu. Her iki idrar yolu da ameliyatla onarılan Özütürk'ün karnındaki ve sırtındaki torba çıkarıldı. 5 gün sonra taburcu olan Nermin Hanım, sağlığına yeniden kavuşmanın mutluluğunu yaşıyor.