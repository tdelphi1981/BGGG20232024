Kara Blok artık kara listede
Mursi karşıtı her eylemde en önde yer alan Kara Blok terör listesine 'resmen' girdi
  
 Mısır'da günlerdir süren olaylarda güvenlik güçleriyle en önde çatışan Kara Blok, devletin terör örgütü listesine girdi. Cumhurbaşkanı Muhammed Mursi'nin atadığı savcı Talat Abdullah, Kara Blok'u "terör örgütü" olarak tanımladı ve üyeleri için tutuklama emri verdi.
 Son aylardaki Mursi karşıtı eylemlerde adını duyuran grup ismini yüzlerini kapattıkları siyah maskelerden alıyor. Grup üyeleri, anarşizmin sembolü siyah bayraklarıyla gösterilere katılıyor. Grubun kurucularından üniversite öğrencisi Şerif El-Şerafi El Vatan'a, 10 bin üyeleri olduğu ve şiddeti eylem biçimi olarak görmediklerini söylüyor. 
 KARA Blok'u kapağına taşıyan Time dergisine konuşan mühendis Ahmed Ali, gençlerin vandalizm için değil, Müslüman Kardeşler'den korunmak için meydanlarda olduklarını belirtiyor.
 BÖYLE KARŞILADILAR
 Almanya'ya resmi bir ziyaret gerçekleştiren Mursi, başkent Berlin'de gaz maskeli Nefertiti'ler tarafından karşılandı. Uluslararası Af Örgütü üyeleri Mısır Firavunu Dördüncü Amenhotep'in eşi Nefertiti maskeleri giydi. Almanya Başbakanı Angela Merkel de Mursi'ye Mısır'daki tüm taraflarla siyasi diyalog çağrısı yaptı.