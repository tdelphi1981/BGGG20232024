Askeri THY taşıyacak
Terörle mücadele bölgelerinde görev yapan askerler izin, terhis ve hava değişimi gibi durumlarda THY tarafından ücretsiz taşınabilecek.
 Güneydoğu'da konvoylara yönelik saldırıların artması sonrasında askerlerin güvenli ulaşımı için yeni tedbirler alınıyor.
 NTV'nin haberine göre; Milli Savunma Bakanlığı, Türk Hava Yolları'yla bir anlaşmaya vardı. 11 milyon dolarlık anlaşmaya göre, terörle mücadele bölgelerinde görev yapan askerler izin, terhis ve hava değişimi gibi durumlarda Türk Hava Yolları tarafından ücretsiz taşınabilecek.
 Bölgede yeni hizmete girecek bazı havaalanları da kullanılacak. Var olan havaalanlarına ek seferler düzenlenecek. Havaalanlarının olmadığı yerde, TSK elindeki hava taşıtlarını mümkün olan en üst seviyede kullanacak.
 Uygulama yakında başlayacak ve Ocak-Şubat aylarında tam olarak hizmete girecek.
 18 Eylül'de, Bingöl'de izinlerinden dönen askerlere düzenlenen saldırıda 9 asker şehit olmuştu. Bu olayın ardından harekete geçildi.