Fındıkta ihracat ve gelir düşmedi
Karadeniz İhracatçı Birlikleri (KİB) Genel Sekreterliği, sezonun ilk 5 ayında gerçekleştirilen fındık ihracatı ve elde edilen gelir miktarının, bir önceki yıla göre artış gösterdiğini bildirdi.
 KİB'den yapılan yazılı açıklamada, basında yer alan 'Fındık ihracatı düştü' şeklindeki haberlerin gerçeği yansıtmadığı kaydedildi. Açıklamada, 2012–2013 ihracat sezonun ilk 5 ayında kayda alınan Türkiye fındık ihracatının 166 bin 516 ton olduğu, karşılığında da 939 milyon 785 bin 239 lira döviz girdisi sağlandığı belirtildi.
 Önceki yıla göre fındık ihracat ve elde edilen döviz miktarında herhangi bir azalmanın olmadığı, aksine artışın söz konusu olduğu kaydedilen açıklamada, "Geçtiğimiz ihracat sezonunun aynı dönemindeki fındık ihracatı ise 113 bin 934 ton, karşılığında sağlanan gelir de 897 milyon 61 bin 146 dolar olmuştu. Buna göre, içinde bulunduğumuz ihracat sezonunun 1 Eylül 2012–31 Ocak 2013 döneminde bir önceki sezon aynı döneme göre 52 bin 582 ton artış bulunmakta olup, 42 milyon 724 bin 93 dolar daha fazla döviz girdisi elde edildi.” denildi. 
  