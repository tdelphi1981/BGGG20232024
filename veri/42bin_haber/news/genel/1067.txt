Belinde silahıyla Başbakanlık'a girdi
Rize nüfusuna kayıtlı Nuri Başkapan, Başbakanlık'a gelerek işsiz olduğunu, Erdoğan'la görüşmek istediğini söyledi. Talebi geri çevrilince de belindeki kurusıkı tabancayı ateşledi
 Başbakanlık'ta silah sesleri... Bakanlar Kurulu toplantısı devam ederken güvenlik çemberini aşarak Başbakanlık Merkez Binası'nın kapısına kadar gelen Nuri Başkapan, kurusıkı tabancasını ateşledi. Rize Çayeli nüfusuna kayıtlı 34 yaşındaki saldırganın işsiz ve sabıkalı olduğu ortaya çıktı. 
 Ankara'da heyecan yaratan olay şöyle gelişti:
 - BAKANLAR Kurulu toplantısının başladığı dakikalarda Başbakanlık Binası A girişine gelen Nuri Başkapan, işsiz olduğunu, Başbakan Erdoğan'la görüşmek istediği bildirildi. Ancak talebi geri çevrildi. Bunun üzerine sinirlenen Başkapan, güvenlik noktasında bulunan X-Ray cihazının yanında silahını çekerek havaya üç el ateş etti. Bir kişinin yaralandığı saldırıya korumalar müdahale etti.
 EYLEM NOTU CEBİNDE ÇIKTI 
 - GÖREVİNE yeni atanan Başbakanlık Koruma Müdürü Ramazan Bal, gazetecilerin konuyla ilgili sorularına önce 'Böyle bir olay yaşanmadı' yanıtını verdi. Israrlar üzerine ise 'Ne yazarsanız yazın' ifadesini kullandı. 
 - AÇIKLAMA, Bakanlar Kurulu toplantısının ardından Hükümet Sözcüsü Bülent Arınç'tan geldi: Biz de silah seslerini duyduk. Rize Çayeli nüfusuna bağlı bir vatandaşımız. GBT sorgulaması yapıldı. Psikolojik sorunları olduğu, yetkili gördüğü herkese zaman zaman mektup yazdığı, müracat ettiği yerlerden yardım almasına rağmen dengesiz davranışlarda bulunduğu belirlendi. Basit bir zabıta vakası. Cebinde, yapacağı eylemle ilgili peşinen yazılmış bir mektup çıkmış.
 11 yıl sonra aynı yerde
 NURİ Başkapan'ın silahını ateşlediği nokta, 11 yıl önce de yazar kasa eylemine sahne olmuştu. Bülent Ecevit'in Başbakan olduğu 4 Nisan 2001'de gerçekleşen olayda eylemci, elindeki yazar kasayı Ecevit çıkarken fırlatmış, olay ekonomik krizin simgelerinden biri haline gelmişti. Başbakanlık etrafı, bunu izleyen olayların ardından tel örgülerle kapatılmış, AK Parti iktidara gelince o tel örgüler kaldırılmıştı.
 Erdoğan hayranı çıktı
 Rize Çayeli nüfusuna kayıtlı 34 yaşındaki Nuri Başkapan, Erdoğan hayranı çıktı. Sosyal medyada Başbakan'a yönelik övgü dolu ifadeler kullanan Başkapan, çocuğunun Erdoğan'ın kucağında çekilmiş fotoğraflarını da Facebook'tan paylaşmış.
 Heyecan Twitter'da
 BAŞBAKANLIK'TA silah sesleri yankılanırken, gazeteciler de yaşadıkları heyecanı Twitter'dan paylaştı. Öne çıkan bazı mesajlar şöyle: 
 - Her gün gördüğü adamı didik didik arayanlar, kurusıkılı adama geçit verdi. Bakanlar Kurulu toplantı salonunun dibinde üç el silah atıldı 
 - Adam Başbakanlığa tankla gelse fark eder miydi acaba korumalar 
 - Başbakanlık'ta silah sesleri duyulduğunda korumaların ilk hedefi yine basını engellemek oldu. O silah Başbakan'a 10 metre yaklaştı 
 - Saldırının görüntülerini izliyorum. Korumalar gazetecilerden koruyorlar Başbakanlığı. İronik...
  