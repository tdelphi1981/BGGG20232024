Yerinde yeller esiyor
Uçak kazasında hayatını kaybeden Onno Tunç için yaptırılan ve kimliği belirsiz kişilerce tahrip edilen anıt 7 aydır tadilat bekliyor
 Yalova'da geçen Nisan ayında kimliği belirsiz kişilerce tahrip edildikten sonra kaldırılan ünlü müzik adamı Onno Tunç Anıtı'nın yerinde yeller esiyor. 
 Yalova'nIn Armutlu İlçesi'nde 14 Ocak 1996 tarihinde geçirdiği uçak kazası sonrasında hayatını kaybeden müzisyen Onno Tunç anısına 2002 yılında Yalova'da yapılan iki anıttan biri olan Osmanlı Parkı içindeki anıt, aylardır yerinde yok. Kimliği belirsiz kişiler tarafından tahrip edilen ve ardından belediye tarafından enkazı kaldıran Onno Tunç anıtının içler acısı durumunu AKŞAM gündeme getirmişti. Yalova Belediye Başkanı Yakup Koçal haber üzerine 2 ay gibi bir sürede anıtın yeniden daha güzel bir şekilde yaptırılacağını açıklamıştı. Ancak anıt için hala bir çivi dahi çakılmaması Yalovalıların tepkisine neden oldu. Öte yandan Onno Tunç'un uçağının düştüğü dağın yakınlarına yapılan diğer anıta ise Selimiye köylüleri gözleri gibi bakıyor.
  