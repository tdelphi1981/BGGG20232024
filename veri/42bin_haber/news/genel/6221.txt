Peres'ten Erdoğan'a siyonizm tepkisi
İsrail Cumhurbaşkanı Şimon Peres, Başbakan Recep Tayyip Erdoğan'ın siyonizm ile ilgili sözlerini eleştirdi.
Euronews'a röportaj veren Peres, Başbakan Erdoğan'ın açıklamaları konusunda ne hissettiğinin sorulması üzerine, "Esefle karşılıyorum. Cehaletten kaynaklanıyor. Nefret alevlerini harlayan, tamamen gereksiz ve temelsiz bir açıklama. Bu son günlerdeki en üzücü deneyimlerden biri" diye cevap verdi. 
Başbakan Erdoğan 28 Şubat'ta Viyana'daki Medeniyetler İttifakı Forumu'nda yaptığı konuşmada, Tıpkı siyonizm gibi, tıpkı antisemitizm gibi, tıpkı faşizm gibi, İslamofobinin de bir insanlık suçu olarak görülmesi kaçınılmaz hal almıştır demişti. 
Erdoğan'ın, İsrail Başbakanı Binyamin Netanyahu ve BM Genel Sekreteri Ban Ki-mun tarafından eleştirilen sözleri ABD Dışişleri Bakanı John Kerry'nin de tepkisine neden olmuştu.  
Euronews, Peres'le yapılan röportajın tamamının yarın akşam yayınlanacağını duyurdu.