'Küçükbaş, hayvancılık sektörünün motor gücüdür'
Gıda Tarım ve Hayvancılık Bakanlığı Hayvansal Üretim Genel Müdür Yardımcısı Mustafa Kayhan, "Belli bir alanda besleyebileceğimiz, bakabileceğimiz belli ekonomik ölçekteki işletmeleri kurmamız gerekiyor. Küçükbaş, hayvancılık sektörümüzün motor gücüdür. Geliştirmeye değer bir sektördür." dedi.
 Türkiye'de tarım eğitiminin 167. yılı dolayısıyla düzenlenen Tarım Bayramı çerçevesinde düzenlenen panelde, tarım ve hayvancılık sektörünün son 10 yılına, bu dönemde yapılan ve yapılacak çalışmalara değinildi.
 Ege Üniversitesi (EÜ)'ndeki toplantıda konuşan Genel Müdür Yardımcısı Kayhan, tarım üretiminin geliştirilmesi gerektiğini ifade ederek şunları söyledi: "Büyükbaşta sütçü ırklarla ağırlıklı zengin bir ülke durumundayız. Etçi ırkta ise son derece fakiriz. Etçi ırklarımızı geliştirememişiz zamanında, çünkü buna coğrafyamız da, iklim şartlarımız da uygun değil. Mevcut yapımızın da halen değişime muhtaç olduğunu iddia edebiliriz. Bir taraftan mevzuat uyumunu sağlarken diğer taraftan da tarım işletmelerinin modernizasyonunun yeniden yapılması, mevcutların kapasitesinin arttırılması için imkan tanınmasına çalışıyoruz. Tarım sektöründe hayvansal üretimin payını attırmayı amaçlıyoruz."
 'DÜNYANIN EN KORUMACI ÜLKESİYİZ'
 Ekonomi Bakanlığı İhracat Genel Müdürü Tarım Daire Başkanı Tayfun Kılıç ise işlenmiş ürünlerin ihraç edilmesinin zorluğuna değinerek, "Bütün ülkeler hammaddelerde, bu tür emtia dediğimiz ürünlerde genellikle daha düşük vergiler uygular. Biz gümrük vergileri açısından dünyanın en çok korumacı ülkesiyiz, yüzde 55 korumamız var. Bu oran, kimi ürünlerde yüzde 130'lara varıyor." şeklinde konuştu. Birçok Avrupa ülkesinin sözleşmeli tarım yaptığına da değinen Kılıç, "Bugün Türkiye de dahil birçok ülke, kendi halkını korumak ve ürün sayısını azaltmamak için bu yönteme başvuruyor." dedi. İşletmelere verilen destekler üzerinde de duran Daire Başkanı Kılıç, "İhracatçılarımıza, 'Gidin, dünyayı tanıyın.' diyoruz. Uluslararası rekabetin gelişmesi için verilen destekler var. Pazar araştırması ve pazara giriş tebliği veriliyor. Yurtdışındaki fuarlara katılım teşviki sunuyoruz." diye konuştu.
  
 'ÜRETİCİ YAPTIĞI İŞİN KARŞILIĞINI ALMAK İSTİYOR'
 Türkiye Ziraat Odaları Birliği Başkanı Levent Genç de şunları kaydetti: "Üretici, 1 kilo süt sattığında 1,5 kilo yem alabilmek istiyor. Gübre ve mazot fiyatlarının seyri, üreticiyi baskı altına almaktadır. Siz gelişirken biz de gelişelim diyoruz. Siz kazanırken biz de kazanalım, beraber kazanalım."
 CİHAN
  