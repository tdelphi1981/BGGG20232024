Korkut Özal enerjinin iddialı oyuncusu olmak istiyor
Doğalgaz, HES ve termik santrallarla büyümeyi hedefleyen Korkut Özal'ın şirketi Odaş Enerji, elektrik ticaretinde de iddialı. 2015'te 'kılıçların çekileceğini' düşünen Özal Ailesi, 'Voytron Elektrik sektörün büyüklerinden olacak' diyor...
 ESİN GEDİK / İSTANBUL
 Korkut Özal ve oğlu Bahattin Özal tarafından kurulan Odaş Enerji, 2013'ü yatırım yılı ilan etti. Şu anda 180 MW elektrik üreten doğalgaz çevrim santralı ve HES yatırımları olan Odaş Enerji, doğalgaz, hidro ve termik santral yatırımlarına hız verecek. Şirketin hedeflerini paylaşmak üzere İstanbul'da bir basın toplantısı düzenleyen Odaş Enerji Başkanı Bahattin Özal ile Başkan Yardımcısı Burak Altay, 'Sektörün en büyüğü olm gibi bir hedefimiz yok ama iddialı bir şirketiz' dediler. 
 ŞANLIURFA'daki 128 MW kapasiteli doğalgaz çevrim santralının 3. etap yatırımına başlayacağını söyleyen Burak Altay, diğer yatırımları da şöyle sıraladı: Konya'da 63 MW kapasiteli doğalgaz çevrim santralı, Bilecik'te 11 MW'lık Hisar HES, Trabzon'da toplam 10 MW kapasiteli iki ayrı HES. Zonguldak'ta 350 MW gücünde ithal kömüre dayalı termik santral çalışmalarına da başladı.  
 ARZ FAZLASI OLACAK 
 BUGÜN Türkiye'nin toplam kurulu gücünün 50 bin MW olduğunu belirten Özal, 'Lisansı alınmış projelerin büyüklüğü bu rakamın birkaç misli üstünde. Rakamlar 2016-2017 yılında enerji açığı olacağını söylüyor. Ancak kurumlar bunu hesaplarken yüzde 40'ı bitmemiş yatırımları dikkate almıyor. Dolayısıyla gelecek yıllarda bir arz fazlası olacak. Biz de bu öngörüye dayanarak üretim planlamaları yapıyoruz' şeklinde konuştu.
 ÖZAL ADI TEPKİLERİ AZALTTI
 ODAŞ Enerji, Karadeniz Bölgesi'nde üç baraja sahip, 2 tanesi de yapım aşamasında. Bahattin Özal, 'Özal soyadının faydasını gördünüz mü' sorusuna 'Evet' yanıtını vererek şöyle devam etti: Orada doğaya ve halka zarar veren projeler var, biz mümkün olduğunca çevreye en az zarar verecek şekilde işimizi yaptık. Halkın önceliklerini dikkate aldık. Şirket sahipleri bölgeye gitmiyor, yöneticilerini gönderiyor. 2 yıl Trabzon'da yaşadım, herkesle tek tek görüştüm. Babama ve amcama duyulan saygı nedeniyle halkın özel bir ilgisi de oldu.
 DÜNYA İŞLERİ BANA KALDI
 Babası Korkut Özal'ın 84 yaşında olmasına karşın çok sağlıklı olduğunu belirten Özal 'Şirkete haftada bir kez geliyor ve toplantı yapıyoruz. Zamanının çoğunu vakıf işlerine ayırıyor' dedi. Enerjinin yanı sıra inşaat sektöründe de faaliyet gösterdiklerini belirten Özal '5 kardeşiz, ben en küçükleriyim. Şirketlerle sadece ben ilgileniyorum, diğer kardeşlerim vakıfla ilgileniyor, yani dünya işleri bana kaldı' dedi.
 Kılıçlar 2015'te çekilecek
 ODAŞ Enerji'nin faaliyet gösterdiği bir diğer alan elektrik satışı. Voytron Elektrik Satış adlı şirketiyle sektöre ticaret yapan Odaş, 173 bin 154 serbest tüketici sayacından 26 bin 148'ine sahip. Bu alanda iddialı olduklarını belirten Altay, '2015'te bireysel kullanıcılar istedikleri şirketten elektrik alabilecek. Biz de oldukça iddialıyız. Kılıçlar çekilecek, kuruşlar üzerinden rekabet olacak. 2015'e kadar sektörden çıkanlar, batanlar, birleşmeler olacak. Şirket sayısı ciddi oranda azalacak' dedi. Bahattin Özal da dağıtım ihaleleri nedeniyle sistemin 2015'te pilot bölgelerde başlayacağını düşünüyor.
  