'Bir kaç güne ihtiyaç var'
Cumhurbaşkanı Gül: Paris'teki olayın perde arkası için birkaç güne ihtiyaç var.
 Cumhurbaşkanı Abdullah Gül, Uşak Valiliği’ni ziyaret etti. Vali Mehmet Ufuk Erden tarafından kapıda karşılanan Gül, makamda gazetecilerin sorularını cevaplandırdı.
 Cumhurbaşkanı Gül, Paris’te üç PKK’lının öldürülmesiyle ilgili soruya karşılık şunları söyledi: “Şu anda kim ne söylüyorsa tahmin yürütüyor. İşin aslının, perde arkasında olanların öğrenilmesi için birkaç güne ihtiyaç var. Birkaç gün sonra bu işin aslı nedir, nasıl olmuştur, hangi niyetle bu işleri yapmışlardır, ilgili kurumlarımız bütün bilgileri verdikten sonra biz de öğreneceğiz.”
 Söz konusu olayın, terörü bitirme sürecini etkileyip etkilemeyeceğiyle ilgili soruya ise, “Terörü Türkiye’nin gündeminden çıkarmak için kararlılığımız ortadadır ama bu işler zor işlerdir. Hele bu kadar çok cana kıymış bir terör örgütüyle mücadele etmek çok kolay da değildir. Terörü Türkiye’nin gündeminden çıkarmak için tüm yöntemlerin, her türlü imkanın kullanılması kaçınılmazdır. Birkaç gün geçtikten sonra en doğru şekilde bilgileneceğiz.” cevabını verdi.
 Abdullah Gül, Uşak’a uzun süre sonra gelen bir cumhurbaşkanı olmaktan gurur duyduğunu sözlerine ekledi.