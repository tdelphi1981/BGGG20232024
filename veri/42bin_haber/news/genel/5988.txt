Bağış'a ilginç soru
Avrupa Birliği Bakanı ve Başmüzakereci Egemen Bağış'a katıldığı bir etkinlikte sanatçı Mustafa Topaloğlu'ndan ilginç bir soru geldi. Topaloğlu Bağış'a " Acaba eğlencenin inançlarımıza ters gelen bir tarafı var mı? diye sordu.
Trabzonlu İş adamları ve Bürokratlar Derneği'nin Ümraniye Çırçır Ormanı'nda düzenlediği etkinlikte konuşan Bağış, Trabzon'un Türkiye'nin demokrasi tarihinde de çok önemli bir yeri olduğunu söyledi.  
Avrupa Birliği Bakanı ve Başmüzakereci Egemen Bağış, geçmişte Türkiye'nin tabuları bulunduğunu belirterek, Şimdi açın herhangi bir televizyon kanalını, her konuda tartışma bulursunuz. Bu ülkede tabu kalmadı dedi. 

Türkiye'nin Avrupa Birliği sürecini başlatanın merhum Adnan Menderes olduğunu aktaran Bağış, Menderes'in Trabzon'un o meşhur belediye balkonundan yaptığı tarihi bir konuşma var. 'Yeter, söz milletindir' konuşması. Bizim demokrasi tarihimizin bence en önemli konuşmalarından biridir diye konuştu.

Mustafa Topaloğlu'ndan soru

İzleyiciler arasında bulunan sanatçı Mustafa Topaloğlu da söz alarak, Bağış'a soru yöneltti.

Türkiye'de sanatın ve eğlencenin dine aykırı bir yönü varmış izlenimine kapıldığını belirten Topaloğlu, Acaba eğlencenin inançlarımıza ters gelen bir tarafı var mı? diye sordu.

Bakan Bağış, Topaloğlu'nun sorusuna Hz. Muhammed'in yaşamından bir anektodla yanıt verdi.

Hz. Muhammed'in hanımıyla yoldan geçerken bir evden müzik sesi geldiğini duyup meraklandığını, hanımını omzuna alıp duvarın üzerinden sesin geldiği bahçeye baktırdığını anlatan Bağış, bahçede yapılan düğünün sahiplerinin bunu görerek, peygamberi ve hanımını düğüne davet ettiklerini, peygamberin de düğüne katıldığını ifade etti.

O peygamberin ümmetinin mensupları olarak bizim eğlenmeyi haram kılmamız bizim haddimizi aşar. Bu benim şahsi yorumum. Ama ben ulema değilim, bu işin eğitimini almadım diyen Bağış, Konuyu Oflu hocalara havale etmek gerektiği esprisiyle sözlerini tamamladı.

Etkinliğe, İstanbul Valisi Hüseyin Avni Mutlu ve Ümraniye Belediye Başkanı Hasan Can da katıldı.