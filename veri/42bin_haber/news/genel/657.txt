Konut kredi faizleri daha da düşer 2013'te pazar 90 milyar lirayı aşar
Ekonomideki yavaşlama nedeniyle bu yıl mortgage pazarında bekledikleri büyümeyi yakalayamayan bankaların umudu kentsel dönüşümde. İnşaat sektöründe önümüzdeki yıllarda 400 milyar dolarlık bir büyüklüğe ulaşması öngörülen kentsel dönüşüm projelerinin konut kredilerini de hareketlendirmesi bekleniyor
 Ayfer ARSLAN-ayfer.arslan@aksam.com.tr
 Ekonomideki yavaşlamaya paralel ilk çeyrekte yerinde sayan  mortgage kredileri faiz oranlarının aylık yüzde 1'lerin altına gerilemesiyle yeniden canlandı. Geçen yıl ilk 9 ayda yaklaşık yüzde 20 oranında büyüyen konut kredileri bu yıl aynı dönemde sadece yüzde 8.7arttı.  'Kentsel Dönüşüm' projelerinin önümüzdeki yıllarda  inşaat sektöründe 350 - 400 milyar dolarlık bir büyüklüğe ulaşacağı öngörülüyor.  Kentsel dönüşüm, 2B yasası ve mütekabiliyetin sektörü hareketlendirmesini bekleyen bankacılar, mortgage pazarının yılı  yüzde 12'lik artışla 80 milyar TL'lik kredi hacmi ile kapayacağını tahmin ediyor.
 
 İNDİRİM, KONUTU CANLANDIRDI
 Anadolubank Hazine ve Perakende Bankacılık Genel Müdür Yardımcısı Recep Atakan , '2011 yılında yüzde 10 büyüyen inşaat sektöründe geçen yıla oranla bir hayli düşüş gözlemlenirken, yılın son çeyreğinde inşaat sektöründe bir toparlanma bekliyoruz. 2012 yılında  yüzde 5-6 büyüme öngörülen inşaat sektöründe  'kentsel dönüşüm'  belirleyici olacak. Ayrıca Merkez Bankası'nın faiz indirim kararı  konut sektörüne canlılık getirdi' diye konuştu.
 
 YÜZDE 30 ARTTI
 ING Bank Bireysel Bankacılık Pazarlama ve Özel Bankacılık Genel Müdür Yardımcısı Cenk Tabakoğlu ise, Kentsel Dönüşüm ve 2B Yasasının beraberinde getireceği inşaat sektöründeki canlılığın, doğal olarak konut kredileri hacmini de etkileyeceğini söyledi.
 FAİZ DÜŞÜŞÜ DEVAM EDECEK
 ŞEKER Finans Genel Müdürü Bahadır Teker, sektör genelinde 10 yıla kadar olan vadelerde yüzde 0,92 - 1,27 aralığında bulunan konut kredisi faiz oranlarının, yıl sonuna doğru ve yeni yılın devamında inişe geçebileceğini öngördü. Teker, 'Piyasada 10 yıl vadenin üzerinde yüzde 1 ve 1.18 arasında değişen çok az sayıda alternatif bulunuyorken Şeker Finans olarak 30 yıla varan vadelerle yüzde 0.94 faiz ile konut kredisi sunarak öne çıkıyoruz. 30 yıl vadelerle kira öder gibi taksit imkanı sunabiliyoruz' dedi.
 20 YILDA 520 MİLYAR LİRA
 İŞ Bankası Bireysel Krediler Müdürü Recep Haki, kentsel dönüşüm projelerinin  konut sahibi olmak isteyenlere cazip olanaklar sunduğunu belirterek, 'Yeni inşa edilecek konutlar iyi tasarlanıyor. Proje kapsamında 20 yılda 520 milyar liraya ulaşacağı öngörülen maliyet ve 2B yasası gibi uygulamalar konut sektörünü ciddi anlamda canlandıracak' diye konuştu.
 Kredi talebi artıyor
 İNŞAAT sektörnde durgun geçen yaz aylarının ardından hareketlenme başladığını söyleyen HSBC Bireysel Bankacılıktan Sorumlu Genel Müdür Yardımcısı Taylan Turan yeni proje lansmanlarıyla birlikte pazarın hareketlendiğini söyledi ve ekledi: Konut faizlerinde biraz daha düşüşe olabilir. Mevcut faizin 20 baz puan altını görebiliriz.'
 Son çeyrekte atağa kalkarız
 VAKIFBANK Genel Müdür Yardımcısı Feyzi Özcan konut kredileriyle ilgili öngörülerini şöyle paylaştı: Son çeyrekteki faiz düşüşüyle birlikte geçen yıla göre pazar hacminde yüzde 18'lik artış bekliyoruz.'
 Konut kredileri bu yıl %12 büyür
 2011 sonunda Akbank'ın 7.5 milyar lira olan konut kredileri bakiyesinin 2012 ilk yarısında yüzde 14 büyüme ile 8. 5 milyar liraya çıktığını belirten Akbank Bireysel Bankacılıktan Sorumlu Genel Müdür Yardımcısı Galip Tözge, bu yıl konut sektörünün son iki yıla nazaran yavaş seyrettiğini söyledi. Tözge, 'Konut kredisi pazarı yılın ilk çeyreğinde sadece yüzde 1'lik bir büyüme gösterdi. Ancak, bahar aylarına girilmesi ile mevsimsel olarak artış gösterdi  Yılın genelinde, konut sektöründeki soğumaya paralel konut kredileri pazarında da büyümenin sınırlı olması, pazarın yüzde 10-12 gibi bir oranda büyüyerek 76-78 milyar TL ile seneyi kapatması öngörülüyor' diye konuştu.
 Faizlerde radikal düşüş beklemeyin
 DENİZBANK Perekande Bankacılık Grubu Genel Müdür Yardımcısı Gökhan Ertürk, kredi faizlerine ilişkin şu öngörüde bulundu: 'MB'nin kredilerin maliyet hesaplamalarında da kullanılan faiz koridorunun üst bandını  yüzde 10'a çekmesinin kredi faizlerinin aşağı gelmesinde elbette etkisi olacak ama MB koridoru daha fazla daralmadığı taktirde konut kredilerinde radikal düşüşler beklenmemeli.'
 2013'te büyüme %18'i bulur
 Yapı  Kredi Konut Finansman  Direktörü İsmet Erdem, '2013 yılında konut kredisi pazarının yüzde 17-18 oranında büyüyerek, 90 milyar TL seviyesine çıkacak' dedi.  Erdem, yılın son çeyreğine ilişkin beklentilerini şöyle  özetledi: 'Kentsel Dönüşüm  projelerinin önümüzdeki yıllarda Türkiye inşaat sektöründe 350 - 400 milyar dolarlık bir büyüklüğe ulaşacağını tahmin ediyoruz.  2B ve mütekabiliyet yasası çerçevesinde yeni bir talebin oluşacağını öngörüyoruz. Bu durumun kredi piyasasına hareket getirir.'
 Kentsel dönüşüm ilaç olacak
 TEB Bireysel ve Özel Bankacılık Genel Müdür Yardımcısı Gökhan Mendi, 'Konut kredisi 9 ayda yüzde 10 büyüdü. Yılın son çeyreğinde ise konut piyasasının daha da hareketleneceğini ve yılsonu itibariyle sektörün  yüzde 12-13 arasında büyüyeceğini öngörüyoruz. Kentsel dönüşümle ilgili yasal uygulamanın nasıl olacağı ve bu uygulamada bankaların rolünün ne olacağı netleştiği zaman, konut kredisi talebinde ciddi artış yaşanacağını öngörüyoruz' dedi.