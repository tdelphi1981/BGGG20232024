Silivri'ye ateş düştü
Ergenekon davasının tutuklu sanığı İnönü Üniversitesi eski rektörü Prof. Dr. Fatih Hilmoğlu'nun evlat acısı... Hilmoğlu'nun oğlu Emir Hilmioğlu (22) trafik kazası sonucu yaşamını yitirdi.
 Seda KILIÇ/İSTANBUL
 3 yılı aşkın süredir tutuklu bulunan ve karaciğer kanseri olan Hilmioğlu'nu yıkan kaza önceki gece Ankara'da yaşandı. Çubuk'tan merkeze giden Emir Hilmioğlu idaresindeki otomobil, Gürsan Cam Fabrikası önünde aynı istikamete giden Fatih Koç yönetimindeki özel halk otobüsüne arkadan çarptı. Araç hurdaya döndü, sürücü Hilmioğlu olay yerinde hayatını kaybetti. Otomobilde bulunan Pınar Ertaç ve Buğrahan Bahadır ise yaralı olarak hastaneye kaldırıldı. Hilmioğlu'nun cenazeye katılabilmesi için kardeşi ve avukatı İhsan Hilmioğlu başvuru yaptı. 13. Ağır Ceza Mahkemesi heyeti de başvuru üzerine pazar günü olmasına rağmen toplandı. Mahkemeden alınan izinle cezaevine giden Hilmioğlu acı haberi kardeşine verdi. Şok yaşayan Prof. Dr. Hilmioğlu bu sabah jandarma eşliğinde Ankara'ya gidecek. 
 HUKUK SON SINIFTAYDI
 Fatih Hilmioğlu'nun iki oğlundan biri olan Emir Hilmioğlu, Başkent Üniversitesi Hukuk Fakültesi son sınıf öğrencisiydi. Cenaze töreni salı günü Ankara Kocatepe Camii'nde. 
 2'nci kez oğul acısı
 ERGENEKON tutuklularından Yarbay Mustafa Dönmez'in oğlu Alp Kaan Barış da 31 Ağustos'ta günü Azerbaycan'da trafik kazası sonucu hayatını kaybetmişti. Avukatı, hafta sonu olması nedeniyle izin alınamayacağı için Dönmez'e haberi verememiş ve pazartesiye kadar beklenmişti. Dönmez, acı haberi duruşma salonunda almıştı. Dönmez törene yetişemeyince cenaze, mezarlıkta 2.5 saat bekletilmiş, oğlunu elleriyle toprağa veren Dönmez, baygınlık geçirmişti.