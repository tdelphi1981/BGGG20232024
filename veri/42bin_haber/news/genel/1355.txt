Moody's'ten Türkiye açıklaması
Kredi derecelendirme kuruluşu Moody’s, Türkiye konusunda 30 Ekim’deki görüşü koruduklarını açıkladı.
 Fitch’in not artırımının ardından atacağı adım merakla beklenen Moody’s, Türkiye konusunda 30 Ekim’de açıkladıkları görüşlerini halen koruduğunu açıkladı.
 cnbce.com’un görüştüğü bir Moody’s sözcüsü, “Yeni derecelendirme aksiyonları konusunda spekülasyon yapmak istemiyoruz. Bundan birkaç hafta önce Türkiye kredi profili konusundaki görüşlerimizi yenilemiştik. Bu rapor şu anda Türkiye konusundaki görüşlerimizi yansıtmaktadır” dedi.
 Moody’s Türkiye’yi halen Ba1 ile yatırım eşiğinin bir kademe altında derecelendiriyor. Türkiye’nin not görünümünün pozitif olarak belirlenmiş olması ise önümüzdeki dönemde Türkiye’nin Moody’s tarafından yatırım seviyesine yükseltileceği beklentilerini canlı tutuyordu.
 Moody’s tarafından şu andaki Türkiye görüşünü yansıttığı açıklanan 30 Ekim tarihli raporda “Türk hükümetinin notu pozitif bir görünüm taşıyor. Bu durum hem kamu finansmanı hem de dış şoklara karşı dayanılılığın ülkenin mali ve makroekonomik dayanıklılığını daha da geliştirmeye devam edeceği yolundaki beklentimizi yansıtıyor” denilmişti.
 CNBC-e