Kapımızda 'nimet' var, kazanç peşinde koşarsak 'rüya' biter
Geçen hafta Dubai Cityscape Global 2012 Fuarı Türk firmaların gövde gösterisine şahit oldu. Körfez'in büyük oyuncularının ilgisi Türk firmaları bile şaşırttı. İnanlar'ın patronu Serdar İnan, '2005'te standa bile gelen olmamıştı. Bu sene sınırları zorladık' dedi. Sothebys'den Arman Özver ise 'kapımızda nimet var, kaçırmayalım' diye konuştu
 Dünyanın en önemli gayrimenkul fuarlarından biri olan Cityscape Global, geçen hafta Dubai'de Türk firmaların yoğun katılımıyla gerçekleşti. Türkiye'nin 'Onur Ülkesi' olduğu fuarda, Körfez'in büyük yatıdrımcılarının İstanbul ilgisi, katılımcı Türk firmaları bile şaşırttı. İnanlar İnşaat'ın Patronu Serdar İnan, aynı fuara 2005 yılında da katıldığını ancak o zaman yatırımcıların stantlarına bile uğramadığını belirterek, '2005'le 2012'yi kıyasladığımda arada inanılmaz bir fark olduğunu görüyorum. Çok yoğun bir taleple karşılaştık' dedi.
 
 İRAN'DAKİ PARA HUZURSUZ
 Fuarda 20 birimin satışını gerçekleştirdiklerini vurgulayan İnan, '20 parça mal sattık. Gelen herkes de isim yazdırdı. Bunların yarısı gerçekleşse 300 daire satarız' diye konuştu. İran'ın parasının bugüne kadar Dubai'ye gittiğini ama şimdi Dubai piyasasının çöktüğünü vurgulayan İnan, 'İran'daki para şimdi huzursuz, gidecek yer arıyor. Hata yapmazsak bu para bize gelebilir' dedi.
 Zamanında 1 TL'lik malı 5'e sattılar
 Bundan 15-20 sene önce de bir dönem Arap yatırımcının Türkiye'ye ilgi gösterdiğini, ancak burada 1 liralık malı 5 TL'ye alınca pazardan soğuduklarını vurgulayan Özver, 'Kısa vadeli kazanç peşinde koşarsak Türkiye için bu tatlı rüya biter' diye ekledi.
 Oturma izni olmadan mütekabiliyet yarım
 Sotheby's Türkiye'nin genel müdürü Arman Özver de Körfez yatırımcılarında ciddi bir 'niyet' gördüğünü belirterek, 'Fuarda 20 civarında yabancı firmayla görüştüm. Türkiye'ye döner dönmez hepsi tekrar iletişime geçti. Ülke olarak kapımızda bir nimet var, bu nimeti iyi değerlendirmeliyiz' dedi. Mütekabiliyetin önündeki en önemli engelin 'oturma izni' sorunu olduğunu vurgulayan Özver, 'Oturma izni engeline takılan çok Arap var. Oturma izni olmadan mütekabiliyetin yarım kaldığını düşünüyorum' dedi.
 İstanbul bütün anketlerde lider
 Fuarın bir diğer Türk katılımcı firması Tahincioğlu'nun patronu Özcan Tahincioğlu da 'İstanbul Avrupa'da Gayrimenkul Alanında Kentlerde Yükselen Trendler Anketi'ne göre gelişme beklentisi anketinde birinci, yatırım performansı anketinde ise ikinci' dedi.