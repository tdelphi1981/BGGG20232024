BM 'ye sert eleştiri
Dışişleri Bakanı Ahmet Davutoğlu, Suriye'deki krizden Birleşmiş Milletler'i sorumlu tuttu. Davutoğlu 'Barışçıl geçiş için rejimi iknaya çalıştık. Ama BM ve uluslararası kamuoyundan maalesef vaktinde ve yeterli tepki olmadı' dedi.
  
 ALMANYA'da yapılan 49. Münih Güvenlik Konferansı'ndaki panelde konuşan Davutoğlu, Suriye'deki krizi çözmek için rejimi uzun süre ikna etmeye çalıştıklarını anlattı. Davutoğlu, 'Suriye'de, halk ve orduyu karşı karşıya getiren sorumsuz bir yönetim var. Arap Birliği ülkeleri, Katar, Suudi Arabistan ve diğer Arap ülkeleri öncülüğünde etkili girişimler oldu. Türkiye de bunları destekledi. Komşu ülke olarak biz 10 ay çalıştık. Ülkede barışçıl geçiş ümidiyle 10 ay rejimle irtibatı sürdürdük ve ikna etmeye çalıştık' ifadelerini kullandı. Tüm bu çabalara karşın BM ve uluslararası kamuoyu tarafından zamanında ve yeterli tepki olmadığı için halen Suriye'de büyük kriz yaşandığını kaydeden Davutoğlu 'Suriye halkı da bunun bedelini ödüyor' dedi.
 PANEL moderatörünün 'İran'la nükleer görüşmelere İsrail'in de katılması'na ilişkin ifadesi üzerine Davutoğlu 'İsrail bu oluşuma giremez. Uluslararası Nükleer Silahların Yayılmasının Önlenmesi Anlaşması'na (NPT) taraf olmayı reddediyor. Önce NPT'ye saygı göstersin, sonra Ortadoğu'da nükleer silahsızlanmaya katkı verir' diye konuştu.
 SÜREÇTE VARIZ
 DAVUTOĞLU, panelin ardından, BM Güvenlik Konseyi daimi üyeleri ve Almanya'nın İran ile sürdürdüğü nükleer müzakerelere değinerek 'Bedelini ödediğimiz şeylerin karar mekanizmalarında bulunma hakkına sahibiz' ifadesini kullandı.  