Binlerce müşavire Bakan'dan müjde
Gümrük ve Ticaret Bakanı Hayati Yazıcı, Kariyer meslek' olarak nitelediğim gümrük müşavirliğine geçiş süreci için öngörülen 6 yıllık sürenin çok fazla olduğu kanısındayım. Hazırladığımız tasarıyla bu alandaki süreyi kısaltıyoruz dedi.
Yazıcı, İstanbul Gümrük Müşavirleri Derneği (İGMD) ve İstanbul Gümrük ve Ticaret Bölge Müdürlüğü'nün düzenlediği Dünya Gümrük Günü Kutlamaları etkinliğinde yaptığı konuşmada, Türkiye'yi en kolay ve güvenli ticaretin yapıldığı hale getirmeyi hedeflediğini belirterek, dünya ne kadar hızlı bir değişim, dönüşüm yaşıyorsa, tüketici haklarına olan ilgi ne kadar etkin hale geliyorsa Bakanlığının bütün bu süreçleri takip ettiğini kaydetti 
Gümrük ve Ticaret Bakanlığı'nın yeni yapılanmasıyla daha da güçlü, etkin görevler üstlendiğini ifade eden Yazıcı, şöyle devam etti:
Bir taraftan beşeri, bir taraftan gümrük sahalarında dünyanın kullandığı tüm imkanları kullanıyor, her konuyla ilgili paydaşlarımızı dinliyoruz. Bunun en yakın örneğini yeni Türk Ticaret Kanunu (TTK) sürecinde gördünüz. Dış ticaretin bir yerinde ticaret erbabı varsa, diğer tarafında gümrük müşavirleri, öbür yanda kamu ayağı var. İşlemlerin doğru cereyan etmesi, vatandaşın daha fazla hizmet almasına kaynak sağlar. Gümrüklerin eski tarihini dikkate aldığınızda, var olan algıyı da birlikte değiştiriyoruz. Bunu daha iyi hale getirmek noktasında hem gümrük müşavirlerinin, hem ticaret erbabının ve Bakanlık olarak bizlerin büyük bir görevi var. Hassasiyetle çalışmaları sürdürüyoruz. Bizim işimiz hizmet üretmektir. Biz, vatandaşın önündeki engelleri kaldıracağız. Bu insanlar, ürettiklerini dış pazarda satmak suretiyle ülkeye katma değer sağlıyorlar. 
Müşavirlik için öngörülen 6 yıllık süreyi kısaltıyoruz

Bakan Yazıcı, bir eşyanın gümrüklerden giriş çıkışını, gümrüklerden ek maliyet yaratmadan geçmesi için çalıştıklarını belirterek, sözlerini şöyle sürdürdü:
2012 yılı içinde 2 bin küsur yeni eleman takviye edildi. Şimdi 1500-1700 kişi alıyoruz. Biz bunları KPSS'den en az 70 puan almasını istiyor, bir de mülakata tabi tutuyoruz. Bizi mülakatlar için eleştirenler var. Bakanlığın elemanları bilgili, donanımlı, temsil kabiliyetine haiz, keskin zekalı bireylerden oluşsun. Bunun planı yapıldı, sınavlardan sonra takdim edeceğiz. 'Kariyer meslek' olarak nitelediğim gümrük müşavirliğine geçiş süreci için öngörülen 6 yıllık sürenin çok fazla olduğu kanısındayım. Hazırladığımız tasarıyla bu alandaki süreyi kısaltıyoruz. Süreleri bu kadar uzun tutarsanız çok nitelikli insanlar bu kadar uzun süre müşavir olmayı beklemez. Müşavirliğe nitelikli insanların daha çok rağbet etmesi için böyle bir düzenleme getiriyoruz. 
Bakan Yazıcı'nın konuşmasının ardından, Türkiye çapında faaliyette bulunan beş Gümrük Müşavirliği Derneği, İstanbul Gümrük Müşavirleri Derneği'nin liderliğinde bir araya gelerek hazırladıkları Gümrük Müşavirleri Etik Beyannamesini imzaladı. 
Bu arada, etkinliğe TOBB Yönetim Kurulu Başkan Yardımcısı Halil Mete, İstanbul Gümrük Müşavirleri Derneği Yönetim Kurulu Başkanı Turhan Gündüz ve çok sayıda davetli katıldı.