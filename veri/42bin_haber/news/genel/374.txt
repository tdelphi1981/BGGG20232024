Bana işkence yaptınız Görmedim, duymadım
İstanbul'da tarihi yüzleşme... Darbe Komisyonu, 12 Eylül'de Mamak Cezaevi müdürü olan Raci Tetik'i dinledi. Tetik için 'Benim işkencecim' diyen Sırrı Süreyya Önder kendisine yapılan işkenceleri sordu. Tetik, 'Bilmiyorum' diye yanıtladı...
 Zana YAVUZ /  İSTANBUL  
 12 Eylül'den 2012'ye... Meclis Darbe ve Muhtıraları Araştırma Komisyonu üyesi Sırrı Süreyya Önder, 'işkencecim' dediği Raci Tetik'le karşı karşıya geldi. AK Partili Nimet Baş, MHP'li Atila Kaya ve BDP'li Önder'den oluşan komisyon dün İstanbul Çamlıca'daki TSK Bakım Merkezi'ne gitti. Heyet 12 Eylül'de işkencelerle gündeme gelen Mamak Cezaevi'nin eski müdürü emekli albay Raci Tetik'i dinledi. 'Başişkenceci' diye anılan Tetik'le görüşme 2.5 saat sürdü.
 
 'BENİM DİSİPLİN ANLAYIŞIM BU'
 Çıkışta konuşan Kaya şu bilgileri verdi: 'Aradan 30 seneden fazla bir süre geçmiş olmasına rağmen en küçük bir pişmanlık hatta üzüntü bile göstermeyen bir tavrı vardı. Bütün o yaptıklarını, işkenceleri, baskıları da 'bunlar bizim, benim disiplin anlayışım, yönetmeliklerin ve üstlerimizin talimatı' şeklinde olarak değerlendirdi. Mamak'ta C-5 diye tabir edilen, özellikle ülkücü görüşteki insanların işkence gördüğü bir yer vardı. Onu sorduk. 'Evet ziyaretim esnasında orada işkence aletlerini gördüm. Kaldırılmaları için talimat verdim. Ben geldikten bir hafta on gün sonra kaldırıldı' dedi. Ben de 'Daha sonra da orada işkence gördüğünü söyleyen arkadaşlarımız var' dedim. Hatırlamadığını söyledi. 
 
 'HAYIR PİŞMAN DEĞİLİM'
 İşine gelmeyenleri hatırlamıyor. 'Vicdan muhasebesi yaptığınız zaman. 31 binin üzerinde insan geçti oradan. Sadece 4 bini ceza almış. Diğerleri beraat etmiştir. Bundan herhangi bir üzüntünüz, pişmanlığınız var mı' 
 sorusuna 'hayır' cevabını verdi'. Kaya, Sırrı Süreyya Önder'in Tetik'e kendine bizzat yapılan işkenceleri sorduğunu, Tetik'in ise bunları görmediği, bunların olmadığı şeklinde cevaplar verdiğini belirtti.
 Mektuptaki 'Alevi cinayetleri' soruldu
 KOMİSYON dün eski Emniyet Genel Müdürü Refet Küçüktiryaki'yi de dinledi. Komisyon Başkanı Nimet Baş, TBMM arşivinde bulunan Küçüktiryaki ile ilgili mektubu okudu. Mektupta ''Beni Amerika keşfetti. Beni, Emniyet Genel Müdürü olarak atayan başbakan değildir. En çok Alevi ve Kızılbaş soykırımı yapan benim. Ankara'da 'Aleviler'in kurtarılmış bölgesi' diye anılan mahallede işkence yapan Ankara emniyet müdürünü atayan benim' ifadeleri olduğunu söyledi. Bu ifadelerden haberinin olup olmadığını sordu. Küçüktiryaki, ''Haberim yok. Ben herhangi bir polise 'işkence yapın' diyemem. Buna yaradılışım da izin vermez' diye yanıt verdi. Çıkışta konuşan Sırrı Sürreya Önder, ''Dönemin işkence merkezlerini sorduk. Kenan Evren'in arşivinden çıkan mektubu sorduk. Hepsine 'Hatırlamıyorum, bilmiyorum' gibi cevaplar verdi. Böyle olunca 'Emniyet Genel Müdürü olduğunuzdan emin misiniz?' diye sorduk'' diye konuştu.
 İŞKENCECİM ODUR
 ÖNDER, Tetik için ''Benim bilfiil işkencecimdir. Mamak Cezaevi'nden geçen binlerce insanın da. İki yoldaşımızın da ölümünden sorumlu özel harp mensubudur. 
 Kıbrıs'taki görevinden sonra ödüllendirilip Mamak'a gönderilmiştir'' dedi.
  