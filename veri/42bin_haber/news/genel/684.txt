Özgür hissettiğim kadar oyuncu hissetmediğim kadar artistim
Mahsun Kırmızıgül'ün yönetmen koltuğunda oturduğu Hayat Devam Ediyor dizisinin gözü pek aşığı Zeliha'ya hayat veren Sera Tokdemir, LIFE okurları için samimi açıklamalarda bulundu
 - Oyunculuğa nasıl başladınız?
 Küçükken, babam beni kameraya aldıkça ben ona oynardım. Bilkent Turizm'i bitirdikten sonra tiyatro eğitimi aldım; ama o yıllarda oyunculuğa değil anneliğe başladım.  Bundan 4 yıl önce kendisi de oyuncu olan arkadaşım Gökhan Çelebi'nin desteğiyle başladım aslında. Plato Film Okulu'nda Ayla Algan yönetiminde oyunculuk eğitimi alırken Selçuk (Bilge) Hocam'ın beni önermesiyle Arif Ağabey'in (Erkin) kadrosunda olduğu projede oynamaya başladım. O zaman ki dileğim 3 yıl sonra gerçekleşti ve Hayat Devam Ediyor'da Arif Ağabey'in torunu oldum.
 - Oyunculuğun yanı sıra turizm mezunusunuz, yarış atı yetiştiricisisiniz ve duyduğumuz kadarıyla gitar çalıp beste yapıyormuşsunuz.  Bestelerinizi veriyor musunuz ya da albüm yapmayı düşünüyor musunuz?
 Aslında babam yarış atı yetiştiricisi ve sahibi. Kendimi bildim bileli, atlar hayatımızda.  Bir tutku atçılık, derin bir aşk. Melodileri ve yazmayı da seviyorum, besliyor beni. Dinleniyorum, yenileniyorum... Yakında dizide bir sürprizimiz olabilir.
 'KADROYA ZORLA DAHİL OLDUM'
 - 'Hayat Devam Ediyor'un kadrosuna nasıl katıldınız?
 Bir arkadaşım Boyut Film'in yeni bir diziye başlayacağını; ama oyuncu seçimlerinin devam etmediğini söyledi. 'Olsun' dedim ve Boyut Film'i aradım, görüşmek istediler. Oyun verdiğim sahne sonrasında Mahsun Bey 'Zeliha sensin' deyince kadroya dahil oldum. Yani Boyut Film beni seçmedi sanırım ben kendimi seçtirdim. Kısmet. (gülüyor.)
 - Ünlü olmaya, şöhretin getireceklerine ya da götüreceklerine hazır mıydınız?
 Şartların beni değiştirmesine izin vermiyorum; canım isterse ben şartları değiştiriyorum ve benim canım ünlü ya da şöhret gibi hissetmek istemiyor. Daha önce de Sera'ydım; yine aynı Sera'yım. Sadece aşık olduğum işimi yapmaya çalışıyorum.
 '6 BUÇUK YAŞINDA BİR OĞLUM VAR'
 - Dizi dışında neler yapıyorsunuz?
 Önümüzdeki ay sahneleyeceğimiz bir tiyatro oyunumuz var. Provalardan ve setten kalan zamanlarımda oğlum Boran'la vakit geçiriyorum. Altı buçuk yaşındaki bir çocuk ne yaparsa işte onun aynısını yapıyorum. Zaman bulursam at biniyorum. Yazmak hiç durmadan yaptığım kişisel bir paylaşım zaten.
 - Yaptığınız işte eğitimin önemi nedir sizce?
 Eğitim önemli, yetenek de öyle ve önce istemek, istediğine inanmak, çok çalışmak.
 'DİZİ BENİM RUHUMU ÇOK ACITTI'
 - 'Hayat Devam Ediyor' önemli konulara değindi, gündem yarattı. Pek siz ne düşünüyorsunuz hikaye için? Sizi de etkiledi mi?
 Ruhumu acıttı, o kadar dokundu ki... Daha çocukluğunu yaşayamadan kendi çocuğunu kucağına alan küçük gelinler, törelerin yön verdiği zorunlu yaşanan hayatlar. Toplumun önyargılarından dolayı 'küçük insan' olarak adlandırdığı güçsüz insanların bütün imkansızlıklarına rağmen ayakta kalmaya çalışmalarındaki büyük mücadele. Her şeye rağmen hayatın bir şekilde devam ettiği gerçeği.. Toplumsal yaraların kaleme alınmış hali; tabii ki etkiledi. Böyle bir sosyal sorumluluk projesinde köprü görevini üstlenen karakterlerden biri olmak heyecanlandırdı.
 - Zeliha Berat aşkına gelelim biraz da. Seyircinin çok sevdiği ve takip ettiği bir aşkın kahramanısınız.  Neden bu kadar tutuldu bu aşk?
 Zeliha ve Berat'ın tutulduğu aşk gerçek olduğu için bu kadar sevildi. Seyircimiz dizideki karaktere ve hikayeye inandığı zaman kendine yakın hissediyor. Zeliha ve Berat hem aşık hem kavuşamıyor.  Aşkına kavuşmuş olan da kendinden bir parça buluyor, aşkından uzak olan da. Ve tabii ki rol arkadaşım Ali Ersan Duru'nun pozitif enerjisiyle birlikte yakaladığımız uyumumuz çok önemli.
 - Zeliha'nın duruşunu nasıl buluyorsunuz hikayede?
 Zeliha Doğu kültürüyle, Batı'da aldığı eğitimle ve aile gelenekleriyle yetişmiş kalbi yumuşak; kendi hırçın bir kız. Sevgi dolu, saygıda kusur etmeyen ama haksızlık karşısında susması mümkün olmayan ve kendi doğrularını savunan bir karakter. Güçlü görünmeye çalışacak kadar güçsüz olduğu zamanlarda bile bunu belli etmek istemiyor ve ne olursa olsun Berat'ı ölümüne seviyor. 'Mezara kadar' derler ya; işte öyle bir aşk onların ki.
 'AŞIKKEN ZELİHA GİBİ KÖR OLUYORUM'
 - Zeliha'yla benzer yönleri var mı Sera Tokdemir'in? Sera Tokdemir de Zeliha gibi aşkta güçlü müdür bu kadar?
 Karaktere mutlaka kendinizden bir şeyler katıyorsunuz ve onda kendinizden bir şeyler buluyorsunuz. Hikayeniz aynı olmasa da hissettikleriniz aynı olabiliyor. Zeliha inatçı aşkta gözü kara ve Berat'tan başkasına kör sağır duyguları. Ben de öyle oluyorum aşıkken. Zeliha gibi güçlü hissettiğim de oluyor, çocuk gibi şımarıp sahiplenilmek istediğim de. Deli gibi aşık oluyorum işte :)
 - Oyuncular acıyla beslenir derler. Siz buna katılıyor musunuz? 
 Her şeyle beslenebilir. Yaşadıklarından, çevresinden, tanımadığı insanlardan, gözlemlediği, gözünün gördüğü gönlünün hissedebildiği her şeyden. 
 - Set ortamınız nasıl? Sette kurduğunuz dostlukları devam ettiren biri misiniz?
 Sette yönetmenimiz, oyuncu arkadaşlarım ve tüm ekibimiz uyum içinde. Çok değerli oyuncu büyüklerimle çalışma fırsatı da okul değeri taşıyor. Şimdiye kadar çalıştığım yönetmenlerimle de arkadaşlarımla da iletişim halindeyim.
 'HERKESİN İÇİNDE BİRÇOK KİŞİ YAŞAR'
 - Çok farklı karakterler canlandırdınız. Kapalıçarşı'daki Melek dolandırıcıydı. Vizyona girecek filminizde ise 18 yaşında deli dolu bir genç kızı canlandırıyorsunuz. Bu kadar geniş bir yelpazede oyunculuk yapmak nasıl bir duygu?
 Canlandırdığım her karakteri çok sevdim. Her insanın içinde birçok kişinin yaşadığına inanıyorum. Kimi bunun farkında olarak yaşıyor kimi farkında olmadan. Ben oynamaya çalıştığım karakterlerin iç ritmini yakalamaya çalışıyorum. 
 - Kötü bir Sera var mı?
 Ben herkesi ve her şeyi sevmeye çalışıyorum. Seni seveni sevmek kolaydır ama ben beni sevmeyeni de sevebiliyorum. İyi olmaya çalışmıyorum, yanlış da olsa kendi doğrularıma inanıp onları yaşıyorum.
 - Oynamam dediğiniz bir rol var mı?
 Oynamayacağım rolü kabul etmem, kabul ettiğim rolü oynarım. 
 - Mesleğinizde hedefiniz ne?
 Hep bir adım sonrasını düşünmeye çalışıyorum. O an hangi projenin içindeysem, kimi canlandırmaya çalışıyorsam hedefim ona maksimum fayda sağlayabilmek.
 'HAYATIMDA HİÇ PİŞMAN OLMADIM' 
 - Yeni projeleriniz var mı? 
 Yönetmenliğini Biray Dalkıran'ın yaptığı 'Bana Bir Soygun Yaz' isimli sinema filmimiz 14 Aralık'ta vizyonda olacak. Önümüzdeki ay tiyatro oyunumuzla seyirciyle tekrar buluşacağız. Bunun dışında sürpriz bir sinema filmi projesi de olabilir. Hayırlısı...
 - Keşkekleriniz var mı hayatta?
 Hayatımda hiçbir zaman keşke demedim ve yaptığım hiçbir şeyden pişman olmadım.
 - Son olarak söylemek istediğiniz bir şeyler var mı?
 İnanç inandığını inanana getirir...
 MAHSUN KIRMIZIGÜL HEM YÖNETMEN HEM OYUNCU KOÇUMUZ
 - Mahsun Kırmızıgül nasıl bir yönetmen?
 Kimseyi yönetmeden, herkesi yönetebilen bir yönetmen. Sahneyi çoktan çekmiş olarak geliyor sete. Oyuncudan ne istediğini çok iyi biliyor ve bunu ifade ederken bir anlamda oyuncu koçluğu yapıyor. Yapımcımız Murat Tokat'ın da oyuncularıyla çok yakından ilgilenmesi, naif yaklaşımı Boyut Film ailesinin bireyi gibi hissettiriyor. Boyut Film'le çalışmak mutluluk verici. Yönetmenimiz Levent Türkan da öyle. Oyuncusuna çok inanıyor. Ne görmek istediğini paylaştıktan sonra özgür bırakıyor. Bu da bize içimizden geldiği gibi oynama güvenini sunuyor. Bence oyuncu, özgür hissettiği kadar oyuncu, hissetmediği kadar artisttir.