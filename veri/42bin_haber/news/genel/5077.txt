İstihbarat ters köşe
ÖZEL Güvenlik Görevlisi Mustafa Akarsu'nun ölümü ve gazeteci Didem Tuncay'ın ağır yaralanmasıyla sonuçlanan ABD Büyükelçiliği'ne yönelik intihar saldırısında şok detay...
   Edinilen bilgiye göre; saldırı öncesinde istihbarat birimleri, son operasyonlarda ağır yara alan DHKP-C'nin sansasyonel bir eyleme hazırlandığı bilgisine ulaştı. Ancak hedefin polis ya da adli birimler olabileceği gerekçesiyle sadece bu kurumlar uyarıldı. Ve canlı bomba, kendisini bu kez ABD Büyükelçiliği'nde havaya uçurdu. İNTİHAR saldırısını gerçekleştiren Ecevit Şanlı'nın örgütsel bağlantılarına ışık tutacak ipuçları da henüz deşifre edilemedi. Şanlı'nın Ankara'ya nasıl geldiğini ve burada kim tarafından karşılandığı sorusuna yanıt arayan özel ekip, havaalanı, gar ve otogardaki güvenlik kameralarının olay günü ve öncesinde kaydettiği görüntüleri mercek altına aldı. Ancak Şanlı'nın izine rastlanamadı. Şanlı'nın olay yerinde hurdaya dönen tabancası ise ağır hasar gördüğü için balistik incelemeye alınamadı.  
                 Soner ARIKANOĞLU  