Kalifiye personel ihtiyacını göçmenler karşılayacak
Nüfusu yaşlanan Almanya'nın 2030 yılına kadar 1 milyonun üzerinde yeni kalifiye eleman açığı olacağı bildiriliyor. Doğum oranlarının artmak bir yana sürekli düştüğü Almanya'nın bu açığı kapatmak konusunda tek umudu ise göçmenler.
 Federal Meslek Eğitim Enstitüsü'nün (BIBB) ve Federal İş Ajansı Meslek Araştırma Kurumu'nun (IAB) yaptığı araştırmaya göre Almanya'da kalifiye eleman konusunda 2030 yılına kadar 1 milyonun üzerinde bir açık oluşacak. Üstelik uzmanlara göre, Almanya'da meslek eğitimi alan ve mezun olan genç sayısında gelecekte bir düşüş olması durumunda ise 2030'a kadar oluşacak olan kalifiye eleman açığı 1,7 milyona ulaşacak. Söz konusu kalifiye eleman sıkıntısı Alman ekonomisini zorlayacak. Özellikle bazı branşların kalifiye sıkıntısından yoğun şekilde etkileneceği bildiriliyor.
 BAKIM, ANAOKULU VE GASTRONOMİDE KALİFİYE ELEMAN SIKINTISI
 Araştırmanın sonuçlarıyla ilgili hazırlanan rapora göre Almanya'da şu anda 2 milyon civarında meslek eğitimi alan genç bulunuyor. Ancak şimdiden bazı bölgelerde, bazı meslek branşlarında eleman eksikliği yaşanıyor. Bunların başında ise yaşlı ve hasta bakımı, yuva ve anaokulları ile gastronomi sektörü bulunuyor. Rapora göre Almanya'da en geç 2024 yılında meslek eğitimi alarak kalifiye olmuş kişilerin toplam sayısı ihtiyacın daha da altına düşecek. BIBB Başkanı Friedrich Hubert Esser, mevcut öğrencilerin en en uygun şekilde desteklenmesi ve meslek eğitimi konusunda onlara eşlik edilmesinin yeterli olmadığı uyarısı yapıyor. Esser, “Almanya buna paralel olarak göçmenlerin meslek içi eğitimine önem vermeli.” diyor.
 YAZILIM, MATEMATİK VE TEKNİKTE 120 BİN KİŞİLİK KALİFİYE ELEMAN EKSİKLİĞİ VAR
 Diğer yandan araştırmaya göre, Alman firmalarında şu anda bile matematik, bilgisayar ve yazılım mühendisliği, tabiat bilimleri ve teknik (MINT) alanlarında şimdiden 120 bin kişilik kalifiye eleman sıkıntısı yaşanıyor. Alman Ekonomi Enstitüsü (IW), işverenlerin talebi üzerine MINT teknik alanındaki kalifiye açığı konusunda bir hesaplama yaptı. IW Şefi Thomas Sattelberger, “Akademisyen açığı Alman ekonomisinin büyümesine, kalkınmasına zarar veriyor.” uyarısı yapıyor. Bu bağlamda bir inisiyatif başlattıklarını bildiren Sattelberger, amaçlarının, gençleri teknik alanındaki mesleklere çekmek, bu meslekleri gençlere cazip hale getirmek olduğunu bildiriyor.
 Araştırmalara göre kalifiye eleman sıkıntısı özellikle küçük ve orta ölçekli firmaları vuruyor. Küçük ve orta ölçekli firmalar kalifiye eleman bulmakta sıkıntı çekiyor, yeni siparişler almıyor ve yeni projeler uygulamaya koyamıyor. Örneğin Telekom şirketi, uzman yetersizliği yüzünden uğradıkları zararın 230 bin Euro olduğunu açıkladı. IW'nin 2010 yılında yaptığı araştırmaya göre Almanya'da teknik alanında 2,3 milyon akademisyen vardı. Bu ise beş yıl öncesine göre 295 bin daha fazla teknik akademisyen anlamına geliyor. IW Müdürü Michel Hüther bu artışta ise göçmenlerin payının büyük olduğunu belirtiyor.
  
  
  
 
  