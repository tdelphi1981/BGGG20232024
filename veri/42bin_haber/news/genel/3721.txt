Hükümetin tutumu provokasyonları önler
PKK'lı Remzi Kartal, Paris suikastlarını yorumladı: Hükümetin tutumu bölgesel ve uluslararası komplocuların hareketlerini sınırlayacak
 Helin ALP / ANKARA
 PKK'nın Avrupa'daki isimlerinden Remzi Kartal, Paris suikastı ile ilgili ellerinde resmi bir bilgi bulunmadığını söyledi. Kartal, Fransız polisi ile hiçbir şekilde görüşmediğini söylerken, cinayeti işleyenlerin resimlerini gördüğü haberlerini de yalanladı. 
 - FRANSA POLİSİ İLE GÖRÜŞMEDİM: Paris cinayetleri ile ilgili resmi hiçbir bilgimiz yok. Ancak daha önce suikastı işleyenlerin 3 kişi olduğu bilgisini gayrı resmi duydum. Kimin ya da arkasında kimlerin olduğu ortaya çıkması bu süreç için oldukça önemli.
 - OSLO'DAN FARKLI BİR SÜREÇTEYİZ: Diyarbakır'da cenaze töreninde Kürtler yasına ve umuduna sahip çıktı. Kürtler samimiyetini gösterdi ancak hep Kürtler samimiyet testine tabi tutuluyor. Barış deniliyor ancak, hala operasyonlar devam ediyor. Şüphesiz Oslo'dan farklı bir süreçteyiz. Doğrudan Öcalan'ınkendisi ile ilgili bir süreç başlatılmış, bunu önemsiyoruz. İkincisi, kamuoyunun bilgilendirilmesini doğru ve anlamlı buluyoruz. 
 - KOMPLOCULARIN HAREKETLERİ SINIRLANIR: Suikastları kim ve neden yaptı sorusunun cevabı oldukça önemli. Hükümet bu konuda güven veren tutum içinde olursa Türkiye'de hükümetin yürüttüğü bu sürece karşı olan, hükümet dışı kontrol edilemeyen karanlık faşist gruplar olarak yorumlayabiliriz. Rusya, İran, Suriye, Avrupa gladyosu ve bağlantıları gibi liste yapılabilir. Suikastları yapanlar kim diye bir liste yapmak mümkün. Farklı ülkeler, sorunun çözümünde pozisyon almak istiyor. Kim olduğunu hükümetin duruşu ve çabaları ortaya koyacaktır. Hükümetin tutumu farklı provokasyonları önleyecektir. Bölgesel ve uluslararası komplocuların hareketlerini sınırlayacaktır. 
 
 LİSTEDE BEN VE AYDAR VARDI
 Geçen yıl Türkiye'nin Avrupa'daki yöneticilerine karşı infaz timi çıkardığını duyduk. İngiltere'de Türk kökenli biri suikast yapacağı şüphesiyle tutuklandı. Benimle birlikte Zübeyr Aydar da listedeydi. Bilgi bir AB ülkesinin dışişleri ve güvenlik sistemlerinden geldi. Hükümetin bu olayın ortaya çıkması için alacağı tutumkaranlık güçlerin hükümete ve sürece karşı yapacağı provokasyonların önü kesilecek.
  