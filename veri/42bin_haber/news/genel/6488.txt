Büyük maçları büyük oyuncular kazanır
Galatasaray Teknik Direktörü Fatih Terim, UEFA Şampiyonlar Ligi 2. Tur'da yarın deplasmanda Schalke 04 ile yapacakları rövanş maçında Türkiye liginden farklı bir oyun sergileyeceklerini söyledi.Karşılaşmanın oynanacağı Veltins Arena'da forvet oyuncusu Burak Yılmaz ile birlikte basın toplantısı düzenleyen Fatih Terim, kuraların ardından her geçen gün iyiye giden bir Schalke ile oynayacaklarını belirterek, "İstanbul'daki sonuç her ne kadar berabere olsa da, 1-1 olunca bu da Schalke için bir avantaj. İyi bir takım ile oynayacağımızın bilincindeyiz. Ciddi bir rakip ile oynayacağımızı biliyoruz, ama biz de Avrupa kupalarında tecrübeliyiz. Bu durumlarda çıkmayı becerdik. Yarın için futbolcularıma güveniyorum. İyi mücadele ortaya koyacaklar, ondan eminim. Kazanma arzusunu sahaya çevirmiş bir takım göreceğimize inanıyorum. Ümit ediyorum boş kaleye, direklere değil, içeriye doğru vururuz. İnşallah şans bizden yana olur. Galibiyet dışındaki her sonuç benim için hayal kırıklığı olur, elenirsek üzülürüz" diye konuştu.  
Takımının ligde son iki haftada kötü olsa da şampiyonlar ligi'nde farklı bir performans ortaya koyacağını ifade eden Terim, "Ligde iyi gitmiyoruz iki haftadır, zaten 5 puan kaybettik. Tam tersi Schalke iyi gidiyor, ama iki kulvarın farkı bir gerçek. Bu gerçekten hareket edecek olursak, oradaki mücadelemizin en üst seviyenin Şampiyonlar Ligi'ne yetmeyeceğini düşünürsek, oyuncularım burada çok iyi mücadele etmek zorunda olduklarını biliyor. O yüzden ligdeki performans ile buradaki farklı olacaktır" dedi.  
Teknik direktör Fatih Terim, sarı kırmızılı takımın hedefiyle ilgili de şunları söyledi:  "Hedefimizi başkan, yönetim ve ben açıklamıştık. Şampiyonlar Ligi başladığında hedef ilk 16 olarak belirlenmişti. Galatasaray'da hedefler hiç bitmez. Şimdi daha iyi yerlere gelmek istiyorlar. O baskıyı hissettik. Schalke Avrupa'nın en iyi takımlarından birisi. Sneijder ve Drogba gelince herkes 'Bu turu geçeriz' dedi. Ancak unutmayın onlar geldiğinde bu takım da liderdi ve gruptan çıkmıştı. Bu takım zaten iyiydi, onları kurtarıcı gibi görmek baskı yapar. Ben takımla gurur duyacağım. Büyük konuşmuyoruz, ancak iddialıyız. En azından Türkiye Ligi'ndeki cinayetten sonra soyunma odasına giremiyoruz. Ama burada girebiliyoruz. Onları çok rahat bu maça motive ederiz."  
Terim, takımdaki sakatlıklarla ilgili de, "Engin'in bileği ağrıyor, İstanbul'da bıraktık. Dün Dany'i denedik, bugün de bakacağız" açıklamasını yaptı. Fatih Terim ayrıca Sneijder'in kendileri için önemli bir oyuncu olduğunu yarın oynayacağını söyledi. 

"SON CİNAYETTEN SONRA..."
Orduspor karşılaşması sonrasında aldığı cezaya da atıfta bulunan tecrübeli hoca, "Futbolcularımı burada motive edebilirim. Çünkü burada soyunma odasına girebiliyorum. Son cinayetten sonra Türkiye'de soyunma odasına giremiyorum" dedi.   "DROGBA DA OYNAYACAK SNEİJDER DE OYNAYACAK..." Fatih Terim, toplantı sonrasında yaptığı açıklamalarda da Schalke 04 maçı kadrosunun şifrelerini verdi. "Sneijder de Drogba da bizim çok şeyler beklediğimiz iki oyuncu. Onların hücum gücünden yararlanmak istiyoruz. Burak'da oynayacak. Hepsinin hücum gücünden yararlanmak istiyoruz. Önemli, büyük maçların büyük oyuncularla kazanılmasından daha doğal bir şey olamaz." 
BURAK YILMAZ: "TUR ATLAMAK İSTİYORUZ VE BUNUN İÇİN GÜCÜMÜZÜN OLDUĞUNU DÜŞÜNÜYORUM"  Sarı kırmızılı takımın golcü futbolcusu Burak Yılmaz ise şunları söyledi:  "Bizim için buraya gelmek gurur verici. Mücadelemizi sonuna kadar götürmek, hedeflerimize ulaşmak adına, soyunma odasında inananların hedefine gitmek için çok önemli bir maç. Galatasaray, bugüne kadar Avrupa'da farklı oynamış, kazanmış bir geleneğin adı. Biz de bu geleneği devam ettirmek istiyoruz. Tur atlamak istiyoruz ve bunun için gücümüzün olduğunu düşünüyorum. Umarım tur atlarız"  
SARI KIRMIZILI TAKIM, SCHALKE MAÇININ HAZIRLIKLARINI TAMAMLADI  Öte yandan sarı kırmızılı takım, Schalke maçı öncesi son çalışmasını karşılaşmanın oynanacağı Veltins Arena'da yaptı. Sarı kırmızılı futbolcular, antrenmanın basına açık gerçekleştirilen bölümünde ısınma hareketleri yaptı.