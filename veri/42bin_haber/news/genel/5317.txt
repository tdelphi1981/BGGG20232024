Fikret Orman'dan bomba açıklamalar
Beşiktaş Başkanı Fikret Orman, TRT Spor'da yayınlanan Futbol Gecesi programına katıldı. Levent Özçelik'in sunduğu Beşiktaş'ın eski futbolcularından Ali Gültiken'in de konuk olarak yer aldığı Futbol Gecesi programına katılan Fikret Orman, önemli açıklamalar yaptı. Orman, yeni stat projesi ile ilgili olarak da "Stadın adı değişecek" dedi. Eski teknik direktörleri Carvalhal ile ilgili de açıklama yapan Fikret Orman; "Menajer Mendes onunla ilgili bize 'Carvalhal'ı biz İstanbul'a antrenör olarak değil, oyuncu izleme komitesi için gönderdik' dedi" açıklamasında bulundu... Teknik direktör Samet Aybaba için ise şaşırtan ifadeler kullanan Başkan, "4 yıllık anlaşma imzaladık ama henüz ilk yıldan 1 sene 2 sene gibi uzun zamanlar sonrası için iddialı konuşamam" dedi.
İşte Orman'ın açıklamalarından satır başları...
 
'AYBABA İLE 4 YILLIK İMZALADIK AMA...''    
 
Orman, sezon başında Samet Aybaba tercihlerinin çok tartışıldığını fakat istikrardan yana oldukları için uzun süreli bir anlaşma imzaladıklarını belirtti. Başkan Orman, ''Samet Aybaba ile 4 yıllık anlaşma imzaladık. Ama henüz ilk yıldan 1 sene 2 sene gibi uzun zamanlar sonrası için iddialı konuşamam'' diyerek ilginç bir açıklamada bulundu. 
QUARESMA KONUSU
 
Fikret Orman, Quaresma hakkında da çarpıcı açıklamalar yaptı. Portekizli oyuncunun ve menajerinin kendilerini anlayamadığını belirten Orman, ''Quaresma bizim dik duruşumuzu ve dirayetimizi beklemiyordu. Taraftarın sevgisiyle geri adım atacağımızı tahmin etti. Allah yolunu açık etsin'' dedi. 
''CARVALHAL HOCA OLARAK GELMEMİŞ''
 
Fikret Orman, geçen sezon Beşiktaş'ı çalıştıran Carvalhal hakkında ise çok çarpıcı bir açıklama yaptı. Beşiktaş'ın başkanı, göreve geldiklerinden kısa bir süre sonra Portekizli menajer Jorge Mendes ile görüştüklerini, Mendes'in kendilerine "Carvalhal'ı biz İstanbul'a antrenör olarak değil, oyuncu izleme komitesi için gönderdik'' dediğini söyledi.  
YENİ STADYUM
 
Fikret Orman, yenilenmesi planlanan İnönü Stadı hakkında da önemli bilgiler verdi. İnönü Stadı'nın yeni kapasitesinin 38-42 bin arasında olacağını belirten Orman, ''Yeni stadımızın üstü açılır-kapanır olacak. İsmi değişecek. Bir sponsorla anlaşma durumumuz var. TT Arena benzeri bir isme sahip olacak'' dedi.
 
Orman, inşaata çok kısa bir süre içinde başlayacaklarının da müjdesini verdi. Tam tarih vermeyen Orman, bahar aylarında İnönü Stadı'nda verilecek konserlere rağmen inşaat çalışmasının başlayacağını belirtti. Fikret Orman, inşaat çalışmaları esnasında maçların nerede oynanacağı sorusuna işe şu yanıtı verdi:
 
''Bu süreçte ya Şükrü Saraçoğlu Stadı'nda oynayacağız ya da TT Arena Stadı'nda. Son yaşanan süreçte, Fenerbahçe'den çok dostluk gördük, bize dostluk eli uzattılar. Oraya daha yakınız''