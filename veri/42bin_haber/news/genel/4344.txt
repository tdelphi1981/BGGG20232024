Irkçılık ihanettir
CHP'de başlayan 'ırkçılık' tartışmasına Başbakan da katıldı: Irkçılık önce bu topraklara ihanettir
 Mezunu olduğu Marmara Üniversitesi'nin fahri doktora verdiği Başbakan Recep Tayyip Erdoğan'ın gündeminde, CHP'yi sarsan 'ırkçılık' tartışması vardı. Üniversite'nin 130. kuruluş yıl dönümü töreninde konuşan Başbakan Erdoğan, 'Türk ulusuyla Kürt milliyetini eşit göremezsiniz' diyen CHP'li Birgül Ayman Güler'e yüklendi. Başbakan'ın konuşmasının satır başları şöyle: 
 PARLAMENTO'da bir milletvekili 'ulus' ile 'millet' kavramını karıştırıyor. Biri için 'millet' biri için 'ulus' diyor. İçeriğinden haberi yok. Biri öz Türkçe biri Arapça. Hiçbirimiz hangi ülkede hayata merhaba diyeceğimizi seçme imkanına sahip değiliz. Böyle bir kibir, böyle bir böbürlenme insanlık dışıdır, ırkçılıktır, faşizmdir. Bu topraklar tarih boyunca hiçbir zaman bu kavramlara ev sahipliği yapmamıştır. Bir ırkın diğerine, bir ulusun diğerine üstünlüğünü savunmak, en başta bu toprakların özüne saygısızlıktır, ihanettir. Şehitlerimiz ayrımcılığın önündeki en büyük engeldir. 
 NE olur çözüm sürecini çok sıkı tutalım. Artık bu işi bitirmemiz lazım. İnşallah bunu başaracağız. Bu dayanışmayı barış sesini binlerce yıl bu topraklarda hakim kılmak zorundayız. 
 GALATASARAY Üniversitesi'nin Beşiktaş kampusunda meydana gelen yangının tarihi binayı tehdit etmesi yanında, içindeki kitapların da zarar görmesi de bizi ziyadesiyle üzdü. Böyle acı hadiselerin tekrar yaşanmaması için tarihi binalarımızda daha dikkatli daha tedbirli olunmasını yetkililerden istirham ediyorum.
 İftiharla taşıyacağım
 Konuşma öncesi Başbakan Erdoğan'a 1981 yılında mezunu olduğu Marmara Üniversitesi tarafından 'ülkede siyasi istikrarı sağlaması, temel hak ve özgürlükleri güçlendirmesi ve küresel barışa sağladığı katkılar' nedeniyle siyaset bilimi dalında fahri doktora unvanı verildi. Erdoğan, bu törenin kendisi için çok anlamlı olduğunu ifade ederek şunları söyledi: Marmara Üniversitesi mezunu olmaktan da iftihar ediyorum. Değerli sıra arkadaşım Mehmet Emin Arat'ın burada rektör yardımcısı olması da ayrı bir mutluluk. Bu unvanı nefes alıp verdiğim sürece iftiharla taşıyacağım. Bu törenin benim için ikinci bir anlamı var. Bu salonda Mehmet Ali Birand'la 32. Gün programını yapmıştık.
 
  