2013 yılı Hac kayıtları 4 Şubat'ta başlıyor
2013 Yılı Hac Organizasyonu için ön kayıt işlemleri 4 Şubat'ta başlıyor.
Diyanet İşleri Başkanlığı'ndan alınan bilgiye göre, 2013 Yılı Hac Organizasyonu için ön kayıt başvuruları 4-22 Şubat tarihleri arasında gerçekleştirilecek.

İlk defa hacca gitmek üzere ön kayıt yaptıracak vatandaşlardan 15 Lira ön kayıt ücreti alınacak. Vatandaşlar ön kayıt ücretlerini Diyanet İşleri Başkanlığı'nın anlaşma sağladığı Ziraat Bankası, Halk Bankası, Albaraka Türk, Kuveyt Türk, Vakıflar Bankası, Akbank, Asya Katılım Bankası ve Türkiye Finans Bankalarından her hangi birine yatırabilecek.

Ön kayıt ücretlerini yatıran vatandaşlar daha sonra müracaatlarını müftülüklerden ya da http://hac.diyanet.gov.tr internet adresinden yapabilecek.

Geçtiğimiz yıl hac kurasına katılan vatandaşların kayıtları ise Diyanet İşleri Başkanlığı'nca otomatik olarak yapılacak. 2012 yılında kuraya katılan ancak başvurularındaki il, ilçe, hac konaklama türleri ve kuraya birlikte gireceği kişilerde değişiklik yapmak isteyen ya da müracaatlarından vazgeçen vatandaşlar ise müracaat süresi içerisinde müftülüklere başvurarak gereken değişiklikleri yapabilecekler. 
 