Erkekler kadınlardan çok daha akıllı
Sıkı bir kadın hakları savunucusu olan gazeteci Vivet Kanetti, yeni kitabı 'Deli Ruh'ta, 90'lardan bugüne kaleme aldığı yazıları derlemiş. Kanetti ile kitabını konuştuk; eğlenceli yazıların ve anıların üzerinden geçtik. Kanetti'ye göre erkekler kadınlardan çok daha akıllı.
 ELİF AKTUĞ
 elif.aktug@aksam.com.tr
 Gazeteci, yazar ve çevirmen Vivet Kanetti, son kitabında uzun bir sürece tanıklık etmiş köşe yazılarını derleyerek selamlıyor okuyucusunu. 'Deli Ruh'ta 90'lardan bugüne kaleme aldığı gazete ve dergi yazılarına yer veren Kanetti, her yazının altına bugünden de bir not düşmüş. O günkü düşünce ve bugünkü hissiyat pek bir yakışmış yazarın deli ruhuna... Yazılarına bakarak onu takip etmek ve yazıların sonuna eklediği satırlara göz atıp nerede olduğuna dair fikir üretmek pek mümkün. Bu anlamda kitaba bir biyografi de demek doğru olur mu; okuyucu karar verecek...
 
 × Kitaptaki 'hikayeleri' nasıl bir araya getirdiniz ve nasıl seçtiniz yazıları?
 Hikaye dediğin için sana özel bir teşekkür. Denemeden çok küçük öyküye benzetiyorum ben de bu yazıların bazılarını. 'Kız Ayakları'ndakiler tam deneme, denemeydi mesela. Edebiyat ve sanat üstüne... Buna karşılık 'Deli Ruh'a seçtiklerimde yazı türünün sınırları belirsiz ve akışkan; bu hoşuma gidiyor. Hatta otobiyografik bir içeriğe de sahip kitap; kurgusuyla vesairesiyle... Seçimlerim ve mesleğim beni hangi ortamlara, ülkelere savurmuş, yolum kimlerinkiyle kesişmiş, hayatımı kiminle paylaşmışım; hepsi var burada. Yüksek dozlarda değil... Ama çok dikkatli gözlerin iyi algılayabileceği derecede... Dikkatliler için, kendimle ilgili epeyce konuşkan bir kitap oldu. 
 
 HİKåYELER HEP YENİDEN YAZILIR
 × İlginç bir şey yapmış ve eski yazıların altına bugünden not düşmüşsünüz, var mıdır böyle bir yöntem yoksa Vivet Kanetti farkı mı?
 Bir özelliği bu kitabın, doğru. Hep yapılagelen tarzda bir seçkiyle yetinmek istemedim. O günlere bugünden bir kez daha baktım; hepsinin değil ama bazılarının altına bugünkü bakışımla notlar ekledim. Çember kapanmış oluyor böylece denebilir ama vazgeçtim öyle demekten, çünkü çember hiçbir zaman kapanmıyor. Ölümle bile. Bir ucu hep açık kalıyor ve hikaye yeniden değişiyor, yeniden yazılıyor.
 
 × Eğlenceli birçok yazı var kitabınızda ama gülümserken bir yandan da memlekette pek bir şeyin değişmediğini fark ediyor insan. Bu durum normal mi sizce?
 Bir şey değişmiyor diyemeyiz de...  Yakıcı konularımız halen çok yakıcı... Mesela bir yazımın adı 'Surlar Arasında Kültür Çıkarması'.  Konusu Diyarbakır, surlar ve restorasyon... Bu yazıyı kitaba almaya karar verdikten çok sonra, Diyarbakır Belediye Başkanı Osman Baydemir surların restorasyonuyla alakalı büyük bir kampanya başlattı. Böyle işaretler, rastlantılar beni etkiliyor. Belki bir nebze, sadece bir nebze şu da olabilir: Yazıların tazeliği, konulara yaklaşımımdan da kaynaklanıyordur. Yani, umarım öyledir. Sonra tabii, kitabın harikulade kapağı var! Uzaktan böcekler diyebilirsin, biraz daha bakınca mücehver böcekler, daha da dikkatli baktığında bunların hepsi tank Sanatçı Nurcan Gündoğan'ın bir çalışması. Hepimiz bayıldık, o kadar ki yayımcımız Mustafa Arslantunalı, Nurcan'ın adını künyeye yazmayı unuttu, iyi mi? Yakın torpili değil, yakın ihmali diyoruz artık buna! Neyse, kitap yankı bulursa ve ikinci baskıya gidersek, bu eksiği gidereceğiz.
 
 TOPLUM 'İKİYÜZLÜ' DİYEMİYORLAR
 × Zeki Müren yazınıza bayıldım. Müren'den hareketle ikiyüzlü bir toplum olduğumuzu söyleyebilir miyiz dersiniz? Nasıl kabullenildi o kıyafetler, o şaşaa?
 Bu tip keskin yargıları belki sosyologlar daha rahatça kullanır da bir denemeci, bir edebiyatçı, hiç değilse benim okumaktan zevk aldıklarım, 'Bu toplum ikiyüzlü' demiyorlar da başka şeyler anlatmayı tercih ediyorlar. Yani daha lahana gibi, yaprak yaprak açılan şeyler... O yazının esas adı, 'Deli Ruh'tu. Kitabın ilk yazısı... Adı kapağa koymaya karar verdiğimde, yazının konusu Zeki Müren olduğu için, ona da öyle dedim. Sağol, beğendiğin bu yazının ana fikri ne, var mı -ki inşallah yoktur tek ana fikri-, bunu okurlara bırakıyorum. Zeki Müren sevgimizin dibinde, toplumsal kimliğimizle alakalı kat kat nedenler, hatta gizemler vardır muhakkak...
 
 × 2003'te yazdığınız bir makalede 'yeni kızlar'ı anlatıyorsunuz. Ekrandaki yeni kızlar sizi korkutuyor mu, başka bir dil, bir söylem ve bakış açısı var gibi... Gerçekten de sağlam basıyor mu yere ayakları gençlerin?
 (Gülüyoruz) Sana bir sır: Birçok yazar için, etraftaki en genç insan her zaman kendisidir! Hiç değilse bakışı, gözlemleri itibariyle. Tabii en yaşlı olan da kendisidir...  'Sanat uzun ve yuvarlak' diye bir bölüm var kitabımda; hayat da biraz öyle. Sanki mevsimler peşpeşe gelmiyorlar da bir yuvarlaklık söz konusu... Gel gitli ve birbiriyle iç içeler.  2003 tarihli o yazıda hoşuma giden, iki çok genç kadının oturup ballandıra ballandıra takıntılarını birbirlerine anlatmaları olmuş... Yani beğendikleri adamlara göre hayatta duruş beliryeceklerine, 'Şöyle güzel börek açarım, böyle güzel suşi sararım' diye övüneceklerine,  'Hangimiz daha tikliyiz, daha tuhaf ve ürkünç takıntılara sahibiz' gibi süper matrak bir yarışa girmişler ve ben bunu bütün feminist nutuklardan daha etkili bulmuşum o gün. Bir anın yakalanması işte. Ve evet, bu iç açıcı bir değişim... Ayaklar ne derece sağlam yere basıyor, onu bilemem, buradaki konu zaten şu: Ruh ne denli tek başına, bir erkeğe dayanmadan yükselmeye hazır ve yükselebiliyor. 
 
 × Hakan Şükür yazınıza değinmeden edemeyeceğim. Şükür'den 1995 yılında bahsederken acaba milletvekili olabileceği aklınıza hiç geldi mi?
 Tam hatırlayabilmem zor tabii ama büyük ihtimal, sahada tişörtünün yaka kanatlarını kaldırarak yürüyen 'Uzun'un bugününü hiç aklıma getirmemişimdir... Gerçi, o futbol yazılarımda ben bu büyük oyuncularla evet çok dalgamı geçiyorum ama daha da fazla dalga geçtiğim biri var: O da benim. Dış muhabir, üstelik kadın muhabir demek budur zaten. Az bildiğin, daha da az bildiğin birçok konuda fikir beyan etme, yorum yapma zorunluluğu...
 
 × Ve 'Tanju Çolak müzesi' yazısı. Sanatın futbol kadar önemsenmediği, bilinmediği bir yerde yaşıyoruz, acaba bu konuya bir göndermeniz söz konusu mu?
 Yok yok, lütfen izin ver, yayımcımın bana yakıştırdığı uçarı konumumu koruyabileyim bu kitapta... Scott Fitzgerald'in sevdiğim lafıdır: 'Her edebiyatçının en dipte esas istediği sıkı bir vaaz çekmektir. Ancak yetenekliyse, bunu size hissettirmeden yapar.'  Mealen böyle bir şeydi...
 
 × 2003'te, on yıl önce, 'AB'ye rest çekelim mi, Hülya Avşar'ın evliliği ve tiyatro demodeleşti mi?' konuları gündemdeymiş. Bugün nedir gündem?
 AB, Hülya Avşar ve tiyatro, yine gündemimiz. Ve bu, sanılabileceğinin aksine çok da kötü bir işaret değil. İnsan nihayetinde biraz da istikrar ve devamlılık arıyor hayatta. Ama bak, eklenen cinayetler, faili meçhuller, kayıplar... Çok acılar var bu topraklarda. Ağıt yakmadan da bunları nasıl anlatabileceğiz? Anlatmamız mümkün mü? Anlatmamamız mümkün mü? Hiç anlatmadan olur mu? Bunlarla da boğuşur, bu ülkedeki her yazar.   
 
 KURNAZLIK HER CİNSTE VAR
 × 'Cinsi İşler' başlıklı yazılarda öyle bir başlık var ki, insan sormadan edemiyor; acaba erkekler daha mı akıllı?
 Evet, acı da olsa bu gerçekle yüzleşebilmeli: Erkekler, binlerce yıla dayanan siyasi tecrübeleri gereği, son derece daha akıllılar kadınlardan. Bunun en büyük kanıtı da, durmadan, 'Kadınlar çok akıllıdır, bizler salağız' iddialarında görebiliriz mesela. Hala bu tuzaklara düşen kadınlar var. Bu tuzaklara düşmemeye başladığımız an, eh biz de biraz akıllanmaya başladık demektir... Kurnazlık başka, o her cinste var, on dakikada 25 yalan söyleyip sizi parmağında fırıldak gibi döndürmeler filan. O vizyonsuz bir akıl, küçük işlerle uğraşan küçücük bir akıl... Kadınız, kadın dostuyuz diye bunları da görmezden gelecek değiliz. Ne demiş büyük inşaat ustaları: İnsan malzemesi pek bir karmaşık, aga.
 
 × Evlilik tanımınıza bayıldım doğrusu, hayata yalnız gelmiş ve yalnız gidecek iki kişinin bir araya gelmesi... Sizce sonsuz sevgi ve sadakat mümkün mü?
 Birkaç yıldır Türkiye'de olmadığı için görüşemediğim arkadaşım Ramize Erer'in 'Evlilik' kitabıydı, o yazının konusu... 2000'li yıllar. Kendi basit fikirlerimi aktarmaktan çok, Ramize'nin virtüozlukla bize yansıttığı diyalektiğe tercüman olmaya çalıştım. Uzun ve yoğun ilişkilerin birçoğu (ki evlilik bunların en başında gelir) bir okul, bir bakıma. Belki kimsenin teşekkürle mezun olamadığı ama insan hakkında çok şey öğreten bir okul. Orada aşk ve zıttı, iştah ve doygunluk, heyecan ile bıkkınlık ve daha nice şey, iç içe. 'Cins(i) işler' bölümünde aynı konular etrafında başka yazılar da var, ama hepsini özetlemeyeyim, heyecanı kalsın...
 'HUYSUZUN TEKİ'NE DEVAM EDECEĞİM
 × Kitapla birlikte verilen CD çok etkileyici; acaba nasıl gerçekleşti Bosna projesi? 
 Bir misafir yazarın tanıklığıydı... Sıfır bütçeyle hazırlanmış ve ruhunu tamamen, o konuştuğum 10-11 Bosnalı'nın hakikiliğinden alan bir savaş sonrası tanıklığı. Ve Tuzla'daki kampta ziyaret ettiğim Srebrenitsalı kadınlar... Kendileri ve yaşadıkları üzerine düşünme yetenekleri, bu düşündüklerini ifade edişleri olağanüstü... 2006'da Ufuk Güldemir'in Habertürk'ünde 4 bölüm olarak yayımlanmıştı, kitabın sonunda anlatıyorum zaten, şimdi onu video sanatçısı dostumuz Cem Yardımcı sayesinde, 1,5 saate indirebildik. 
 
 × Projelerinizden bahseder misiniz, neler yapıyorsunuz, ekranda görecek miyiz sizi?
 Ömer Uluç üzerine çalışmak isteyecek olanlara önemli katkı sağlayabilecek bir işi tamamlıyoruz şu sıralar. Hamallığı büyük bir iş oldu ama birçok kişinin uzun ve titiz emeği ve sevgisi sayesinde önümüzdeki günlerde ortaya çıkabilecek... Bundan sonra da artık, gönül rahatlığıyla 'Huysuzun Teki' romanımın devamına dalacağım.
  