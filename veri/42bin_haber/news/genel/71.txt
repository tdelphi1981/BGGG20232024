Garanti, 150 milyon $ yatırımla Pendik'e Teknoloji Köyü kuruyor
Pendik'te 142 bin metrekarelik kapalı alana inşa edilecek Garanti Pendik Kampusu'nun temeli atıldı. Garanti Teknoloji'ye ev sahipliği yapacak. Binada ayrıca, bankanın önemli fonksiyonlarını gerçekleştiren Abacus Operasyon ve Çağrı Merkezleri yer alacak. 2015 yılında tamamlanması planlanan projenin yatırım maliyeti 150 milyon doları bulacak. Garanti Bankası Genel Müdürü Ergun Özen, bu projeyle Pendik'te 4 bin kişilik bir teknoloji köyü kurulmuş olacağını söyledi.
 Garanti Pendik Kampusu'nun temel atma töreninde konuşan Garanti Genel Müdürü Ergun Özen, 'Bugün artık bankacılık, yüksek nitelikli ve eğitimli insan gücü, derin bir uluslararası finans bilgisi, ileri teknoloji ve inovatif iş süreçleri olmadan başarı sağlanabilecek bir sektör değil. Bugünün dünyasında rekabet edebilmek için, insan kaynağıyla, teknolojik altyapıyla, inovatif yaklaşımlarla değer yaratmak kaçınılmaz. Garanti Pendik Kampusu'nun da, tüm bu özellikleri içinde barındıracak' dedi. Garanti Genel Müdür Yardımcısı Adnan Memiş de kampüsü inşa etme fikrinin her geçen gün daha da büyüyen Garanti Ailesi'nin ihtiyaçları doğrultusunda gündeme geldiğini belirterek, 'Pendik Kampusu'nda, 4.000 değerli çalışanımıza, toplam 142.000 m2'lik bir yaşam alanı sunacağız' dedi.
  