BDP şu anda sadece maşadır
Erdoğan BDP'ye Elazığ'dan mesaj gönderdi: Biz demokratik ortamda herkesle konuşuyoruz. Kapımız o insanlara asla kapalı değil. Fakat bölücü terör örgütünün parlamentodaki uzantısı söz sahibi değildir, yetki sahibi de değildir
 Başbakan Recep Tayyip Erdoğan, Elazığ'da havalimanının yeni terminal binasıyla 11 okulun toplu açılışına katıldı. Erdoğan'a Milli Eğitim Bakanı Ömer Dinçer, Orman ve Su işleri Bakanı Veysel Eroğlu, Ulaştırma Denizcilik ve Haberleşme Bakanı Binali Yıldırım, Kalkınma Bakanı Cevdet Yılmaz da eşlik etti. 
 Alanda tören öncesi özel eğitimli köpeklerle bomba araması yapıldı. Erdoğan, boynunda Elazığspor atkısıyla, sıkı güvenlik önlemlerinin alındığı alanda toplanan vatandaşlara seslendi. Terör konusunda BDP'ye, 18 yaşa seçilme hakkı tanınması konusunda ise CHP ve MHP'ye yüklenen Erdoğan'ın konuşmasının satır başları şöyle: 
 - BDP'YLE KONUŞACAK BİR ŞEY YOK: Elinde silahı olan karşısında sadece benim güvenlik güçlerimi bulur. Ama şunu da yine açıkça söylüyorum. Demokrasi içinde siyasetin sağladığı imkanlar dahilinde, bizimle konuşmak isteyenlerle, tabii teröristle kucaklaşanları kast etmiyorum, onlarla konuşacak hiç bir şeyimiz yoktur, demokratik ortamda her şeyi çok açık net konuştuk, konuşuyoruz ve asla kapımız o insanlara kapalı değil. Yeter ki terörle irtibatını kessin ve bu konuda  samimi olsun. Fakat bölücü terör örgütünün parlamentodaki uzantısı bir defa söz sahibi de değildir, yetki sahibi de değildir. Onlar şu anda sadece maşadır. Bugüne kadar bu konuda bir iyi niyet, bir irade göremedik. Farklı bir tavra şahit olmadık.
 - HALK PROVOKASYONA GELMİYOR: Terör örgütünün son dönemde izlediği stratejilerin hepsi boşa çıkarılmıştır. Ne halkımız bu örgütün provokasyonlarına gelmiştir. Ne de kırsalda bir karış toprak üzerinde hakimiyet kurabilmişlerdir. Bunlar dezenformasyondur ve boş bir çabadır. Terörün şiddetin silahın devri kapanmıştır. Bu yollarla netice alınmadığı bugüne kadar görülmüştür. Bundan sonra da görülecektir. Bunların amacı Kürt kardeşimin hakkını hukukunu savunmak olsaydı, içinde yavrularımız varken okulları ateşe vermezler, çoluk çocuğun olduğu caddelerde bomba patlatmazlardı. İşte geçenlerde bunlar 6 öğretmenimizi kaçırırken Iğdır'da halkımız karşılarına dikildi ve öğretmenlerimizi bunların elinden aldı.
 BİR ŞEHİDİN TIRNAĞI ETMEZLER
 Terör örgütünün topu bir tek şehidimizin tırnağı etmez. Ama şunu da cümle alem bilsin ki millet olarak bu mücadelenin bedelini ödemekten bugüne kadar çekinmedik, bundan sonra da çekinmeyiz. Kimse bugün arkasına aldığı, destek bulduğu mihraklara güvenip efelik taslamasın.
 - BUNLAR ZERDÜŞT: Bunlar Zerdüşt. İşte şimdi kendileri Yezidilikten bahsediyor. Bu tür ayinleri yapıyorlar. Biz Yezidi de olsa teröre bulaşmadığı sürece insana insan olduğu için yine değer veririz. İnşallah önümüzdeki dönemde terör konusunun çözülmesi konusunda tüm yolları kullanarak çabalarımızı vermeye devam edeceğiz.
 FATİH, O YAŞTA ÇAĞ  KAPATIP, ÇAĞ AÇIYORDU
 BİZ seçilme yaşını 25'ten 18'e indirelim diyoruz. CHP ve MHP buna karşı çıkıyor. Benim dedem Fatih o yaşlarda bir çağı kapatıyor, bir çağı açıyor. Fatih'in nesli olan bizler yapamayız diyoruz. Böyle saçmalık olur mu? Bunlar dünyayı da bilmiyorlar. AB üyesi ülkelerin 12'sinde seçme ve seçilme yaşı 18. 70-80 yaşındaki insanlar geldiler, onlara eyvallah. Gece gündüz koşacak gence hayır diyorsun. Her 18 yaşına gelen parlamentoya gelecek diye bir şey yok. Bu bir yarış kazanan olacak, kaybeden olacak. Gençlerimizi haklarına sahip olmaya davet ediyorum.
  