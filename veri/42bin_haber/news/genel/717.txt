O 'uçan halı' mutlu sona taşıdı
'Piyordlu Küçük Hoca' 1984'te çekildiğinde Yakacık Yetiştirme Yurdu'nun çocukları da filmde rol almıştı. Aradan yıllar geçti. Masalın sonu şimdi belgesel oluyor. Yurt çocukları büyüdü. Kimi balet oldu, kimi tiyatro sanatçısı. Zamanın, 'Başbakanlık'a taşıdığı bir isim de var. Murat Zelan, Erdoğan'ın konuşma metinlerini yazan ekipten...
 Melis APAYDIN-İZMİR
 1984'ten 2012'ye... Yolları yetiştirme yurdunda kesişip aynı filmde rol alan çocukların hikayeleri beyaz perdeye geliyor. İşte öksüz-yetim çocukların, masalla gerçekliğe karışan öyküleri:
 20 ÇOCUK SEÇİLDİ
 Danimarkalı yönetmen Brita Wielopolska 1984 yılında bir masal kitabından ilham alan 'Piyordlu Küçük Hoca' adlı filmin çekimleri için Türkiye'ye geldi. Mekan Kapadokya'ydı. Film ekibinde Ayşe Kulin, Zafer Doğan, Şarl Berger Şahbaz gibi isimler de var. 'Sihirli uçan halı'ya dayanan masalsı filmin ana kadrosunu çocuklar oluşturacaktı. Yan roller ve figüran kadroda yer alacak çocuk oyuncular bir türlü bulunamadı. Film ekibi,  çareyi Yakacık Yetiştirme Yurdu'na (İstanbul) gitmekte buldu. Yönetmen Wielopolska 20 çocuğu filmde oynatmak üzere seçti. Aradan yıllar geçti. Yönetmen Seyfettin Tokmak şimdi o çocukların bugününü belgesel haline getiriyor.
 BİR ANIYLA BAŞLADI
 'Yetiştirme Yurdunun Kayıp Masalı' adlı belgesele, Yakacık Yetiştirme Yurdu'nda çocukluğunu geçirmiş olan Şehir Tiyatroları oyuncusu Nihat Alpteki'nin anlattığı bir anı vesile oldu. Yönetmen  Tokmak, 'O gün anlattığı anı bugün üzerinde çalıştığımız belgeselin omurgasını oluşturdu. Yakacık ormanı arasına gizlenmiş bir köşkün (yurtlular bu köşkü saklandıkları Şato diye adlandırıyorlar)misafirleri olan bu çocuklar, Yerebatan Sarnıcı'ndaki sete gidene kadar ne olduğunu anlamamışlar. Hemen hemen hepsinin aklında Uçan Halı olarak kalmış olan film, birçoğunun bugünkü yaşamını etkilemiş' dedi.
 YAŞAMLARI DEĞİŞTİ
 Tokmak sözlerine şöyle devam ediyor: 'Filmde yer alan yurtlu çocukların ve ekibin yer aldığı eski bir set fotoğrafının izini sürdüm. Neredeyse çocukların tamamına, film ekibine, o dönemin yurt görevlilerine ulaştım. Masalın içinden peri masallarını aratmayacak şaşırtıcı gerçeklikler çıktı. Filmin anlattığı masal, uçan halı, uzun boylu sarı saçlı Danimarkalı, çocukları öylesine etkilemiş ki içlerinden bazıları balet, yazar ve oyunculuk gibi meslekler seçmişler'.
 Filmle çitlerden kurtulduk
 YETİŞTİRME yurdunda büyüyüp filmde de rol alan Murat Zelan, bir başarı öyküsüne imza attı. Başbakan Erdoğan'ın konuşma metinlerini yazan ekipten olan Zelan, o günleri şöyle anlatıyor: Rolüm küçüktü ama bana bambaşka dünyaları görme imkanı sundu. Yetiştirme yurdunda etrafı çitlerle örülü bir bahçemiz vardı. Şehrin büyüklüğünün farkında değildik. O masalla birlikte çitlerden kurtulduk. Ufkumuz açıldı, zenginlik kazandık. Oynadığım film hayatımda izlediğim ilk filmdi. Belgesel sayesinde anılarımız tazelendi, arkadaşlarımı görme imkanı buldum. Bir çocuğun yeri aile yanıdır. Ama yine de hayatta istedikleri her şeyi başarabilirler. Bu filmin onlara umut olmasını diliyorum.
 Sete giderken özgürleştik
 NİHAT Alpteki: Yurdun demir parmaklıkları arkasında oyunlar oynuyorduk bazen de yola bakarak bir gün büyümeyi ve sokaklara çıkmayı hayal ediyorduk. 1984 yılı Mayıs ayında yurda gelen Danimarkalı film ekibi kurduğumuz hayallerden daha büyük hayallerin olduğunu gösterdi. Sete gitmeye başladığımızda önce şehri keşfettik, Boğaz Köprüsü'nü, Kız Kulesi'ni, Galata Kulesi'ni. Set mekanları olan Yerebatan Sarnıcı, Süleymaniye... Turistler, onların giyimleri. Aynı keşif sette de yaşanıyordu. İlk kez yabancı bir dille tanıştık. Sete gittiğimiz her günün akşamı bu farklılıkların çocukça analizi ve yatakhaneye dönmemin hüznü. Film köylü bir çocuğun uçan halıyla özgürlüğü keşfedişini anlatıyordu. Bizim uçan halımız filmin kendisiydi, alıp bugünlere uçurdu. Biz o film sayesinde dünyayı ve özgürlüğü keşfettik.
 Ben de evlat edindim
 FİLMİN kendilerinde çok derin izler bıraktığını ifade eden ve yurttan evlatlık edindiği 3 yaşında bir kızı olan Zekeriya Duru, 'Bizler o filmde sadece figürandık. Ama gördüklerimizi hiçbir zaman unutmadık. Ben yurtta büyüdüğüm için oradaki çocukları biliyorum. Bu yüzden kızımı oradan almak istedim' dedi.
 Başınızı dik tutun
 AMERİKA'da bale dünyasının önemli figürlerinden olan Serkan Hasanusta filmin, sahne dünyasına adım atmanın ilk heyecanı, ateşleyicisi olduğunu söyledi. Hasanusta, yurt çocuklarının başlarını dik tutmalarını, hayallerinin peşinden koşmaları gerektiğini belirtiyor.
 KİM BUGÜN NEREDE?
 Murat Zelan: Başbakanlık'ta çalışıyor
 Serkan Hasanusta: Balet, koreograf (ABD, Iowa)
 Murat Özdemir: Balet (Antalya Devlet Opera ve Balesi)
 Nihat Alpteki: Tiyatrocu (Şehir Tiyatroları'nda)
 Ercüment Öztürk: (Afyon Yurtspor yöneticisi)
 Uğur Dursun Kuloğlu: (İstanbul'da minibüs şoförü)
 Zekeriya Dur: Matematik Öğretmeni (Büyükçekmece Anadolu Lisesi)
 Olcay Ufuk Karaduman: Vefa Lisesi'nde çalışıyor
 Nevzat Yüce: Gelirler İdaresi'nde görevli
 Ümran Keke: Bilgisayar Mühendisi
  