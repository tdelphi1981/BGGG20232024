'Kurban' bizzat karşı çıktı
ABD'de iki yıl önce başından vurulduktan sonra mucize eseri hayatta kalan eski Temsilciler Meclisi üyesi Gabrielle Giffords, Senato Adalet Komisyonu'nda konuştu.
    Silahlanma şiddetinin ele alındığı oturuma çağrılan ilk tanık olan Giffords, üyelere "Cesur olun, cesaretli davranın" diye seslendi. Washington Post'un haberine göre, konuşma terapistinin önerisiyle çizgili bir kağıda düşüncelerini yazan Giffords, ağır ve dikkatli şekilde sadece 72 kelimelik bir konuşma yaptı. Giffords "Çocuklarımızın geleceği için bunu yapmalıyız. Konuşmak çok zor. Fakat çok önemli bir şey söylemeliyim. Şiddet büyük bir problem. Çok fazla çocuk ölüyor. Bir şeyler yapmalıyız. Zor olacak. ama şimdi tam zamanı" dedi. Giffords'un yanında, eski bir astronot olan kocası Mark Kelly de yer aldı ve eşine sık sık sarılarak destek verdi.  
 NEWTOWN MASADA 
  Giffords 8 Ocak 2011'de Tucson'daki bir otoparkta katliam yapan Jared Lee Loughner'ın kurşunlarına hedef olan 19 kişiden biriydi. 6 kişinin öldüğü saldırıda kafasından vurulan Giffords kör olmaktan ve sağ tarafının felç kalmasından kurtulmayı başarmıştı.  
 Bu arada komisyonun oturumunda, salı günü Chicago'da 15 yaşındaki Hadiya Pendleton isimli bir kızın otobüs durağında beklerken vurulup öldürülmesi ve Phoenix'te bir ofiste üç kişinin vurulması da ele alındı.   
 NEWTOWN'I DA UNUTMADILAR   
 ABD'nin Connecticut eyaletindeki Newtown kasabasında bulunan Sandy Hook İlkokulu 14 Aralık'ta katliama sahne olmuştu. Adam Lanza adlı bir kişi 20 çocuk, 6 yetişkin ve annesini öldürüp intihar etmişti.  