Tofaş'ın 2015 vizyonu, iki yeni otomobil üzerine kuruluyor
Tofaş, ticari haklarına sahip olacağı iki yeni binek otomobil için düğmeye bastı. 2015'te yollara çıkması planlanan yeni araçların, hangi marka altında üretileceğinin henüz netleşmemesi akıllara 'yerli otomobil' hazırlıklarını getirdi
 Sümer Demirciler
 Albea ve Palio üretimi sonlandıktan sonra, binek otomobil olarak sadece Linea modelini üreten Tofaş, atağa hazırlanıyor. İki yeni binek otomobil modeli üzerine çalışan firma, 2015 yılında yollara çıkması planlanan araçlar için bu alandaki ağırlığını artırmayı planlıyor. Yeni modellerle birlikte Bursa fabrikasının yıllık üretim kapasitesinin 400 bin adete ulaşması hedefleniyor. İki yeni modelin Fiat dışında Fiat-Chrysler Grubu'nun markaları için de üretilebileceği konuşuluyor.
 
 MÜLKİYET HAKKI TOFAŞ'TA
 Doblo ve Fiorino'da olduğu gibi geliştirilmeye başlanan yeni modellerin de fikri ve sınai mülkiyet haklarının tamamen Tofaş'a ait olacağının altını çizen Tofaş CEO'su Kamil Başaran; 'Geliştirilmeye başlanan modellerden biri B sedan sınıfında olacak. İç pazar dışında önemli bir ihracat hedefimiz de var. Tofaş'ın binek otomobilde de global bir oyuncu olması için bu projeler büyük önem taşıyor. Her iki model için de tasarım çalışmaları fabrikada devam ediyor. Projelerin yatırım maliyetleri, üretim adetleri ve konumlanmasıyla ilgili detayları temmuz ayında paylaşacağız' açıklaması yaptı.
 
 160 BİN İHRACAT 
 Bu yıl 270 bin adet araç satmayı planlayan Tofaş'ın üretim hedefiyse 255 bin adet. Bu üretimin 160 bin adetten fazlasını ihraç edecek şirket, 2013'te 130 milyon euro yeni yatırım yapmayı planlıyor. 
 Avrupa dışında Doblo'nun Kuzey Amerika standartlarına uyumlu getirilmesinin zaman aldığını belirten Başaran, bu süreçte ihracat için toplam 160 milyon dolar yeni yatırım yapıldığını belirtip; ' Sürecin önemli kısmı tamamlandı. Amerika pazarına Doblo ile girmemiz önümüzdeki yıl sonundan itibaren başlayacak' dedi.
 Avrupa'da büyük fırsat var
 Avrupa pazarının önümüzdeki süreçte tekrar büyümeye başlayacağını, bunun da Tofaş için önemli fırsatlar barındırdığını açıklayan Başaran; 'Önümüzdeki iki yıl için Tofaş'ın geleceğini, yeni vizyonunu tekrar planlıyoruz. Avrupa'da otomobil satışlarının bu yılın sonunda 13.9 milyon adeti, 2016'daysa 15.6 milyon adeti bulması bekleniyor. Fiat-Chrysler Grubu bu yıldan başlayarak yeni model planlarını devreye alıyor. Bu süreçte Tofaş için önemli fırsatlar doğacak' diye konuştu.
 Şirket yeniden yapılanıyor
 2015 vizyonu için yeniden yapılanan Tofaş'ta önemli değişiklikler de gerçekleştirildi.Jeep markasının entegrasyonu sırasında şirket bünyesine katılan ve markayı en iyi tanıyan isimlerden Mahmut Karacan, Alfa Romeo, Lancia ve Jeep markalarının direktörlüğü görevini üstlendi. Koç Fiat Kredi Genel Müdürü Türker Gürtekin olurken, FerMas'ta Satış ve Pazarlama Müdürü olarak görev yapan Ferhat Albayrak da FerMas Müdürü olarak görevlendirildi.
 Yerli otomobil için hazırlık mı?
 Tofaş CEO'su Kamil Başaran'ın hazırlıkları süren modellerin hangi marka altında üretileceğinin netleşmediğini, üretim haklarının Tofaş'ta olacağını açıklaması akıllara 'yerli otomobil' tartışmalarını getirdi. Bilindiği gibi daha önce Mustafa Koç, 'Yerli otomobil için ortaklarımızla görüşüyoruz' açıklaması yapmıştı. FIAT CEO'su Sergio Marchionne da her türlü teknik desteği vereceklerini belirtmişti.
  