90 saniyede 467 milyon!
Yüzyılın sanat hırsızlığında çarpıcı detaylar... Hollywood filmi tadındaki olayda, hırsızların, değeri 467 milyon TL olan 6 başyapıtı 90 saniyede çalıp müzeyi terk ettiği ortaya çıktı. Polis, henüz tek bir delil bile bulamadı
 Avrupa'nın nutkunun tutulduğu müze hırsızlığının artçı sarsıntıları sürüyor. Hollanda'nın Rotterdam kentindeki Kunsthal Müzesi'ne geçen salı günü giren hırsızlar Monet'den Picasso'ya, Gauguin'e 6 büyük ressamın 7 tablosunu çalmıştı. Tarihin en büyük sanat hırsızlıklarından biri olan olayın ardından teyakkuza geçen polisin failleri bulmak için yaptığı çalışmadan ilginç ayrıntılar çıkıyor. Alman Bild gazetesinde yer alan habere göre, değeri yaklaşık 200 milyon euro (467 milyon TL) olan 6 tablo yalnızca 90 saniye içinde müzeden taşındı. Son derece profesyonel şekilde gerçekleştirildiği belirtilen hırsızlıkla ilgili elindeki tüm teknolojik imkanları kullanan polis, soygunla ilgili şu ana kadar hiçbir ipucu bulamadı. Kunsthal Müzesi'nde alarm çaldıktan 5 dakika sonra polis olay yerine gelmişti. Ancak hırsızlar arkalarında hiç ipucu bırakmamıştı.
  