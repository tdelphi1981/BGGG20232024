Huzur yoksa zenginlik ne işe yarar
TOBB Başkanı M. Rifat Hisarcıklıoğlu ile 37 Doğu ve Güneydoğu Oda ve Borsa Başkanı, Başbakan Erdoğan ile yaptıkları görüşmenin ardından CHP Genel Başkanı Kemal Kılıçdaroğlu'nu ziyaret etti.
  Aslı IŞIK / ANKARA
 DİYARBAKIR Ticaret ve Sanayi Odası (TSO) Başkanı Fahrettin Akyıl, 'Bölgemizde, bir başkanımız bile ekonomiyi düşünmüyor. Tek isteğimiz kanın durmasıdır. Bölge Türkiye'nin ayrılmaz bir parçasıdır' dedi.
 TOBB Başkanı Hisarcıklıoğlu, ''Bu hassas süreçte başkanlarım hem halkın içindeler hem de bölgelerinde, illerinde, ilçelerinde kanaat önderleri. Bu konuda artan sıkıntıları derinden hisseden benim oda ve borsa başkanlarım. Bu konudaki gözlemlerini ve düşüncelerini siyasi partilerimizin genel başkanlarına aktarıyoruz'' diye konuştu.
 KILIÇDAROĞLU da kabulde şu mesajları verdi: Biz siyasetçiler olarak bir şeyi beceremedik, 'bir araya gelelim ya şu meseleyi konuşalım' dedik olmadı. Siz daha aktif davrandınız bizleri bir araya getirmek için çaba harcıyorsunuz. Huzurun olduğu yerde insanın cebinde para varsa onun değeri artar. Huzur yoksa istediğiniz kadar zengin olun hiçbir işe yaramaz. 
  