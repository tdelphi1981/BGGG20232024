'Müteahhitlik sektörü 2012 yılını rekorla kapattı'
Ekonomi Bakanı Zafer Çağlayan, müteahhitlik sektörünün 2012 yılını rekorla kapattığını bildirdi.
 2012 yılında üstlenilen 433 projenin toplam tutarının 26,1 milyar dolar olduğunu vurgulayan Çağlayan, proje bedelleri sıralamasında Türkmenistan'ın 4.9 milyar dolar ve 18.8 pay ile ilk sırada yer aldığını kaydetti. 2012 yılında 114 proje ile Irak en fazla proje üstlenilen ülke olduğunu belirten Çağlayan, projelerin toplam bedelinin 4,4 milyar dolar olduğunu ifade etti. Çağlayan, Türk müteahhitlik sektörünün bugüne kadar 100 farklı ülkede, 237,4 milyar değerinde 6 bin 969 proje üstlendiğini dile getirdi.
 12 AYLIK İHRACAT 150 MİLYAR DOLARI AŞTI 
 Türk müteahhitlik sektörünün 2012 yılında üstlendikleri projelere ilişkin değerlendirmelerde bulunan Bakan Çağlayan, Türk müteahhitlik sektörünün başarılarını, her geçen yıl artırdığını ve çıtayı yükselttiğini belirterek, “Müteahhitlik sektörümüz tarihi bir başarıya imza attı, Türkiye ekonomisinin gerçekleştirdiği rekorlara, 2012 yılında 26.1 milyar dolarlık proje üstlenerek bir yenisini de müteahhitlik sektörümüz ekledi.” dedi.
 Bakan Çağlayan, değerlendirmesini şöyle sürdürdü: “Sağlanan güven ve istikrarla her geçen gün ekonomide yeni başarılara imza atıyor, rekorlar kırıyoruz. 12 aylık ihracatımız 150 milyar doları aştı ve Cumhuriyet tarihinin yeni bir ihracat rekorunu gerçekleştirdik. 2013 yılına başladığımız bugünde müteahhitlik sektörümüz tarihi bir başarıya imza attı. 2012 yılında 26,1 milyar dolarlık proje üstlenerek Türkiye ekonomisinin rekorlarına bir yenisini de müteahhitlik sektörümüz ekledi ve 2012 yılını rekorla kapattı. Türk müteahhitlik sektörünün 2012 yılında yurt dışında üstlendiği 433 projenin toplam bedeli 26,1 milyar dolardır ve bu bir rekordur. 2012 yılında sadece toplam proje bedelinde değil, üstlenilen proje bedellerinin ortalama değerinde de önemli artış gerçekleşti. Son yıllarda ortalama 40 milyon dolar seviyesinde gerçekleşen proje başına değer, sektörünün daha nitelikli projeler üstlenmesiyle birlikte, 2012 yılında ortalama 60 milyon dolar seviyesine yükseldi, bu da sektörün dünyadaki başarısının bir kez daha tescili anlamına gelmektedir."
 PROJE BEDELİNDE TÜRKMENİSTAN, PROJE SAYISINDA IRAK LİDER
 2012 yılında yurt dışında üstlenilen proje değerinin 26.1 milyar dolara ulaşılmasında Türkmenistan’da üstlenilen projeler önemli yer tuttuğunu vurgulayan Bakan Çağlayan, "2012 yılında Türkmenistan’da üstlenilen 80 projenin toplam bedeli 4.9 milyar dolardır. Bu rakam bugüne kadar Türkmenistan’da ulaşılan yıllık en yüksek proje bedelidir. Üstlenilen proje bedelinde yüzde 18,8 pay ile ilk sırada Türkmenistan yer almaktadır ve Türkmenistan’da üstlenilen işlerin proje başına ortalama değeri 61 milyon 250 bin dolardır. 2012 yılında Irak, müteahhitlik firmalarımızın üstlendikleri projeler ile rekor kırmıştır. 2012 yılında üstlenilen 4,4 milyar dolar değerindeki 114 proje, Irak’ı bir yıl içerisinde en fazla iş üstlenilen ülke haline getirmiştir. Irak üstlenilen projelerin toplam bedelinde yüzde 16,8 ile Türkmenistan’dan sonra ikinci sırada yer almaktadır ve üstlenilen projelerin ortalama bedeli 38 milyon 600 bin dolardır. Türk müteahhitlik sektörünün ilk göz ağrısı olan Libya’da 2012 yılının son 2 ayı içerisinde müteahhitlik firmalarımızın yeniden sözleşmelerini imzalayıp projelere başlamaları, 2013 ve sonrasında Libya’nın tekrar müteahhitlik sektörümüzün gözde ülkesi haline gelmesinde etkili olacak, müteahhitlik sektörümüzün alacağı projeler ve rakamlar artacaktır." ifadelerini kullandı.
 Türk müteahhitlik sektörünün artık uzak-yakın coğrafya demeden, tüm dünyaya odaklandığını belirten Bakan Çağlayan, şunları kaydetti: "Kolombiya, Papua Yeni Gine, Somali ve Peru 2012 yılında Türk müteahhitlerinin ilk defa proje üstlendikleri ülkelerdir. Bu yeni ülkelerle birlikte müteahhitlik sektörümüzün yurt dışında proje üstlendiği ülke sayısı 100 oldu ve sektörün yüzü gülüyor. 2012 yılı içerisinde Türk müteahhitlerince üstlenilen en büyük projelerin arasında, Etiyopya’daki demiryolu hattı projesi, Türkmenistan’daki Olimpiyat Köyü ikinci aşama işleri, Rusya’daki Kuzey Petersburg otoyol projesi ve Birleşik Arap Emirlikleri'ndeki Abu Dabi Havaalanı’nın genişletilmesi projeleri dikkat çekmektedir. Türk müteahhitlik sektörü, bir taraftan iş yaptıkları ülkelerin kalkınmalarını desteklerken, diğer taraftan Türkiye’nin inşaat malzemeleri ihracatını artırmakta, istihdam yaratarak ülkemize döviz geliri sağlamaktadır. 2012 yılının 11 ayında ihracat malzemeleri ihracatımızın 2011 yılının aynı dönemine göre yüzde 7.4 oranında artarak 20 milyar 521 milyon dolar olmasında yurt dışında üstlenilen projelerin katkısı bulunmaktadır."
 2012 yılında üstlenilen 26.1 milyar dolar proje bedeliyle Türk firmalarının bugüne kadar 100 farklı ülkede üstlendikleri 6 bin 969 projenin değerinin 237,4 milyar dolara ulaştığına dikkat çeken Çağlayan, "İnanıyorum ki, Türk müteahhitlik sektörü 2013 yılında bu başarılarını devam ettirip, yeni rekorlara imza atacaklar. Gerçekleştirilen bu rekor, Türkiye’nin 2023 vizyonunda sektörün 100 milyar dolar proje bedeline ulaşmasında önemli bir mihenk taşıdır. Çin’den sonra dünyada ikinci sırada yer alan müteahhitlik sektörümüzün bu başarısının Türkiye ekonomisi için hayırlı olmasını temenni ediyorum.” açıklamasını yaptı.