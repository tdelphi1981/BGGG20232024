Sigorta sektöründen 20 milyarlık üretim
Sektör 2012 yılında üretimini yüzde 15.21 oranında artırdı. Toplam üretim 19 milyar 776 milyon liraya ulaşırken, prim üretiminin 17 milyar 69 milyon liralık bölümü hayat dışı, 2 milyar 706 milyon liralık kısmıysa hayat sigortalarından elde edildi
 Sigorta sektörünün 2012 yılı prim üretimi 2011 yılına göre yüzde 15.21 oranında artarak 19 milyar 776 milyon liraya ulaştı. Prim üretiminin 17 milyar 69 milyon liralık bölümü hayat dışı, 2 milyar 706 milyon liralık kısmıysa hayat sigortalarından elde edildi. 2012 yılında elementer branşlardaki büyüme yüzde 17.89 olurken hayat sigortalarındaki büyüme oranı sadece yüzde 0.77 olarak gerçekleşti. Türkiye İstatistik Kurumu'nun (TÜİK) verilerine göre, enflasyon 2012 yılında TÜFE'de yüzde 6.16, ÜFE'de yüzde 2.45 olarak gerçekleşti. Böylece sektör toplam üretimde reel olarak yaklaşık yüzde 9 oranında büyüdü. Hayat dışı sigortalardaki reel büyüme oranı yüzde 11'i aşarken, hayat sigortalarında yüzde 5'in üzerinde bir gerileme yaşandı. Son yıllarda zarar edilen kara araçları sorumluluk sigortalarında üretim yüzde 32.08 oranında arttı. Kara araçları branşında üretim yaklaşık yüzde 19.38 artarken, yangın ve doğal afetlerde 14.10, genel zararlarda 18.21, hastalık sağlıkta 11.34, nakliyat branşında 5.55 ve kaza branşında sadece 0.75 oranında büyüme yaşandı.
 2012 yılında Axa Sigorta ve Anadolu Sigorta prim üretiminde 2 milyar liranın üzerine çıkarken Allianz, Aksigorta ve Yapı Kredi de 1 milyar lira sınırını aştı. Geçen yıl en çok prim üreten şirket, 2 milyar 386 milyon lirayla Axa Sigorta oldu, bu şirketi 2 milyar 234 milyon lirayla Anadolu Sigorta ve 1 milyar 444 milyon lirayla Allianz izledi. Hayatta ise en çok üretim yapan şirket, 590 milyon lirayla Ziraat Hayat ve Emeklilik olurken, onu 367 milyon lirayla Anadolu Hayat ve Emeklilik ve 262 milyon lirayla Garanti Emeklilik takip etti.
 BRANŞLARA GÖRE ÜRETİM DAĞILIMI