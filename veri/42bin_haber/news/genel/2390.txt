Kaza yapana ağır fatura
Zorunlu trafik sigortalarında serbest fiyat uygulamasına geçilmesinin ardından özellikle kaza yapan ve riskli sınıfa giren sürücülere ağır faturalar çıkmaya başladı. Sigortacılar, sürücülerin geçmiş bilgilerine göre zorunlu trafik sigorta bedellerinin 2 bin liranın üzerine kadar çıktığını söylüyor.
Önceki yıllarda herkes için aynı olan zorunlu trafik sigortasında artık sigorta şirketleri farklı tarifeler belirleyebiliyor. Şirketlerin Hazine Müsteşarlığı tarafından açıklanan rehber ücretlerin yüzde 300 üzerine kadar çıkabilmesi ve son dönemde getirilen SGK payı ücretlerin yükselmesine neden oluyor.  
Konuyla ilgili bilgi veren yetkililer, sürücülerin son 5 yıl içerisindeki hasarlı kazalarının yanı sıra ödemelerin düzgün olup olmadığına veya aracın kişiye mi şirkete mi ait olduğuna dikkat edildiğini belirterek, "ayrıca sürücünün tecrübesi de önemli. Yeni tescil edilmiş araçlarda çok yüksek fiyatlar gelebiliyor. Bizim önerimiz küçük hasarlı kazalarda sigortaya hasar kaydı açılmaması. Çünkü 100 liralık bir hasar işin içine sigorta girince 300-400 liraya kadar çıkabiliyor. Sigorta şirketi de bunu bir sonraki sene kullanıcının sigorta primini yükselterek ona fatura ediyor" ifadesini kullandı.  
Yeni uygulama ile birlikte İstanbul'da 309 lira civarında olan sabit ücretin binek araçlarda artık 700-800 liralara kadar yükselebildiğini belirten sigortacılar, ticari araçlarda ise 900 liradan 2 binli rakamlara kadar çıktığına dikkat çekiyor.  
BİN 500 LİRAYA SİGORTA 
Öte yandan konuyla ilgişli olarak A.A'ya açıklama yapan  Diyarbakır Sigortacılar Dernek Başkanı Gaffur Türkay da kaza yapan sürücülerin zorunlu trafik sigortası bedelini, kaza yapmayan sürücülere oranla 2-3 kat daha fazla ödemeye  başladığına dikkat çekti. 
Türkiye Sigorta ve Reasürans Şirketleri Birliği tarafından  öneri niteliğinde duyurulan zorunlu trafik sigortası bedelinin, sigorta  şirketlerine göre farklılık gösterdiğini kaydeden Türkay, "Son dönemde şirketler hasar oranının yüksekliği nedeniyle zorunlu  trafik sigortası fiyatında artış yaptı. Ancak özellikle kaza yapmış sürücülere ait araçlardaki artış çok daha fazla. Kaza yapmamış sürücüye ait bir otomobilin sigorta bedeli 400-450 lira tutarındayken, kaza yapmış bir otomobilin sigorta bedeli bin 500 liraya kadar yükseldi. Dolayısıyla tüketicilere şunu söylemek istiyorum;  tüketiciler çok dikkatli olmalı, çok daha dikkatli araç kullanmalı" dedi.  
DİYARBAKIR'A YÜKSEK ZAM 
Türkay, yine son dönemde özellikle Diyarbakır plakalı  araçların trafik sigortası priminin de çok yükseldiğini ifade ederek, Eskiden  Ankara, İstanbul ve İzmir gibi trafik yoğunluğu fazla olan kentlerin trafik  sigortası bedeli diğer illere göre yüksekti. Ama son 6 aydır artık her şeyi alt  üst edilmiş durumda. Daha önce Diyarbakır plakalı bir aracın sigortasını 100 lira  bedelle yaparken, aynı model ama İstanbul plakalı aracın 300 liraydı. Şimdi ise Diyarbakır plakalı araçlar; İstanbul, Ankara ve İzmir plakalı araçları geçmiş  durumda dedi. 
Aracının trafik sigortasını daha önce 400 liraya yaptırdığını ancak bu  bedelin şimdi bin 20 liraya yükseldiğini belirten sürücü Mehmet Baran ise, trafik  sigortası bedelinin 3 kat artış olmasına tepki gösterdi.