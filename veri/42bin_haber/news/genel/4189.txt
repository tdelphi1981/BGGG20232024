'Böyle barış olmaz olsun'
Yerel seçim startını Söğüt'ten veren MHP lideri, İmralı sürecine tepki gösterdi 'Bağımsız Kürdistan'ı inşa edip, çözüm kılıfına saklıyorlar' dedi
 MHP Genel Başkanı Devlet Bahçeli, Başbakan'ın MHP'ye yönelik olarak söylediği 'Irkçılık şeytandandır' sözüne yanıt verirken 'İblisin asıl yol arkadaşları; Türklüğe idamlık mahkum muamelesi yapanlardır' dedi.
 BAHÇELİ, 2014'teki yerel seçimin startını Osmanlı İmparatorluğu'nun temellerinin atıldığı Bilecik'in Söğüt ilçesinden verdi. Ertuğrul Gazi Türbesi'nde dua eden Bahçeli, daha sonra Söğüt Hükümet Meydanı'nda yerel seçimin ilk mitingini yaptı. Bahçeli, şunları kaydetti:
 SÖĞÜT İKİNCİ ERGENEKON'DUR: 24 Ocak tarihi çok anlamlıdır. 20 yıl önce, 12 Eylül ihtilalinden sonra kurduğumuz Milliyetçi Çalışma Partisi, olağanüstü kongreyle asıl ismine kavuşmuş ve MHP'nin tarihsel devamlılığı bu sayede sağlanmıştır. Bu önemli yıldönümde Söğüt'teyiz ve Mahalli İdareler Seçimleri için çalışmalarımızı hız ve heyecanla başlatıyoruz. Söğüt ikinci Ergenekon'dur, ikinci Türeyiş Destanı'dır. 
 MİLLİ VOLKAN PATLAYACAK: Ecdadımız çözüm diye Bizans tekfurlarına boyun eğmemiş, barış adı altında Bizans'a teslim olmamış, Haçlılara eğilmemiş, fitneye diz çökmemiştir... Buradan Türklük yeni bir çıkış yapmalıdır. Müzakereciler Söğüt'ten fışkıran ve Hakkari'ye kadar sirayet eden azametle tanışmalıdır. Teröristler, acizler, korkaklar, katile kucak açan uğursuzlar, BOP'çular, Söğüt'ten patlayacak milli volkanla karşılaşmalıdır. 
 KÜRDİSTAN'I İNŞA EDİYORLAR: Eli kanlı canilerin, hiçbir şey yaşanmamış gibi makbul, samimi ve çözüm yanlısı kişiler olarak propagandası yapıldı. Çözüm diyorlar, neyi çözmeye çalıştıklarını söyleyemiyorlar. Bağımsız Kürdistan'ı inşa ediyorlar, ama bunu çözüm kılıfına saklıyorlar. İhanetin ismi 'süreç' olmuş, İmralı canisinin sıfatı 'figür', devlet organları 'enstrüman'... 
  Volkan YANARDAĞ / SÖĞÜT