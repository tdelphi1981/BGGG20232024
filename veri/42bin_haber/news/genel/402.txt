Kadın tenisçilerin rekabeti kortta bitmiyor
Dünyanın en başarılı sekiz kadın tenisçisi 23-28 Ekim tarihleri arasında WTA Championship İstanbul 2012'de kıyasıya mücadele edecekler. Milli tenisçilerimiz Çağla Büyükakçay ve Marsel İlhan'la buluştuk; 'Türkiye'de tenisin son durumu nedir?' diye sorduk.
  PINAR HİÇDURMAZ
  pinar.hicdurmaz@aksam.com.tr
 Bu yıl ikincisi düzenlenen TEB BNP Paribas WTA Championship İstanbul geçen yıl 164 ülkede, 22 uluslararası kanalda yayınlandı. Sinan Erdem Spor Salonu'nda 70 bin kişi de izledi. Ve şimdi en iyi 8 oyuncuyla çiftlerde yine dünyanın en iyi 4 takımı, toplam 4 milyon 900 bin dolarlık ödülden pay almak için karşılaşacak. Bir hafta boyunca dünyanın dört bir yanından tenisle ilgili milyarlarca insanın gözü İstanbul'da olacak. 
 Bu organizasyon Türkiye için olduğu kadar tenisçilerimiz için de büyük önem taşıyor. Henüz bu klasmanda mücadele edecek sporcumuz yok; ancak umut vaadeden gençler var. Milli tenisçiler Çağla Büyükçay ve Marsel İlhan ile buluştuk, bu turnuvadaki favorilerini, gelecek yıllarda onları da 'en iyi 10 listesi'nde görüp göremeyeceğimizi ve Türkiye'de tenise olan ilginin 'Hülya Avşar' noktasından yol alıp alamadığını konuştuk... 
 
 - Profesyonel tenisçi olmak istediğinizde zorluk yaşadınız mı?
 Çağla Büyükakçay: Çocukluğumdan beri en büyük hayalim buydu ama önümde aileme örnek gösterebileceğim biri yoktu. Türkiye'de kimse bunu bir meslek olarak görmüyordu. Önce ABD'de eğitim almayı düşündüm. Türkiye'de başarılı olan isimler genelde böyle yapıyordu. Liseyi bitirdikten sonra burs alıp ABD'ye gidiyorlardı. Daha sonra şunu gördüm, çok iyi tenis oynayan ve ABD'ye giden tenisçiler döndüklerinde çok başarılı olamadılar. Bu yüzden Türkiye'de oynama kararı aldım. Eğer 17 yaşındayken sponsor bulamasaydım hayalimi gerçekleştiremeyecektim. Aslına bakarsınız Türkiye'de kalmayı seçerek büyük bir risk de almış oldum. Çünkü sponsor olmadan devam edebilmek çok zor, hatta imkansız. 
 Marsel İlhan: Özbekistan'dan Türkiye'ye annemle birlikte iyi bir tenisçi olabilmek için geldim. Hiç zorluk yaşamadım, her konuda bana yardımcı olan birileri oldu. Hiç yabancılık da hissetmedim. Hatta o yıllardaki arkadaşlıklarım hala devam ediyor. Tek zorluk çektiğim durum; ilk geldiğim yıllarda fazla sporcu yoktu. Takım arkadaşı bulmak biraz sıkıntı oldu. İlk turnuvamı 18 yaşında kazandım.  
 
 - Sponsor desteği başarılı tenisçiler yetiştirebilmemizin olmazsa olmazı diyebilir miyiz?
 Ç.B.: Biz ne yaparsak yapalım kendimizi kanıtlayabilmemiz için turnuvalara katılmamız şart. Bu turnuvaların hepsi de yurtdışında. Bu da senede yaklaşık 30 hafta başka başka ülkelerde olmanız demek. Sadece yol masrafları bile çok büyük bir tutar. Bireysel bir spor olmasına rağmen başarı iyi bir ekiple geliyor. 2 yıldır sponsorum Turkcell. Türkiye Tenis Federasyonu da bize destek oluyor. 
 M.İ.: Şu anda eskiye göre Türk tenisi çok daha iyi. Sponsorluk desteği almasının bunda çok büyük etkisi var. Beni de üç yıldır Turkcell destekliyor. Eskiden de başarılı olabilecek yetenekler vardı belki ama sponsor olmazsa sizin başarınızın bir anlamı kalmıyor. 
 
 - Tenisin Türkiye'de tanınırlığının artmasında ünlülerin de etkisi var. Özellikle Hülya Avşar'ın. Onların desteği hakkında ne düşünüyorsunuz?
 Ç. B.:Ünlülerin desteği de önemli çünkü onların takipçileri çok daha fazla. Bu anlamda bize en büyük desteği veren Hülya Avşar. Hala 'Tenisçiyim' dediğim zaman bana ilk sorulan soru; 'Hülya Avşar'ı yeniyor musun?' oluyor. 'Türkiye'de tenisi bilmeyenler bile Hülya Avşar'ın sayesinde öğrendi' demek çok iddialı bir söylem olmaz. 
 Son birkaç senedir ünlülerin tenise ilgisi de arttı. Bence iyi ya da kötü oynamaları çok da önemli değil. Yaptıkları tanıtım bile çok büyük bir destek bizler için. 
 M.İ.: Hülya Avşar Türk tenisinin tanıtımı için en güzel örnek ve aynı zamanda bir ilk. Turnuvalar düzenliyor. Biz tenisçiler olarak katkısından dolayı her zaman Hülya Avşar'a minnettarız. Umarım diğer sanatçılar da katkıda bulunmak isterler. Tabii en önemli sorumluluk bizde, biz ne kadar çok başarılı olursak Türkiye'nin adını teniste o kadar duyururuz. 
 
 İLK 100'E GİRMEK BAŞARI
 - Önümüzdeki hafta dünyanın en iyi  8 kadın raketi burada olacak. Sizin favoriniz kim?
 Ç.B.: Öncelikle çok keyifli geçeceğini düşünüyorum. Çünkü onları televizyondan değil de canlı canlı seyretmek bile inanılmaz bir zevk olacak. Haftaya Almanya'da bir turnuvada olacağım. Ancak final maçlarına yetişebilirim diye ümit ediyorum. Favorim Serena Williams. 
 M.İ.: Maalesef haftaya burada olamayacağım; dört hafta Antalya'dayım. Geçen yıl izleme şansı bulmuştum. Gerçekten çok etkileyici oluyor. Benim favorim Maria Sharapova.
 
 - Tenisçiler için ilk 100'e girmek önemli bir başarı. Eğer tenisle ilgili değilseniz 100. olmak başarısızlık gibi görülebilir. Başarı değerlendirmesinden bahsedebilir misiniz?
 Ç.B.: Tenisçilerde sıralama 1.700'lerden başlıyor. Ama bu sıralamaya giremeyenler de var. Bu sıralamaya dahil olamayan yaklaşık 10 bin kişi var. Üç ayrı turnuvadan puan toplayıp sıralamaya tabi oluyorsunuz ve sıralamanız yıl içerisinden aldığınız puana göre değişkenlik gösteriyor. 
 Bu 1.700 kişinin içinde bu hafta 175'inciyim. Ama daha üç turnuva var.  Bu seneyi 150'nin altında kapatmayı hedefliyorum. 
 M.İ.: Şu anda 271'inciyim. Bu yıl biraz geriledim. Sezon bitene kadar 4-5 setim daha kaldı. Hedefim 200'de bitirmek. Önümüzdeki yıl için daha iyi hedefler koydum. 
 
 - Bu yıl bu düşüşün sebebi nedir?
 M.İ.: Bu yılki performansım ve rakiplerimin performansıyla ilgili. Her zaman en iyi olamayabiliyorsunuz. Aynı hava gibi bazen güneşli, bazen yağmurlu olabiliyor. Tabii bu sezon bazı değişiklikler de yaptım. Antrenörüm değişti. Bu bir alışma süreci gerektiriyor. Sonrasında çok daha iyi olacağına inanıyorum. 
 
 - Hayatınızın çoğu ya turnuva ya da antrenman ile geçiyor. Yaşıtlarınız gibi bir hayatın özlemini çekmiyor musunuz?
 Ç.B.: Çok küçük yaşta başladığım için alıştığım bir durum bu. 
 Özellikle İstanbul'da olduğum zaman kendime hiç zaman ayıramı-yorum. Sabah 9.30'da başlıyorum antrenmana, akşam 6.30'da bitiyor. Sonrasında bir şey yapacak gücüm kalmıyor. Ama hafta sonları bana ait. 
 M.İ.: Genelde memnunum.  25 yaşındayım, bütün dünyayı gezdim. Güzel ama zor da bir hayat. Yeni yerler görmek, yeni insanlarla tanışma kısmı güzel fakat annemden ayrı kalmak zor.  Turnuva sonunda İstanbul'a annemin yanına geldiğimde en fazla bir hafta birlikte vakit geçirebiliyoruz. Bu  bazen yeterli olmuyor. Bu sefer  ayrılık ikimiz için de zor olabiliyor.
 ÇAĞLA BÜYÜKAKÇAY ERKEK TENİSÇİLER DAHA RAHAT
 - Serena Williams ile maç yapmayı ister miydiniz?
 Küçüklüğümden beri Williams kardeşleri seyrediyorum. Tabii ki bir gün Serena Williams ile aynı kortta maç yapmayı isterim. Önümüzdeki yıllarda bu mümkün olacak gibi duruyor. Grand Slam'larda yapacağım başarılara göre... Benim için çok büyük bir şey olur.
 
 - Kadın tenisçiler arasında nasıl bir rekabet var?
 Rekabet özellikle kadın tenisçilerin arasında fazlasıyla var. Özellikle kadınların diyorum çünkü erkekler bu konuda daha rahat davranıyor. Bir gün arkadaş oluyorsunuz, ertesi günü kortta rakip olacaksanız diye birden size selam bile vermeyebiliyor. Erkeklerden farklı olarak kadınların rekabeti sadece maç ile sınırlı kalmıyor. Kıyafet konusunda da bazı oyuncular arasında rekabet oluyor.
 MARSEL İLHAN GEÇMİŞİMİ GERİDE BIRAKTIM
 - Türk vatandaşı olmadan önce asıl adınız Marsel Khadamov'du. Soyadınızı değiştirmenizin özel bir sebebi var mı?  
 Hayatta en çok istediğim şeylerden biri de soyadımı değiştirmekti. Bana eski hayatımı hatırlatan hiçbir şey istemiyordum. 
 
 - Ne yaşadınız ki?
 İlhan soyadıyla benim için yeni bir hayat başladı. Khadamov'a ait acı- tatlı ne varsa beraberinde hayatımdan çıkarmış oldum.  
 
 - Başka spor dallarına ilginiz nasıl?
 Futbol ve basketbolu takip ediyorum. Ama yalnızca takip ediyorum. Takım tutmuyorum. Hem Avrupa, hem Türkiye ligini takip ediyorum. Daha çok ilgilendiğim iki takım var; Fenerbahçe ve Galatasaray. 
 
 - Kortlarda kiminle karşılaşmayı istersiniz?
 Roger Federer umarım tenisi bırakmadan karşılaşma fırsatımız olur.
  