İnfazlara rağmen süreç yürümeli
CHP lideri, Fransa'da 3 PKK'lı kadının öldürülmesini Çin yolunda değerlendirirken, 'Bu süreç kendi içinde gelişmeli. İnfaz oldu, süreç aksadı diye bakmak doğru değil' dedi
 Çiğdem TOKER / PEKİN
 CHP Genel Başkanı Kemal Kılıçdaroğlu, Paris'teki suikast olayını dikkatle izlediklerini 'hem içeriden hem de dışarıdan bilgi aldıklarını', olayın aydınlatılmasında asıl görevin Fransız hükümetine düştüğünü söyledi.
 Kılıçdaroğlu, Çin Komünist Partisi'nin (ÇKP) daveti üzerine, bu ülkeye düzenlediği beş günlük resmi seyahate başladı. CHP lideri, Pekin yolunda gündeme dair sorularımızı yanıtladı. İşte mesajlarından öne çıkanlar:
 
 SÜREÇ AKSADI DİYE BAKMAMALI : (İmralı sürecini etkiler mi?) Hangi gerekçeyle bu infaz yapıldı bunun ortaya çıkması gerekiyor. Bu süreç kendi içinde gelişmeli. Bir yerde infaz oldu süreç aksadı diye bakmak doğru değil. Hükümetin kararlılığı varsa süreç kendi içinde yürümeli. 
 
 BAŞBAKAN'IN TAVRI ŞAŞIRTTI: (Kredi açma polemiği) Sayın Başbakan'ın tavrı doğrusu bende şaşkınlık yarattı. Türkiye'nin en temel sorununu çözme konusunda, muhalefet partisinin olumlu yaklaşımına olumsuz tepki vermek, sorunu çözmemek gibi bir iradeyi dolaylı yoldan ortaya koymak anlamına geliyor. Bu nedenle süreci büyük bir dikkatle takip edeceğiz. 
 
 CHP SORUMLULUĞUNUN BİLİNCİNDE: Her toplumun yaşadığı sorunlardan kurtulması lazım. Sorun kronikleştikçe, yayıldığı alan ülke sınırlarını da aşabiliyor. Bir sorun 30 yıldır çözülemiyorsa, herkesin sorumluluk üstlenmesi gerekiyor. CHP olarak bu sorumluluğun bilincinde hareket ediyoruz. Çözülmesine katkı vermek istiyoruz. 'Niye çözüyorsunuz?' diye tepki göstermenin hiçbir anlamı yok. 
 
 KATKI BEKLİYORSANIZ BİLGİ VERİN: İlla 'gelin bize bilgi verin' diye bir talebimiz yok. Eğer CHP'den çözüm için katkı bekliyorsanız ana muhalefet partisine gelin bilgi verin. Bize şart değil, Parlamento'ya da bilgi verebilirler. Mesele şu: Çözüm için toplumsal uzlaşma arıyor musunuz aramıyor musunuz? 
 
 ÇÖZÜM YAKIN GÖRÜNMÜYOR: (Süreçten umutlu musunuz?) Herhalde bir gün bu sorunu çözeceğiz. Ancak ben bunun yakında olduğuna ihtimal vermiyorum. Nedeni de hükümetin bu konuda bir stratejisinin olmaması. Hükümet 'sorunu çözeceğim' diyor. Çözecekse memnuniyet duyarız. 
 
 BEKÇİ KARDEŞİ İÇİN: Aman bu işe hiç sokmayın. Çalışıyor adamcağız, emekli zaten.
 Ağzından çıkanı düşün, öyle konuş
 CHP lideri, Başbakan Erdoğan'ın, Fransa Cumhurbaşkanı'na 'Teröristlerle niye görüşüyorsun?' sorusunun hatırlatılması üzerine, şu yorumu yaptı:  Aziz Nesin yaşasaydı güzel bir yanıt verirdi. O da yarın sormaz mı, 'Sen kiminle görüşüyorsun?' diye. Ağzınızdan çıkanı düşünerek konuşacaksınız. Bir eylemde bulunuyorsunuz, görüşmeler sürdürüyorsunuz. Sonra da bu tarafa dönüp diyorsunuz ki, ne görüşüyorsunuz. Siz ne görüşüyorsunuz diye sorarlarsa ne cevap vereceksin Sayın Recep Tayyip Erdoğan?'
 Ejderhalı karşılama
 CHP lideri ve beraberindeki heyeti Pekin Havalimanı'nda Çin Komünist Partisi yetkilileri karşıladı. Çin takvimine göre önümüzdeki hafta ejderha yılına girilecek. Salondaki halıda ejderha motifi dikkat çekti.