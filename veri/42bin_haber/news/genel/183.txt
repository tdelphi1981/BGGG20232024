Suriye'de misket iddiası
İnsan Hakları İzleme Örgütü (HRW), Suriye'deki ordu kuvvetlerinin muhaliflerle Humus, Halep ve Lazkiye'deki çatışmaları sırasında misket bombaları kullandığını açıkladı.
 AFP'nin haberine göre, HRW'nin hazırladığı raporda, muhaliflerin Şam ile Halep arasındaki karayolu bağlantısını kesmeye çalıştıkları, bunun ardından Suriye uçaklarının misket bombalarıyla saldırdığı kaydedildi. Ülkenin kuzeybatısındaki stratejik noktaları ele geçiren ve Maarat al-Numan kasabasında bulunan muhaliflere kullanımı yasak olan bombalarla karşılık verildiğini bildiren HRW, Esad yönetimine 'derhal bu bombaların kullanımına son vermesi' çağrısında bulundu. Misket bombalarının kullanımına ilişkin anlaşmaya 109 ülke imza atarken, Suriye bu ülkeler arasında yer almıyor.