Fitch kendi itibarını kurtarmak için notu yükseltti
Ekonomi Bakanı Zafer Çağlayan, 20 Haziran 2012 tarihinden Ekim ayı sonuna kadar yeni teşvik sistemi kapsamında 17.9 milyar TL tutarında bin 495 adet Yatırım Teşvik Belgesi düzenlendiğini belirterek, “Düzenlenen Yatırım Teşvik Belgelerinin 15.1 milyar TL tutarındaki bin 400 adedi yerli, 2.8 milyar TL tutarındaki 95 adedi ise uluslararası sermayeli şirketler tarafından alındı. Düzenlenen teşvik belgelerinde 61 bin 700 kişilik istihdam öngörülüyor” dedi.
 Ekonomi Bakanı Zafer Çağlayan, 20 Haziran 2012 tarihinden Ekim ayı sonuna kadar yeni teşvik sistemi Ekonomi Bakanlığı’nın TBMM Plan Bütçe Komisyonunda konuşan Ekonomi Bakanı Zafer Çağlayan, dünyanın, hem iktisadi hem de siyasi anlamda en kırılgan dönemlerinden birini yaşadığını belirterek, “Bir değişim ve dönüşüm sürecinin tam ortasında hep birlikte tarihe tanıklık ediyoruz. Bu değişim ve dönüşüm sürecinin ana eksenini yakın coğrafyamız oluşturuyor.  Avrupa’daki kriz, Kuzey Afrika ve Orta-Doğu’daki gelişmeler malumunuz. Biz Türkiye’yi bu süreçten kazasız belasız çıkarmanın hesaplarını, planlarını yapıyoruz” dedi.
 -FİTCH KENDİ İTİBARINI KURTARMAK İÇİN NOTU YÜKSELTTİ-
 Bakan Çağlayan, “Türkiye’nin kredi notunun Fitch tarafından BBB-’ye yükseltilmesi ve not görünümünün pozitif olarak belirlenmesi de Türkiye ekonomisindeki olumlu gelişmelerin geç ve yetersiz de olsa takdir edildiğinin göstergesidir. Bunun diğer derecelendirme kuruluşlarına da örnek olmasını bekliyoruz. Bu konuda Fitch’in yaptığı değerlendirmeyi gecikmiş olarak görüyorum ve kendi itibarını kurtarmak için yaptığını düşünüyorum” şeklinde konuştu.
 -KRİZ OLMASAYDI, SORUNLAR ÇIKMASIYDI İHRACATIMIZ DAHA DA ARTABİLİRDİ-
 Avrupa krizi bu kadar uzun sürmeseydi, Orta-Doğuda ve Afrika’da sorunlar çıkmasa ya da bir an önce çözülseydi ihracatın daha da artabileceğini söyleyen Bakan Çağlayan, “Bakın, şimdi söyleyeceklerimi kesinlikle bir bahane bir mazeret olarak değil sadece etkinin net olarak görülebilmesi için söylüyorum. Euro/dolar paritesinin düşüyor olması ihracatımızı olumsuz etkiliyor. Parite 2011 düzeyi ile aynı kalmış olsaydı, ihracatımız 5.7 milyar dolar daha fazla olacak, ihracat artış hızı yüzde 13.7 yerine yüzde 19.4 olacaktı. Ama dediğim gibi biz bunu bir mazeret olarak değil, tam tersine övünülecek bir husus olarak görüyoruz. 2011 yılı sonu itibariyle yüzde 46 olan toplam ihracat içerisindeki AB payı 2012 Ocak-Eylül döneminde yüzde 38’e geriledi. Ancak son yıllarda olduğu gibi bu yıl da, diğer bölgelerdeki artışlarla AB’den kaynaklanan yüzde 7.9’luk azalışı telafi ediyor hatta bunun üzerine çıkıyoruz. İlk 9 ayda bizim ihracatımız yüzde 13.7 artarken, ismi ihracatla müsemma ülkelerin ihracat performansı bizden çok daha düşük. Almanya’nın ilk 9 aydaki ihracatında yüzde 4.5, Brezilya’nın yüzde 5, Güney Kore’nin yaklaşık yüzde 2 gerileme var. Çin’de 10 aylık artış sadece yüzde 7.8, ABD’de ise yüzde 4.5. Yani diğer ülkelere kıyasla açık ara öndeyiz” diye konuştu.
 -STA’LARIN EKONOMİ ÜZERİNEDE CİDDİ ETKİLERİ VAR-
 Bakan Çağlayan, STA’ların ekonomi üzerinde ciddi etkileri bulunduğunu vurgulayarak, “Türkiye’nin 19 ülke ile imzalanmış Serbest Ticaret Anlaşması var. Ayrıca, Lübnan ile 24 Kasım 2010’da, Mauritius ile 9 Eylül 2011’de ve Güney Kore ile 1 Ağustos 2012 tarihinde imzalanan STA’larımızın da iç onay süreçleri devam ediyor. Lübnan ve Mauritius anlaşmaları Genel Kurul aşamasında; Kore STA’sı ise bugün Dışişleri Komisyonu’nda görüşülecek. Suriye olan anlaşmamız ise bildiğiniz sebeplerden dolayı askıda” dedi.
 - NET İHRACATIN BÜYÜMEYE KATKISI 4 ÇEYREKTİR POZİTİF GELİYOR-
 2003-2011 arasında ortalama yüzde 5.3 hızla büyüyen ekonominin son 11 çeyrektir büyüme hızının ortalama yüzde 7.7’ye çektiğini kaydeden Bakan Çağlayan, “Net ihracatın büyümeye katkısı 4 çeyrektir pozitif geliyor. Türkiye ekonomisi net ihracatın katkısı ile büyümeye devam ediyor. Net ihracatın yaklaşık 5 puanlık katkısıyla 2012 ilk yarısında ekonomimiz yüzde 3.1 büyüme gerçekleştirdi. Geçmişten farklı olarak biz; ihracatı artırırken, ithalatı azaltarak bunu başardık. Bunu başaramasaydı yüzde 2.3 azalmış olacaktı” ifadelerini kullandı. 
 
 Yaşanan gelişmelerin sonucunda cari açığın 2012 yılında hızla azalmaya başladığını söyleyen Bakan Çağlayan, “2012 Ocak-Ağustos döneminde cari açık geçen yılın aynı dönemi ile kıyaslandığında, yüzde 33.4 oranında azalarak 36.1 milyar dolar seviyesinde gerçekleşti. Ağustos ayında cari açık 1.2 milyar dolara düşerek, 2009 Ekim ayından sonra, son 34 ayın en düşük düzeyine indi. Bu iyileşmede ihracat artışının payı çok yüksek. Bakın 2011’in ilk 8 ayında 54 milyar dolar olan açık 2012’de 36 milyar dolara geriledi. 18 milyar dolar azaldı. Bunun tam olarak 14 milyar doları mal ve hizmet ihracatındaki artıştan, 3.5 milyar doları ise ithalatımızdaki azalmadan kaynaklanıyor” şeklinde konuştu.
 -İHRACATI ARTIRMAYA YÖNELİK HEDEFLER-
 İhracatı artırmaya yönelik hedeflerden bahseden Bakan Çağlayan, “2012-2013 dönemi için 17 ülke ‘hedef’ olarak; 27 ülke de ‘öncelikli’ olarak belirlendi ve bu ülkelere yönelik eylem planları hazırlandı. Üst düzey ziyaretlerimizi bilhassa bu ülkelere yoğunlaştırdık. Bu ülkelere ihracat yapan firmalarımıza da ek destekler veriyoruz” dedi. 
 
 Türkiye’nin 2023 vizyonu içerisinde ve Türk malı imajının daha da güçlendirilmesinin ve küresel markalaşmanın büyük önemi olduğunu vurgulayan Bakan Çağlayan, “Bu amaca yönelik hazırlanan, TURQUALITY destek programı ile 83 firmamızın 95 markası TURQUALITY Programı kapsamında, 34 firmamızın 37 markası ise Marka Programı kapsamında olmak üzere; toplam 117 firmamızın 132 markasını destekliyoruz. Bu kapsamda 2006-2011 döneminde 306 milyon TL, 2012 yılının ilk 10 aylık döneminde ise 114.2 milyon TL destek ödemesi yaptık. Ayrıca, firmalarımızın yurt dışında açacakları ofis, mağaza, depo ya da ‘showroom’ gibi birimlerinin kira giderleri ve yurt dışında yapacakları tanıtım faaliyetleri ve gerçekleştirecekleri marka tescilleri giderlerini desteklemek amacıyla 2012 yılında 720 ihracatçımıza 29.2 milyon TL destek verdik” ifadelerini kullandı. 
 
 KOBİ’lere yönelik desteklerin 2012 yılında da devam ettiğini belirten Bakan Çağlayan, “Uluslararası Rekabetçiliğin Geliştirilmesi hakkındaki Tebliğ kapsamında, 2011 yılından bugüne kadar 70 farklı İşbirliği Kuruluşundan 116 proje başvurusu alındı. Bu projelerin 100 tanesi şu anda aktif olarak yürütülüyor” dedi.
 -19 SERBEST BÖLGEDE 54 BİN 43 KİŞİ İSTİHDAM EDİLİYOR-
 Mevcut Serbest Bölgeler uygulamasını yeniden ele alan, genişleten ve zenginleştiren bir model üzerinde çalışmaların tamamlandığını söyleyen Bakan Çağlayan, “Buna Yeni nesil serbest bölgeler diyoruz. Yeni nesil serbest bölgeler ile lojistik, taşıt bakım-onarımı, Ar-Ge, tarım, yatçılık ve sağlık gibi konularda ihtisas serbest bölgeleri kurmayı hedefliyoruz. Söz konusu ihtisas serbest bölgelerinin tamamında ihracata önemli katkılarda bulunacak faaliyetler yürütülecek. Hâlihazırda 19 tane Serbest Bölgemiz faaliyette. Bu bölgelerde 3 bin 201 firma faaliyet gösteriyor ve 54 bin 43 kişi istihdam ediliyor. Serbest Bölgelerin 2012 Ocak-Eylül dönemindeki toplam ticaret hacmi 16.9 milyar dolar olarak gerçekleşti” diye konuştu.
 -2012’DE ATILAN EN BÜYÜK ADIM YENİ TEŞVİK SİSTEMİ-
  
 Yurtiçindeki üretimi artırma, ihracatı destekleme ve ithalat yönetebilmek adına 2012’de atılan en büyük adımın Yeni Teşvik Sistemi olduğunu belirten Bakan Çağlayan, “Yeni teşvik sistemini Haziran 2012’de tamamladık ve yeni sistemde ‘İl Bazlı’ bölgesel sisteme geçtik. Yatırımlara bir an önce başlanması için, 31 Aralık 2013 tarihine kadar başlayacak olan yatırımlara daha yüksek oran ve sürelerde destek vereceğiz. Genel-Bölgesel-Stratejik ve Büyük başlıkları altında toplayabileceğimiz 4 ana teşvik başlığında 6 bölgeli yeni sistemimiz büyük yenilikler getiriyor ve biz bu sistemden çok umutluyuz. 6. bölgede yapılacak tüm yatırımları bugüne kadar hiç verilmemiş desteklerle teşvik ediyoruz. Bu bölgede gerçekleştirilecek yatırımlara Gelir Vergisi Stopajı desteği ve Sigorta Pirimi İşçi Hissesi desteği sunuyoruz. Böylece, işçi başına yaklaşık 630 dolarlık maliyetin 240 doları, 10 yıl süreyle işverenin cebinde kalacak. Bu bölgede, Sigorta Primi İşveren Hissesi Desteğinden de 10 yıl, yatırımın organize sanayi bölgesinde yapılması halinde ise 12 yıl süreyle azami destek sınırı olmaksızın yararlanabilme imkânı getirdik” ifadelerini kullandı.
 Yeni sistemin bir diğer önemli yönünün “öncelikli yatırımlar” olduğunu kaydeden Bakan Çağlayan, “Bunlar Türkiye’nin hangi ilinde yapılırsa yapılsın, 5. bölge desteklerinden yararlanacak. (6. Bölge hariç) Önceki sistemde olduğu gibi yeni dönemde de, Büyük Ölçekli Yatırımların Teşviki Uygulamaları kapsamında belirlediğimiz on iki sektörde yatırımcılar; desteklerden faydalanacaklar. Daha fazla yatırımcının bu uygulamadan faydalanmasını sağlamak üzere yeni sistem kapsamında; birçok büyük yatırım için asgari sabit yatırım tutarlarını da düşürdük.  Yeni dönemde bu uygulama kapsamında Vergi İndirimi ve Sigorta Primi İşveren Hissesi desteklerinin yoğunlukları ve süreleri arttırdık” dedi.
 -YENİ TEŞVİK SİSTEMİ KAPSAMINDA 17.9 MİLYAR TL TUTARINDA BİN 495 ADET YATIRIM TEŞVİK BELGESİ DÜZENLENDİ-
 20 Haziran 2012 tarihinden Ekim ayı sonuna kadar yeni teşvik sistemi kapsamında 17.9 milyar TL tutarında bin 495 adet Yatırım Teşvik Belgesinin düzenlendiğini söyleyen Bakan Çağlayan, “Düzenlenen Yatırım Teşvik Belgelerinin 15.1 milyar TL tutarındaki bin 400 adedi yerli, 2.8 milyar TL tutarındaki 95 adedi ise uluslararası sermayeli şirketler tarafından alındı. Düzenlenen teşvik belgelerinde 61 bin 700 kişilik istihdam öngörülüyor” diye konuştu.
 -BÜYÜK ÖLÇEKLİ YATIRIMLAR KAPSAMINDA 10 ADET TEŞVİK BELGESİ DÜZENLENDİ- 
 Yeni teşvik sistemine göre düzenlenen yatırım teşvik belgelerinin 895 adedinin Bölgesel Teşvik Sistemi kapsamında verildiğini ifade eden Bakan Çağlayan, “Bu belgelerde öngörülen sabit yatırım tutarı 10.1 milyar TL ve ilave istihdam 44 bin 994 kişi. Büyük Ölçekli Yatırımlar kapsamında 10 adet teşvik belgesi düzenlendi. Söz konusu belgelerde 4.017 kişilik istihdam sağlanması ve 1,6 milyar TL tutarında yatırım yapılması öngörülüyor. Genel Teşvik Sisteminde ise 590 adet yatırım teşvik belgesi düzenlendi. Bu kapsamda öngörülen sabit yatırım tutarı 6.2 milyar TL ve ilave istihdam 12 bin 689 kişi. Yeni teşvik sisteminde verilen yatırım teşvik belgelerinde öngörülen 17.9 milyar TL’lik toplam sabit yatırım tutarının 8.4 milyar TL’si İmalat (280 Milyon TL’si tarım), 5.4 milyar TL’si Hizmetler, 3 milyar TL’si Enerji, 1.1 milyar TL’si Madencilik sektörlerinde” dedi.
 
 Yatırım teşvik sistemi içerisinde yer alan destek unsurlarından faiz desteği kapsamında ilk ödemenin 2010 yılı Haziran ayında gerçekleştirildiğini kaydeden Bakan Çağlayan, 2012 yılı Ekim ayı sonu itibarıyla Bakanlık tarafından 511 adet firmaya yaklaşık olarak 55  milyon TL aktarım yapıldığını söyledi. 
 Buna ilave olarak, sigorta primi işveren hissesi desteğinin uygulanmasına yönelik olarak da gerekli düzenlemelerin yapıldığını dile getiren Bakan Çağlayan, “Anılan destekten 276 firmada çalışan yaklaşık 19 bin kişinin yararlandırılmasına başlanıldı. Ayrıca, yeni teşvik sistemiyle birlikte tersanelerin gemi inşa yatırımlarında uygulanmaya başlayan Sigorta primi işveren hissesi desteği kapsamında Ekim ayı sonu itibarıyla 8 firma, 16 gemi inşasında bin 64 kişi için söz konusu destekten yararlanıyor” dedi.
 - EKONOMİ BAKANLIĞI’NIN 2013 YILI BÜTÇESİ TOPLAM 1 MİLYAR 371 MİLYON 590 BİN TL-
 Ekonomi Bakanı Çağlayan, Ekonomi Bakanlığı’nın 2013 yılı bütçesi toplam 1 milyar 371 milyon 590 bin TL olduğunu, bunun 159 milyon 103 bin TL’sinin personel giderlerine, 16 milyon 673 bin TL’sinin sosyal güvenlik kurumlarına devlet primi giderlerine, 40 milyon 647 bin TL’sinin mal ve hizmet alım giderlerine, 1 milyar 138 milyon 817 bin TL’sinin cari transferlere,  15 milyon 350 bin TL’sinin sermaye giderlerine ve 1 milyon TL’sinin borç verme tertibine tahsis edildiğini kaydetti.
 ANKA
 
  