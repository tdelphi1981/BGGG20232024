Yatırımları direkten döndü
Sabri Sarıoğlu, Ayhan Akman, Servet Çetin, Aykut Erçetin gibi ünlü futbolcuların da aralarında bulunduğu 13 kişi, bankalarının 'yatırımlarını yanlış yönlendirerek' kendilerini zarara uğrattıklarını iddia ederek mahkemeye başvurdu
 Devrim TOSUNOĞLU / İSTANBUL
 Futbol ve iş dünyasını sarsan finans davası... Galatasaray'ın milli futbolcuları Sabri Sarıoğlu, Aykut Erçetin, Galatasaray'dan jübile yaparak ayrılan Ayhan Akman, Eskişehirsporlu Servet Çetin ile bazı işadamları, özel bir bankanın kendilerini zarara uğrattıklarını belirterek davacı oldu. Bankanın Antalya, İstanbul Yeşilyurt, Bağdat Caddesi ve İstanbul Özel Bankacılık şubeleri ile uzun yıllar çalışan müşteriler, büyük meblağlardaki birikimlerini yatırım amaçlı kullanması için banka çalışanlarına talimat verdi. Son iki yıl içerisinde banka çalışanları belirli aralıklarla müşterilerini yatırımlara yöneltti.
 BİLİNÇLİ OLARAK YAPILDI
 'Güven kurumu' niteliğindeki bankanın, müşterilerini kendi menfaatleri doğrultusunda bilinçli bir şekilde yanlış yönlendirdiğini belirten yatırımcılar, İstanbul 7. Asliye Ticaret Mahkemesi'ne müracaat etti. Davacıların özel bankacılık müşterileri olduklarına dikkat çekilen dilekçede 'Banka, müşterilerine risk faktörü çok yüksek olan yatırım araçlarının müşterilerini söz konusu ürünlerin özellikleri ve muhtemel risk faktörleri hakkında yanlış yönlendirerek pazarlamış ve bir anlamda bu ürünleri satın almaya zorlamıştır' denildi. Bankanın iyi niyetinin sorgulanması gerektiği belirtilen dilekçede, davacılardan uğradıkları zararın miktarının gizlenmeye çalışıldığı vurguldı.
 TALİMATIMIZ YOKTU
 Davacıların kendi talimatları olmadan banka tarafından hesaplarında yapılmış pek çok işlemin varlığını fark ettiklerinin anlatıldığı dilekçede, 'Davacılar, 2010 yılının kasım ayından itibaren hesaplarında çok ciddi azalmalar meydana geldiğini fark etmişler, bankadan söz konusu durumun sebebini sorgulamak istediklerinde hiçbir tatmin edici cevap alamamışlardır' ifadeleri kullanıldı. İlk belirlemelere göre zararın 3 milyon lira olduğu belirtildi.
 'BANKACIM RESMEN BATIRDI'
 Özel bankanın Ekim 2010'a kadar Banka Sigorta Muameleleri Vergisi'ni (BSMV) tahsil etmediği vurgulanan dava dilekçesinde '2010 yılı ekim ayında hiçbir dayanak göstermeksizin ve müvekkilleri hiçbir bilgilendirme yapmaksızın müvekkillerin hesabından BSMV tahsil etmeye başlamıştır' dendi. 
 Ünlü futbolcular ise kısa sürede yapılan hatalardan dolayı büyük zararlarda bulunduklarını belirttiler. Futbolcular daha önce imzalanan dekontlar üzerine yeni eklemeler yaparak tekrar imza attıklarını belirtti. Bir banka mağduru da 'Bankacımın yönlendirmesiyle resmen battım' dedi.
 SPK'DAN CEZA ALMIŞ 
 Özel bankanın müşterileri için geliştirdiği özel fonun bankalar arasında ilk serbest fonu oluşuyla dikkat çekiyor. Müşterilerin bir süre sonra zarar etmesi ile kriz patlak verdiği ortaya çıktı. Ancak bankanın Özel Bankacılık birimi yetkililerinin, çalışanlara 'Paniğe gerek olmadığı bankanın konuya hassasiyetle eğildiği yılbaşı ile birlikte fonun yönetim anlayışının değişeceği ve artık böylesi büyük sürpriz götürüler olmayacağı bilgisini verdiği' iddia edildi. Görevliler böylece müşterilerin fondan ayrılmasını engel oldu. Banka müşterileri binlerce lira kaybetmeye devam etti. Hatta birkaç müşteri Sermaye Piyasası Kurumu'na (SPK) başvurdu. SPK da şikayetleri haklı bulduğunu bildirerek bankaya 17 bin 170 TL tutarında idari para cezası ve uyarı verdi. SPK'nın bu kararı sonrası bankanın iki üst düzey yönetici görevlerinden ayrıldıkları iddia edildi.