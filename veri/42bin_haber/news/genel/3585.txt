THY Pegasus'un rekoruna göz dikti, favori yine Airbus
Geçtiğimiz ay Pegasus'tan 12 milyar $ değerinde 100 uçaklık sipariş alan Avrupalı Airbus, gözünü THY'ye dikti. Fransa Dış Ticaret Bakanlığı THY'nin 150 yolcu uçağı alımı için uçak üreticileriyle görüşmeler yürüttüğünü açıkladı. Son kararı THY verecek
 Ekonomi Bakanı Zafer Çağlayan, Türk Hava Yolları'nın (THY) Airbus'tan uçak alımı konusunun gündemde olduğunu belirterek, Fransa Dış Ticaret Bakanı Nicole Bricq ile görüşmelerinde bu konunun da gündeme geldiğini söyledi. Çağlayan, DEİK'in Türk Fransız İş Konseyi Toplantısı sonrasında yaptığı açıklamada, 'Tabi” ki bunun nereden nasıl alınacağına THY Yönetim Kurulu karar verecek. Ancak hassasiyetlerimiz konusunda THY duyarlı hareket etmektedir. Pegasus'un da Airbus'a verdiği bir sipariş söz konusuydu. Bugün TAI ve Tusaş firmalarının en üst düzey temsilcisi arkadaşımız da bugün toplantıdaydı. Bu tür alımlarda Airbus'ın TAI ve Tusaş'ın ile işbirliği yapmasını fazlasıyla önemsiyoruz' dedi. 
 A380 MODELİ DE GELİYOR
 FRANSA Dış Ticaret Bakanlığı da, THY'nin 150 adet yolcu uçağı alımı için görüşmeler yürüttüğünü açıkladı. Uçakların A380 süperjumbo yolcu uçağını da içerebileceği ifade edildi. Sektör kaynakları geçen yıl Airbus ve Boeing'den geniş gövdeli uçak sipariş eden THY'nin bu yıl A320 gibi dar gövdeli uçak almayı değerlendirebileceğini ifade ediyorlar. THY geçen yıl 15 geniş gövdeli A330-300 uçağın alımı için Airbus ile, yine 15 geniş gövdeli 777-300 ER uçağın alımı için de Boeing ile anlaşmıştı.
 Uçağın ötesinde
 BRICQ ise toplantıda yaptığı değerlendirmede, 'Türk havayolu şirketleri filolarını geliştirmek istediğinde buradayız. Bu ortaklık uçak satmanın ötesinde' diye konuştu.
 Pegasus 100 uçak siparişi vermişti
 BİR diğer uçak siparişi haberi de geçtiğimiz günlerde Pegasus tarafından verilmişti. Bugüne kadar sadece Boeing kullanan şirket, Türk sivil havacılık tarihinin en büyük siparişini vererek Airbus'tan 25'i opsiyonlu, 75'i kesin olmak üzere toplam 100 uçak alacağını açıklamıştı. Kesin sipariş verilen 75 adet uçağın 58 adedi A320neo, 17'si A321neo olacak. 100 uçaklık siparişin ilk uçağının tesliminin 2015-2016 itibarıyla, son uçağının tesliminin ise 2022 yılı sonlarında gerçekleştirilmesi öngörülüyor.
 Koç, Sabancı ve THY 'yükselen yıldızlar'
 The Boston Consulting Group'un açıkladığı 'Yükselen Global Yıldızlar 2013' raporuna Türkiye'den Koç ve Sabancı ve THY girdi...
 THE Boston Consulting Group (BCG) tarafından bu yıl 5.'si yayınlanan 'Global Challengers - Yükselen Global Yıldızlar 2013' raporu, Türkiye'nin de aralarında bulunduğu hızlı gelişmekte olan ülkelerden gelen ve 'küresel liderliğe' oynayan 100 büyük firmayı açıkladı. BCG'nin listesindeki 100 şirket toplam 17 ülkeden geliyor. Çin'den bu yıl listeye giren şirket sayısı 30 olurken, Çin'i 20 şirketle Hindistan, 13 şirketle ise Brezilya izliyor. Meksika'dan 7, Rusya'nın 6, Güney Afrika'dan 5, Tayland'dan 4, Türkiye'den ise 3 firma listede yer alıyor. 2011 yılında Global Challengers 100 listesindeki şirketlerin ortalama ciroları 26,5 milyar dolar olurken tüm S&P 500 şirketlerinin ortalama ciroları 20 milyar dolar olarak gerçekleşti.
 Uçak biletlerine zam yolda
 ATLASJET İcra Kurulu Başkanı Sami Alan, CNBC-e'ye konuştu. 'Bilet fiyatları yüzde 2.6-3.6'nın üzerinde artabilir' diyen Alan, sektörde vergiler ve sabit masraflar nedeniyle yüksek cirolara karşın karlılığın düşük olduğuna dikkat çekti. Atlasjet olarak aynı yıl için 500 milyon dolar ciro elde etmeyi planladıklarını belirten Alan, aynı dönemde 6 milyona yakın yolcu taşımayı amaçladıklarını söyledi.
 
  