Ayazağalı Sarıyer'e karşı
Türkiye'nin Manhattan'ı olan Maslak, Ayazağa ve Huzur Mahalleleri'nin sakinleri Sarıyer'e bağlanmalarıyla ilgili Anayasa Mahkemesi yolunda
 Bülent ŞANLIKAN
 TBMM'den geçen 'Büyükşehir Yasası' kapsamında Şişli'nin Ayazağa, Maslak ve Huzur mahallelerinin Sarıyer'e bağlanması mahalleliyi harekete geçirdi. Mahalleler arasında en çok Ayazağa sakinleri huzursuz oldu. Cumhurbaşkanı Abdullah Gül'ün kararı onaylaması halinde bölgede yaşayan 14 bine yakın vatandaşın Anayasa Mahkemesi'ni bireysel başvuru yapması bekleniyor.
 Ayazağa'nın 9 yıllık muhtarı Özkan Sucu 'Bize belediye olma sözü verilmişti. Mahalleli belediye olmayı beklerken şimdi bizi Sarıyer'e bağlıyorlar. Mahalleli Şişli Belediyesi sınırları içinde kalmak istiyor' dedi. Öte Yandan Şişli Belediye Başkanı Mustafa Sarıgül de kararı 'demokrasi ayıbı' olarak nitelendirmişti.
 
 MAHALLELİ AYM YOLUNDA
 Huzur Mahallesi'nde sessizlik hakim. Mahallenin 2 yıllık muhtarı Bekir Apak, 'Biz herkesle çalışırız. Anket yapılır, karar belli olur. Ne yapalım şimdi isyan mı edelim?' diye konuştu. Maslak Mahallesi'nin 3 dönemdir muhtarı Vedat Yaşar ise bölgesinde gündüz nüfusunun 1 milyonu bulduğunu belirterek, 'Bizim Sarıyer'e uyum sağlamamız en az 5 sene sürer' dedi.
  