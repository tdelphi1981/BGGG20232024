MÜSİAD Fuarı Kapılarını Açıyor
Yurtdışından 5 bini aşkın işadamının katılacağı MÜSİAD Fuarı ve Uluslararası İş Forumu’nun (IBF) açılışını Başbakan Recep Tayyip Erdoğan yapacak. Görsel bir şovun yaşanacağı açılışa Afro-Avrasya ülkelerinden 30’u aşkın Bakan katılacak.
 Müstakil Sanayici ve İşadamları Derneği (MÜSİAD) tarafından bu yıl 14. kez düzenlenecek olan MÜSİAD Uluslararası Fuarı ve 16. Uluslararası İş Forumu (IBF) son yılların en büyük iş buluşmasına sahne olacak. MÜSİAD Fuarı ve IBF için gelecek 5 bini aşkın yabancı işadamı Türk işadamları ile işbirliği ve ortaklık fırsatları arayacak. Görsel bir şölenin yaşanacağı, CNR Expo Center’da 11 – 14 Ekim tarihlerinde düzenlenecek MÜSİAD Fuarı ve IBF’in açılışı, 11 Ekim 2012 Perşembe günü saat 09:00’da Başbakan Recep Tayyip Erdoğan tarafından gerçekleştirilecek.
 5 BİN KİŞİLİK PORTATİF ODİTORYUM İNŞA EDİLDİ
 Afro-Avrasya ülkelerinden 30’u aşkın bakanın katılacağı açılış için CNR Expo Center’da yer alan HALL II’de 5 bin kişilik oditoryum inşa edildi. Ayrıca gelen misafirlere, 80 metrelik İnteraktif Watch Out ekran sistemiyle görsel bir şölen izlettirilecek.
 FUARDA 735 KATILIMCI YER ALACAK
 Her yıl biraz daha büyüyen MÜSİAD Fuarı bu yıl 5 salonda ve 4 temel sektörde işadamlarını buluşturacak, toplamda ise 45 bin metrekarelik alanda gerçekleştirilecek. Fuarda, 565’i yerli firma, 125’i yabancı firma ve 45’i STK olmak üzere toplamda 735 katılımcı yer alacak. Dünyanın farklı ülkelerinden yoğun ilginin olduğu fuarda Japonya, Hindistan, İngiltere, Malezya, S. Arabistan, Libya, Tunus, Mısır, Macaristan, BAE, Fas, Almanya ve Fas kendi ülke tanıtımları için stant açacak.
 YENİ TEKNOLOJİLER UFUK AÇACAK
 2010 yılındaki MÜSİAD Fuarı’nda sergilenen ve çok ilgi gören Yeni Teknolojiler Sergisi’nin bu yılda yeni icatlarla fuarda yer alacak. Türkiye’nin teknolojide geldiği nokta ve gelecek projeksiyonu MÜSİAD Fuarı’nda Türk ve yabancı ziyaretçilere sergilenmiş olacak.
 GELENEKSEL EL SANATLARI VE ZANAATKÂRLAR SERGİSİ
 MÜSİAD Fuarı’nda yurt dışından gelecek misafirlere Türk kültürünü tanıtmak amacıyla Geleneksel El Sanatları ve Zanaatkârlar Sergisi de yer alacak. Birbirinden önemli zanaatkarların yer alacağı sergide milli değerlere öneme vurgu yapılacak.
 BİNLERCE İŞ GÖRÜŞMESİ GERÇEKLEŞECEK
 Fuarın ilk gününde yurtdışından Türkiye’ye gelen yabancı işadamları Türk işadamları ile ikili iş görüşmeleri gerçekleştirecek. Ekonomi Bakanlığı, Türkiye İhracat Meclisi (TİM) ve İstanbul Maden İhracatçıları Birliği (İMMİB) destekleriyle gerçekleşecek olan ikili iş görüşmelerinde önemli iş bağlantılarının gerçekleşmesi bekleniyor. CNR Expo Center’da 11 Ekim 2012 Perşembe günü saat 17:00’da gerçekleşecek olan ikili iş görüşmeleri Türkiye’nin 2023 yılı hedefi olan 500 milyar dolarlık ihracat rakamı hedefine büyük destek sağlayacak.
 IPHONE İLE İŞ GÖRÜŞMESİ GERÇEKLEŞECEK
 MÜSİAD bu yıl gerçekleşecek olan fuarda teknolojiden de maksimum derece de yararlandı. Tüm fuar süresince yabancı işadamlarını sektörlerine göre ayırabilecek, ilgili MÜSİAD üyesi buluşturmaya imkân sağlayacak bir uygulama yapılarak android tabanlı bir yazılım gerçekleştirildi. Apple Store’dan ücretsiz indirilebilecek uygulama Türk ve yabancı işadamlarına fuar boyunca büyük kolaylık sağlayacak ve bununla birlikte iş görüşmelerinde kolaylık sağlayacak.
 YABANCI İŞADAMLARI ANADOLU’YA TAŞINACAK
 MÜSİAD, bu yıl organizasyonda bir değişiklik yaparak ve 86 ülkeden gelen toplam 5 bin iş adamını da sadece İstanbul’da ağırlamakla kalmayacak. Sektör ve bölgelere göre seçilecek yabancı işadamları Anadolu’nun farklı bölgelerine iş görüşmeleri için gönderilecek. Bu çerçevede Bursa, Kayseri, Konya, Kocaeli ve Sakarya’ya gidecek yabancı heyetler şimdiden belirlendi.
  