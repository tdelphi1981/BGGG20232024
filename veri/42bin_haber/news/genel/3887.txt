Bakan Çelik'ten asgari ücret açıklaması
Çalışma ve Sosyal Güvenlik Bakanı Faruk Çelik, bir dernek tarafından yapılan anket sonucu 'Asgari ücret bin 400 lira olmalı' sonucu çıkmasını değerlendirdi.
 Asgari ücretin hükümet tarafından belirlenmediğinin altını çizen Bakan Çelik, "Asgari ücreti belirleyen bir komisyon, işçi ve işveren kesim var. Asgari ücretin bin 400 lira olması hükümetimizi memnun eder, vergilerimiz artar ama işletmeler rekabet edemez düzeye gelirse kapılarına kilit vurur, işçiler kapı önüne konulur." dedi.
 Hafta sonunu baba ocağı Bursa'da geçiren Çalışma ve Sosyal Güvenlik Bakanı Faruk Çelik, gazetecilere açıklamalarda bulundu. Bir gazetecinin, 'İktisadi Girişim ve İş Ahlakı Derneği' tarafından yapılan ankette asgari ücretin bin 400 lira olması gerektiği belirlenmiş. Bunu nasıl değerlendiriyorsunuz?' yönündeki soruyu cevaplandıran Bakan Çelik, asgari ücretin hükümet tarafından değil, işçi ve işveren temsilcilerinin bulunduğu bir komisyon tarafından belirlendiğini söyledi. 1 aylık bir çalışma ile tüm kamu kurumları ile gereken toplantıları gerçekleştiren komisyonun asgari ücreti açıkladığını anlatan Çelik, şunları kaydetti:
 "Tüm kamu kurumları hükümete bağlı olmasına rağmen, geneli itibarı ile ilgililerin oluşturduğu Türkiye ve ekonomi gerçekleri çerçevesinde oluşturdukları bir taban fiyattır. Asgari ücretle ilgili defalarca açıklama yaptık. Asgari ücret tavan fiyatı değildir. Bunun altında ücret teklif edilemez anlamındadır. Bir sosyal koruma ücretidir. Asgari ücreti, tavan ücreti olarak ele alırsanız bu doğru değil. 774 liranın altında bir ücret işçiye teklif edemezsiniz. 773 lira olmaz. 774 lira ilk yarı için 2013 ikinci yarısı için ise 804 lira. Önemli bir korunma bandıdır diye düşünüyoruz. Hatta bazı dönemlerde, asgari ücretin daha farklı bir şekilde değerlendirilmesi talepleri gelmiştir. Biz hükümet olarak buna sıcak bakmıyoruz. Bölgesel asgari ücretler olabilir mi diye teklifler gelmişti. Biz hükümet olarak buna sıcak bakmadık. Çünkü emeğin sömürüsü ihtimali çok daha yüksektir. Asgari ücreti bu şekilde değerlendirmek son derece önemli."
  
 "ASGARİ ÜCRET BİN 400 LİRA OLURSA VERGİLERİMİZ ARTAR AMA.."
 Asgari ücretin bin 400 lira olması bin veya 2 bin olmasının hükümet açısından bir kayıp olmadığının altını çizen Çalışma ve Sosyal Güvenlik Bakanı Faruk Çelik, "Asgari ücretin bin 400 lira olması salt anlamında hükümet olarak bakarsanız vergi gelirlerini artıracağı için hükümetler bundan memnun olur. Ama hükümet bir başka şeyi düşünmek zorundadır. Ülkedeki üretilen maddenin dünya piyasalarında yer bulmasında rekabet gücünü azaltıcı bir duruma da neden olmamak gerekiyor. Siz eğer, maliyetleri dünya piyasalarında rekabet edebilirliğini sağlayacak şekilde düzenleyemezseniz, o zaman  dünya piyasalarında yüksek maliyetlerden dolayı yer bulamayan ürünleriniz geri gelmek durumunda kalır. İşletmelere kilit vurmak işçiyi de işinden etmek durumunda kalırsınız. Bunun olmaması için çok dengeli götürmek gerekiyor. Onun için yalnız vergi gelirlerinizi artıralım diye asgari ücrete bakamazsınız, aynı zamanda sanayinin, üretimin rekabet gücünü de koruyacak şekilde konuyu ele almanız gerekiyor. Bütün bu hassasiyetlerden dolayı hiçbir zaman enflasyonun altında bir asgari ücret artışı sağlamadık, enflasyonun hep üzerinde yaptık. Şu anda asgari ücret artışı yüzde 320'lerde, 184 lira olan net asgari ücret şu anda 774 lira. Enflasyonun çok çok üzerinde artış sağlanmıştır. Yeterli midir, değil midir yeterliliğini tartışmıyoruz, taban fiyatı olarak Türkiye, çok yönlü bunu değerlendiriyor ve doğru bir değerlendirme diye düşünüyorum." diye konuştu.
 CİHAN