Yarayı deşmeyin merhem sürün
İmralı'da terör örgütü lideri Öcalan'la görüşen Ahmet Türk'ten ilk açıklama: Kanayan bir yara var. Bu yarayı deşmekten, kaşımaktan ziyade herkes merhem sürmeli...
 Helin ALP
 Ahmet Türk'ten İmralı açıklaması... BDP Batman Milletvekili Ayla Akat Ata ile İmralı'ya giderek Abdullah Öcalan'la görüşen Mardin Bağımsız Milletvekili ve DTK Genel Başkanı Türk, dün Diyarbakır'a geldi. Türk, BDP Eş Başkanı Selahattin Demirtaş ile görüştü, medyadan uzak kalmaya çalıştı. Diyarbakır'daki görüşmeleri  ev ziyaretleri şeklinde gerçekleştirdi.
 ANKARA'ya dönmeden önce havaalanında kısa bir açıklama yapan Türk, 'Başından beri söylediğimiz bu sürecin, barışa evrilmesi konusunda kim ne katkı sunarsa memnun oluruz. Meseleyi çok büyütmemek gerek. Ama kanayan bir yara var, bu yarayı deşmek, kaşımaktan ziyade herkes merhem sürmeli. Basına da söylüyorum hassas süreçlerden geçiyoruz. İnşallah olumlu noktaya varır. Zamanı gelince görüşmeyle ilgili açıklama yapılacak' dedi.
 KIŞANAK AVRUPA'DA
 YOĞUN trafik ise sürüyor. BDP Eş Başkanı Gültan Kışanak'ın Avrupa'ya gittiği öğrenildi. BDP'lilerin kendi aralarında bir değerlendirme yaptığı ve pazartesi günü grup toplantısında açıklama yapılabileceği belirtiliyor. 
 'MUHATAP İMRALI'
 BDP Milletvekili Nursel Aydoğan ise şöyle konuştu: 'Kürt sorunun çözümü için gerçek muhattap Öcalan'dır. BDP'nin sürece katılması ve Abdullah Öcalan'la görüşmesi yeni sürecin önünü açacaktır. Sürecin heba edilmemesini, istiyoruz. AKP'nin çözüme yönelik bir çabası olabilir ancak bunu samimiyetle göstermesi gerekiyor. Kalıcı çözüm için Kandil ve akil adamların da devreye girmesi gerekiyor. İlk adım çatışmaların durdurulması. Hükümet hala operasyon yapıyor. Yılbaşı gecesi 10 PKK'lı hayatını kaybetti'.
 BDP Eş Başkanı Selahattin Demirtaş ise 'Henüz hiçbir şey net değil' diye konuştu .
 Baydemir'e mesaj mı?
 TÜRK dün Diyarbakır Büyükşehir Belediye Başkanı Osman Baydemir'i de ziyaret etti. Ziyaret, 'Öcalan'dan Baydemir'e mesaj mı var' sorusunu gündeme taşıdı. Öcalan, 'Silah miadını doldurmuştur' diyen Baydemir'i sert bir dile eleştirmiş, 'Silahlı güçlerin pozisyonu ve geleceği hakkında Kandil bile tek başına karar veremezken, bunları nasıl söyleyebiliyorlar?' demişti. DHA
 Temas Grubu Ergin'le görüştü
 AÇLIK grevleri sırasında oluşturulan, Cengiz Çandar, Güneydoğu Sanayi ve İşadamları Derneği Başkanı Şah İsmail Bedirhanoğlu, işadamı Osman Kavala ve gazeteci Mithat Sancar'ın gibi isimlerin de yer aldığı Temas ve Diyalo Grubu Adalet Bakanı Sadullah Ergin'i ziyaret etti. Heyet İmralı görüşmelerine katkı sağlamak istediklerini iletti. Temas grubu BDP, CHP ve MHP'den randevu isteyecek. Bedirhanoğlu, 'Bakan, sürecin olumluya dönmesi konusunda herkesin çaba göstermesi gerektiğini ifade etti' dedi. Sancar ise 'Öncelikle partilerden randevu isteyeceğiz. İhtiyaç duyulursa biz de İmralı'ya gitmek isteriz' diye konuştu.
 Karayılan ne dedi?
 İMRALI'da görüşmeler Kandil'de de yankı buldu. Terör örgütü liderlerinden Murat Karayılan sürecin bu aşaması için 'önemli' dedi. PKK'ya yakın bir siteye şu açıklamayı yaptı: 'Ama esas önemli olan silahlı güçlerdir. Bizim direkt önderlikle diyalog içinde olmamız gerekiyor. Geniş komutanlık kademesi ve savaşçı yapısının ikna edilmesi sorunu var. İlk atılacak olan adım İmralı'daki pozisyonunun değiştirilmesi.'
 PYD'ye talimatı Kandil vermiş
 TÜRK istihbarat birimleri, PKK'nın Suriye'deki uzantısı PYD'nin tüm talimatları Kandil'den aldığını saptadı.
 Bİr süredir devam eden istihbarat çalışması neticesinde Ankara, Suriye'deki PYD'nin talimatlarını Kandil'den aldığını kesinleştirdi. Türkiye bu bilgi üzerine de PYD'nin Suriyeli muhaliflerin içerisinde yer almasını kırmızı çizgi olarak belirledi. 
 Suriye Ulusal Koalisyonu ile de bu bilginin paylaşıldığı vurgulandı. 
 Mahmut GÜRER / ANKARA