'Tel'in ediyorum'
Başbakan Yardımcısı Bülent Arınç, PKK'lı üç kadının öldürülmesinden üzüntü duyduğunu söyledi. Arınç, 'Susturucu silahla başlarından vurularak öldürülmüşler. 3 kadının böylesine sorgusuz sualsiz öldürülmesi, kimlikleri, kişilikleri, üzerine atılı suçlar ne olursa olsun hiçbir zaman tasvip edilecek bir olay değil. Çok kötü bir olay. Gerçekten üzüntü duyduğumu ifade etmek isterim' dedi.
 Çalışan Gazeteciler Günü nedeniyle Parlamento Muhabirleri Derneği'ni ziyaret eden Arınç, 'örgüt içi infaz' değerlendirmesi yapan AK Parti sözcüsü Hüseyin Çelik'ten farklı bir yaklaşım gösterdi ve 'Farklı ihtimalleri dillendirecek kadar bilgi sahibi değilim' dedi. Arınç şöyle devam etti: 'Yargısız infazla böylesine bir vahşeti telin ediyorum. Bu olayın Türkiye'de böyle bir sürecin başlamasıyla ilgisi var mı bilgi sahibi değilim. Türkiye'de yeni başlayan süreci hem içeride hem dışarıda etkilemeye yönelik girişim olur mu derseniz bu da bir ihtimaldir' diye konuştu.
 'İŞİN İÇİNDE DEĞİLİZ!'
 Arınç, İmralı'yla görüşmeleri devlet kurumlarının yaptığını, hükümet olarak sürecin içinde olmadıklarını savunarak, 'İstihbarat örgütü Türkiye'de terörün sonlanması, silah bırakılması sürecinin bir an önce başlaması konusunda bir inisiyatif geliştirdi' dedi. ANKARA
  