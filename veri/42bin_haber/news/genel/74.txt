Stadyumlara da kentsel dönüşüm kazması vurulacak
Çevre ve Şehircilik Bakanlığı, afete dayanıksız olduğu belirlenen stadyumların, kentsel dönüşüm kapsamında yıkılıp yeniden yapılması için Maliye ve Gençlik ve Spor bakanlıklarıyla işbirliğine hazırlanıyor. Yurt genelinde 5 Ekim'de başlatılan kentsel dönüşüm çalışmaları kapsamında, stadyumlar da yenilenecek. Kentsel dönüşümle deprem, sel, heyelan gibi afet riski altındaki yapıların yenilenmesini amaçlayan Bakanlık, bu kapsamda stadyumları da yıkıp, yerine yenilerini inşa edecek.
 NOU CAMP GİBİ
 Çevre ve Şehircilik Bakanlığı'nın öncü aktör olacağı projeye, Maliye ile Gençlik ve Spor bakanlıkları da destek verecek. Öncelikle risk altındaki stadyumlar tespit edilecek. Sonra yerine yenisinin yapılması ve maliyeti gibi konular belirlenerek,proje geliştirilecek. Bakanlığın verdiği bilgilere göre yenilenecek stadyumlar, Nou Camp, Allianz Arena gibi dünya genelinde örnek gösterilen stadyumlarda kullanılan son teknolojiyle donatılacak.
 Önce İstanbul
 Stadyumlarının yenilenmesi gündemde olan iller arasında İstanbul, Ankara, İzmir, Hatay, Afyon, Mersin, Malatya, Sivas, Eskişehir, Gaziantep, Antalya, Trabzon ve Samsun'un yer aldığı, çalışmalara önce İstanbul, Ankara ve İzmir'den başlanacağı açıklandı.
  