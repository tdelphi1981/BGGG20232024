Annesi istedi albüm yaptı
‘Terbiyesizim’ ve ‘Panpa’ isimli şarkıları internette büyük ilgi görünce annesinin isteğiyle albüm çıkaran Oğuzhan Uğur’un ‘Çok Şükür’ isimli çalışması büyük ilgi gördü. Şarkılarında sokak dili kullanan Uğur, koltuğunda taşıdığı çok sayıda karpuza ek olarak bir de stand-up yapmak istiyor.
  Serhat Tekİn
  serhattekinc@gmail.com
 Oğuzhan Uğur’un kartviziti biraz kabarık. Fotoğrafçı, yönetmen, metin yazarı, karikatürist, oyuncu. Şimdi bütün bunlara bir de şarkıcılık ekleyen Uğur, ‘Çok Şükür’ adlı albümüyle kendinden söz ettiriyor. ‘Terbiyesizim’ adlı şarkısı internette büyük ilgi görünce annesinin isteğiyle albüm yapan Uğur, şarkıcı değil dinleyici albümü yaptığını söylüyor. 
  
 - Şu zamana kadar nasıl geçti?
 Fotoğraf bölümü mezunuyum. Şu zamana kadar televizyon dizilerinde senaryo asistanlığı yaptım. Karikatür dergilerine çizdim. Müjdat Gezen için tiyatro oyunları yazdım. Oyunculuk eğitimi aldım. ‘Ağır Abi’ adlı bir sinema filmi yazdım. Onu çektik. 2010’da vizyona soktuk. Metin yazarlığı yaptım. Hep üretimle geçti hayatım.
  
 -Albüm fikri nereden çıktı?
 ‘Hatasız Kul Olmaz’ şarkısını okuduğum bir videom vardı. Beklentisiz internete koymuştum şarkıyı. Bunu dinleyen annem “Hemen albüm yapmalısın. Ben torunlarıma senin albümünü göstermek istiyorum” dedi. Şimdi albüm yapmak o kadar kolay mı? Bende öyle bir vizyon yok. Televizyonu açıp baktığımızda gördüğümüz insanlar yakışıklı, sempatik, tatlı ve ışık dolu adamlar. “Ben bu adamların arasına bu saç sakal ile nasıl gireyim anneciğim?” dedim. Baktım olmuyor, ısrarına dayanamayıp ‘Terbiyesizim’ şarkısının klibini çektik, internette paylaştık.
 -Ne olduysa ondan sonra olmuş.
 5 dakika içinde paylaşımlar arttı. Siteler yüklemeye başladı. “Bir anda n’oluyoruz?” dedim. Baktım çok eğlenceliymiş bu iş, hemen ardından ‘Panpa’ şarkısını yazıp, videosunu çekip paylaştım. O da aynı şekilde uçunca, şirketlerden albüm teklifi gelmeye başladı. İşi profesyoneliğe dökme zamanı gelmişti. Şirketimizin patronu Ahmet Çelenk bizi tamamen özgür bıraktı. 12 şarkıyı yazıp çizip ‘Çok Şükür’ albümünü çıkarttık.
  
 -Nasıl bir albüm oldu?
 ‘Çok şükür’ ki güzel bir albüm oldu. 2,5 ay gibi kısa bir sürede stüdyoya girdik. Cebimizde hiç şarkımız yoktu. 12 şarkının hepsini bir gün önceden stüdyonun yanındaki börekçide yazdım. Severek dinlediğimiz melodileri rock, Balkan, arabesk türlerinde eğlenceli şarkılar yaptık. 
  
 - ‘Çok Şükür’ şarkısı nereden çıktı?
 Bizde bardağın dolu tarafını görmek var. “Arabayı çarptık. Ama bak iyi ki senin tarafına çarpmamış. Çok şükür” İyi de bir şey aslında. Motive edici bir söz, üzülmeyin.
 - Şarkı sözlerinizde mizah da var.
 Ben buyum. Yazarsam böyle yazıyorum. Ağızdaki baklayı çıkarttığımı düşünüyorum ben. İnsanlar aşkı buluta, ormana benzetip, öykünmeler yapıp, ebedi güzel dilde bir şeyler anlatmaya çalışıyor. Ama ya anlatamıyorlar ya da anlaşılamıyorlar. Melodi tutarsa, tutuyor. Ben “Seviyorum arkadaşım, terbiyesizim! Çok şükür şöyle oldu, böyle oldu” diyorum. Hepsi birer hikâye aslında. Pata küte konuşuyorum. “Benim aşkım buluta benzer” demiyorum da “Benim aşkım patates gibi” diyorum. 
  
 - Bu şarkı sözleriyle ciddiye alınmama endişesi taşıyor musunuz?
 Ağlayacağımız şeyleri kahkaha atarak anlatıyorum. İnsanlarda ‘Çok üzülerek eğlendik’ diyorlar. Benim yaptığım işe cuk oturuyor bu cümle. Ciddiye alınmadığını veya alınmayacağını düşünmüyorum. 
  
 - “Tarzım budur” mu diyorsunuz? 
 Bu albümden sonra nasıl bir çalışma yapacağımı şu anda söylemem ama asla popüler kültürün beni yontmasına izin vermeyeceğim. Havai fişek olmadığımı biliyorum. Patlayıp, sönmeyeceğim ama sektörü değiştirmek gibi bir niyetim yok. Sosyal medya sayesinde insanların dikkatini çekip, albüm yapabilme şansına sahip oldum. Müzik sektörü kafasını kaldırıp biraz etrafına baksa, değişik işler yapan çok yetenek var.
  
 - Müzik camiasından bu tarza eleştiri gelir mi?
 Olabilir. Beklerim. Yıllardır şarkı söyleyip, sesini duyuramamış birçok insan var. Onların hatası, yapılmış işleri yapmalarıdır. Modellik ile şarkıcılığı karıştırdılar. Bir anda internette patlayıp, ahkâm kesen bir adam değilim. Yıllardır camianın içindeyim. 
  
 - Sizce sesiniz iyi mi?
 Sesim muhteşem değil ama güzel buluyorum. Garip bir tarz benimki. Nağmeler yapıp, bardak çatlatamam sesimle ama kulakları rahatsız edip, tırmalamam da.
  
 - Stand-up gösterisi yapar mısınız?
 Sosyofobik bir insanım. İnsanların bana bakmasından çok haz almıyorum. Kamera önünde çok rahatım ama... İlk konserimi verdiğim zaman kendime “Ölme, insanların üstüne istifra etme” telkininde bulunmuştum. Sahneye çıkar çıkmaz bir anda toparladım. Bir stand-up gösterisi yapmak istiyorum. Öncesinde tanınmam lazım. İnsanların kalplerini çaldığım anda müzikli, sinemalı tüm marifetimi göstereceğim.
  
 - Her şeye mizahi yönünden mi bakarsınız? Sinir yok mudur?
 Çok sinirlendiğimde konuşmam hızlanıyor. Fazla saçma espriler yapmaya başlıyorum. Espriler acıların dışa vurumudur. Bizim başımıza kötü bir şey geldiğinde zaten millet olarak gülüyoruz zaten. 
 - Sizi kızlar çok seviyormuş.
 Kızlar uyurken yanlarına aldıkları oyuncak ayılarını sever ya, benimki o hesap. Ben, duvara asılan Justin Bieber posteri değil, sarıldıkları küçük ayıcığım. Sevsinler, mıncırsınlar hiç problem yok. ‘Bir bakışımla 32 kızı bayıltırım’ gibi bir iddiam yok.
 Aynı zamanda karikatürist olan Oğuzhan Uğur, röportaj sırasında hissettiklerini böyle çizdi.