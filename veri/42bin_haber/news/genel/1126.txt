'İmralı' ihtimali yarına kaldı
Açlık grevlerinde 58'inci güne girilirken, gözler, yaklaşık 1.5 yıldır Öcalan'la görüşemeyen avukatların, İmralı'ya gidip gidemeyeceğine çevrildi. Öcalan'ın avukatlarının önceki günkü talebi, 'koster arızalı' diyerek reddedildi. Avukatlar bu gelişme üzerine, yarın (cuma) İmralı'ya gitmek için yeni bir talepte daha bulundu. Adalet Bakanlığı'nın yeni başvuruya ne yanıt vereceği merakla bekleniyor. BDP'nin 48 saatlik açlık grevi ertelemesinin süresi de yarın doluyor.
 HELİN ALP
 ASRIN Hukuk Bürosu avukatlarından Mazlum Dinç, Temmuz 2011'den bu yana İmralı'ya gitmek için 131 kez başvurduklarını ancak tüm taleplerinin reddedildiğini söyledi. Hükümetin görüşmeyi fiili olarak engellediğini savunan Dinç, şunları söyledi: 'Müzakerelerin bitmesiyle Öcalan'ın 47 avukatı tutuklandı. Bu nedenle Öcalan artık görüşmeye çıkmak istemediğini ve ayrıca, 3. bir gözlemcinin görüşmeleri kayda almasını bildiren bir mektup yazdı. Öcalan, keyfi olarak görüşmek istemiyor değil, koşullarını protesto ediyor.  Ayrıca 1 saat değil, mesai saatleri içinde istediğimiz kadar görüşebilmeliyiz. Avukatlar olarak anayasal haklarımızı kullanmak istiyoruz. Eğer, Öcalan avukatlarıyla hala görüşmek istemiyorsa bunu bize söylemelidir. 
 
 STK'lar da Bakan Ergin'le görüşecek
 BDP dışındaki Kürt siyasi parti ve oluşumları da açlık grevlerinin bitirilmesi için harekete geçti. Aralarında KADEP, HAK- PAR, ÖSP, DDKD, Azadi İnisiyatifi ve Dicle Fırat Diyalog Grubu adına İmam Taşcıer, Seher Erol, Lütfi Baksi Hasan Fırat, Sıtkı Zilan ve Muhyittin Batmanlı  Adalet Bakanı Sadullah Ergin'den randevu aldı. Görüşme bugün saat 14.00'da gerçekleşecek. Yeni girişime AK Parti Diyarbakır İl Başkanı Halit Advan öncülük etti. HAKKI KURBAN