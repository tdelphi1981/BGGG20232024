Afşin Elbistan için BAE ile 12 milyar $'lık imza atıldı
Enerjide dev yatırım. Türkiye ile Birleşik Arap Emirlikleri arasında Afşin-Elbistan'ın geliştirilmesi için anlaşmaya varıldı. Toplam 12 milyar dolarlık büyüklüğe sahip projede 15 bin kişi çalışacak. İşletme döneminde ise 8 bin 500 kişiye iş fırsatı doğacak
 Türkiye ile Birleşik Arap Emirlikleri (BAE) arasında, Afşin-Elbistan kömür havzasında 8 bin MW kapasiteli elektrik santralı yapımını içeren hükümetlerarası anlaşma Elektrik Üretim AŞ ile Abu Dabi ulusal enerji şirketi TAQA arasında Ankara'da imzalandı. Afşin-Elbistan Kömür Havzası'nda B, C, D, E ile G sahalarında yeni santralların inşa edilmesi, işletilmesi, rehabilitasyonu, modernizasyonu ve yeni kömür sahalarının geliştirilmesini öngören söz konusu anlaşma kapsamında 12 milyar dolarlık yatırım öngörülüyor.  
 BAE Enerji Bakanı Muhammed bin Dhaen Al Hamli ile imza törenine katılan Enerji Bakanı Taner Yıldız, söz konusu yatırımın finansman yapısını TAQA ile EÜAŞ'ın beraber çözeceklerini ve önümüzdeki dönemde ev sahibi anlaşmasının imzalanacağını söyledi. Hükümetin uzun süredir yeni santrallar yapmak için görüşmeler sürdürdüğü Afşin-Elbistan Havzası, 4.4 milyar ton ile Türkiye'nin linyit rezervlerinin yaklaşık yüzde 40'ını barındırıyor. Havzada şu anda toplam kurulu gücü 2,800 MW olan iki termik santral bulunuyor.
 15 bin kişiye istihdam sağlayacak
 BU yatırım için iki ülkenin de siyasi iradesinin desteğinin sağlandığını kaydeden Yıldız, 'Bu aşamadan sonra teknik heyetler çalışacaklar. Afşin-Elbistan'da yüksek teknolojiyi kullanarak çevreye özen göstereceğiz. Türkiye'de kömür tüketimi ve üretiminin 2012'de yüzde 5.1 arttı. Türkiye'de elektrik kurulu gücü 2012'de yüzde 8 arttı' dedi. Yaklaşık 15 bin kişinin istihdam edileceği projeyle, işletme döneminde 8 bin 500 kişinin çalıştırılacağı belirtildi. BAE Enerji Bakanı Al Hamli de, Türkiye'nin yatırım açısından kendileri için önemli olduğunu kaydederek, 'Yeni sektörler ve yatırım fırsatlarını kolluyor olacağız' dedi. EÜAŞ Genel Müdürü Halil Alış da, Afşfin-Elbistan'da 11,000 MW'lik kurulu güce ulaşılacağını belirterek, 'Yıllık 55,000-60,000 MW'lık elektrik üretimi yapılmasını öngörüyoruz' dedi.
  