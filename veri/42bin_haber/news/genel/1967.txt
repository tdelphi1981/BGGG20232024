Japonya'da deprem!
7,4 büyüklüğündeki deprem sonrasında tsunami uyarısı yapıldı.
 11 Mart depreminin merkezi 7.3'le sallandı  
 Depremlerin yoğunlukla meydana geldiği Japonya, bugün 7.3 şiddetindeki bir depremle tekrar sallandı. 11 Mart 2011'de Richter ölçeğine göre 9.0 şiddetinde sallanan Japonya'nın kuzeyi, bugün tekrar şiddetli bir depremle sallandı. Japon basını, depremin şiddetini 7.3 olarak verirken ABD'deki Jeoloji Merkezi ise 7.4 olarak verdi. Ancak merkez daha sonra depremin şiddetini 7.3 olarak değiştirdi.
 Deprem, Miyagi eyaletinin 240 kilometre açığında ve yerin 10 kilometre altında meydana geldi. Bu şiddetli depremin ardından 6.2 şiddetindeki artçı bir deprem daha meydana geldi.  Depremin ardından tsunami uyarısı yapılırken bölgede alarmlar çalmaya başladı. Yetkililer, vatandaşların hızlı bir şekilde yüksek yerlere çıkması uyarısında bulundu. Japon televizyonu da bu bölgelerde yaşayanların, yüksek yerlere doğru gitmeleri uyarısında bulundu. Bu uyarının ardından Miyagi'yi 1 metre yüksekliğinde tsunami vurdu. Şimdiye kadar can veya mal kaybı olduğuna dair bir bilgi gelmedi. Tsunaminin Miyagi'nin yanı sıra Fukuşima, İvate ile Aomori'yi vurması bekleniyor.
 BAŞBAKAN KONUŞMASINI İPTAL ETTİ
 Depremin ardından Japonya Başbakanı Yoşihiko Noda yapacağı bir konuşmayı iptal ederek başbakanlığa döndü. Deprem, başkent Tokyo'da da hissedildi. Yetkililer, başkentte hissedilen depremin 4.0 şiddetinde olduğunu kaydetti. Ayrıca bazı tren seferleri de durdu. Tokyo ile Odavara ve Tohoku ile Joetsu arasındaki hızlı tren seferleri geçici olarak durduruldu. Buna karşın başkentteki metro seferleri normal olarak devam etti. Narita Havalimanı'ndaki uçuşlara kısa bir süreliğine ara verildi. Ancak seferler daha sonra tekrar normale döndü.
 SANTRALLERDE SORUN YOK
 Bu arada, 7.3 şiddetindeki deprem, akıllara kuzeydeki nükleer santralleri getirdi. 11 Mart'ta yaşanan deprem ve tsunami afeti sonrası Fukuşima Nükleer Santrali büyük zarar görmüş ve radyasyon sızdırmıştı. Santrali işleten Tokyo Elektrik'in sözcüsü, "Santrallerde sıra dışı bir durum yok." diye konuştu. 11 Mart depreminde 15 bin kişi ölürken 6 bin kişi de yaralanmıştı.
 
 AFAD: JAPONYA’DA 6,2 VE 5,6 BÜYÜKLÜĞÜNDE ARTÇI MEYDANA GELDİ
 Japonya’da meydana gelen 7,3 büyüklüğündeki depremin ardından 6,2 ve 5,6 büyüklüğünde iki artçı deprem yaşandığını bildirdi.
 AFAD’dan yapılan açıklamada, Türkiye saatiyle 10.18’de Japonya’da 7,3 büyüklüğünde deprem meydana geldiği hatırlatılarak, “Japon Meteorolojik Ajansı’na göre, yaklaşık 2 metre tsunami beklenmektedir. Tsunami alarmı verilmiştir. EMSC’den alınan bilgiye göre, magnitüdü 6,2 ve 5,6 olan iki artçı deprem meydana gelmiştir” denildi.