İsrail'den Suriye'ye ateş
İsrail güçlerinin, Golan'a isabet eden havan toplarına misilleme olarak Suriye'ye 'uyarı ateşi' açtığı açıklandı.
 Böylece, İsrail Suriye'ye, yaklaşık 40 yıl sonra ilk kez resmi olarak ateş açmış oldu.İsrailli bir askeri yetkili, devlet radyosundan yaptığı açıklamada, "Kısa bir süre önce, Suriye'de yaşanan iç çatışma sırasında, Golan tepelerinde İsrail-Suriye sınırına komşu bir İsrail Savunma Güçleri (IDF) karakoluna havan topu isabet etti. Buna cevaben,  IDF askerleri Suriye'ye uyarı ateşi açtı" diye konuştu.
 Böylece, İsrail Suriye'ye, 1973 yılındaki Yom Kippur Savaşı'ndan bu yana ilk kez resmi olarak ateş açmış oldu.
 Suriye güçleri ile Suriyeli rejim muhalifleri arasındaki çatışmalar nedeniyle, Golan'a tesadüfen havan topları isabet ediyordu. Bu havan toplarının İsrail'e ait bir koloniye isabet etmesi üzerine konuşan İsrail Savunma Bakanı Ehud Barak, benzer bir olay tekrarlanırsa İsrail'in karşılık vereceğini belirtmişti.
 Suriye'nin güneybatı, İsrail'in kuzeydoğu ucundaki Golan tepeleri, 1967'deki Altı Gün Savaşı'ndan beri İsrail işgali altında. Bu işgal sebebiyle, o tarihten bu yana Birleşmiş Milletler'e ait bir silahsız gözetleme gücü, iki ülke arasındaki tampon bölgede, çıkabilecek herhangi bir gerginliğe engel olabilmek için görev yapıyor.
  
 HÜRRİYET
  