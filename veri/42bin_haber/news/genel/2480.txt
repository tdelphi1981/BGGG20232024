İstanbul İl Milli Eğitim'de ikinci yangın
İstanbul İl Milli Eğitim Müdürlüğünün önceki gün yanarak enkaza dönen binasında bugün tekrar yangın çıktı. Enkaz altında kalan korlardan çıktığı tahmin edilen yangın itfaiyenin müdahalesiyle söndürüldü.Cağaloğlunda iki gün önce çıkan yangında İstanbul İl Milli Eğitim Müdürlüğünün tarihi binası enkaza döndü. Olayın ardından binanın etrafında güvenlik şeridi oluşturuldu. İstanbul İtfaiye Dairesi, tarihi binayı küle çeviren yangının çıkış nedenini araştırırken, bugün saat 10.30 sıralarında enkaz halindeki binadan dumanlar yükseldi.

İhbar üzerine harekete geçen Fatih İtfaiyesine bağlı ekipler, kısa süre içinde yangın yerine geldi. Ekipler, iki gün önce söndürdükleri tarihi binanın tekrar alev aldığını görünce söndürme çalışmalarına başladı.

Enkazdaki korlardan çıktığı tahmin edilen yangın, kısa süre içinde söndürüldü. Yetkililer, yangının çıkış nedeninin araştırıldığını belirttiler.

POLİS DE ÇALIŞMALARINI SÜRDÜRÜYOR

İstanbul Emniyet Müdürlüğü Olay Yeri İnceleme Şube Müdürlüğüne bağlı uzmanlar ile İstanbul İtfaiye Dairesine bağlı ekiplerin yangın yerindeki çalışmaları sürüyor. Yanmayan Türk Bayrağı ile yangında zarar görmeyen araçlar da bugün binadan çıkarıldı.