Modaya soylular yön verecek
Aristokrasi, asalet yani kısaca ‘mavi kan’ tarih boyunca ilgi çekici oldu… Padişah, sultan kıyafetleri, takıları, smokinler, dizilerle hayatımıza girdi. Kimi ünlüler, lord, leydi olabilmek için İskoçya’dan toprak alıyor… Asaletin modaya etkisini ‘Atatürk’ün smokincisi’ Levon Kordonciyan ve yeni koleksiyonuna ‘İçimizdeki Soylu’ adını veren Tuba Benian’a sorduk.
 ‘Asalet modası’ dünyada da yükseliyor. Hatta bu hafta Fransa’da gerçekleşen Paris Haute Couture Moda Haftası’nda tasarımcıların koleksiyonlarında ‘asalet’ dozu oldukça yüksekti. Dior, Chanel, Versace gibi markaların yanı sıra özellikle gelinlikleriyle büyüleyen tasarımcı Elie Saab’ın defilelerinde yer alan parçalar, Ortaçağ soylularının modern dünyada tekrar uyanışı gibiydi. Türk tasarımcı Dilek Hanif’in de Osmanlı esintileri taşıyan bir koleksiyonla aynı haftada yer alması o çağın bizim topraklarımızda geçen dönemini de adeta tamamlamış oldu.
 Aslında bunun sinyalleri birkaç yıldır vardı. Özellikle geçtiğimiz yıllarda tüm kadınların omuzlarını süsleyen apoletler… ‘Her bireyin kendini özel hissettiği’ modern çağın bir iz düşümü olarak herkesin kendini lord ve lady olarak gördüğü hayat biçiminin Paris Moda Haftası’nda bulduğu bu karşılık, seneye sokaklarda neler göreceğimizin de bir yansıması aslında.
 CENTİLMEN ERKEK SAYISI ARTIYOR
 Atatürk’ün smokinlerini diken ailenin dördüncü kuşak oğlu Levon Kordonciyan, kızını da beşinci kuşak olarak yetiştiriyor. 
 Kordonciyan, bir hafta önce İstanbul’da Lütfü Kırdar Kongre Salonu’nda, 50 farklı tasarımdan oluşan smokin, frak, bonjur, jaketatay ve redingot’ların yer aldığı defilesini yaptı. Defileye ilgi yoğundu. Koleksiyonda siyahın yanında kırmızı, mor, pembe, gümüş, uçuk mavi gibi renklerin de yer almasını smokinin günlük hayatımızın içine daha çok gireceğinin habercisi olarak da kabul edilebilir.  Örneğin spor bir pantolonla smokin ceketi, yelek ya da papyonların kullanımını daha sık görebiliriz.
 MOZART GİBİ GİYİNMEK İSTEYENLERE
 Defile sonrasında mağazasını da yenileme hazırlığı içinde olan Kordonciyan’a bu konudaki tespitlerini sorduk. Kordonciyan söze, “Smokin bir moda değildir. Smokin bir klasiktir. Centilmen bir erkeğin abiyesidir” diye başladı ve şöyle devam etti: “Türkiye’de bu tür kıyafetleri giymek isteyen centilmen erkeklerin sayısı günden güne artıyor.  Chopin, Mozart gibi ünlü müzik adamlarının resimlerini bana getirerek birebir o kıyafetleri tasarlamamı isteyen müşterilerim var. Redingot, bonjur, jaketatay, smokin ve frak, yani centilmen beyefendilerin abiyesini tanıtan defileler, sinema filmleri, televizyon dizileri veya dergiler de bu tür kıyafetlerin giyilmesinde büyük etki yaratıyor.” 
 Kordonciyan, özel dikimin yanı sıra kiralama hizmetlerini artıracaklarını çünkü bu yönde talebin de çok olduğunu  söyledi …
 İÇİNİZDEKİ SOYLU ORTAYA ÇIKSIN
 Tasarımcı Tuba Benian’ın yeni koleksiyonun adı ‘İçimizdeki Soylu’. Benian koleksiyonunu, “Bir masal. İçinde prensesler ve prensler; biraz da beyaz atlı şövalyeler, sihirler ve mucizeler var... Bir Ortaçağ masalı sizi bekliyor...” sözleriyle tanımlıyor. 
 Soylu biniciler ve saraylılar temalı koleksiyon, asaletin simgesi ekose desenler, dantel ve derinin birleştiği kombinlerden oluşuyor. Straplez balık modeli elbiseler, etekte bol şifon kullanılarak farklı bir görünüm kazandırılmış. Soylular ve asaletin yaşandığı orta çağdan esinlenilmiş. O yılların romantizmi dantel ve şifonlarla yansıtılırken, kendi de binici olan Benian, asillerin at merakını da koleksiyonuna eklemeyi unutmamış. Koleksiyonda, ekose desenli binici pantolonları ve değişik formdaki ceketler, deriyle harmanlanıp yeniden hayat buluyor. Ağırlıklı olarak siyahın kullanıldığı koleksiyonda, asaletin ve kraliyetin rengi parliament mavisi ile   beyaz da var.
 TUĞRALAR KOLLARINIZI SÜSLEYECEK
 İyi bir smokinin en önemli tamamlayıcılarından biri de kol düğmeleri. Eğer asil havanızı aksesuarlarda da sürdürmek istiyorsanız, Kaftan Elmas ve Mücevherat’ın Has Oda Koleksiyonu’na bir göz atabilirsiniz.  
 Kaftan Elmas ve Mücevherat, Kapalıçarşı’da farklı branşlarda eğitimler alan ama sonunda 50 yıllık baba mesleğini devam ettirmeye karar veren üç kız kardeşin sahibi olduğu bir işletme. Koleksiyonlarında, Osmanlı mimarisi, padişah tuğraları, Osmanlı kapı sanatı figürleri, savaş aletleri, başlıklar, yazılar ve çini motifleri, ters lale, kubbe formlarını kullanıyorlar.  
 Firmanın temel amacı, eski ama bir o kadar da modern, şık, asil ve benzersiz ürünler sunabilmek. Has Oda da bu koleksiyonlardan biri. Has Oda’nın Enderun’un en elit ve özel kısmı olmasından yola çıkılarak hazırlanılmış. Diğer koleksiyonları incelemek için www.kaftanelmas.com internet adresine bakabilirsiniz.