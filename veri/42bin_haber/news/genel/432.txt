Sahnede bir Amazon Gül 'Giselle'Taviloğlu
Onun yaptığı işe 'DJ keman performans' deniyor. İlk kez 360 adlı mekanda sahne aldı. Adı Gül Taviloğlu ancak o kendine bir marka yaratıp adını Giselle Tavilson olarak değiştirdi. ABD'deki sosyete düğünlerinden Almanya'ya, Dubai'ye kadar, pek çok ülkede birçok özel gecede kemanıyla sahne şovu yapıyor. Hem kadın, hem erkek hayranları var; öyle ki Japon iş adamları onunla resim çektirebilmek için kuyruğa giriyor...
 Sibel Ateş Yengin
 sibel.ates@aksam.com.tr
 Fotoğraf Uygar Taylan
 Gül Taviloğlu, müzisyen bir aileden geliyor. Babası ilk klarnet konçertosunu besteleyen, Cumhurbaşkanlığı Senfoni Orkestrası'nda ve TRT Çocuk Korosu'nda tonmaysterlik yapmış, Fazıl Say'dan Rengin Gökmen'e kadar birçok ünlü ismin hocası olmuş İstemihan Taviloğlu. Hal böyle olunca Gül Taviloğlu da konservatuarın keman bölümünde okumuş. Yeteneği karşısında hocaları onun için 'Maymun gibisin her şeyi taklit edebiliyorsun' dermiş. Çocukluğunda oldukça utangaçsa da sonraları savaşan, tuttuğunu koparan birine dönüşmüş...  Şimdi binlerce kişinin önünde kemanıyla şov yapıyor. Yurtiçi ve yurtdışında özel gecelere katılıyor. Bugüne kadar neyin hayalini kurduysa olmuş. 'Daha kat edilecek çok yolum var' diyen Gül Taviloğlu, sahne performansını ışık, ses sistemiyle ve dansçılardan oluşan kadrosuyla büyük bir kabare şova dönüştürmeyi istiyor. Bundan sonra adını çok sık duyacağımız Gül Taviloğlu, 'Hayat çok kısa. Yapabildiğimiz kadar başarıya imza atalım. Elimizden geleni ardımıza koymayalım.' diyor.    
 
 × Elektronik müzik eşliğinde kemanınızla şovlar yapıyorsunuz, sizin yaptığınız işe ne deniyor?
 Yaptığım işe 'DJ keman performans' deniyor. Üniversite eğitimi için gittiğim ABD'den döndükten sonra Enbe Orkestrası'yla ve Haluk Levent'le çalmaya başlamıştım. Bir sene önce 360 adlı gece kulübünden 'DJ keman performans yapar mısın?' teklifi geldi. Orada çalmaya başladım ve bir anda 'yürü ya kulum' durumu oldu. ABD'de bir sosyete düğününde bile çaldım. Bu sene şubat ayında Wall Street'teki büyük şirketlerden birinin lansmanında ve 3 Kasım'da Houston'da düzenlenecek moda haftasında sahneye çıkacağım. 
 
 İŞ KEMANLA BİTMİYOR
 × Şov sırasında giydiğiniz kıyafetler çok dikkat çekici...
 Hayatla ilgili mücadeleme tanık olanlar 'Amazon kadınısın' demeye başlayınca, hoşuma gitti. Savaşçı kadınlar gibi sahne kostümlerimde deri kullanmaya başladım. Şimdi özel kolluklu, kürk parçalı kıyafetler hazırlıyorum. 
 
 × Bu işi yapan diğerlerinden farkınız ne?
 Oyunculuk eğitimi aldım, jimnastik yaptım ve fiziğimi nasıl kontrol edeceğimi biliyorum. İnsanlar sadece işin çalmakla bittiğini sanıyor. Madonna niye bu kadar takip ediliyor? Şov yapıyor ve insanlar ne görmek istiyorsa onu veriyor, ben de bunu yapıyorum. Sadece keman çalmıyorum. Sahnede insanların arasına karışıyorum, çalarken yanlarına oturuyorum, dans ediyorum... Türkiye'de yapılmamış bir şeyi yaptım ve ilk kez dansçılarla çalmaya başladım. 'Kemanı çok güzel çalıyorum' demek yetmiyor. 
 
 × Yani tek başına müzikal yetenek önemli değil mi?
 Üniversitedeyken çok ünlü bir hoca konuşmacı olarak gelmişti 'Hayatta ne bildiğiniz değil, kimlerle ne kadar bağlantılı olduğunuz, insanlara verdiğiniz enerji önemli. Bir şeyi çok iyi yaparak başarılı olamazsınız' demişti...  
 
 × Geçtiğimiz temmuz ayında Lütfi Kırdar'da yapılan Anastacia konserinden önce sahne aldınız... 
 Zaten dünyada şov anlamında bir Madonna, bir Anastacia var. Türkiye'ye ilk kez konser vermek için geldi. Ön grup olarak da ben çıktım. Bunu Türkiye'de kimse başaramaz ama ben yaptım. 
 
 × Adınızı niye Giselle Tavilson olarak değiştirdiniz?
 Çünkü ABD pasaportumda bu ismi kullanıyorum. Her sanat dalında olduğu gibi bir marka yaratmak gerekiyor. Giselle Tavilson ismi daha iyi bir marka. Sadece Türkiye'de değil, yurtdışında da gösteriler yapıyorum. Çünkü İngilizcede 'ü' ve 'ğ' harfi yok; telaffuz da edemiyorlar o yüzden soyadımı Tavilson olarak değiştirdim. Giselle ismini de çok seviyordum. 
 
 × Hacettepe Üniversitesi Konservatuar Bölümü'nde öğrenciyken 14 yaşında ABD'ye gitmişsiniz, o yaşta nereden çıktı bu fikir?
 Ankara'da Çankaya'da yaşadık. 84-85 yıllarıydı, o dönem ABD üssü vardı. Dolayısıyla mahallemizde de ABD'liler yaşıyordu. Hayatımdaki ilk en yakın arkadaşım yan komşunun oğlu Josh'tı. Onlarla iç içe büyüdüğümüz için ağabeyimde bir Amerikan hayranlığı oluşmuştu. Bir gün gazetenin birinde ABD'nin göçmen alacağına dair bir haber okuyor, babama soruyor ve o istemediğini söylese de bütün ailenin adına formu doldurup yolluyor. Kısa bir süre sonra listede isimlerimiz çıkmasın mı? Babam da Hacettepe Üniversitesi'nde kompozisyon bölümünde profesördü. İki yıllığına izin aldı ve hep beraber ABD'ye gittik. 
 
 OYUNCULUK DÖNEMİ
 × ABD'den dönünce ne yaptınız?
 Konservatuara devam ettim, bir yandan da senfoni orkestralarında çalmaya başladım. Daha sonra İzmir'e taşındık. Eğitimime Dokuz Eylül Konservatuarı'nda devam ettim. Ancak üniversitenin ilk yılını bitirdikten sonra bir anda okulu bırakmaya karar verdim. Aslında hayatım boyunca işletme bölümünde okumak istiyordum. Çünkü ailemizde sadece babam müzisyen değil, kuzenlerim şu an konservatuarın başında olan isimler. Ailede modern dansçıdan resme kadar herkes sanatın bir koluyla ilgileniyor. Durum böyle olunca çok sıkıldım. 'Acaba bu dünyanın dışında ne var?' diye merak ettim. Bu kararı verdikten üç hafta sonra kendime tek yön ABD'ye uçak bileti aldım ve oraya taşındım. 
 
 × Eğitiminizi yarıda bırakıyorsunuz, ne olacağını bilmediğiniz ve ailenizden uzak bir yere gidiyorsunuz, oldukça cesaretlisiniz...
 Asıl macera oraya gidince başladı çünkü konservatuarda matematik dersi görmediğimiz için hiç bilgim yoktu. İstediğim bölümde okuyabilmek için de matematik öğrenmem gerekiyordu. Bir yandan pizzacıda, kafede garsonluk, bulaşıkçılık yaptım ve bir yandan deli gibi çalışmaya başladım. Biriktirdiğim paralarla kendime özel matematik hocası bile tuttum. Bir sene boyunca okula hazırlandım ve Teksas Teknoloji Üniversitesi'ne girmeyi başardım ki bu ODTÜ'de denkliği olan bir okul. 4 yıl Uluslararası Ticaret okudum üstelik okulu bitirince Wall Street'te finans bölümünde staj yapma imkanım bile oldu. 
 
 × ABD'ye gitme fikrine aileniz ne demişti?
 Annem 'Ne yapıyorsun, bu da nereden çıktı?' derken babam da 'Seni her zaman desteklerim, zaten ne istersen yapabilecek birisin' demişti. Ben 'Yapacağım' dedim ve yaptım. İstediğim neyse onu ağacın dalındaki meyve gibi tutup koparır alırım, alamazsam da ağacın tepesine kadar tırmanırım. Ailemin ne dediği benim çok da umurumda olmazdı zaten. İstediğim şeyler için herkese rest çekmeyi de bilirim. İsteklerim ve yapacaklarım söz konusu olduğunda sertim. 
 
 × Peki, sonra Türkiye'ye neden döndünüz?
 2009 yılında Türkiye'ye döndüm çünkü benden iş kadını olmayacağını anladım. Başarmasına başarmıştım ama mutlu olmayınca 'Yapamayacağım' dedim. Bence insanı hayatta en mutlu eden, istediği şeyi yapabilmesi... 
 Döndükten sonra Ayla Algan'la ve Akademi 35 Buçuk'ta tiyatro çalışmalarına katıldım. Derken dizi teklifleri geldi. Akasya Durağı, Yerden Yüksek, Karakol dizilerinde oynadım. 
 
 × Nereden nereye, daha önce oyunculuk yapmış mıydınız?
 ABD'de okurken bir gün okulun bahçesinde 'Vajina Monologları' adlı oyunun seçmeleri için oyuncu arandığına dair ilan vardı. Görür görmez o kadar çok içinde olmak istemiştim ki... 
 Seçmelere girip kazandım. Ardından bir reklam teklifi geldi, onda da oynadım.
  