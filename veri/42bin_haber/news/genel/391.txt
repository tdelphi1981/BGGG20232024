200 bin dul kadına iki maaş sürprizi!
Hükümet, eşi vefat eden ve sosyal güvencesi olmayan kadınlara yönelik maaş uygulamasında 200 bin kadına 500 lira Kurban Bayramı harçlığı verdi.
 Aile ve Sosyal Politikalar Bakanlığı, Kurban Bayramı öncesi iki maaşı hesaplara yatırdı.
 Aile ve Sosyal Politikalar Bakanlığı 16 Ekim 2012 tarihi itibariyle muhtaç kadınlara 90 milyon lira ödeme yaptı. Maaş almaya hak kazanan kadınlar hesaplarına yatırılan parayı Ziraat Bankası ve PTT şubelerinden çekebilecek.
 Bugün'den Hasan Bozkurt'un haberine göre Hükümetin, eşi vefat eden ve hiçbir sosyal güvencesi bulunmayan kadınlar için başlattığı maaş uygulamasında 7. ay geride kaldı. Nisan ayında 250 lira olarak başlayan ödemeler daha sonra iki ayda bir 500 TL olarak yapıldı. 150 bin dul ve ihtiyaç sahibi kadının yararlanması beklenen maaş uygulamasında talepler 300 bine ulaştı. Ancak yapılan incelemeler neticesinde 200 bin kadına maaş bağlandı.
 60 BİN KİŞİYE RET CEVABI
 Maaş uygulamasında Ramazan Bayramı öncesinde hesaplara 500 lira yatıran Aile Bakanlığı, dul kadınların Kurban Bayramı'na da mutlu girmesi için ödemeleri yaptı. Maaşa yeni bağlananlara bayram öncesi 250 lira yatırılırken, daha önce dul aylığı alanlara 500 lira aktarıldı.
 Bu arada, bugüne kadar yapılan incelemeler sırasında sevgilisi bulunan, anne babasının yanında yaşayan ve gerekli şartları taşımayan 60  binden fazla kadının maaş isteği geri çevrildi. Yetkililerin verdiği bilgiye göre, bu maaşa müracaatta süre sınırlaması bulunmuyor. Evlenen, maaşlı bir iş bulan kadınların maaşları ise iptal edilecek.
 KAYNAK TRAFİK CEZALARI
 Kocasını kaybeden dul kadınlara ödenecek iki ayda bir 500 liralık maaş için yıllık 360 milyon lira ayrıldı. Sosyal Yardımlaşma ve Dayanışma Fonu'ndan dul kadınlar için ayrılan bu kaynağın önemli bir bölümünü trafik cezaları, gelir vergisinden alınan yüzde 2.8'lik pay ve reklam gelirleri oluşturuyor. Başvurular sonucu ödeme yapılan fakir ve ihtiyaç sahibi dul kadınlar için ayrılan kaynak da 450 milyon liraya çıktı.
  