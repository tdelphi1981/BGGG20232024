Bunları hak etmedim
İntihar eden Hozat Emniyet Amiri Şan, geride 'Bunları hak etmedim. Buna mecburum' yazılı bir not bırakmış. Kendisi de amir olan eşi isyanda: İlk kez ağladığını duydum. 'Onurumla oynadılar' diyordu.
 Cem TÜRKEL - Kadir MERKİT
 Fişleme iddialarıyla gündeme gelen Tunceli Hozat'ın intihar eden Emniyet Amiri Çağlar Şan geride soru işaretleri bıraktı. Ailesi ve eşinin anlattıkları oldukça ilginç. Şan'ın dünkü cenaze töreninde ise büyük dram vardı.  Emniyet Amiri Şan için dün İstanbul Ataköy 5. Kısım Camii'nde düzenlenen törene ailenin yanı sıra AK Parti Genel Başkan Yardımcısı Abdülkadir Aksu, 
 İstanbul Emniyet Müdürü Hüseyin Çapkın ve çok sayıda meslektaşı katıldı. Emniyet amiri olan eş Aslı Şan, tabuta sarılarak gözyaşları döktü. Aslı Şan'ı, Hüseyin Çapkın teselli etmeye çalıştı.
 ONU KURBAN SEÇTİLER
 ŞAN'ın kayınvalidesi Ayşe Türkün damadının intihara zorlandığını iddia etti. Ayşe Türkün, 'Olay kendi başına yapmış olduğu bir olay değil. Benim çocuğum oraya gideli 3 ay oldu. 25 günü izinde geçti, 15 günü kursta geçti. Eşimin bu hafta 33. senesinin mevlidini okutacaktım. Bir şehit daha verdik. Çağlar bunu yapmaz. Çağlar'ı mecbur ettiler. Onu kurban seçtiler. Tayini çıktığı halde göndermediler' diye konuştu.
 İNCELEME YAPILACAK
 EMNİYET Amiri Çağlar Şan'ın intiharındaki sır perdesi de aralanmaya çalışılıyor. İçişleri Bakanlığı ve Emniyet Genel Müdürlüğü'nden müfettişlerin inceleme yapacakları belirtildi. Çağlar Şan'ın intihardan önce bir not hazırldığı; savcının notu, Şan'a ait olup-olmadığının belirlenmesi için Adli Tıp Kurumu'na göndermeye karar verdiği öğrenildi. O notta 'Annemi, babamı, eşimi, kızımı ve kardeşimi çok seviyorum. Bugüne kadar onurlu bir meslek hayatım oldu. Ben bunları ve yaşananları hak etmedim. Buna mecburum' ifadeleri var.
 ESKİ KAYMAKAM ÇIKTI
 ÖTE yandan İçşleri Bakanlığı tarafından ilçedeki fişleme iddialarını soruşturmak Hozat'a gönderilen iki mülkiye başmüfettişinden Kemal Çeber'in 1999-2001 yılları arasında ilçede kaymakam olarak görev yaptığı ortaya çıktı.
 KAZANMIŞTI
 ŞEHİT kızıyla evli olan Emniyet Amiri Çağlar Şan'ın Hozat'a atanması nedeniyle İdari Mahkemeye 'Ailenin bütünlüğü bu tayinle bozulduğu için' açtığı davayı kazandığı öğrenildi. Şan'ın İstanbul'a gitmek için hazırlıklara başladığı ve yerine Tunceli Emniyet Müdürlüğü'nden atamanın da yapıldığı belirtiliyor.
 'ÜZERİME YIKACAKLAR'
 ŞAN'ın yakın çevresine ilçedeki olaylar ve tayinle sıkıntılardan dolayı huzursuz olduğunu, olayların üzerine yıkılmak istendiğini ve istifayı düşündüğünü söylediği öne sürüldü. Şan'ın arkadaşları ise Hozat'taki fişleme skandalının 2007 ve 2008 dönemini kapsadığını, 4 ay önce göreve başlayan Şan'ın hiçbir rolünün olmadığını belirtti. Meslektaşları, inceleme yapan müfettişlerin açığa alınmasını istedikleri Şan'ın, 'suçlu gösterilerek' olayı kapatmak istediğini, intihara bunun neden olduğunu iddia etti. İki müfettişin Şan'ın da ifadesine başvurduğu öğrenildi.
 Onurumla oynadılar Aslı
 EMNİYET Amiri Şan'ın, emniyet amiri eşi Aslı Şan ise kocasıyla yaptığı son telefon konuşmasını anlattı: Bana sürekli, 'Aslı çok onuruma dokundu, çok gururuma dokundu, onurumla oynadılar' diyordu.  'Dayanamıyorum, istifa edeceğim, her şeye hazırlıklı olun, bunları kaldıramam, ihraç edebilirler beni' demişti. Bu haftaki konuşmaları bunlar oldu. Ben de 'Canından, kızından  önemli değil, ben çalışıyorum istifa etsen ne olacak düşünme bunları' dedim. 2 yıl Ataköy karakol amirliği yaptı, bu camiden şehit cenazeleri gönderdi. Çok dürüst bir insandı, bunu yapacak biri değildir. 7 yıl koruma şubede çalıştı, aklı başında biri olmasa Abdülkadir Aksu'nun koruması yapmazlardı. Önemli görevleri vermezlerdi. Başbakanımız buraya geldiğinde ilçe müdürümüz onun ilgilenmesini isterdi. Çünkü güvenilirdi. Neyle suçladıklarını sorduğumda bir şey söylemiyordu.
 'BAŞIM BELADA'
 'BAŞIM çok belada' diyordu. Bu işin içinden çıkamayacağım' deyip durdu. Neydi o bilmiyorum. Onurumla oynadılar deyip duruyordu. Dünkü telefon konuşmamızda ise işle ilgili ilk defa ağladığını duydum. 'Dayan Çağlar dedim 15 gün kaldı, İstanbul'a ataman yapıldı' dedim. Merak ettiğim tek şey Çağlar'ı bunalıma sokacak şeyin ne olduğu. Fişleme olayı ile ilgi Çağlar'ın hiçbir alakası yok biliyorum ama bu kadar bunalıma sokan şey neydi.