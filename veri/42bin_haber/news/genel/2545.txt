Marmara ve Ege için fırtına uyarısı
Etkisini kaybeden kar yağışı ve soğuk hava sonrası Marmara ve Ege'de yeni yıla mevsim normallerinin üzerinde bir sıcaklıkla gireleceği beklentisi Meteoroloji'nin yaptığı uyarı ile sekteye uğradı. İki bölge için de şiddetli fırtına uyarısı yapıldı.
Meteoroloji Genel Müdürlüğü, rüzgarın Marmara'da Cumartesi günü öğle saatlerinden itibaren kuvvetini artırarak, doğu ve kuzeydoğu yönlerden 6-8 kuvvetinde (60-75 km/s) fırtına şeklinde eseceğinin tahmin edildiğini açıkladı. Fırtınanın Pazar akşam saatlerinde etkisini kaybetmesi beklendiği belirtildi. Fırtına nedeniyle meydana gelebilecek olumsuzluklara karşı başta denizciler ve balıkçılar olmak üzere, ilgililerin ve vatandaşların dikkatli ve tedbirli olmaları istendi. 
İŞTE 5 GÜNLÜK HAVA TAHMİNİ 
KUZEY EGE'DE FIRTINA BEKLENİYOR  
Meteoroloji Genel Müdürlüğü, rüzgarın Kuzey Ege'nin kuzeyinde Cumartesi günü ilk saatlerinden itibaren kuvvetini artırarak, doğu ve kuzeydoğu yönlerden 6-8 kuvvetinde (60-75 km/s) fırtına, açıklarında 7-9 kuvvetinde (75-90 km/s) kuvvetli fırtına şeklinde eseceğinin tahmin edildiğini açıkladı. Fırtına'nın Pazar akşam saatlerinde etkisini kaybetmesinin beklendiği belirtildi.