John Kerry çok olumlu
Türkiye'nin Washington Büyükelçisi Tan, Kerry'nin atamasını çok olumlu bulduğunu ABD'nin Predator satışı için politika arayışında olduğunu söyledi
 MAHMUT GÜRER / ANKARA
 
 Türkiye'nin Washington Büyükelçisi Namık Tan, ABD tarafından Türkiye'ye hibe edileceği açıklanan iki fırkateyne ilişkin yasanın ABD Kongresi'nde zaman kısıtı nedeniyle görüşülemediği” için kadük olduğunu, ancak gelecek yasama döneminde sorun yaşanmadan gönderilebileceğini söyledi. Tan 'ABD güvenilir bir müttefik olarak Türkiye'ye çok önem veriyor. Oynayacağı rollerin farkındalar. Yeni Dışişleri Bakanı John Kerry de çok deneyimli. Atamayı son derece olumlu görüyorum' dedi.
 Tan, Dışişleri Bakanlığı tarafından düzenlenen Büyükelçiler Konferansı'na katılmak üzere geldiği Ankara'da AKŞAM'a Türkiye-ABD ilişkilerinde son durumu değerlendirdi. Tan'ın açıklamaları özetle şöyle:
 TÜRKİYE İLHAM KAYNAĞI: Türkiye halihazırda bölgedeki en önemli faktörlerden biri. Demokrasisiyle, laik yapısıyla, güçlü ekonomisiyle, siyasi istikrarıyla buradaki demokrasiler için de çok önemli ilham kaynağı. Bölgede de tarihi dönüşüm yaşanıyor. 
 FIRKATEYNLER ÖNÜMÜZDEKİ DÖNEM: Fırkateynlerin Türkiye'ye hibe edilmesine ilişkin karar, yasama dönemine yetişemediği için kadük oldu. Bunu sorun olarak nitelendirmemek gerek. Önümüzdeki yasama döneminde sorun yaşanmadan kabul edilir.
 PREDATÖR KARARSIZLIĞI: Predatorlar konusu çok geniş bir çalışmayı gerektiriyor. Bu konuda Türkiye'de ne yazık ki yanlış algılama var. Deniliyor ki, 'Türkiye'ye verilmek istenmiyor' ya da 'bir takım tereddütler' var. Halbuki olay o değil. ABD yönetimi henüz silahlı Predatorlerin alınması ve silahlı-insansız hava araçlarının satışı ve bu teknolojinin diğer ülkelere verilmesi konusunda siyaset belirlemiş değil. Şimdiye kadar bir tek İngiltere'ye, sadece Afganistan'da kullanması için verdiler. Ayrıca bu talepte bulunan sadece biz değiliz. Başka ülkeler de var. Yani 'acaba biz bunu bütün dünyadaki müttefiklerimiz için veya terörle mücadele konusunda  yardıma ihtiyacı olan müttefiklerimize verecek miyiz, vermeyecek miyiz' noktasında genel bir karar oluşturmaları lazım. Bu kararı henüz oluşturamadılar. Yani bu Türkiye'nin talebinden bağımsız bir konu. Karar aldıklarında eminim biz de alma imkanına kavuşacağız.
 KERRY ÇOK OLUMLU: John Kerry çok önemli ve deneyimli bir siyasetçi. Her türlü olumlu özelliği var. En önemlisi Türkiye'yi tanıyan, bilen, bölgeyi tanıyan, bölgeyle ilgili tecrübesi derin bir siyasetçi. Türkiye'ye bakış açısı da gayet olumlu. Umuyorum sorun olmadan Senato'nun onayının ardından görevine başlayacaktır. 
 ERMENİ SORUNU: Bu konunun gündeme gelip gelmemesinin Türkiye'nin ağırlığıyla yakın ilgisi var. Türkiye küresel anlamda da ağırlık kazandı.  Dolayısıyla böyle meseleler çok marjinal olarak algılanıyor. Artık kimse bunu masaya getirip bizimle ilişkilerini riske atmak istemiyor.
 Gemiler 'kadük' oldu
 ABD'den Türkiye'ye iki fırkateyn hibesini öngören tasarı, Senato gündemine gelmemesi ve Kongre yasama döneminin sona ermesi dolayısıyla kadük oldu. Fırkateynlerin hibesini öngören yasa tasarısı, Temsilciler Meclisi'nde pazar günü onaylandı. Ancak tasarının yürürlüğe girmesi için onay vermesi gereken Senato, Kongre'nin 112. yasama döneminin son gününde tasarıyı gündeme almadan oturumunu kapattı. Bir yasama döneminde onaylanmayan tasarı, bir sonraki yasama dönemine sarkmadığından, iki fırkateynin hibesi şimdilik rafa kalktı. Hibenin hayata geçmesi için, Kongre'nin yeni yasama döneminde benzer içerikte tasarının tekrar sunulması ve Kongre'nin iki kanadı tarafından onaylanması gerekecek.
 Sorun yaşamayız
 ABD Türkiye'nin sadece bölgesinde değil, küresel olarak da ağırlığının arttığını görüyor. O bakımdan her alanda desteğini sürdürüyor. Fırkateynler konusu da yeni değil. Daha önce Kongre'de başka konular ön plana çıkınca tasarı geçmemişti. Şimdi bu dönem dikkat ederseniz hiçbir itiraz olmadan kabul edildi. Bu fırkateynler bence Türkiye'nin savunması açısından son derece önemlidir.
  