İngilizler her yerde bu Türk'ü arıyor!
KENDİ ülkelerinde işledikleri suçlardan kaçmak için İngiltere'ye giden 16 kişinin fotoğrafı İngiliz polisi teşkilatı Scotland Yard tarafından basına servis edildi.
 Bülent ŞANLIKAN / İSTANBUL
 Kaçaklar arasında ünlü avukat Fikret Aslan'ın cinayetten aranan oğlu Serhat Aslan da yer alıyor. Hukuk Fakültesi öğrencisi Aslan, Burak Şengöçen'in 19 yaşında öldürülmesi olayında birinci derecede cinayet zanlısı olarak aranıyor. İngiliz polisi aranan kişilerin görülmesi halinde haber verilmesini, tehlikeli oldukları gerekçesiyle zanlılarla iletişime geçilmemesini istedi.
 10 YILDIR NETİCE YOK 
 BURAK Şengöçen'in babası Murat Şengöçen ise şöyle konuştu: 'Serhat Aslan'ın Scotland Yard'ın listesinde yer alması hakkında bilgim var. Ümit ediyoruz ki bu kişi mutlaka yargının önüne çıkarılır. O günü iple çekiyoruz. Biricik evladım bizden alındı. O günden bu yana yaşadığımız acıyı kimse tahmin edemez. Bu çocuğu babası finanse ediyor. Yoksa İngiltere gibi bir yerde yaşayamaz. Biz de İngiliz makamları ile irtibatlıyız. Babasının İngiltere'ye gidip geldiğini ayrıca bir takım İngilizler'le görüştüğünü de biliyoruz. İngiliz basını bu olaya Türk basınından çok daha ilgili gösteriyor. BBC de bizi aradı. Sanırım hükümet yetkilileri arasında bir koordinasyon eksikliği var. Çünkü 10 yıldır bir türlü netice alamadık.'
 Londra'da görüntülenmişti
 KIZ arkadaşı ile Yeşilköy'de bir kafede oturan Burak Şengöçen, kız arkadaşının eski sevgilisi ile Serhat Aslan'ın da arasında bulunduğu grup tarafından bıçaklanarak 2004'te öldürülmüştü. Serhat Arslan 2009'da bir televizyon kanalı tarafından Londra 'da görüntülenmişti. Arslan'ın Londra'da yaşadığı, bin paund'luk bir evde kirada oturduğu, bir Türk kızla nişanlandığı ve anne-babasının ara sıra onu ziyarete gittiği belirlenmişti.