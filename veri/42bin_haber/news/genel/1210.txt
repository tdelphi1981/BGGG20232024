İran'dan sürpriz karar
Suriye'de çözüm için kurulan Ortadoğu çözüm grubunun Türkiye'de yapılacak toplantısı, İran Dışişleri Bakanı'nın 'katılamayacağını bildirmesi nedeniyle' iptal edildi
 MAHMUT GÜRER / ANKARA
 Suriye için kurulan Ortadoğu çözüm grubunun Türkiye'de gelecek hafta yapacağı toplantı, İran Dışişleri Bakanı Ali Ekber Salihi'nin 'Cumhurbaşkanı Mahmut Ahmedinecad'ın Vietnam ziyaretine eşlik edecek olması nedeniyle' iptal edildi.
 AKŞAM'ın diplomatik kaynaklardan edindiği bilgilere göre, Suriye için kurulan Ortadoğu Çözüm Grubu'nun İstanbul ya da Ankara'da gerçekleştirmesi öngörülen 'bakanlar toplantısı' Tahran yönetiminin mazereti nedeniyle iptal oldu. Dışişleri Bakanlığı kaynakları, zirvenin iptal edilmesinin söz konusu olmadığını ancak ertelendiğini söyledi. Kaynaklar, yeni zirvenin yeri ve zamanına ilişkin herhangi bir saptamanın da yapılmadığını vurguladı.
 AYNI kaynaklar, Ahmedinecad'ın Vietnam ziyaretinin ve heyetinin çok önceden planlandığına dikkat çekerek, bu durumu 'Suriye rejimine destek veren İran'ın zaman kazanma çabası' olarak nitelendirdi.
 ÇÖZÜM ÖNERİSİ HAZIR
 BU arada Suriye muhalefeti Katar'ın başkenti Doha'da yeniden şekillendirilirken, Türkiye'nin de Mısır, İran ve Suudi Arabistan ile birlikte kurduğu Suriye için Ortadoğu Çözüm Grubu'na önerilerini yazılı olarak sunduğu öğrenildi. Planda, artık olası bir geçiş süreci gerçekleştirilmesi için zaman kalmadığı vurgulanırken, Beşşar Esad'ın hemen gitmesi ve seçimlerin yapılması öngörüldü. Ankara, dörtlüye sunduğu planında, şiddete karışmamış ve halen Esad hükümeti içinde yer alan bir ismin ülkeyi seçime götürmesi önerisini getirirken, bu ismin Esad'ın yardımcısı Faruk El Şara olduğu daha önce dile getirilmişti.
 İBRAHİMİ'YE YOL HARİTASI 
 ÖNERİDEKİ üçüncü temel konu da, Esad'ın yerine gelecek ismin orduyu kentlerden çekerek ülkeyi 'hemen' seçime götürmesi oldu. Ankara'nın dördüncü önerisi de, yeni anayasa hazırlığının da seçimle belirlenecek yeni hükümet tarafından yapılması oldu.
 DİĞER ülkelerin de tekliflerini tamamlamasıyla, Türkiye, Mısır ve İran Dışişleri bakanlarının bir araya gelerek ortak çözüm oluşturması öngörülüyor. Suudi Arabistan'ın da dışarıdan desteklediği çözüm grubu ortak bir teklifi ortaya koyabilirse, bu proje BM ve Arap Birliği'nin Suriye Özel Temsilcisi El-Ahdar el-İbrahimi için yeni yol haritası oluşturacak.
  