Müzakere sürecine nasıl gelindi?
PKK terörünü bitirmek için İmralı ile görüşmeler başladı. Peki, Oslo sonrası bu süreç nasıl gelişti?
 Özkan Tamirak
 
 PKK terörünü bitirmek için İmralı ile görüşmeler başladı. Peki, Oslo sonrası bu süreç nasıl gelişti? Müzakere başlamadan önce çok önemli adımlar atılmıştı. KCK operasyonlarıyla köşeye sıkışan terör örgütüne yönelik mayıs ayı itibarıyla Hakkari, Şırnak, Diyarbakır başta olmak üzere polis-asker ortak operasyonlar düzenledi. İstanbul polisi eylem için gömülmüş bombaları bir bir buldu. İstihbarat raporlarına göre örgüt yaz ayındaki operasyonlarda 1400 adamını kaybetti. 'Vur-çekil' değil, 'Vur-kal' taktiği işe yaradı. Bölgedeki komutanlar, 'istihbarat ayrımı yapmayın gelen her bilgi önemlidir' diyerek 'operasyonlara devam' talimatı verdi. Asker dağdan inmedi. Özel Harekat destek oldu. Teröristler, kış üstlenmesine gidemedi. Sığınaklar imha edildi, örgüt üyeleri dağda açlıkla karşı karşıya kaldı. Bomba taşıyan kuryeler metropollere gidemeden yakalandı. Pek çok terörist, kış üslenmesine gidemeden ya soğuktan ya da çatışmada öldü. Fırsatını bulan çok sayıda terörist ise teslim oldu, Pişmanlık Yasası'ndan faydalandı. 
 KANDİL NASIL BAKAR
 KANDİL'de ise durum biraz karışık. Sözde komuta kademesi birbirlerine güvenmiyor. PKK'nın şahinleri, 'Ankaralılar Grubu' olarak tanınan Mustafa Karasu, Cemil Bayık, Duran Kalkan, Fehman Hüseyin'in aralarında bulunduğu isimler müzakereye karşı. Murat Karayılan ise daha ılımlı ve örgütün silah bırakmasını isteyen taraftan. Bu iç karışıklık da müzakere sürecinin hızlanmasına yol açtı. Bayık, Kalkan gibi isimlerin pasaportları ceplerinde. Kaçabilirler. Özellikle Öcalan'ın Kandil'in bilgisi dışında ölüm oruçlarını bitirmesi örgütü karıştırmıştı. Öcalan bu talimatla 'Lider benim' demişti.
 AİLELER İKNA OLDU
 ÖRGÜT köşeye sıkışmış durumda. Dağa götürecek adam bulmakta da büyük zorluk yaşıyor. İstihbarat birimleri, teröre bulaşmış veya bulaşmak üzere olan yaklaşık 4500 gencin aileleriyle bire bir temasa geçti. Aileler ikna ediliyor. Bu çalışmada yüzde 78 oranında başarı sağlandığı açıklandı.
 ASKER-POLİS UMUTLU
 GÜVENLİK birimlerinin geri adım atmaya niyeti yok. Üst düzey yetkililerde 'Bu işi artık bitiriyoruz' inancı hakim. Alarm hali sürecek. Moraller yerinde. Polis ve askeri yetkililer, müzakere sürecinden çok umutlu. Eğer derin yapılar yine devreye girmezse bu sürecin diğerlerine benzemeyeceğine inanıyorlar. 
 BÖLGE halkı ise terörden bıkmış durumda. Çocuklarını PKK'ya vermek istemiyorlar. Bu yüzden örgüt 12-13 yaşındaki çocukları köylerden kaçırmaya başlamış. Bölge halkı, örgüt üyelerini gizlemiyor. En küçük bir gelişmede güvenlik güçlerine bilgi veriliyor.