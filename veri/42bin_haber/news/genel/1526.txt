Tüketici haklarını ihlal cezaları 10 kat artıyor
Rusya'da tüketici haklarını ihlal suçunun cezası 10 kattan fazla artırılarak 300 bin rubleye (10 bin dolar) çıkarılıyor. Aynı suçun tekrarlanması halinde ceza miktarı 1 milyon rubleye kadar artabilecek.
 Tüketici haklarının korunmasıyla ilgili kanun üzerinde yapılması düzenlenen değişikliğin önümüzdeki günlerde meclise sunulacak. Rus basınına açıklama yapan Duma Ekonomik Politikalar ve Girişimcilik Komisyonu Başkan Vekili Viktor Evagelsky, tüketici haklarının korunmasıyla ilgili olarak 20 yıl önce kabul edilen yasanın modasının geçtiğini söyledi.
 Firmaların herhangi bir şekilde tüketici haklarını ihlal ettikleri zaman ceza ödemeyi tercih ettiklerini söyleyen Evagelsky, "Firmalar ihlali ortaya çıkaran şartları bertaraf etmeye çalışmıyor. Çünkü yasanın günümüzdeki haliyle ceza ödenmesi, firmalar için daha avantajlı." dedi.
 Rusya'da tüketici haklarıyla ilgili yürürlükte olan yasa, hak ihlali durumunda oldukça düşük cezalar öngörüyor. Mevcut yasaya göre, tüketicinin kandırılması durumunda kişiler için 1000-2000 ruble (33-66 dolar), tüzel kişiler için de 10-20 bin ruble arasında bir ceza öngörülüyor. 
 Duma'da gündeme alınacak yasa tasarısında ise, para cezasının daha da artırılması öneriliyor. Buna göre, kişiler için ceza oranı 50-70 bin ruble arasında olması önerilirken, bu rakam tüzel kişiler için 100-300 bin rubleye de kadar çıkarılması teklif ediliyor.
 Tasarıda tüketici haklarının ihlalinin tekrar yaşanması durumunda yapılması gerekenlere de yer verildi. Buna göre, ihlalin tekrarı durumunda para cezasının miktarı tüzel kişiler için 1 milyon rubleye kadar çıkarılabilecek. Ya da ilgili kurumun faaliyetleri bir yıllığına durdurulabilecek.
 CİHAN
  