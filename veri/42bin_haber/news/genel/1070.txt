Sıfırcı Hoca para musluğunu açtı Türkiye 'yatırım ligi'ne yükseldi
Türkiye yıllardır beklediği 'yatırım yapılabilir' notuna sonunda kavuştu. Fitch, Türkiye'nin notunu bir kademe yükselterek BBB-'ye çıkardı. Notumuz en son 1994 yılında yatırım yapılabilir seviyesindeydi
 Not artırımıyla birlikte Türkiye'ye gelen fon miktarının artmasına kesin gözüyle bakılıyor. Ama bunun için bir kredi derecelendirme kuruluşunun daha Fitch'i izlemesi önemli. En yakın ihtimal de Moody's...
 Türkiye ekonomisinde tarihi gelişme. Kredi derecelendirme kuruluşu Fitch, Türkiye'nin kredi notunu bir kademe yükselterek BB+'dan BBB-'ye çıkartırken, not görünümünü 'durağan' olarak belirledi. Türkiye böylece 18 yıl aradan sonra yatırım yapılabilir seviyeye ulaşmış oldu. Türkiye'ye ilk yatırım notu 1992'de Moody's tarafından verilmiş, ancak 1994'teki krizde kredi notu üç kademe birden indirilerek yatırım seviyesinin altına inmişti. 
 
 BÜYÜMENİN AVANTAJI
 EKONOMİNİN yumuşak iniş yolunda olduğunu belirten Fitch, devletin makul ve azalan borç yüküne dikkat çektikten sonra kredi notunu destekleyen unsurları 'güçlü bankacılık sistemi, orta vadedeki olumlu büyüme görünümü ve görece zengin ve çeşitlenmiş ekonomi' olarak sıralandı. Kamu maliyesinin kredi notunun ana kuvvetli unsuru olduğunu belirten kuruluş, özelleştirme gelirleri hariç bütçe açığının gayrı safi yurtiçi hasılaya (GSYH) oranının bu yıl yüzde 1.9 düzeyinde kalmasını beklendiğini belirtti. Yayımlanan açıklamada Türkiye'nin kamu borcu/GSYH oranının yıl sonunda yüzde 37 düzeyinde olacağı, bu oranın BBB kredi notu aralığını paylaşan ülkelerde medyan değerin yüzde 41 olduğunun altı çizildi.
 Moody's 'bir' artırsa yeter
 TÜRKİYE'NİN  daha geniş bir uluslararası yatırımcı kitlesinden sermaye girişi sağlaması için ise üç büyük derecelendirme kuruluşundan en az ikisinden kredi notunun yatırım yapılabilir seviyede olması gerekiyor. Moody's, Türkiye'nin kredi notunu; yatırım yapılabilirin bir kademe altı olan Ba1 seviyesinde 'pozitif' görünümle, S&P ise yatırım yapılabilirin iki kademe altında BB'de 'durağan' görünümle derecelendiriyor.
 Bankacılık korur
 TÜRKİYE'NİN kredi profilinin şoklara geçmişe göre daha dayanıklı olduğuna dikkat çeken Fitch, Türkiye'nin dış finansman göstergeleri kredi notu üzerindeki ana zayıf unsur olarak kalmayı sürdürdüğünü belirtti: 'Bu yıl GSYH'nin yüzde 7.3'ü düzeyinde yer alması beklenen cari açık ülkeyi küresel likidite şokları karşısında zayıf bırakıyor.'  Ekonominin yatırım yapılabilir seviyedeki diğer ekonomilerden daha volatil kalmaya devam edeceğini ifade eden Fitch, önümüzdeki dönemde ekonominin bir dış finansman şoku ve resesyon ile karşılaşabileceğini ancak 'ülkenin, bankacılık sisteminin ve hanehalkının güçlü mali durumunun yanı sıra ekonominin ve kur esnekliğinin şokların finansal krize dönüşmesi karşısında koruma' sağlayacağını belirtti.
 Dikkatli olun: Cari açık hala büyük risk
 FITCH, Türkiye'nin cari açıkta belirgin veya kalıcı bir düşüş sağlaması halinde notunun daha da artırılabileceğini ancak bu durumun yakın vadede beklenmediğini ifade etti. Açıklamada, dış şokların veya politika uygulamasında meydana gelecek bir hatanın yol açacağı ödemeler dengesi krizinin ise notunda aşağı yönlü harekete neden olabileceğine dikkat çekildi.
 Yüzde 3 büyürsünüz
 GSYH'NİN bu yıl yüzde 3 büyüyeceğini öngören Fitch, büyümenin 2013'te yüzde 3.8, 2014'te yüzde 4.5'e yükselmesini, yıl sonunda enflasyonun ise yüzde 7.4'e inmesini bekliyor.
 Olumlu bir gelişme
 TÜSİAD Yönetim Kurulu Başkanı Ümit Boyner: Notun artması Türkiye ekonomisine ilişkin dış yatırım kararlarında temel eşik noktalarının aşılmasını ve doğrudan yatırımların cesaretlendirilmesini sağlayacak olumlu bir gelişme.
 Geç bile kalındı
 SABANCI Holding Yönetim Kurulu Başkanı Güler Sabancı: Son yıllardaki ekonomik performans not artırımının habercisiydi.  Fitch ve diğer derecelendirme kuruluşları, Türkiye'nin notunu artırmada geç bile kalmışlardır.
 100 milyarlık not
 OYAK Menkul Değerler Ekonomisti Gülay Elif Girgin: Hesaplamalarımıza göre iki kurumdan yatırım yapılabilir not alınmasıyla birlikte Türkiye, 2013-23 arasında yıllık ortalama 65 yerine 75 milyar dolar fon girişi sağlayabilecek. Bu da, on yılda kabaca 100 milyar dolar civarında ekstra sermaye girişi anlamına gelmektedir.
 İki kuruluş şart
 ING Baş Ekonomisti Şengül Dağdeviren: 'En azından 2 derecelendirme kuruluşunun yatırım yapılabilir notu vermesi lazım. Sermaye girişi artarsa dış finansman imkanları kolaylaşacak. Daha ucuz kaynak, daha düşük faiz demek. Bu, vatandaş için de ucuz kaynak anlamına gelir. Piyasalara etkisi daha sınırlı olacak.
 Ekonomi canlanır
 OKAN Üniversitesi İktisadi ve İdari Bilimler Fakültesi Prof. Dr. Taner Berksoy: 'Bu karardan sonra Türkiye'ye daha yoğun bir sermaye girişi olur. Bu da ekonomiyi biraz daha hareketlendirir, hızlandırır. Eğer sermaye gelişi olursa kur geriler. Faizde gevşeme olur. Zaten bunlar büyümeyi kışkırtıcı olur.
 Moody's değil S&P
 INTEGRAL Menkul Değerle Analisti Yeliz Karabulut: Endeks 81.000'e çıkabilir. Bundan sonra piyasaların odak noktası S&P ve Moody's'in not artırım ihtimalleri ve bu beklentinin zamanlaması olacaktır. S&P'nin Moody's'den önce not artırma ihtimalinin bence daha yüksek.
 NOT ARTIRIMI NE GETiRECEK?
 - TÜRKİYE'NİN notunu artması özellikle emeklilik fonlarını cezbedecek.
 - DÖVİZ akışı hızlanacak. Cari açık için finansman önemli. Bu problem artık daha az baş ağrıtacak.
 - PARA girişiyle birlikte, dolar düşecek, TL değerlenecek. Fakat Merkez Bankası bunu istemez. Yavaş yavaş piyasadan döviz toplayabilir. Bu da not artırımı için büyük avantaj olan Merkez Bankası revervlerini artırır.
 - FAİZLER düşecek.
 - FAİZLERİN düşmesiyle, ekonomik aktivite hızlanacak. Krediler daha da artacak. Büyüme hızlanacak.
 - FAİZLERİN  düşmesiyle Türkiye daha ucuza borçlanacak. Bütçe açığı azalacak.
 - İRKETLERİNİN de borç maliyeti azalacak. Bankalar daha uygun kredi verecek.
 - ENFLASYON gerileyecek. Para daha değerli olacak.