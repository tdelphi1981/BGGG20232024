'Kimse cenazeleri istismar etmesin'
Çin gezisini sürdüren Kılıçdaroğlu, Paris'te öldürülen PKK'lı 3 kadının Türkiye'deki cenaze törenlerinin istismar edilmemesi çağrısında bulunarak, 'Habur benzeri görüntülerin halkı rahatsız ettiği hatırlatması yaptı
 Çiğdem TOKER / PEKİN - ŞANGHAY 
 CHP Genel Başkanı Kemal Kılıçdaroğlu Çin gezisinin üçüncü gününde Çin Seddi'ni ve Yasak Şehri gezdikten sonra Pekin'den Şanghay'a geçti.
 TÜRKİYE'den binlerce kilometre uzakta olsa da ve bambaşka programları izliyor olsanız da  Ankara gündemi, kaçınılmaz bir biçimde kendini gösteriyor. Şangay'a geçmeden az önce Kılıçdaroğlu ile kısa bir sohbet imkanı yakaladığımızda ilk soru, Paris'te öldürülen üç PKK'lının cenazeleriyle ilgili oldu. 
 KILIÇDAROĞLU, 'cenazelerin istismar edilmemesi' çağrısında bulundu. Bir arkadaşımız 'Fethullah Gülen'in 'sulh hayırdır' sözünü nasıl değerlendiriyorsunuz?' diye sorunca, CHP liderinin yanıtı 'Ülkeye barışın huzurun gelmesi için herkesin katkı yapması gerekir' yanıtını verdi. Kılıçdaroğlu, cenazelerin kaldırılması konusunda 'Habur benzeri görüntülere dair hassasiyet var' hatırlatması üzerine de 'Elbette o görüntüler halkı rahatsız ediyor' dedi.
 CHP lideri, genel kanaatin Fransız istihbaratının isterse bu cinayetleri çözeceği yolunda olduğunu vurguladı.
 ÖCALAN'a televizyon verilmesiyle ilgili değerlendirmesi sorulan Kılıçdaroğlu, 'Mahkumlara televizyon verilmesine yargıç karar verir. Bizde Başbakan karar veriyor. Olacak şey değl. Yargıya müdahalenin boyutları ürkütücü'  karşılığını verdi. CHP lideri, Arınç'ın 'düzeltme yaptığı' anımsatılınca, 'Biliyorsunuz son dönemde Başbakan konuşuyor. Sonra bakanlar sıraya giriyor. Devirdiği çamları nasıl düzelteceğiz diye' dedi.
 GELENEKTİR, BİLGİ VERİLİR
 HÜKÜMETİN sorunu çözmek için birden fazla adım attığını ancak her seferinde daha zor çözülür hale geldiğini belirten Kılıçdaroğlu, 'Görüşmelerin devam ettiğini biliyoruz,  ama burada nasıl yürütecekler bilmiyoruz' diye konuştu. MİT Müsteşarı düzeyinde kendisine bilgi verilmesi ihtimaliyle ilgili soruya, 'Verilecek bilgiye bağlı. Devlette böyle bir gelenek vardır. Dışişleri ve bürokrasiden belli aralıklara bilgi verilir' karşılığını veren CHP lideri, 'Bugüne dek MİT tarafından size bir bilgilendirme oldu mu?' sorusuna ise 'Evet bir kez' karşılığını verdi. Kılıçdaroğlu, 'Hangi konuda?' şeklindeki ısrarlı sorulara karşın 'genel' demekle yetindi.
 
 AFFIN İŞARETİ YOK 
 TÜRKİYE'NİN huzura kavuşmasının birinci koşulunun, özel yetkili mahkemelerin tümüyle kaldırılması ve yargılamaların tamamen normal mahkemelere devredilmesi olduğunu ifade eden Kılıçdaroğlu, 'Genel afla' ilgili soruya 'Kamuoyunda tartışılıyor, ama bunun işareti yok' yanıtını verdi. CHP lideri, 'Siz destek verir misiniz?' sorusuna ise şu karşılığı verdi: 'Haksız yere tutuklanan insanlara 'sizi affediyorum' demek onları suçlamak anlamına gelir. Onlar suçu kabul etmiyor ki. Suçlu olduklarını kabul etmiyorlar.'
 Gezi tarihinde zorlanıyoruz
 SORU üzerine Irak ve Mısır'dan da davet aldıklarını şartlar uygun olursa gideceklerini söyleyen Kılıçdaroğlu, 'Biz tarih bildirmekte zorlanıyoruz. İçerideki olaylar sorun yaratıyor. Irak'a gidelim dedik. Talabani'nin sağlık durumu çıktı. Mısır'ı düşündük, orada da olaylar çıktı' diye konuştu
 
  