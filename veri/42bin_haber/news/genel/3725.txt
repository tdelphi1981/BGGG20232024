Davullu zurnalı son!
Fethiye'de Özge Avcı Gedik (18) ağustosta ailesinin yardımıyla bir odaya kapatıldığını ve nişanlısının tecavüzünden kaçarak kurtulduğunu iddia etmişti. Genç kız, 5.5 ay sonra davullu zurnalı düğün yaptı
 Erdoğan CANKUŞ
 Gündeme oturan olay geçen Ağustos'ta yaşanmıştı. İddiaya göre, Özge Avcı Gedik (18) yüzüğü atmak isteyince 'ilişkiye girerse evlenir' diye nişanlısı Taşkın Gedik (28) ile bir odaya kapatılmıştı. 3 saat direnen genç kız pencereden kaçıp jandarmaya sığınmıştı. Olayla ilgili genç kızın anne ve babasınında aralarında olduğu 9 kişi tutuklanmış, damat Taşkın Gedik dışındakiler tutuksuz yargılanmak üzere serbest bırakılmıştı. Geçen 21 Kasım'daki ilk duruşmada Özge ile nişanlısı Taşkın'ın cezeavinde nikahlandığı ortaya çıkmış, genç kız ifade değiştirerek şikayetçi olmadığını söylemişti. Taşkın Gedik, Özge'nin 'Yuva kurmak istiyoruz' sözleri üzerine tahliye edilmişti.
 2 GÜN 2 GECE ŞENLİK
 GENÇ çift için Fethiye'ye bağlı Bozyer ve Gökben köylerinde 2 gün 2 gece süren düğün yapıldı. Düğüne çok sayıda davetli katıldı. Gelin Özge Gedik ile damat Taşkın Gedik bol bol dans etti. Genç çift yaptığı açıklamada ise 'Bundan sonra mutluluk var. Bugüne kadar yanlış anlaşılma oldu. Araya bazıları girdi. Bu duruma düştük. Artık günler daha güzel olacak' dedi. 'Tecavüz Odası' davası ise Fethiye Ağır Ceza Mahkemesi'nde devam ediyor. 
 
 'Böyle rezalet görmedim'
 Daha önce AKŞAM'a yaptığı açıklamada, 'Özge bana 'Dayı beni o çocukla evlenmeye zorluyorlar' dedi' diye konuşan dayı Özay Tümek yaşananlara inanamadığını söyledi: 'Böyle rezalet görmedim. Hapse girme korkusuyla bu düğünü yaptılar. Unutulsun istiyorlar. Özge de bunlara kandı, paraya pula aldandı.'