Benim için hayat sadece bir gönül meselesi
Tuna Kiremitçi, ilk romanı 'Git Kendini Çok Sevdirmeden'i yayımladıktan 10 yıl sonra, romanın karakterlerini bu kez 'Gönül Meselesi'nde buluşturuyor. Muhafazakar Gönül'ü de 'kadro'ya katan Kiremitçi, bunun sebebiniyse şu sözlerle açıklıyor: 'Benim için hayat sadece bir gönül meselesi. Toplumun da gönül bağlarını güçlendirmeye ihtiyacı var. Hayat tarzımıza ya da etnik kökenimize göre ayrılarak yaşayamayız.'
  ÖZLEM AKALAN
  ozlemakalan@gmail.com
 Tuna Kiremitçi, yeni romanı 'Gönül Meselesi'nde, yine aşkı ve ilişkileri öykünün merkezine koyuyor. Ancak bu kez bir farkla; kahramanlardan biri, muhafazakar kesimden, türbanlı Gönül. 
 'Git Kendini Çok Sevdirmeden' romanının karakterlerinin bir kez daha canlandığı 'Gönül Meselesi'nde Kiremitçi, geçmiş ve şimdi arasında paralellikler kurarak bizi kah 20 yıl öncesine götürüyor, kah bugüne sürüklüyor. Çocukları Emrah'ın ölümünün ardından eşi Ali'yi İstanbul'da bırakarak Eskişehir'e ailesinin yanına giden Arda, geri döner. Bu kez yanında Ertuğrul'un 8 yaşındaki kızı Dünya da vardır. Ali, artık bambaşka bir insan olmuştur, kendini dine vermiş, dahası Gönül adında genç ve türbanlı bir kızla da ilişki yaşamaktadır... Arda, bir yandan Gönül'ü tanımaya öte yandan Ali'yi anlamaya çalışırken, Dünya ve Ertuğrul ile bir gelecek peşine de düşer... 
 Tuna Kiremitçi ile Kırmızı Kedi Yayınevi'nden çıkan son romanı üzerine muhafazkar kesime bakışından köşe yazarlığı macerasına, müzik çalışmalarından ilişkilere uzanan bir röportaj gerçekleştirdik.
 
 × Romanınızı bir kadının ağzından yazıyorsunuz ve o kadının duygularını çok iyi ifade ediyorsunuz. Kadınları iyi tanıdığınızı iddia edebilir misiniz? 
 Bu romandaki kadını tanıdığım kesin. Kendisi 10 yıl önceki ilk romanımın kahramanı. Tıpkı Ertuğrul, Fırat ve Ali gibi. Yıllar sonra tekrar karşılaştık. Epeydir merak ediyordum, 'Öykü nasıl devam etti?' diye. Mutlu oldular mı, ne yer ne içerler, evrendeki halleri, hayat gaileleri nedir? Yoksa dünyada 20 ayrı cinsiyet yok ki zaten, yazarın görevi de olanları bir zahmet anlamak ve hakkıyla anlatabilmek.
 
 × Bu romanı yazarken, 'bilgi ve birikiminize' mi güvendiniz yoksa çevrenizdeki kadınlara 'Sen ne söylerdin?' diye danıştınız mı?  
 İlk versiyonu bitirdikten sonra bazı dostlardan okuyup düşüncelerini yazmalarını rica ettim. Onlardan gelen raporlar doğrultusunda eklediğim ya da çıkardığım bölümler oldu. Ayrıca, aradan geçen 10 yılda romanın kahramanlarıyla aynı yaşa geldim. Artık ben de onlar gibi orta yaşa yaklaşıyorum. Onların duygu ve düşüncelerine daha içeriden ve derinlemesine bakabiliyorum. Devam romanı sayılmasa da 'Gönül Meselesi'nde aynı karakterlerin olmasının nedeni bu. 
 
 BAŞÖRTÜLÜLERE SORDUM
 × İki kadın karakterden biri, Gönül, muhafazakar kesimden. Onun bakış açısını verebilmek adına nasıl bir çalışma yaptınız? Yoksa Tuna Kiremitçi olarak mı Gönül'e can verdiniz? 
 Sırf hayal gücüne güvenemezdim tabii. Başörtülü arkadaşlarla teatilerde bulundum, bazı aşamalarda okuyup duygu ve düşüncelerini söylemelerini istedim. Tartıştığımız, hemfikir olamadığımız yerler de oldu. Onların ideallerinden çok halihazırda yaşadıkları dünyayı anlamak istiyordum. Zamanla işin göründüğünden zor olduğu ortaya çıktı. Dindar bir kadının dünyasında mahremiyet esastır, romansa doğası gereği mahremiyeti ihlal eden bir sanat. Ama sonuçta bir denge noktası bulabildiğime inanıyorum. 
 
 × Bu romanla muhafazakar kesimin ilgisini çekeceğinize inanıyor musunuz? Ya da tepkisini çekme endişesi yaşıyor musunuz?
 Bugün Türkiye'nin melezleşmeye ihtiyacı var. Böyle kompartımanlar halinde, hayat tarzımıza ya da etnik kökenimize göre ayrılarak yaşayamayız. Aslında sokak bunun farkına varmış durumda. Başörtülü-başörtüsüz, Türk ya da Kürt gençler beraber, gayet güzel takılıyor. Siyasetçilerse hala ayrımları ve duvarları korumaya çalışıyor. Yoksa maazallah, işsiz kalırlar çünkü. Benim için hayat sadece bir gönül meselesi. Toplumun da gönül bağlarını güçlendirmeye ihtiyacı var. Romanım buna katkıda bulunursa ne mutlu.  
 
 KADINLAR DAHA CESUR
 × Önceki romanlarınıza bu çevrenin ilgisi, tepkisi nasıldı?
 Her kesimden okurum olmuştur. Ayrıca, okuduğum dindar yazarlar var ki bazıları arkadaşım zaten. İnsan farklı olandan daha çok şey öğreniyor. Birkaç yıl önce Hürriyet'te 'Başörtülü esas kız' diye bir yazı yazmıştım. 'Kadınlarımızın yarısı kapalı olmasına rağmen meşhur dizilerde niye hiç başörtülü esas kız olmaz?' diye soruyordum. Masumane bir soruydu ama günlerce tartışıldı. Bu arada bazı okurlar 'Hocam böyle diyorsun ama senin romanlarda da hiç kapalı kadın yok, ne haber?' şeklinde eleştirdiler. Düşününce onlara hak verdim. Sonra Arda'nın hikayesine Gönül dahil oldu ve bir kırılma yarattı. 
 
 × Romanınızdaki üç erkek karakter çelişkileri olan, zayıf diyebileceğimiz karakterler. Siz de ilişkilerde erkeklerin daha zayıf olduğuna inanan-lardan mısınız?  
 Kadınların da çelişkileri var ama onlar yüzleşme konusunda daha cesur, bunu kabul etmek gerek. Erkekler son ana kadar kaçak güreşmeye çalışıyor. Karşımıza günün birinde Jedi ustası bir kadın çıkana kadar uyku halinde yaşıyoruz. Hatta bu uyku hali yüzünden o kadınla karşılaşıp kim olduğunu fark etmediğimiz bile oluyor. Yoksa doğanın kadına ve erkeğe verdiği rollerde sorun yok. 
 
 STEVE JOBS GİBİ YAZMAK
 × Romanınızda dallanıp budaklanabilecek noktalar varken bir film hızında okunup bitiyor. Tarzınızın bu olduğunu söyleyebilir miyiz yoksa başka bir sebebi var mı?
 Sadelikten ve duruluktan yanayım. Hep Japon Haiku şiirleri gibi romanlar yazmak istemişimdir. Ya da Steve Jobs'un teknolojik tasarımları gibi. Doğu düşüncesiyle tanıştığımdan beri hayatı en yalın şekliyle kavramaya ve ifade etmeye çalışıyorum. Romanı kompakt hale gelene kadar fazlalıklarından arındırmaya çalışıyorum. Orhan Veli'nin 70 yıl önce şiirimizde yaptığı da biraz buydu aslında.  
 
 × Arda'nın Ertuğrul'la platonik ilişkisi 20 yıldan uzun sürüyor. Bu sürecin sonunda Ertuğrul'un Arda'ya söylediği belki de en güzel söz, itiraf 'Hayatım senin için hazırlanmakla geçti' oluyor. Gerçekten de sonunda 'birbirimizi bulmak' veya 'birbirimiz için hazırlanmak' için mi bunca berbat ilişki yaşıyoruz?
 Ertuğrul iyi çocuk ama Arda'nın yerinde olsam bu lafı duyunca onu tokatlardım. 'Hayatım senin için hazırlanmakla geçti' ne demek yahu? Öyle saçma şey mi olur? Ama biz erkekler böyleyiz, yüzleşemediğimiz zaaflarımızı ambalajlamayı seçiyoruz. Edebiyat tarihi bu sayede ortaya çıkmış eserlerle, müzeler Ertuğrul gibi adamların yaptığı resimlerle dolu. Allah'tan Arda benden daha bilgece davranıyor. Ne de olsa kadın. 
 
 × Bu hikaye nasıl aklınıza geldi, çıkış noktanız neydi? 
 Maneviyat hakkında bir roman yazmak istiyordum. En geniş anlamda maneviyat. Aşkı da, evlat sevgisini de, vefayı da içeren. Bizimki gibi hızlı değişen, gerçek kapitalizmi yeni keşfetmiş toplumlarda maneviyat mesele haline geliyor. Maddiyatçı dünyanın içimizde yarattığı boşluk yüzünden. Ayrıca Arda'nın hikayesine 10 yıldan sonra dönmek de istiyordum, çemberi kapatmak için. İkisi birleşince 'Gönül Meselesi' çıktı. Yazım süreciyse aralıklarla iki yıla yayıldı.
 DİLİN YETMEDİĞİ YERDE        GÖNÜL BAĞI KURULUYOR
 × Bulgar yazar Ludmila Filipova ile uzun süreli bir ilişkiniz var. İkili ilişkilerde aynı anadilini konuşurken bile çoğu zaman anlaşamıyoruz. Siz bu sorunun üstesinden nasıl geliyorsunuz?
 Haklısınız, biz yazarların kabul etmekte zorlandığı gerçek, dilin aslında yetersiz bir enstrüman olduğu. Kelimelerle istediğimiz kadar oynayalım, özellikle manevi konularda aciz kalıyoruz. O zaman da gönül bağının önemi ortaya çıkıyor. Aynı şey komşumuzla ya da çocuğumuzla kurduğumuz ilişkide de geçerli.    
 
 × Sizce ikili ilişkilerde aşılamayacak, üstesinden gelinemeyecek en büyük sorun hangisi?
 En büyük hata, esnek olamamak. Önyargılarla ve klişelerle düşünmek. Karşımızdakinden kafamızdaki kalıplara uymasını beklemek. Hem ilişkilerde, hem de hayatta bize acı çektiren bu. Hayat her saniye değişerek akıp gidiyor, bizse sınırlı bilgi ve tecrübelerimizle onu çözdüğümüzü sanıyoruz. Bu da bir çeşit körleşmeye yol açıyor. Ne sevdiğimizin aslında kim olduğunu görebiliyoruz, ne de hayatın aslında ne olduğunu.
 TUNA KİREMİTÇİ DENEN ARKADAŞLA ARTIK ÇOK FAZLA İLGİLİ DEĞİLİM
 × Siz sosyal medyayı, sosyal medya da sizi sık sık eleştiriyor. Müzisyenliğiniz ise her kesimden övgü alıyor. Siz kendinizi hangi dalda daha iyi ifade ettiğinizi düşünüyorsunuz? 
 Keşke müzik yaptığım yıllarda da övselerdi, belki devam ederdim. Şaka bir yana, Tuna Kiremitçi denen arkadaşla artık çok fazla ilgili değilim. Haliyle, insanların onun hakkındaki düşünceleri de merak uyandırmıyor. 
 Başkalarıyla ilgilenmeyi daha hayırlı buluyorum. Sonuçta yazarken kendimi daha iyi ifade etmişim ki yazar olmuşum. Yoksa hayat tek bir sanat için bile kısa. 
 
 × Önce Vatan sonra da Hürriyet gazetelerinde köşe yazarlığı yaptınız. Bir süredir medyadan uzaksınız...
 Meslekten gazeteci değilim ama köşe yazmayı da seviyorum. Formda tutan bir egzersiz. Ama dikkat etmezseniz insanın kendini fazla ciddiye almaya başlamasına yol açmak gibi tehlikeli yan etkileri var. Romanla uğraştığım sırada köşe yazmıyor olmak işime geldi, bu sayede enerjiyi tek noktaya odaklayabildim. Ama ileride tekrar yapabilirim, siyaset dışı yazmak kaydıyla. Siyasetten ve onun illüzyonlarından anlamadığımı sonunda anlamış bulunuyorum.