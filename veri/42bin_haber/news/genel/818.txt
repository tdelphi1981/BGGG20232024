Son çeyrekte kredi kullanmak kolaylaşacak
Bankalar, konut ve taşıt kredilerine uyguladıkları standartları değiştirmedi, diğer bireysel kredilere uyguladıkları standartları ise sıkılaştırdı. Yılın son çeyreğinde ise konutta standartlar gevşetilecek.
 Merkez Bankası 2012 yılı temmuz-eylül dönemi banka kredileri eğilim anketi sonuçlarını yayınladı. Anket sonuçlarına göre, Bankalar, konut ve taşıt kredilerine uyguladıkları standartları değiştirdi ve diğer bireysel kredilere uyguladıkları standartları ise sıkılaştırdı.
 2012 yılının son çeyreği için bankaların beklentisi genel olarak işletme kredilerinde standartların temelde değiştirilmeyeceği, konut ve taşıt kredilerinde standartların gevşetilirken diğer bireysel kredilerde sıkılaştırılacağı yönünde oldu.
 Bireysel krediler sıkılaştırılacak
 Konut ve taşıt kredilerindeki sıkılaşma beklentisine karşın standartlar temelde aynı bırakıldı ve diğer bireysel kredilerde ise standartlar beklendiği gibi sıkılaştırıldı.
 2012 yılının son çeyreği için beklenti konut ve taşıt kredilerinde standartlar gevşetilirken, diğer bireysel kredilerde standartların sıkılaştırılmaya devam edeceği yönündedir.
 Koşul ve kurallar açısından bakıldığında, konut kredilerinde krediler üzerinden alınan kar marjları, vade koşulları ve faiz dışında alınan ücret ve komisyonlar az da olsa sıkılaştırılırken, diğer bireysel kredilerde krediler üzerinden alınan kar marjları gevşetildi. Taşıt kredilerinde bu dönemde değiştirilen koşul ya da kural bulunmamaktadır.
 Kredi talebinde artış var
 2012 yılının üçüncü çeyreğinde, beklendiği gibi bireysel kredilere olan talep arttı. Bankaların net yüzde 23'ü konut kredilerinde, net yüzde 29'u taşıt kredilerinde, net yüzde 30'u ise diğer bireysel kredilerde talebin arttığını bildirdi. Gelecek çeyrek için bankaların net yüzde 52'si konut kredilerinde, net yüzde 41'i taşıt kredilerinde, net yüzde 50'si ise diğer bireysel kredilerde talebin artmasını bekliyor.
  