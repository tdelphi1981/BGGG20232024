Erdoğan'ın sözleri BDP'li vekillereydi
Arınç, grup toplantısındaki sözleri nedeniyle eleştirilen Başbakan Erdoğan'ı savundu: O sözleri BDP milletvekillerineydi. Açlık grevinde bulunanların bu grevi bırakmalarını istiyor
 Başbakan Yardımcısı Bülent Arınç, dün Ankara'da, Çırak Eğitimi ve Öğretimi Vakfı'nın düzenlediği elbise ve kırtasiye malzemesi dağıtım töreninine katıldı. Burada soruları yanıtlayan Arınç, cezaevlerindeki açlık grevlerine ilişkin olarak konuştu. Arınç, 'Devam eden açlık grevlerinden şahsen çok büyük üzüntü duyuyorum. Sayın Başbakanımız, tamamen BDP milletvekillerini muhatap alarak, onlar için birşeyler söylüyor ama açlık grevinde bulunanların da bu grevi bırakmalarını istiyor. Çünkü taleplerinin haklı olanlarının büyük ölçüde karşılandığını kendileri de mutlaka biliyordur' dedi.
 ISRAR ETMEYİN
 GEÇEN haftaki Bakanlar Kurulu toplantısından sonra yaptığı açıklamaların bugün realiteye dönüştüğünü kaydeden Arınç anadilde savunmaya ilişkin yeni düzenlemeyle ilgili de konuştu. Arınç, 'Bildiğiniz gibi sanıkların sadece iyi bildiği dilde savunma yapmak değil, ona ilaveten 13'ü de cezaevlerindeki şartlar da dahil olmak üzere bir demokratikleşme paketi Meclis'e gönderildi. Artık yapılacak veya onlar tarafından, talebinde ısrar edilecek bir konu yok. Kaldı ki demokratik talepler her zaman olabilir. Bunların her zaman makul bir şekilde karşılanacağını hükümet olarak ifade ediyoruz' diye konuştu. 
 GREVİ SÜRDÜRMEYİN
 AÇLIK grevindekilere de seslenen Arınç, 'Kendilerinden ısrarla rica ediyorum, bu anlamsız açlık grevini sürdürerek hayatlarınızı tehlikeye atmayın. Sizler bizim için değerlisiniz. 75 milyon insanın hayatına, hayat bütünlüğüne saygı duyuyoruz. Ne olur, duyuracağınız herşeyi duyurdunuz, hayatınızı tehlikeye atıp sizi sevenleri daha büyük üzüntülere koymayın. Sayın Başbakan şüphesiz BDP milletvekillerinin yanlışlıklarını ortaya koymak suretiyle onlara ithafen pek çok şey söylüyor. Ama açlık grevinde olanların bağımsız düşünmelerini ve karar vermelerini biz bekliyoruz' ifadesini kullandı. 
 ANKARA