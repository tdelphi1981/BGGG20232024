Bu pakette umut var
Hem KCK'lılar hem de tutuklu komutanlar kendilerine tahliye yolunu açacak 4. Yargı Paketi'ni bekliyor. Paket yasalaştığında pek çok suç suç olmaktan çıkacak, bazı suçların cezalarında da ciddi oranda indirime gidilecek
 Hakkı KURBAN 
 Demir parmaklıklar ardında uzun süredir özgürlük düşü kuranlar, 'şiddet içermeyen' veya 'şiddeti teşvik etmeyen' eylemleri suç kapsamından çıkaracak 4. Yargı Paketi'yle umutlandı.
 Daha önce 4. Yargı Paketi, iki kez Bakanlar Kurulu gündemine gelmesine karşın, bazı eksikleri nedeniyle, yeniden gözden geçirilmesi istenmişti. Tamamlanan çalışmalar yarın Başbakan Tayyip Erdoğan'a sunulacak. Erdoğan, başta Adalet Bakanı Sadullah Ergin olmak üzere ilgili bakanlar ve kurmaylarından brifing alacak ve 'olur' vermesi durumunda paket Bakanlar Kurulu'nun onayına sunulacak. 
 Paketle TCK'nın 220. maddesinde değişiklik yapılması öngörülüyor. Mevcut düzenlemede, 'Örgüte üye olmamakla birlikte örgüt adına suç işleyen' veya 'örgüte yardım ve yataklık eden' kişiler de 'örgüt üyesi' gibi ceza alıyor. Yeni düzenlemede ise 'bir suçun terör suçu sayılabilmesi için şiddet içermesi gerekliliği'ni içeren hükümler yer alacak. Böylece 'şiddet içermeyen' ve 'şiddeti teşvik etmeyen' suçlarla şiddet içermeyen 'yardım yataklık' suçu 'örgüt üyeliği' kapsamından çıkarılacak ve cezalarda ciddi oranda indirime gidilecek. 
 DÖRT GÖZLE BEKLENİYOR
 Getİrİlecek düzenlemeyle şiddete karışmayanlara tahliye yolu açılacak. Binlerce KCK'lı, paket bu şekilde yasalaşırsa serbest kalacak. Paket, Ergenekon ve Balyoz gibi davalardan tutuklu olanlara da tahliye yolu açabilecek.
 Süreçte önümüzdeki hafta gelişme olabilir
 ADALET Bakanı Sadullah Ergin, İmralı sürecinin iyi gittiğini, adaya kimin gideceği konusunun teferruat olduğunu belirtti. Ergin, katıldığı bir televizyon programında İmralı sürecinde önümüzdeki hafta bir gelişme olacağını düşündüğünü ifade ederken, sürecin çok uzamamasının daha hayırlı olacağını belirtti. Ergin, 'Bu sürecin sonuç alma ihtimali bölgedeki bir takım dengelere etki edecek. Dengelerin değişecek olması ihtimali, muhtemeldir ki belli noktalarda belli aktörleri rahatsız edecektir' dedi.  ANKA
  