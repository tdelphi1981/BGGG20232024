Okul yangınları Adana'ya sıçradı
Tehlikeli gelişme... PKK'nın gerçekleştirdiği okul yakma eylemlerine benzer olaylar Adana'da da yaşandı. Valilikten 'yüksek çözünürlüklü kamera talimatı' geldi
 Volkan Yanardağ
 PKK'nın son dönemde özellikle Doğu ve Güneydoğu illerinde okullara yönelik olarak gerçekleştirdiği sabotaj eylemleri, kozmopolit bir yapısı olan Adana'ya sıçradı. Valilik okulların bayraklarının gece yarısı indirildiği, okullara maddi hasar verildiği uyarısında bulundu.
 ADANA'da okullara yönelik sabotaj eylemleri 2012'nin son aylarıyla birlikte başladı. Dağlıoğlu ve Şakirpaşa mahallelerinde bulunan okullarda öğretmenler darp edildi, okul duvarlarına örgütsel içerikli yazılar yazıldı, yanıcı madde atılarak okullara maddi zararlar verildi.
 KAMERA UYARISI
 KARACAOĞLAN İlköğretim Okulu'na 27 Ekim'de kimliği meçhul şahıslar tarafından maddi hasar verilirken, okulun bahçesinde asılı bulunan Türk bayrağı indirildi. Parçalanan bayrak, okul duvarına bırakıldı. 11 Kasım'da da Gülbahçesi İlköğretim Okulu'nda bayraklar, ipleri kesilerek alındı.
 ADANA Valiliği, özel güvenlik görevlisi bulunan okullarda bu olayların yaşanmadığına dikkat çekerek, okullardan şu tedbirleri almalarını istedi: 'İl genelindeki tüm okullarda çözünürlüğü ve kayıt kalitesi yüksek güvenlik kameraları koyun ve görüş açılarını sık sık kontrol edin. Okullarda çevre aydınlatmasını sağlayın ve özel güvenlik görevlisi görevlendirin.'
  