Kara Kıta'yla tarihi dönemeç
'Safari diplomasisi' tuttu, kara kıtadan Türkiye'ye akın hızlandı. Geçtiğimiz günlerde üç ülkeye giden Başbakan Erdoğan'ın Afrika açılımı etkisini gösterdi. 10 yıl önce sadece 12 olan Türkiye'nin Afrika'daki diplomatik temsilcilik sayısı 31'e çıktı
 Hakkı KURBAN
 Başbakan Recep Tayyip Erdoğan'ın 8 yıl önce ilk tohumlarını attığı Afrika açılımı etkisini gösterdi. 'Safari diplomasisi' hem ekonomik, hem siyasi, hem de diplomatik olarak sonuçlarını vermeye başladı. 
 Türkİye'nİn Afrika'daki diplomatik temsilcilik sayısı 10 yıl içinde 12'den 31'e çıktı. Türkiye, bu yıl üç Afrika ülkesine daha büyükelçilik açacak. Bu ilgi karşılıksız da kalmadı. 14 Afrika ülkesinin Türkiye'de diplomatik temsilcilikleri faaliyete geçecek. Halen 20 milyar dolara yaklaşan Türkiye'nin Afrika ile ticaret hacminin, 2015 yılında 50 milyar doları bulması hedefleniyor. İşte 'safari diplomasisi'nin sonuçları: 
 ÜÇ ÜLKEYE BÜYÜKELÇİLİK
 Başbakanlık Kamu Diplomasisi Koordinatörlüğü'nün (KDK) verilerine göre, 2002 yılında Türkiye'nin Afrika'daki diplomatik temsilcilik sayısı 12'ydi. Aradan geçen 10 yılı aşkın sürede bu sayı 31'e yükseldi. Son olarak geçen yıl Nijer, Namibya, Gabon ve Burkina Faso'da Türkiye büyükelçilik açtı. Başbakan Erdoğan da geçtiğimiz günlerde Senegal ile birlikte bu ülkelerden Gabon ve Nijer'e 300 işadamıyla adeta çıkarma yapmıştı. Afrika safarisi bu yıl da sürecek. Gine, Çad ve Cibuti'de üç büyükelçilik açılması için son hazırlıklar yapılıyor. Türkiye geçen yıl, yine çoğu Afrika'da olmak üzere 23 merkezde ticaret müşavirliklerini devreye soktu.
 Türkİye'nİn kara kıta ilgisi karşılıksız kalmadı. 14 Afrika ülkesi daha önümüzdeki dönem Ankara'da diplomatik temsilcilik açma kararı aldı. Bu ülkeler arasında Benin, Kongo Cumhuriyeti ve Fildişi Sahilleri de bulunuyor. Geçen yıl 6 Afrika ülkesi Ankara'da büyükelçiliklerini devreye sokarken, Türkiye'de elçiliği bulunan Afrika ülkesi sayısı 21'e ulaşmıştı. Türkiye'de halen 21'i yerleşik, 21'i akredite misyon olmak üzere toplam 42 Afrika ülkesinin diplomatik temsilciliği bulunuyor. Türk Hava Yolları da, 23 ülkeye 33 ayrı sefer düzenliyor.
 DEV ZİRVE İSTANBUL'DA
 Öte yandan Türkiye-Afrika İşbirliği Zirvesi'nin ikincisi bu yıl İstanbul'da gerçekleştirilecek. Ekimde düzenlenmesi öngörülen zirveye 54 Afrika ülkesi liderinin katılımı bekleniyor. Bu ülkelere yönelik atılımda TİKA'nın payı büyük. Afrika'da 8 temsilciliği olan TİKA, 37 Afrika ülkesinde 1757 proje yürüttü. Böylece 1 milyon kişi temiz suya kavuştu.
 HEDEF 50 MİLYAR $
 Afrika kıtasının toplam nüfusu 1 milyar, kişi başı milli gelir ortalama 1200 dolar. Ancak çikolatadan elmastan uranyuma kadar büyük ekonomik değere sahip. Türkiye'nin Afrika açılımında en önemli boyutu da ekonomik işbirliği oluşturuyor. KDK verilerine göre Afrika'da toplam 35 ülkeyle Karma Ekonomik Komisyon (KEK) var. Kıta genelinde 16 iş konseyi faaliyet gösteriyor. Türkiye'nin tüm Afrika ile ticaret hacmi, 2012'nin ilk 11 ayında 17.7 milyar doları buldu. Bu sürede ihracat 12.2 milyar dolara ulaştı. Bu rakam 10 yıl öncesine göre beş kat fazla. 2015 için ticaret hedefiyse 50 milyar dolar.
 Çin'in en büyük hedefi
 Dünyanın iki süper ekonomisi ABD ve Çin, son dönemde ilgilerini Afrika'ya yöneltmiş durumda. İki büyük gücü kıtada birleştiren nokta, Afrika'nın büyüme potansiyelinin farkında olmaları ve bundan çıkar sağlamak istemeleri. AB tarafından Südwind Enstitüsü'ne yaptırılan bir araştırmaya göre, Çin'in yaptığı kalkınma yardımlarının yüzde 46'sı Afrika'ya akıyor. Verilen kredilerin çoğu da somut projelerle bağlantılı. Afrika ülkeleriyle Çin arasındaki ticaret hacmi 2000 yılında 10 milyar dolarken, 10 yılda büyük artış gösterdi ve 2010'da 166 milyar dolar olarak gerçekleşti. Ayrıca Afrika pazarı, ucuz Çin malları için de önemli ve büyük bir alan.
 Afrika'yı hiç ihmal etmedi
 Başbakan Recep Tayyip Erdoğan, 2013'ün ilk gezisini Afrika'ya gerçekleştirdi. Nijer, Gabon ve Senegal'e giden Erdoğan, görev süresi boyunca 12 ülkeye toplam 21 gezi gerçekleştirmiş oldu. Erdoğan daha önce dörder kez Mısır ve Libya'yı, ikişer kez Tunus, Etiyopya ve Güney Afrika Cumhuriyeti'ni, birer kez de Cezayir, Fas, Somali ve Sudan'ı ziyaret etti. Erdoğan, son gezisinde 'Türkiye, tarihi ve medeniyetinden güç alarak doğrulan Afrika'yı destekliyor, imkanlarını seferber ediyor. Tarih, Afrika'nın elmaslarını, altınlarını, hatta insanlarını alanlara mutlaka hesap soracak' ifadesini kullandı.
 İvme kazanan süreç
 DIŞİŞlerİ Bakanlığı internet sitesinde, 2005'in Afrika Yılı ilan edildiğine vurgu yapılıyor. Afrika kıtasının genelinde barış ve istikrarın sağlanmasına özel önem atfedildiğini belirten Dışişleri, Sahraaltı Afrika ülkelerine yönelik dış ticaretin de henüz istenen seviyeye gelmediğini vurgularken, toplam ticaret hacminin 50 milyar dolar düzeyine çıkarılmasının hedeflendiği dile getiriliyor.
 Türkiye ne düşünüyor?
 BAŞBAKANLIK Dış Politika Başdanışmanı İbrahim Kalın, Erdoğan'ın son Afrika gezisini bir makalesinde şöyle değerlendirdi: 'Başbakan'ın ziyareti, verdiği siyasi mesajlar, yapılan anlaşmalar, ekonomik projeler ve yatırım fırsatları, Türkiye'nin Afrika kıtasına giderek daha fazla önem vereceğini gösteriyor. Bu hem Türk dış politikasının çeşitlenmesinin ve farklı jeostratejik havzalarda derinlik kazanmasının hem de Afrika'nın 21. yüzyılda artan öneminin tezahürü... Genç ve dinamik nüfusu, dünyaya açık perspektifi, çoğulcu yapısı, zengin doğal kaynaklarıyla Afrika'nın 21. yüzyılda yükselişe geçeceğini söylemek, bazılarına göre fazla iyimser bir yaklaşım. Fakat bütün göstergeler Afrika'nın da stratejik konumunu ve ekonomik potansiyelini güçlendireceğini gösteriyor. Zira Afrika son on yılda altyapı, yatırım, doğal kaynakların etkin kullanımı ve ticarette önemli hamleler yaptı... Çikolata, elmas gibi lüks tüketim malzemeleri, uranyum gibi değerli madenler yok pahasına satılıyor ve Afrika'ya ciddi katkı sunmuyor.'
  