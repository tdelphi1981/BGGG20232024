Doğalgaz hala en ekonomik yakıt
Üst üste gelen zamlarla geçen yıla göre yüzde 49 zamlanan doğalgaz hala en ekonomik yakıt olma özelliğini sürdürüyor.
 Bursagaz'ın Genel Müdürü Ahmet Hakan Tola, doğalgaz kullanılan 100 metrekarelik bir dairede, ısınma, pişirme ve sıcak su ihtiyacının kömürden yüzde 52, elektrikten ise yüzde 72 daha az ödeyerek karşılanabildiğini söyledi.
 Yazılı açıklama yapan Genel Müdür Ahmet Hakan Tola, 100 metrekarelik alana sahip bir konutta; ısınma ihtiyacının karşılanmasında 2 ton kömür, mutfak ve sıcak su ihtiyacının karşılanmasında ayda 2 tüp kullanıldığında yıllık 3 bin 208 TL harcandığını vurguladı. Isınma ihtiyacının karşılanmasında 10 bin 688 kwh elektrik, sıcak su ve pişirme ihtiyacının karşılanmasında ayda 2 tüp kullanılması durumunda ise bu rakamın 5 bin 576 TL'ye çıktığını dile getirdi.
 Isınma, sıcak su ve pişirme için gerekli olan enerjinin 1.558 metreküp doğalgazla elde edildiğini ve ödenen miktarın sadece bin 155 TL'ye düştüğünün altını çizen Tola, ısınma, pişirme ve sıcak su ihtiyacında doğalgaz kullanmayı tercih edenlerin kömür ve tüp kullananlara göre yüzde 52, elektrik ve tüp kullananlara göre yüzde 72 daha az ödediklerini dile getirdi.
 Enerjinin verimli kullanılması için vatandaşlara önerilerde de bulunan Tola, doğalgazdan maksimum verim sağlamak için peteklerin ön ve üstlerinin kapatılmamasını, bina izolasyonunun yaptırılmasını, kullanılmayan alanlarda radyatörlerin kapatılmasını, soğuk hava girişine sebep olabilen pencere ekipmanlarının değiştirilmesini tavsiye etti. Ayrıca, radyatörlerin arkasına ısı levhaları koyulmasını, kombiyi soğuk günlerde 20 °C de kullanmak gerektiğini, ısıtıcı cihazların bakımlarının düzenli olarak yaptırılıp filtrelerinin düzenli temizlemesini, elektrikler kesildiğinde ise çalışır durumda olan kombinin kapalı konuma getirilmesini önerdi.
 CİHAN
  