Sanayi beklentileri üçe katladı Türkiye yine büyümeye başlıyor!
Ağustosta düşen sanayi üretimi eylülde beklentilerin üç katı arttı. İkinci çeyrekte bir önceki çeyreğe göre duran ekonomi, böylece toparlanma işaretleri verdi
 Toplam sanayi üretimi Eylül'de giyim, ağaç ürünleri ve diğer ulaşım araçları imalatındaki artışlarla beklentilerin oldukça üzerinde yüzde 6.2 artış gösterirken, TCMB'nin de öngördüğü ekonomik aktivitede son çeyrekte toparlanmanın işaretini vermiş oldu. Toparlanmanın henüz manşet verinin işaret ettiği kadar yüksek olmadığını belirten ekonomistler, verinin büyüme politikası izleyen TCMB'nin duruşunu değiştirmeyeceği görüşünde. Türkiye İstatistik Kurumu (TÜİK) verilerine göre mevsim ve takvim etkilerinden arındırılmış sanayi üretim endeksi bir önceki aya göre yüzde 3.9 artarken, takvim etkisinden arındırılmış endeks bir önceki yılın aynı ayına göre yüzde 6.2 arttı.
 Ağustosta gerilemişti
 SANAYİ üretimi, ocak ayında yüzde 1.5, şubatta yüzde 4.4, martta yüzde 2.6, Nisan'da yüzde 1.5, mayısta yüzde 5.9, haziranda yüzde 3, temmuzda yüzde 3.3 artmış, ağustosta ise yüzde 1.8 azalmıştı.  Sanayi üretimi büyümenin öncü göstergesi olarak biliniyor.
  