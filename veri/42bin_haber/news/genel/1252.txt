Futbol serserilik işidir!
NİHAT DOĞAN TEKNİK DİREKTÖRLÜKTE BİR AYI GERİDE BIRAKTI...
 Renkli yaşamında yeni bir pencere açıp, bir ay önce Büyükderespor'un başında teknik direktörlüğe başlayan Nihat Doğan'ın maçındaydık. Saha kenarındaki tavırlarıyla, oyunla kurduğu ilişkiyle Fatih Terim'i andıran Doğan'la futbol konuştuk. Sözleri her zamanki gibi keskindi...
 Eyüp Tatlıpınar
 eyup.tatlipinar@aksam.com.tr
 İsmi gündemden düşmeyen kişilerden biri Nihat Doğan. Polemikler, televizyon yarışmaları, siyasi ve sosyal tespitler... Yalnızca müzik albümleriyle değil, farklı icraatlarıyla, yetenekleriyle de sürekli karşımızda. Bu durumun son örneği futbolda yaşandı. Bir ay kadar önce duyduk ki Nihat Doğan, İstanbul Sarıyer'in takımlarından Büyükderespor'a teknik direktör olmuş. Maçını izlemek için geçen hafta Topçular deplasmanına gittik. Kenardaki hareketleri, oyunla kurduğu hararetli ilişki bakımından ilk anda Fatih Terim'i andırıyordu. Konuştuğumuzda herkesin bu yakıştırmayı yaptığını gülümseyerek anlattı...
 - Müzisyenlerin başka alanlarda çalışmalarına alışkınız ama futbol için pek geçerli değil galiba bu durum... 
 Sen kasadan mücevheri çıkarmazsan hiç kimse senin mücevher sahibi olduğunun farkında olamıyor. Yıllardır sporun içindeyim, takip ediyorum. Profesyonel oynayabilecek kalitede ve yetenekte bir topçuydum. Zaman zaman halı sahada oynuyorduk eski iyi ağabeylerimizle; Rıdvan, Rıza, Şifo Mehmetlerle... Sol ayağımın müthiş olduğunu söylerlerdi. Ahmet Çakar bir maçımızı yönetiyordu. Topu aldım, Beşiktaşlı Tayfur hoca düşürdü beni. Ahmet Çakar geldi, 'Sen ne yapıyorsun?' dedi, 'Ben bir şey yapmadım hocam, rakip yaptı görmedin mi?' dedim. 'Onu demiyorum oğlum müthiş bir çalım attın senin ne işin var türkücülükte sen kendine ihanet etmişsin' dedi. 
 - Profesyonel futbolculuk aklınızdan geçmiş miydi? 
 Vefa'da top oynayacaktım, ilk yıl, 14 yaşındayken antrenmanlarda hocayla tartıştım, futbola küstüm biraz. Almanya'ya gidince de sahneleri sevdim zaten. Hasta Galatasaraylıyım, kongre üyesiyim, her maçını takip ederim.
 PROGRAMDA 'KEŞFEDİLDİ' 
 - Büyükderespor'la nasıl tanıştınız? 
 Bir ay önce Sergen Yalçın'ın sunduğu spor programına davet edildim. Orada yaptığımız tespitlere Sergen Yalçın şaşırdı 'Hayırdır ağa, şu an yorumcular bile senin kadar futbolu bilmiyor, niye futbol yorumcusu olmuyorsun?' dedi. Büyükderespor'da Evren, Burhan var, Galatasaraylı eski topçular. Onlar da programı seyrediyorlarmış. Bana ulaştı Evren. Oturduk, yemekte beni ikna etti. 'Bak' dedi; 'Ülke sporu iyi gitmiyor, sporun her alanında inanılmaz başarısızlıklar var. Senin gibi rol modellerin sahaya inmesi lazım. Futbolu çok iyi biliyorsun, görevden kaçan korkak askerler gibisin, senin cephede olman lazım.' Aklıma da yattı açıkçası yani. 
 - Takımın gruptaki durumu yeterince iyi görünmüyor. Risk almışsınız... 
 Takımın durumunu sordum, içimden 'İnşallah kafaya oynuyordur' gibi şeyler düşünüyordum. Bana o zaman söyledi Evren, '6'da sıfır çektik, hiç puanımız yok' diye. Zoru seviyorum, belki o yüzden kabul ettim aslında. Hem aşktan, hem zoru sevmemden... Riskleri seviyorum. Zaten hayatım boyunca riskin olmadığı hiçbir yerde olmadım. Bir kere inanmadığım hiçbir işin arkasında olmam ben. Gerisi kader kısmet. Takıma geldikten sonra 6 maçtır yenilen takım, 3 maçta 2 beraberlik bir galibiyet aldı. 
 - Ne yaptınız da böyle oldu? Belli bir motivasyon yönteminiz var mı? 
 Motivasyondan ziyade başarıyla ilgili. Çocuklar bakıyor beraberlik geldi, puan alındı, istekleri artıyor. İnanılmaz bir özgüven kaybına uğramışlar, bu da hüsranı çöküntüyü getirmiş. Maçlara bile gelmiyorlardı yani. İlk maçta 11'i zor bulduk ama geçen maçta 18 kişi geldi, herkes görev bekliyor.
 ÜÇ EKSTRAYA GİDEMEDİM 
 - Futbolcunuzdan ne beklersiniz? 
 Valla topçunun sahaya yüreğini koymasını isterim. En önemlisi budur. 
 - Sizden çekinirler mi oyuncularınız? 
 Çekiniyorlar biraz ama tatlı bir çekinme. Kavga, küfür, hakaret etmeyiz. Yani bizim bağırmalarımız kendi egolarımızı tatmin etmekten ziyade takımın egosunun yüksek kalması içindir. Kaybetmeye asla tahammülüm yok. İlk yarıda 1-0 geriye düştüğümüzde soyunma odasında, 'Ya adam gibi formayı çıkarın ya da adam gibi sahaya çıkıp oynayın' dedik, arkadaşlar da bizi mahcup etmediler. 
 - Antrenmanlar, maç programı zamanınızı çok alıyor olmalı. Hepsine gidiyor musunuz? 
 Daha önceleri antrenmanlara kimse gelmiyordu. Şimdi haftada iki antrenman yapıyoruz. İkisine gidemesem de birine gidiyorum. Hırvat Milli Takımı'nın hocası vardı Biliç, müzisyen. Şu anda CSKA Moskova'da. Demek yapılabiliyor. Ben de maç programından, üç ekstra konserimi yapamadım. Müziği feda etmem ama futbola daha çok vakit ayırırım yani.
 FATİH TERİM'LE BENZİYORUZ 
 - Teknik direktörlükte idolünüz var mı? 
 İdolüm Fatih Terim'dir. Yapımız da çok örtüşüyor. İkimiz de yenilgiyi kabul etmeyen, hırslı, azimli, sonuna kadar isteyen karaktere sahibiz. Belki de o yüzden; saha kenarında hareketlerimiz hocayı andırıyormuş. Devamlı karşılaştırıyorlar, yan yana getiriyorlar bizi. Terim, ülke sporunun devrimci yüzüdür. Türk futbolunun Deniz Gezmiş'idir, devrim yaratmıştır, çağ atlatmıştır. 'Belki de futbolun Fatih Sultan Mehmet'i' diyebiliriz. Siyaseten Deniz Gezmiş'i bir kısmı sever bir kısmı sevmeyebilir. Belki de futbolun Atatürk'üdür Fatih Terim yani. 
 - Siz sever misiniz Deniz Gezmiş'i? 
 Çok severim, yürekli bir kardeşimizdir. Halkların kardeşliği için kendi canını ortaya atmış, ölümü yeğleyen, sehpaya bile gülümseyerek gitmiş biri. 
 - Siyaset yapmaya sıcak bakıyor musunuz? Önümüzdeki dönemde yerel seçimler var; size mesela 'Sarıyer'den aday ol' deseler... 
 Şu an için siyaseti düşünmüyorum ama ileride eğer ülkemizin milletimizin siyaseten bize ihtiyacı olursa, göreve çağırılırsak da 'Yok!' demeyiz. 'Nihat Bey sizin siyasetin içinde olmanız lazım, lütfen yer alın' diyorlar. 'Milletvekili olun, belediye başkanı olun, parti kurun' diyenler var ama an itibarıyla böyle bir düşüncem yok, ilerisi için olabilir.
 YORUMCULARA ÖZGÜRLÜK! 
 - Futbola dönelim; televizyonda futbol yorumculuğu çekici geliyor mu size? 
 Futbol dünyasında herkesin özgür olması lazım. Futbol biraz da serserilik işi, serseri olman lazım. Aklı başında, efendi adamın işi değil futbol. Sahada oynayanından, kenarda yöneteninden, kulüp başkanından, taraftarına kadar; ekran boyutunda yorumculuğa kadar... Bu iş efendiliği kaldırmaz. Çünkü akıl işi değil; topun başında 22 kişi koşuyorsun. Akıllı adamın ne işi var yani, top bir orada bir burada. Taraftar olarak da bunu seyrediyorsun. Ama işte yorumculuk noktasında özgürlük kısıtlanmış durumda. Serseriliğin, özgürlüğün kısıtlanıyor. 
 - Ama ekrandaki çoğu yorumcu gayet serseri görünüyor... 
 Hep birilerinin direktifleriyle gelip yorumcu oluyorsun. Kulüp başkanı telefon açıyor kanal sahibine, 'Şunu şuraya koyalım' diyor, getiriyorlar. Susan, sinmiş bir yorumcu grubu oluyor. Maalesef ülke futbolu hasta adam konumundadır. Bu da yorumcudan başlar. Konuşan bir iki kişi var, onlar için de 'Nasıl idam ederim?' diye bir mahalle baskısı var. O yüzden o bana göre değil. Biz olursak doğruları konuşuruz, bu da bazılarının işine gelmez.
 TOROĞLU MARKALAŞTIRDI  
 - Yorumculuğunu beğendiğiniz o bir iki kişi kim? 
 Ahmet Çakar'ı, Erman Toroğlu'nu, Serhat Ulueren'i beğeniyorum. En azından korkusuzca inandıklarını söyleyen adamlar. Mesela Türkiye şike krizi yaşadı, futbolun son 10 yılı konuşuldu, her şey açıldı ama dönüp baktığın zaman son 15 yıl çok göz önünde kalmış Ahmet Çakar ve Erman Toroğlu için kimse bir şey konuşamadı yani. O pislik deryasında, o bataklıkta tertemiz kalmış iki insan... Ulueren'i, Toroğlu'nu, Çakar'ı severler ya da sevmezler onu bilemem ama Türk futbolunun markalaşma noktasında en büyük katkıyı da bu üç yürekli arkadaşımız yapmıştır diye düşünüyorum.  
 - 'Ülke futbolu hasta adamdır' dediniz, bunun diğer nedenleri nedir? 
 Kurumsallaştıramadık bir türlü yapıyı. Sistemin oturtulması adına da önceliği alt yapıya vermemiz lazım ama maalesef alt yapı üvey evlat muamelesi görüyor. Para, rant menfaat hepsi tavanda dönüyor, tabana kimse bakmıyor. Kötüye gidişteki en büyük nedenlerden biri belki de kramponunu asmış futbolcuların hemen kanallara gitmeye çalışması. 'Nasıl yorumculuk yaparız da parayı hemen indiririz?' telaşı içine girmesi. Bu bana maalesef onursuzca geliyor, çok korkakça geliyor, ihanet gibi geliyor. Kendilerine ihanet ediyorlar aslında.
 ERDOĞAN RAKİBİM OLSUN 
 - Kendinizi bir misyon üstlenmiş gibi görüyor musunuz? 
 Durum ortada, burada bizim en temel gayemiz, ülke futbolunun tekrardan dirilmesi noktasında önceliği amatör spora vermektir. Genç kardeşlerimize hizmettir, gözleri buraya çevirmektir. Mesela Yılmaz Erdoğan'ın amatör takım çalıştırabilme diploması var. Demek ki öyle bir arzusu var. Buradan sesleniyorum; Yılmaz Hoca da gelsin takım çalıştırsın.  
 - Rakibiniz olmasını ister miydiniz Yılmaz Erdoğan'ın? 
 Çok seviniriz, çok keyifli olur. 
 - Siz para alıyor musunuz teknik direktörlük için? 
 Para veriyoruz; üç konsere gidemedik. Çocukların topu, eldivenleri, kramponları yok; takıma yemek söylüyorsunuz. Vermeye çalışıyoruz, veriyoruz yani. Verirken yeşertiyorsun bir gül gibi. Çocuklar güle benziyor sen su dökmezsen o gül yeşermiyor.
 ABDULLAH AVCI'NIN MİLLİ TAKIMI YAPACAK GÜCÜ YOK 
 - Milli takımı nasıl buluyorsunuz? Durumu pek parlak görünmüyor... 
 Orada bir devrim yapılması gerekiyor. Bu noktada ben Abdullah Avcı'yı biraz masum buluyorum. Yani evet, eleştiriyoruz 'İstifa etsin' diyoruz ama onun yararına istifa söylemlerimiz. Bir kere Milli Takım kulüpler üstü bir takımdır ve orayı çalıştıracak teknik ekip kulüpler seviyesinin üstünde bir teknik ekip olması lazım. Abdullah Hoca, çalıştığı takımda taraftar ya da medya baskısı yaşamamış bir hoca. Bari onun 'co-pilotlarını' kendisine yol gösterici kişilerden seç. 
 - Onlar da mı yeterli değil? 
 Bakıyorsunuz Okan Buruk var. Çok severim, eski arkadaşım ama takım çalıştırmamış, o ondan beter yani. Piontek vardı ama Piontek'in yardımcısıydı Fatih Terim. Derwall vardı, onun altındaydı Mustafa Denizli. Keşke Abdullah Hoca'nın üstüne yaşlı, olgun bir adam getirip koysaydınız geçiş süreci gibi, daha sonra ona teslim etseydiniz. Yılmaz Vural'ı getirip Abdullah Hoca'nın yanına koyabilirlerdi bir denge oluşturabilirlerdi mesela. Şimdi bakıyorsunuz Emre Belözoğlu yapıyor takımı. 
 - Emre Belözoğlu nasıl yapıyor takımı? 
 Belözoğlu olsun, Volkan olsun, bu gibi isimleri kesebilecek kudreti bekledi futbol kamuoyu ve taraftar. Yani Abdullah Hoca'ya böyle bir kredi sundular ama hoca yapamadı yapmadı. Enteresan demeç veriyor Belözoğlu, Abdullah Hoca'nın söyleyeceği şeyi o söylüyor. Böyle saçma şey olur mu? Tuhaf olanı da Abdullah Hoca'nın 'Sen ne yapıyorsun?' diyememesi. 'Türkiye'de en beğendiğim topçu Emre Çolak' diyor mesela, her ne hikmetse iki hafta sonra Çolak takıma kurtarıcı olarak çağrılıyor. 
 - Neden diyemiyor; gücü mü yok Avcı'nın? 
 Siyasi dengeler var orada. Bir gerçekten talep edilme var, yani 'Abdullah Hoca biz seni istiyoruz, bize gelir misin kurtarıcı olarak?' demek var; bir de 'Ya hocam takımı biz aldık, biz yapıyoruz, sende gel istersen, bizim adamımızsın' biçiminde teslimiyetçi bir geliş var. Abdullah Hoca'nın gelişi teslimiyetçi geliş. O yüzden maalesef içeridekilere fazla söz geçiremediğini düşünüyorum.