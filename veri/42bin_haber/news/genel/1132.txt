Irak'tan TPAO'ya petrol darbesi
Irak, TPAO'nun Güney Irak'ta blok 9 adlı bölgede petrol arama kontratındaki paylarının Kuwait Energy'ye verilmesini istedi. Bakan Yıldız, kararı yorumladı: Saygı duyarız
 IRAKLI üst düzeyli bir yetkili, bakanlar kurulu tarafından Türkiye Petrolleri Anonim Ortaklığı'nın (TPAO) ülkenin güneyinde blok 9 olarak adlandırılan bölgede petrol arama kontratından çıkarılmasına karar verdiğini söyledi. Arama kontratında TPAO'nun yüzde 30 payı bulunuyordu. Kararla birlikte Kuwait Energy'nin TPAO'ya ait payları alması istendi. Irak enerji kontratları müdürlüğünün başında bulunan Abdul-Mahdy el Ameedi, 'Kabine TPAO'nun ortak olması yönündeki kararını reddetti' dedi. 
 'MAHSURU YOK'
 Enerji Bakanı Taner Yıldız, Irak'ın kararına saygı duyduklarını, bunun kendileri açısından bir mahsuru olmadığını belirterek, Irak'ta projelere devam edeceklerini söyledi.
 Haşimi gerginliği
 Yıldız, 'Bizim Irak'ta Rusya, Güney Kore ve Kuveyt ile yaptığımız farklı projeler var. O projelerden bir tanesi bu. Biz yolumuza devam ediyoruz' dedi. Hakkında idam cezası kararları bulunan ve halen Türkiye'de olan Irak Cumhurbaşkanı Yardımcısı Tarık Haşimi'nin iade edilmiyor oluşu, Türkiye ile Irak merkezi yönetimi arasındaki ilişkilerde gerginliğe yol açmıştı.
 Exxon da güneyden çıkıyor
 IRAKLI bir petrol yetkilisi, Exxon'un güneydeki Kurna-1 sahasındaki hisselerini satacağını açıkladı. Abdül Mehdi el Amedi, Exxon'un hükümete mektup gönderdiğini söyledi. Exxon mektubunda, petrol şirketleriyle görüşme  yaptığını bildirdi.