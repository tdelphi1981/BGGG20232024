Son sözünde 'ölüm' vardı
Tweet'inde ölüm yaşamın en güzel icadı' diyen DJ Öke, Beyoğlu'nda eğlendiği arkadaşı Ece'yle aşırı hız ve alkolün kurbanı oldu
 UFUK AY ARDA / İSTANBUL
 Üç gencin Beyoğlu'ndaki eğlence gecesi, alkol ve aşırı hız nedeniyle trajediyle sonlandı.  Dün gece geç saatlere kadar eğlenen 3 arkadaş, evlerine gitmek için yola çıktı. İddiaya göre 25 yaşındaki gitarist ve DJ Öke Aydemir, otomobiliyle Haliç Köprüsü Edirne istikametinde aşırı hızla ilerlerken direksiyon hakimiyetini kaybetti. Kontrolden çıkan araç, önce bir otomobile, sonra ise kamyonete arkadan çarptı.
 HURDAYA DÖNDÜ
 GENÇLER, hurdaya dönen otomobilde sıkıştı. Yardıma koşan vatandaşlar tarafından araçtan çıkarılan şoför Öke Aydemir ile Elif Nur Çayır (23) ilk müdahalenin ardından ambulansa alındı. Ön koltukta sıkışan Ece Doğu Çubuk (20) ise itfaiye ekiplerinin yaklaşık 45 dakika süren çalışmasının ardından araçtan çıkarılabildi. Sağlık ekipleri, Çubuk'a olay yerinde uzun süre müdahale etti. Bu sırada ambulanslar 2 ağır yaralıyı aldıktan sonra dakikalarca trafik nedeniyle köprüde mahsur kaldı.
 POLİSİN trafiği açmasının ardından 3 arkadaş ambulanslarla çevredeki hastanelere kaldırılarak tedavi altına alındı. Haseki Eğitim ve Araştırma Hastanesi'ne götürülen 20 yaşındaki Ece Doğdu Çubuk, yapılan tüm müdahaleye rağmen kurtarılamadı. Daha sonra durumu ağır olan Öke Aydemir'den da kötü haber geldi. Elif Nur Çayır ise kazadan yaralı kurtuldu.
 Harun Kolçak: Manevi oğlum
 SANATÇI Harun Kolçak, kazada hayatını kaybeden Öke Aydemir için Twitter hesabından 'Canım, bir tanem manevi oğlumu trafik kazasında kaybettik. İçim acıyor' yazdı. Sosyal paylaşım sitelerinde gece kulüplerinde DJ'lik yapan ve birçok sanatçının orkestrasında çalan Öke Aydemir için mesajlar yayınlandı.
 YAŞAMIN EN GÜZEL İCADI
 HAYATINI kaybeden Öke Aydemir'in kazadan bir gün önce attığı twitte ise şu yorumu vardı: 'Ölümsüz olsaydık hayat  efsane sıkıcı olurdu. Bence yaşamın en güzel icadı ölümdür. Zamanımız sınırlı olduğu için tadı bu kadar güzel.' Aydemir, yine sosyal paylaşım sitesinden kazadan birkaç saat önce ise Beyoğlu'ndaki ünlü bir mekanda olduğunu yazmıştı...