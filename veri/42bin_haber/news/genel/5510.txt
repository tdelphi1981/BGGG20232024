Çocuk gelin sorunu barış olursa çözülür
Çocuk gelinlerin yarısının Güneydoğu'da olduğunu söyleyen Güler Sabancı, 'Barışı sağlarsak kalkınmayı, kalkınmayı sağlarsak, çocuk gelinler sorununu da çözeriz' dedi
 TÜRKAN YILMAZER
 Sabancı Vakfı Mütevelli Heyeti Başkanı Güler Sabancı, Kürt sorununun çözümünün, Güneydoğu'nun kanayan yarası 'çocuk gelinler' sorununu da çözeceğini söyledi. Sabancı, Barış sürecinden umutlu olduğunu, çözümü desteklediğini; sürecin toplumsal kalkınmayı sağlayacağını söyledi.
 Güler Sabancı, 'çocuk gelinler' sorununa dikkat çekmek için Girls Not Brides Platformu'nun organize ettiği 'Çocuk evliliklere beraber son verebiliriz: Ülkelerden örnekler' toplantısında konuştu. Türkiye'de her üç kadından birinin 18 yaşından önce evlendiğini, Güneydoğu'da kızların yarısının çocuk yaşta evlendirildiğini ifade eden Sabancı, barış sürecin bölgesel farklılıkları azaltacağını, bunun kız çocuklarının durumunu da etkileyeceğini ifade ederek şöyle konuştu: 
 BÜYÜK FIRSAT
 'Ülkemiz açısından çocuk gelinler; bir insan hakları, kalkınma, toplumsal değişim konusudur. Böyle baktığımızda görüyoruz ki, bölgesel kalkınma farklarımız var. Çocuk gelinlerde de bu farkları görüyoruz. İşte bu anlamda ülkemizin Sayın Başbakan'ın liderliğinde girdiği Kürt meselesine, barış ve kardeşlik sürecinden umut duyuyor, desteklenmesi gerektiğine inanıyorum. Büyük bir fırsat olarak görüyorum. Barışı sağlarsak kalkınmayı, kalkınmayı sağlarsak, çocuk gelinler sorununu da çözeriz.' 
 SabancI şöyle devam etti:  Türkiye yeni bir anayasayı, barış ve kardeşlik sürecini istiyor. Sayın Başbakan'ın şahsında çok büyük toplumsal destek var. Türkiye'nin barış ve kardeşlik sürecini gerçekleştirirse ekonomik olarak uçacağına, daha hızlı büyüyeceğine ve bölgesel kalkınma farklarının biteceğine inanıyorum. Bunun da bölgedeki çalışma hayatına katılımı, eğitimi, kadınların- kız çocuklarının haklarını olumlu olarak etkileyeceğine inanıyorum.
 Çözüm potansiyeli var
 Girls Not Brides Global Koordinatörü Lakshmi Sundaram da, 'Çocuk gelinler; sessiz, savunmasız ve dünyanın en fazla soyutlanmış bireyleri arasında. Bu sorunun kız çocuklarının hayatındaki etkilerini dile getirmeli ve çözüm için hemen harekete geçmeliyiz' dedi. 
 Sundaram, Türkiye'nin yenilikçi çözüm yöntemleriyle çocuk gelinlere son verebilecek bir potansiyele sahip olduğunu kaydetti.
  