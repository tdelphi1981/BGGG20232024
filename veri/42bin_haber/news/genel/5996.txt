Bağımlılıktan koruyor
İnançlı olmak ve ibadet etmenin bağımlılıktan koruduğu belirlendi.
İngiliz bilim adamlarının yaptığı araştırma, inançlı olan ve ibadet edenlerde alkol ve uyuşturucu bağımlılığının daha az olduğunu gösterdi.
Araştırmaya katılan 7 bin 403 kişiden yüzde 35'i inançlı olduğunu ve ibadet ettiğini, yüzde 19'u inandığını, ancak ibadet etmediğini, yüzde 46'sı ise inançlı olmadığını belirtti. 

Ruhsal sorunların sıklığının ateistlerde ve ibadet edenlerde benzer olduğu, ancak ibadet edenlerin alkol ve uyuşturucu tüketiminin büyük oranda ateistlerden az olduğu ortaya çıktı. 

Bununla beraber, inançlı olan, ancak ibadet etmeyenlerin daha sık uyuşturucu ve alkol kullandığı, daha fazla yeme bozukluğu, endişe krizi ve fobileri olduğu ve ilaç tedavisi gördüğü vurgulandı. 

Sonuçlarla ilgili olarak araştırmacılar, ibadet etmeden ruhani bir yaklaşımın ruhsal sıkıntı riskini artırabileceğine dikkati çekti. Araştırma, Uluslararası Tıp Dergisi'nde yayımlandı. Konuya ilişkin makale, Fransız Le Figaro gazetesinin internet sitesinde de yer alıyor. 

İsrail'de birkaç yıl önce yapılan araştırma, ibadet yerlerine gitmenin, sosyalleşmenin artması nedeniyle Alzheimer riskini azaltabileceğini göstermişti.
ABD'de yapılan başka araştırmalar da ibadet ve iyi hissetme arasında bağlantı bulunduğunu ortaya koymuştu.

 
 