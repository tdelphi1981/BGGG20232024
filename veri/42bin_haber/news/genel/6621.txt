Sosyal medya istihdamı artırdı
Yaygınlığı ve etkisi her geçen gün artan sosyal medya, farklı istihdam alanları oluşumuna da yol açtı.Sosyal medya yönetimi adı altında açılan çok sayıda ajans, kurumsal sosyal medya hesaplarına yönelik içerik geliştirme ve yönetme hizmetleri sunuyor.
Etkinliği giderek artan Twitter ve Facebook gibi sosyal medya alanları, şirket ve kurumların tanıtımına da büyük katkı sağlıyor. Bu alandaki eksikliği gören çok sayıda ajans, özellikle son birkaç yılda, yeni konseptleriyle hizmet vermeye başladı.

Bilişim alanında eğitim alan, uzman çalışanlardan oluşan ve sosyal medya yönetimi adı altında hizmet veren bu ajanslar, sosyal medyayı etkin olarak kullanmak isteyenlere, içerik geliştirme ve yönetme hizmetleri veriyor.

Sosyal medya uzmanları tarafından hazırlanan içerikleri, sosyal medyanın en aktif olduğu zaman dilimlerinde paylaşan firmalar, takip ve raporlama da yapıyor.

Yüksek lisans programları da var

Kurumların mobil ve dijital projeleri için içerik konseptlerini hazırlayan ajanslar, akıllı telefonlar ve tablet cihazlar için de özel dergi, kitap ve kataloglar hazırlıyor.
Alandaki ihtiyacı gören bazı üniversiteler de yüksek lisans programlarına sosyal medya yöneticiliğini dahil etti.

Genellikle tezsiz olan bu programlarda, online oyunlar, sanal dünya siteleri ve kullanıcıları ile ilişkilerin yönetilmesi, elektronik postalar ve posta grupları ile ilişkilerin yönetilmesi, sosyal ağlar ve kullanıcıları ile ilişkilerin yönetilmesi gibi konularda eğitim veriliyor.

Her geçen gün yenisi açılıyor

Bu alanda hizmet veren bir ajansın yöneticisi Zeynep Kuşat, yaptığı açıklamada, sosyal medyanın yeni bir alan olmasına rağmen hızla geliştiğine dikkati çekti.

Sosyal medyanın yaygınlaşmasına paralel olarak, sosyal medya yönetimi alanında hizmet veren ajansların özellikle son 2-3 yılda, bir biri ardına açıldığına dikkati çeken Kuşat, sektörde yüzlerce kişinin hizmet verdiğini söyledi.

Şirketlerin ve firmaların kurumsal sosyal medya hesaplarının yönetimini yaptıklarını anlatan Kuşat, Ayrıca projeler yapıyoruz. Markalarla son kullanıcıyı sosyal medyada, dijital ortamda bir araya getiriyoruz dedi.

Markaların bilinirliğini artırıyoruz

Globalleşen dünyada, sosyal medyanın en ön kulvarda yer aldığına dikkati çeken Kuşat, dijital reklamın da geleneksele göre bir adım önde olduğunu belirtti.
Kurumlar adına ürettikleri içerikleri, Facebook ve Twitter üzerinde, haftalık veya aylık olarak yaptıkları planlama çerçevesinde paylaştıklarını bildiren Kuşat, bu çerçevede markaların bilinirliğini artırdıklarını söyledi.

Markaların ilgisinin çok yüksek olduğunu ve genellikle profesyonel kişilerle çalışmak istediklerini anlatan Kuşat, raporlamaları ise genellikle beğeniler ve paylaşımlar üzerinden hesapladıklarını ifade etti.