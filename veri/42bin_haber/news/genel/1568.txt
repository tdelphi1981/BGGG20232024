İmamları eğitin
TÜİK'in çocuk gelin sayısının 181 bini aştığını açıklaması tartışmalara yol açtı.
 18 yaş altındaki kızlarını evlendirmek için mahkemeye başvuranlar ise geçen yıla göre yüzde 94.2 arttı. Yaklaşık 10 yıldır İzmir Konak Kadın Danışma Merkezi'nde avukatlık yapan Ayla Eğit, yasalara göre 18 yaşın altındaki herkesin çocuk sayıldığını, ancak medeni kanuna göre evlilik yaşının 17 olduğunu vurgulayarak, 'Çocuklar 17 yaşında resmi olarak, 16 yaşında ise velinin izniyle mahkeme onayıyla evlenebiliyorlar. Bu yaşın 18'e çekilmesi gerek. Resmi nikahı görmeden imam nikahı kıymak suçtur. Ancak bu kural bir çok yerde işlemiyor. İşleseydi 12-13 yaşında çocuklar nikahlanamazdı. Önce imamların eğitilmesi gerekli. Karşısına gelen 12 yaşındaki bir çocuğu evlendiren imam nasıl bir vicdana sahip?' dedi.