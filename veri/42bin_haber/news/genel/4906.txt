Terörün 'pazar mesaisi'
Irak'ın en gergin kentlerinden Kerkük pazar sabahına bombalı saldırıyla uyandı. 33 kişi öldü, yerel polis şefi Tuğgeneral Kadir ağır yaralandı
  
 Irak'ın tartışmalı bölgeleri arasında en önemlisi olarak gösterilen Kerkük'te düzenlenen bombalı saldırıda 33 kişi öldü, 70 kişi yaralandı.
 Kerkük'te, yerel saatle 09.00 sıralarında Emniyet Müdürlüğü'nü hedef alan intihar saldırısında ilk belirlemelere göre en az 33 kişi yaşamını yitirdi. Kerkük Sivil Savunma Müdürü Tuğgeneral Nasıh Muhammed Sabır, bomba yüklü aracın Emniyet Müdürlüğü'ne 10 metre kala Telekom Müdürlüğü önünde infilak ettiğini söyledi.
 Yetkililer, polis üniformalı 3 saldırganın bombalı aracı patlattıktan sonra el bombaları, silahlar ve bomba yüklü yeleklerle Emniyet Müdürlüğü'ne doğru yöneldiğini, birinin vurulduğunu, ölenin üzerindeki bombalı yeleği almaya çalışan diğer iki saldırganın da vurularak öldürüldüğünü belirtti. Görgü tanıklarından Kosrat Hassan Karim de AFP'ye yaptığı açıklamada, bir aracın kontrol noktasına gelip durduğunu, polis aracı kontrol ederken korkunç bir patlama yaşandığını dile getirdi.
 Beton bloklarla çevrili olan Emniyet Müdürlüğü binası fazla zarar görmezken, kısmen çöken Telekom Müdürlüğü binasında kurtarma çalışmalarının sürdüğü bildirildi.
 ANKARA KINADI
 Bağdat hükümetiyle Bölgesel Kürt Yönetimi arasındaki tartışmalı bölgelerden olan Kerkük, iki ay önce büyük bir gerilime sahne olmuştu. Bağdat'ın Dicle Operasyon Gücü'nü bölgeye göndermesi üzerine peşmergeler de ağır silahlar kentin yakınına kadar gelmiş, uzun süren görüşmeler geçen hafta anlaşmayla sonuçlanmış ve birlikler kentten ayrılarak geri dönmüştü.
 Ancak iki hafta önce Kerkük'teki KDP binasına düzenlenen bombalı saldırıda 10 kişi yaşamını yitirmiş, hemen ardından Türkmenlerin ağırlıkta olduğu Tuzhurmatu'da da Şiilerin camisine yönelik bombalı saldırıda 23 kişi ölmüştü.
 Bu arada Türkiye de, Kerkük'teki son saldırıyı kınadı. 
 Dışişleri Bakanlığı'ndan yapılan açıklamada, ülkedeki terör eylemlerinin son günlerde Kerkük ve Tuzhurmatu gibi etnik ve mezhepsel bakımdan çoğulcu nüfus yapısına sahip şehirlerde yoğunlaştığına dikkat çekildi. Bakanlık, bu durumun, saldırıların faillerinin Irak'ta kardeş kavgası çıkarmayı hedeflediğini ortaya koyduğunu bildirdi.
 Polis şefi ağır yaralı
 KERKÜK'te dün yaşanan saldırıda yerel polis şefi Tuğgeneral Serhad Kadir de yaralandı. Durumu ağır olan Kadir (üstte) tedavi altına alınırken, saldırının olduğu bölge adeta kan gölüne döndü. Kurtarma çalışmaları gece geç saatlere kadar devam etti.  