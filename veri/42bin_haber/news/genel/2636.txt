Muhalefete zeytin dalı uzattı
Mısır Cumhurbaşkanı Mursi, ülkeyi adeta ikiye bölen referandum sonrası ilk kez konuştu: Süreçte bazı hatalar yapıldı. Ben iktidar aşığı değilim. Diyalog alternatifsiz bir gerekliliktir.
 Aısır'da tartışmalı anayasa referandumunun ardından ilk defa halka seslenen Cumhurbaşkanı Muhammed Mursi, yeni anayasayı onaylayan Mısırlılar'a teşekkür etti, siyasi partilere ulusal diyalog sürecine katılım çağrısında bulundu. Mısır devlet televizyonuna konuşan Mursi, önceliklerinin ekonomi olduğunu ve gerekli görüldüğü takdirde kabinede değişikliklere gidilebileceğini söyledi. Yatırımlar için teşvik paketi hazırlığında olduğunu duyuran Mursi 'Tüm çabalarım zorlu bir dönemden geçen ama büyümeye yönelik büyük fırsatlar barındıran Mısır ekonomisini canlandırmak için olacak. Bunun için gereken tüm değişiklikleri yapacağım' diye konuştu. Geçmiş dönemde bazı hatalar yaşandığını ifade eden Mursi sözlerini şöyle sürdürdü: 'Ülkeyi zarara uğratacak hiçbir karar almadım. İktidar aşığı değilim. Tüm istediğim ülkemin kalkınması ve beraberce yeni sürece geçmek. Vatanımız için çabalarımızı birleştirmemiz gerek. Diyalog, alternatifi olmayan bir gerekliliktir. Diyalogla önümüzdeki aşamalarda uyum içinde olmak için çalışıyoruz.'