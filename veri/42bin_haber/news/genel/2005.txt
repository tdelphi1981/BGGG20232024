Bizden olmayan birileri tarihimizi kasıtlı çarpıtıyor
Başbakan'ın 'Muhteşem Yüzyıl' tepkisi dinmiyor: Birileri bizim tarihimizin savaştan, kılıçtan, entrikadan, iç çekişmeden, maalesef haremden ibaret olduğunu iddia ediyor
 Başbakan Recep Tayyip Erdoğan, 'Muhteşem Yüzyıl' dizisine tepki göstermeye devam ederken 'Bizden olmayan birileri son derece kasıtlı şekilde bizim tarihimizi bize böyle anlatmaya çalışsa da biz kendi tarihimizi böyle göremeyiz, görmeyeceğiz' dedi.
 Türkİye İhracatçılar Meclisi'nin düzenlediği 'Türkiye İnovasyon Haftası' açılış programında konuşan Başbakan Erdoğan, Türkiye'nin ekonomiyi büyütecek hazır kaynakları olmadığını, bazı ülkelerin hazır kaynaklar sayesinde ciddi refah seviyelerine ulaştıklarını söyledi. Türkiye'nin hazır kaynaklara sahip olmamasının bugün için dezavantaj olarak görülse de 'kendi yağında kavrulan bir ülke' olarak büyük potansiyel arz ettiğini anlatan Başbakan, en önemli kaynağın genç, dinamik, üretken, çalışkan ve zeki insan gücü olduğunu ifade etti ve şöyle devam etti: 'Genç nüfusa sahip olmak yetmiyor. Kalifiye değilse hiçbir anlam ifade etmez. Nasıl ki petrol, altın, elmas işlenmeden anlam ifade etmiyorsa, aynı şekilde insan da işlenmezse anlam ifade etmiyor.' 
 KOMPLEKS AŞILAMAK 
 Son birkaç yüzyıldır Batı medeniyetinin ileri geçmesiyle Türkiye'nin kendine güveninin de gerilediğini kaydeden Erdoğan, şöyle devam etti: 'Yıllarca millet olarak bize kompleks aşılamak istediler. Bunu bu millete kendi idarecileri de yaptı. Geri kalmışlığı az gelişmişliği kabullenmemiz için çalıştılar... Biz bu oyunları ve planları boşa çıkarıyoruz. Giydirilmek istenen o dar elbiseyi reddediyor, ufkumuzun sınırlarını aşıyoruz. Dünyanın neresine giderseniz gidin 'Made in Turkey'i görürsünüz. Bu dünyada artık Türkiye var ve inşallah ebediyen var olacaktır.'
 Erdoğan 'Muhteşem Yüzyıl'a tepkisini de şöyle sürdürdü:
 'Bİzİm tarihimizde nice büyük alimler ve gönül insanları var. Birileri bizim tarihimizin savaştan, kılıçtan, entrikadan, iç çekişmeden, maalesef haremden ibaret olduğunu iddia ediyor. Bizden olmayan birileri son derece kasıtlı şekilde bizim tarihimizi bize böyle anlatmaya çalışsa da biz kendi tarihimizi böyle göremeyiz, görmeyeceğiz... Bizim tarihimiz konuşulurken sadece savaşlar gündeme getiriliyor. Sanki tarihimiz savaşlardan, entrikalardan ve haremden ibaretmiş gibi gösteriliyor. Bizim tarihimize yön veren kalemden ve kitaptan kimse bahsetmiyor, bahsetmek istemiyor.' ANKA
 Niye hopluyorsunuz?
 Erdoğan, milletvekili seçilme yaşının 18 olmasını gündeme getirdikten sonra birilerinin hoplamaya başladığını belirterek, 'Ya, niye hopluyorsunuz? Bunu sadece ben istemiyorum, dünyayı inceleyerek bunu söylüyorum. İşte Avrupa Birliği üyesi ülkelerin 12'sinde seçme ve seçilme yaşı 12; 9'unda, 12 seçme 21 seçilme yaşı. Neredeyse tamamının ortalaması bu. Seçmeye 18'i veriyorsun, seçilmeye 25'i, 30'u. Oldu olacak 60'ı ver ya. Böyle bir anlayış olur mu? Bunlar da yerine oturacak, merak etmeyin' dedi.
 AK Parti Diyarbakır İl Başkanı  istifa etti
 AK Parti Diyarbakır İl Başkanı Avukat Halit Advan istifa etti. 
 Advan'In bir gazetede yer alan 'Dindar Kürtler artık BDP'ye oy veriyor' açıklamasına Başbakan Tayyip Erdoğan, İl Başkanları Toplantısı'nda 'Benim böyle bir il başkanım olamaz' diyerek sert tepki göstermişti. İstifasının ardından görüşme taleplerini geri çeviren Advan telefonlara yanıt vermezken, AK Parti Diyarbakır Milletvekili Galip Ensarioğlu 'Gördüğü lüzum üzerine istifa etti. Kendisi istifa etse de bizim bir arkadaşımız ve dostumuzdur' dedi.  DHA
  