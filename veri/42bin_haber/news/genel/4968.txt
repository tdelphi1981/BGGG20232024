İçimizdeki Kübalı
Türkiye’nin tek puro üreticisi Teka Puro Fabrikası...
 2000 yılında Küba hükümetinin CATEC firması ve TEKEL ortaklığında kuruluyor. Amaç, Küba'nın puro üretim kalite ve tecrübesinden faydalanarak, Türkiye'yi puro üretiminde devler arenasına çıkarmak. Fakat işler istenildiği gibi gitmiyor. Hedeflenen satış ve başarı yakalanamıyor ve fabrikanın faaliyeti duruyor.
 Sene 2005. 
 Bir grup girişimci işadamı, Tekel'in özelleştirilme sürecinde fabrikayı satın alıyor. Amaç yine aynı. Ama bu sefer istenilen başarı yakalanıyor. Üstelik 7 tane yeni marka yaratılıyor ve 37 farklı ürünle, Türkiye ve dünya pazarına açılınıyor. Yeniden açılan fabrikada, günümüzde 50 kişi istihdam ediliyor. Bununla birlikte 350 kişinin istihdam edildiği 32 distribütörlüğe sahip. Her geçen gün portföyüne yeni ürünler ve markalar ekleyen Teka Puro, şu anda %67'lik pazar payıyla Türkiye'nin lideri konumunda. Puro pazarında tek rakibi ithalatçı firmalar olan fabrika, sarmalık tütün pazarına da girmiş durumda. Çok yakında ise pipo ve nargile tütünü üretimine başlanacağı söyleniyor. Hatta geçen ay Amerika'da faaliyet gösteren bir nargile tütünü üreticisinden ortaklık  teklifi aldıklarını söyleyen Gökhan Ersöz, uluslararası ortaklıklara açık olduklarını, ancak bu teklifleri 2014 yılında değerlendireceklerini söylüyor. Gökhan Ersöz bu başarı öyküsünü şöyle özetliyor: Tüketici ihtiyaçlarının doğru belirlenmesi, uluslarası standartlarda üretim, yaygın dağıtım, eder fiyat, AR-GE, tüketici geri bildirimlerinin değerlendirilmesi; kısa, orta ve uzun vadeli hedeflerinin belirlenmesi ve tabi ki çalışan memnuniyeti.
 
 
 Türkiye'de Puro
 Bilindiği gibi, puro, diğer tütün mamüllerine göre çok daha fazla kalite ve ustalık isteyen bir mamüldür.
 Küba ile ortaklı sürecine girmeden önce, Tekel; Pazar, Ankara, İstanbul gibi markalarla puro üretti. Ürettiği markalarla istediği başarıyı yakalayamayan Tekel, çözümü Küba hükümetinin CATEC firmasıyla ortaklık yoluna gitmekte buldu. Fakat işler yine istendiği gibi gitmedi. Marka, hiçbir zaman Türk puroseverlere hitap edemedi. Ta ki 2005 yılında Teka Puro tekrar faaliyete geçene kadar.
 Tekrar faaliyete geçtikten kısa bir süre sonra pazarın liderliğini eline geçiren Teka Puro, yüksek kalitedeki ürünleriyle puroseverlerin vazgeçilmezi oldu. Birçok puroseverin Türkiye'de puro fabrikası olduğundan habersiz olduğu bir dönemde, kimsenin Türkiye'de üretildiğine inanamayacağı kalite ve ustalıkta purolar üretildi.
 Almanya'da Eylül ayında yapılan uluslararası bir fuara katılan tek Türk firması olarak çok büyük ilgi gördüklerini ifade eden Gökhan Ersöz, “Bu kadar büyük ilgiyi biz de gerçekten beklemiyorduk” dedi.
 
 
 Firma şimdi dünya pazarında daha fazla ses getirmenin peşinde. Ağırlıkla İspanya olmak üzere 11 ülkeden siparişler alıyorlar. Yakın zamanda İzmir'e taşınıp kapasitesini artırmayı planlayan firmanın genel müdürü Gökhan Ersöz, Başbakan Erdoğan'ın "2015'te dünyada tanınmış 10 Türk markası olması gerekir." sözünü tutmayı amaçlıyor.
 2015 yılında en önemli hedeflerinin 10 markaya bağlı 52 çeşit ürün üretmek olduğunu söyleyen Gökhan Ersöz, yine aynı yıl üretim kapasitelerinde % 300 lük bir artırıma gideceklerini ifade etti. “Bu kapasite artışı kendi beraberinde çalışan sayısı artışı demek, daha fazla ihracat demek, daha fazla ekonomiye katkı demek, bunu başaracağız.” diyerek gelecek adına ne kadar iddialı olduklarını dile getirdi.
 Firma, üretim standartlarını ve vizyonunu koruduğu sürece, 2015 yılında dünyaca tanınmış yerli puro markamız olacağı muhtemel.
 
  