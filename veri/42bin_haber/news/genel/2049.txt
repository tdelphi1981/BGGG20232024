Tüketici artık tavuk etiyle aldatılmayacak
Gıda, Tarım ve Hayvancılık Bakanlığı'nın sucuk, salam ve sosis gibi ürünlerde tavuk eti ile kırmızı et karışımını yasaklamasına üreticilerden destek geldi.
  Korkmaz Sucukları Yönetim Kurulu Başkanı Nuri Korkmaz, bu uygulama ile tüketicinin artık tavuk eti kullanılarak aldatılmasını önleyeceğini, kırmızı etten sucuk, salam ve sosis üretenlerin de haksız rekabetten zarar görmeyeceğini ifade etti.
 Gıda, Tarım ve Hayvancılık Bakanlığı'nın et ve et ürünlerindeki taklit ve tağşiş olaylarını önlemek amacıyla hazırladığı 'Türk Gıda Kodeksi Et ve Et Ürünleri Tebliği' Resmi Gazete'de yayımlandı. Tebliğ 1 Mart 2013'te yürürlüğe giriyor. Buna göre sucuk, salam ve sosis gibi ürünlerde kırmızı ve beyaz et karışımı artık kullanılamayacak. Düzenlemeye göre, kanatlı etle kırmızı et karıştırılarak ürün elde edilmeyecek ancak kırmızı etler ve kanatlı etler kendi içinde karıştırılabilecek.
 Tavuk-hindi eti ya da dana-koyun eti karışımından sosis, salam üretebilecek. Daha önceden salam, sosis gibi emülsifiye et ürünlerinde mekanik olarak ayrılmış etlerin (kemiğe yapışmış etin mekanik olarak ayrılması) kullanımına izin verilirken, yeni düzenlemeye göre mekanik olarak ayrılmış etlerin tebliğ kapsamında yer alan ürünlerde kullanımına izin verilmeyecek. Bundan dolayı 'ısıl işlem görmüş sucuk benzeri ürün' olarak adlandırılan ürünlerin yerine yeni tebliğde 'ısıl işlem görmüş sucuk' tanımı kullanılıyor.
  Yeni tebliğe göre, fermente ve ısıl işlem görmüş sucuğa, pastırmaya, dönere, köfteye et kaynaklı olmayan proteinler, nişasta ve nişasta içeren maddelerle soya ve soya ürünleri ilave edilemeyecek. Böylece piyasada sıkça karşılaşılan '5 liraya sucuk' satışının da önüne geçilmiş olacak. Tebliğ kapsamında fermente sucuk, ısıl işlem görmüş sucuk, köfte, döner, kavurma, pastırma gibi et ürünlerine ilişkin ürün tanımları ve ürünlere ait özellikler belirlendi.
 Bakanlığın kararını olumlu bulduklarını dile getiren Korkmaz Sucukları Yönetim Kurulu Başkanı Nuri Korkmaz, artık tüketicinin tavuk eti kullanılarak dana etiyle aldatılamayacağını dile getirdi. Korkmaz, uygulamanın hem üretici firmaların hem de tüketicilerin mağduriyetini ortadan kaldıracağına dikkat çekerek, şu değerlendirmede bulundu: "Tüketici açısından bakanlığın yaptığı uygulama yüzde 100 tavuk, yüzde 100 dana eti denmesi adına önemlidir. İyidir. Burada tüketicinin aldatılmaması adına önemli bir gelişme olarak görüyoruz. Daha önce yüzde 70-80 dana eti, yüzde 30 tavuk eti karışımı olduğu belirtiliyordu. Ürün üzerinde bu vardı. Ama bazı kötü niyetliler bunun tersini yapıyordu. Burada tüketici aldatılıyordu. İyi niyetli olmayan ve art niyetli insanlara kapı aralayan bir uygulamaydı. Şu anda uygulanacak yöntemle iyi niyetli ve kötü niyetli ayrılmış oldu. Bu uygulama yüzde 100 dana etinde sucuk yapanların önünü açacak. Tavuk etinde yapanda tüketiciyi aldatmamış olacak. Tüketici artık yüzde 100 tavuk eti ya da yüzde 100 dana eti yiyecek."
 Tavuk etinin kullanımının kaldırılmasının da tüketici açısından iyi olabileceğini aktaran Korkmaz, "Tavuk kıyması olarak sucuk, salam, sosis üretilmemesi iyi olur. Bunun kaldırılmasının çok iyi olacağını düşünüyoruz. Ama bu ürünlere de talep fazla olması nedeniyle tüketiciden tepki de olabilir. Tavuk üreticisini de zor durumda bırakabilir. O nedenle hem tüketici hem de tüketici açısından yüzde 100 uygulaması çok iyi olacaktır." dedi. 
 ARTIK PASTIRMA YILIN HER GÜNÜ ÜRETİLİYOR VE TÜKETİLİYOR
 Pastırma ve sucuk üretiminin geçmiş yıllara göre üretimlerinin düştüğünü anlatan Nuri Korkmaz, "Türkiye genelinde bütün sektörlerde bir durgunluk olduğunu biliyoruz. Gözlemliyoruz. Burada şunu söylemek gerekir. Daha önceki yıllarda sadece belli mevsimlerde pastırma ve sucuk tüketimi olurdu. Satışı olurdu. Ama artık yılın her günü tüketim oluyor. Her gün tüketim var ve satış yıl boyu devam ediyor. Bu da bir dönem yoğunluğunu ortadan kaldırdı. Üreticiler hijyenik ortamlarda üretim yapıyorlar. Eti koruma sıkıntısı yıllar önce olabiliyordu. Ama artık teknolojik gelişmeler ve imkanlarla sorun yaşanmıyor. Üretim aşamasından tutun, sevkiyata ve tüketiciye kadar ulaşmasında soğuk hava zinciri ve hijyenik ortam sunuluyor." diye konuştu.
 ET FİYATLARI DEĞİL DİĞER MALİYETLER SEKTÖRDEKİ FİRMALARI ETKİLİYOR
 Nuri Korkmaz, sektörlerinde et fiyatlarının değil diğer girdi maliyetlerinin kendilerini olumsuz etkilediğini ve bunun ürün fiyatlarına artış olarak yansıdığını belirtti. Korkmaz, şu bilgileri verdi: "Et fiyatlarında bizim umduğumuzdan daha düşük. Ama üreticilerin sıkıntıları var. Girdi maliyetleri yüksek. Besicilerin en büyük sorunu yem maliyetleri. Bundan dolayı mağdurlar. Bizim gibi üretici firmaların et değil elektrik, doğalgaz, sigorta ve işçi maliyetleri yüzde 80 oranında artması sorun yaşatıyor. En büyük sorunumuz bu. Etin fiyatının düşmesi ya da yükselmesi bizi etkilemedi. Maliyetlerimiz arttı. Zorlanıyoruz. Üretimde de ürün fiyatları maliyetleri artmış durumda."
 Korkmaz, et sektöründe ciddi dengesizlikler yaşandığına da dikkat çekerek, "Bunun sebebi kim bilmiyoruz. Ama mutlaka bir sebeplisi var. Bu dengesizliklerden dolayı hem üretici, imalatçı hem de tüketici mağdur durumda. Bir bakıyorsunuz etin kilosu 17 lira, bir bakıyorsunuz 13 lira. Burada ciddi dengesizlik var ve sorun yaşanıyor." ifadesini kullandı. 
 CİHAN
  