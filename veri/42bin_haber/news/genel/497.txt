Un Sanayicilerinden Başbakan'a mektup
Türkiye Un Sanayicileri Federasyonu, Türkiye Makarna Sanayicileri Derneği ve Türkiye Yem Sanayicileri Birliği, Başbakan Recep Tayyip Erdoğan'a Çek Yasası'nda yeniden düzenleme yapılması talebini içeren mektup gönderdi.
 Türkiye Un Sanayicileri Federasyonu'ndan yapılan yazılı açıklamada, Türkiye Un Sanayicileri Federasyonu, Türkiye Makarna Sanayicileri Derneği ve Türkiye Yem Sanayicileri Birliği'nin Başbakan Erdoğan'a mektup gönderdiğini belirtilerek, mektupta ''Ekonomik Suça Ekonomik Ceza, Piyasaları Daraltabilir'' başlığı altında yeni Çek Yasası'na ilişkin ortak değerlendirmelerde bulunduğu kaydedildi.
          
 Açıklamada, Başbakan Erdoğan'a, gönderilen mektupta, şu ifadelere yer verildiği belirtildi:
          
 ''Merkez Bankası tarafından bankalara duyurulan karşılıksız çek sayısı, 2012 Ağustos ayında geçen yılın aynı ayına göre yüzde 56 artışla 81 bin 850'ye yükseldi. 2012 yılı Ocak, Ağustos dönemindeki karşılıksız çek sayısı ise geçen yılın aynı dönemine göre yüzde 56 oranında artarak 561 bin 700 oldu. Kredi Kayıt Bürosu (KKB) tarafından yapılan açıklamada ise son 3 ayda karşılıksız çek keşide edenlerin yüzde 90'ına yakınının daha öncede karşılıksız çekinin olduğu. Bunların risk raporlarına bakıldığında da yarısından fazlasının bankalara geçmiş bir kredi borcu olduğu görülüyor.
          
 Çek, yasa çıkmadan kısmen itibarlı bir ödeme aracıydı. Hapis cezasının kaldırılması sonrası elimizde olan tüm istatistikler yeni yasanın suiistimal edildiğini, piyasaların daraldığını ve iş dünyasından yükselen sesin ise moralleri bozduğunu gösteriyor. Çek mevzuatı, kredi değerlendirme ve ticari risk ile İcra İflas Kanunu da dikkate alınarak yeniden değerlendirilmeli. Piyasadaki boşluğun ve güvenin tekrar tesis edilmesi hususunda gereğini tensiplerinize arz ederiz.''
          
 AA