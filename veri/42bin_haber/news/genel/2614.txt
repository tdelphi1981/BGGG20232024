İhracat piste sığmadı
Kasım ihracatı geçen yıla göre %20 arttı. 11 aydaki artış ise %14... AKŞAM'ın objektifine yansıyan bu kare, rakamların sağlaması oldu. İhraç mallar depoya sığmayınca, havalimanında kargo dağları oluştu. Apronda da yer kalmadı, helikopter pisti bile kargolara ayrıldı
 SÜLEYMAN ŞEN / İSTANBUL
 Geçtiğimiz haftalarda açıklanan kasım ayı ihracat rakamları, iş dünyasına moral olmuştu. Kasım rakamlarına göre ihracat yüzde 20 artış gösterdi. 1 Ocak-31 Kasım tarihlerini kapsayan 11 aylık ihracat rakamları ise 122 milyar dolardan 139 milyar dolara çıkarak yüzde 13,5 artmış oldu. Bu yıl 'büyüme sancısı' çeken Türkiye, ihracatın 'net' katkısıyla 'daha düşük büyüme'den de korundu. 
 İHRACATTAKİ artış, yılın son günlerinde gümrüklerde de kendisini hissettirdi. Türkiye'nin dünyaya açılan kapısı İstanbul Atatürk Havalimanı'nda kargo dağları oluştu. 
 APRONA BİLE SIĞMADI
 MALLARINI uçakla göndermek isteyen şirketlere ait kargolar, apronu tıka basa doldurdu. Kargo Terminali'nde boş yer kalmayınca kargolar aprona çıkarıldı. Burası da yetmeyince paketler Kontrol Kulesi'nin yanındaki helikopter pistine yerleştirildi.  Türk Hava Yolları Kargo yetkilileri, biriken kargoların uçakların yerdeki trafiğini etkilememesi için çözüm yolları ararken, gümrük yetkililer, 'İlk defa böyle bir manzara ile karşılaşıyoruz. Neredeyse uçakların geçeceği boş yer kalmayacak' diye konuştular.
 AFRİKA AÇILIMI YAPTIK
 HATTAT Holding Yönetim Kurulu Başkanı Mehmet Hattat: İhracatta gerçekten önemli mesafe katediyoruz. Şirket olarak 2012'de ihracatımızı yüzde 30 artırdık, Afrika'ya yöneldik. 2013'te de %12-13 artış hedefliyoruz. Bence Türkiye'nin ihracatının artmasında Türk Hava Yolları'nın büyük payı var. Dünyanın her yerine seferler koyarak yeni ihracatçılar  yetiştiriyorlar, müteşebbis taşıyorlar. Özellikle Afrika'ya açılan yeni hatların ihracata önemli katkısı olacak.
 Meyve toplamaya başlayacağız
 SÜLEYMAN Orakçıoğlu-Orka Group Yönetim Kurulu Başkanı: 2013'te,  2012'te ertelenen yatırımlar hayata geçer. Cari açık önlemleri büyümeyi yavaşlattı  ama not artırımını tetikledi. Fitch'in not artırımı, bütçe açığı ve cari açıktaki kaygıların azalması açısından önemliydi. Dolayısıyla 2013 için olumlu havanın süreceğini düşünüyorum.'
 İhracat katkısıyla %5.5'ler yakalanır
 ZORLU Holding Yönetim Kurulu Başkanı Ahmet Nazif Zorlu: İhracat odaklı bir grubuz. 2012 yılı için hedefimiz 3.5 milyar dolar ihracata ulaşamadık. Adetsel olarak hedeflerimizi yakaladık ancak kurlardan dolayı 3.5 milyar doların altında kaldık. Türkiye'nin 2013 büyümesinin ise yüzde 4 civarında gerçekleşmesi öngörülüyor. Bence bu rakam yeterli değil. İnşallah elbirliği ile 5.5-6'ları yakalarız.'
 Tempoyu artıracağız
 ABDULLAH Kiğılı-Kiğılı Yönetim Kurulu Başkanı: Yurtdışında bizim dışımızda olan gelişmeler var, iyi münasebetlerde olduğumuz, herhangi bir siyasi karışıklığın olmadığı ülkelerde işler doğru yürüyor. Irak, İran ve Suriye'de, bizim dışımızda olan gelişmeler var, eğer onlar düzelirse piyasalar çok açılacak. O nedenle 2013'e iyimser bakıyoruz. 2013'e iyimser bakmamak için bir sebep yok. Dolayısıyla çalışmalarımıza tempo artırarak devam ediyoruz.
 Amerika'da payımız artıyor ama...
 ADNAN Dalgakıran/Makina ve Aksamları İhracatçıları Birliği Başkanı: Biz makineciler olarak ihracatta yüzde 17 büyüme kaydettik.  Amerika ve Avrupa'daki pazar payımızı artırıyoruz. Ancak bir de handikapımız var. Uzakdoğu'da haksız rekabete  uğruyoruz. Bu konuda hükümetin girişimlerde bulunması cari açık için çok önemli bir etki yaratır...