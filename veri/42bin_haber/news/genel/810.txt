Bakan Şimşek: 'Uzatma yok'
"Mükelleflerimizi son güne bırakmayın diye uyardık."
 Maliye Bakanı Mehmet Şimşek, yeniden yapılandırmada uzatmanın söz konusu olmadığını belirterek, “Her zaman biz mükelleflerimizi uyardık son güne bırakmayın, ilave fırsatı kaçırmayın diye. Ama bu noktada tabii ki şu an da sürenin uzatılması söz konusu değil, gündemde değil” dedi.
 AK Parti Karaman Milletvekili Lütfi Elvan’ın başkanlığında toplanan Meclis Plan ve Bütçe Komisyonu’nda, 2013 yılı bütçesinin geneli üzerinde görüşmeler yapılıyor. Komisyon çalışmalarına saat 14.00’e kadar ara verilirken Maliye Bakanı Mehmet Şimşek, basın mensuplarının yeniden yapılandırmaya ilişkin sorularını yanıtladı.
 “Bugün yeniden yapılandırmada son gün, başvurular için çok az bir zaman kaldı, ne diyeceksiniz? Bir uzatma söz konusu olabilir mi?” sorusuna Maliye Bakanı Mehmet Şimşek, “Uzatma söz konusu değil. Her zaman biz mükelleflerimizi uyardık son güne bırakmayın, ilave fırsatı kaçırmayın diye. Ama bu noktada tabii ki şu an da sürenin uzatılması söz konusu değil, gündemde değil zaten Meclis anlamında yetki gerekiyor. Rakamlara gelince de bakmamız lazım, bugün tamamlansın, günün sonunda rakamları önümüzdeki günlerde sizlerle paylaşırız” yanıtını verdi.