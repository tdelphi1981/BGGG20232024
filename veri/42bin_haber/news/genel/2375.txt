Alanya Gazipaşa Havaalanı'na iç hat uçuşları başladı
İstanbul Sabiha Gökçen Havalimanı'ndan kalkan Pegasus Havayolları'na ait yolcu uçağı, Alanya Gazipaşa Havalimanı'na ilk seferini yaptı.
 146 yolcuyla Gazipaşa'ya inen uçağı, Gazipaşa Kaymakamı Muhittin Pamuk, Belediye Başkanı Cemburak Özgenç, Anamur Belediye Başkanı Mehmet Türe ile kamu kurum ve kuruluşlardan çok sayıda yönetici karşıladı.
 Uçakta yolcu olarak bulunan Alanya Belediye Başkanı Hasan Sipahioğlu, bölge halkının iç hat uçuşlarının sürekliliğini sağlamak için havaalanını kullanmaya özen göstermesi gerektiğini, havaalanı için büyük çaba harcandığını kaydetti.
 İstanbul Sabiha Gökçen ile Gazipaşa arasında haftada 4 gün karşılıklı uçuş yapacaklarını belirten Pegasus Havayolları Satış Direktörü Emre Pekesen de kış olmasına rağmen ilk uçuşta beklenen doluluğu yakaladıklarını söyledi. Gelecek yıllarda doluluk oranının daha fazla olacağı tahmininde bulunan Pekesen, Alanya'dan Anamur'a kadar bölge halkına hizmet edeceklerini belirtti.
 Pegasus Havayolları Yer İşletme Müdürü Boğaç Uğurluteğin de, bir takım sıkıntıları aşarak seferlere başladıklarını vurguladı. Yaz aylarında seferleri haftada 4 gün değil, 7 gün yapmak istediklerini söyleyen Uğurluteğin, "Kargo imkanımız da var. Hem ticarette hem de ziyarette iyi bir servis sağlamak istiyoruz'' dedi.
 CİHAN
  