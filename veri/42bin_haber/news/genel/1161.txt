Sanal AVM'ler peşpeşe açılıyor
TESK Genel Başkanı Bendevi Palandöken, e-ticaretin Türkiye’de son dönemde önemli bir gelişme gösterdiğini vurgulayarak, AVM’lerin piyasasını sanal AVM’lerin ele geçirdiğini belirtti.
 Türkiye Esnaf ve Sanatkarları Konfederasyonu (TESK) Genel Başkanı Bendevi Palandöken, e-ticaretin Türkiye’de son dönemde önemli bir gelişme gösterdiğini vurgulayarak, sanal alış veriş merkezlerinin (AVM) hızla açıldığı internet dünyasında kartla yapılan alış-verişin oranının yüzde 8’e yükseldiğini belirtti.
 TESK Genel Başkanı Bendevi Palandöken, sanal AVM’ler konusunda uyarıda bulundu. E-ticaret’in Türkiye’de son dönemde önemli bir gelişme gösterdiğini kaydeden Palandöken, sanal AVM’lerin hızla açıldığı internet dünyasında kartla yapılan alış-verişin oranının yüzde 8’e yükseldiğini vurguladı. Palandöken, “Bakkallar marketten, marketler süpermarketlerden daha sonra da perakende piyasası tümüyle AVM etkilenmiştir. Şimdi de eskinin çıraklık modelini uygulayan e-ticaretin ülkemizde gelişmesiyle, AVM’lerin piyasasını ‘SANAL AVM’ler ele geçirmektedir” dedi.
 -“E-TİCARET 1 YILDA YÜZDE 50 ARTTI”
 Türkiye’de e-ticaretin 2011 yılında yüzde 50 artış göstererek yaklaşık 23 milyar TL’lik ciroya ulaştığını söyleyen Palandöken şunları kaydetti:
 “Teknolojinin gelişmesi ve güvenli alışveriş yapılan sanal mağaza sayılarının AVM’lerden hızlı arttığını kaydetti. 2012 yılının ilk 8 ayında 20 milyar TL’lik ciro yapan e-ticaretin, 30 milyar TL’lik bir büyüklüğe ulaşması beklenmektedir. Sanal AVM’ler de hızla internet ortamında (3-D) 3 boyutlu olarak açılarak, hızla büyüyen pastadan pay kapmaya çalışmaktadır. Sanal AVM kurulması gerçek AVM’lerde yüksek kira ödeyen büyük firmalar tarafından da desteklenmektedir. AVM’lerde yaygın olarak mağaza açan firma sahipleri sanal olarak açtıkları mağazalarında daha çok satış yaptıklarını söyleyerek, AVM’lerde çok yüksek maliyetlerle dükkân açmanın mantığını sorgulamaya başlamışlardır. Perakende Piyasası’nı düzenleyecek yasanın çıkarılması geciktikçe, kuralsız büyüyen AVM’ler zarar görecek, atıl duruma düşeceklerdir. Sonuçta milli servet heba olacaktır” diye konuştu.
 -“AVM’LER ŞOFÖR ESNAFINA DA ZARAR VERİYOR”-
 Bilhassa büyükşehirlerde yeni yapılan AVM’lerin Metro ve Metrobüs bağlantılı olmasının taşımacı esnafına da zarar verdiğini belirten Palandöken açıklamalarına şöyle devam etti:
 “AVM’lerin müşteri servisi adı altında taşımacılık yaparak uğradığımız haksız rekabetlerine birde metro ve metrobüs bağlantılı yeni AVM’ler eklendi. Mahalle esnafına zarar verdikleri yetmiyormuş gibi şimdide toplu taşıma yapan şoför esnafının işlerini azaltarak, bitirmeye çalışılıyor. Yeni güzergahlar belirlenerek esnafımızın zararı azaltılmalı.”
 ANKA
  