CHP'li başkanların dayanışma zirvesi
Aralarında İzmir ve Antalya'nın da bulunduğu CHP'li 43 belediye başkanı, Yılmaz Büyükerşen'e destek için Eskişehir'de buluştu
  
 Eskişehir Büyükşehir Belediyesi'ne yönelik operasyonlara tepki gösteren CHP'li belediye başkanları Yılmaz Büyükerşen'e destek için Eskişehir'e geldi. Aralarında İzmir Büyükşehir Belediye Başkanı Aziz Kocaoğlu, Antalya Büyükşehir Belediye Başkanı Mustafa Akaydın, Kadıköy Belediye Başkanı Selami Öztürk'ün de bulunduğu 43 CHP'li başkan, hesap vermekten korkmadıklarını, yılmayacaklarını dile getirdi. Büyükerşen tutuklanan 5 arkadaşının üzüntüsünü yaşadığını belirterek 'Belediyeler bir makinedir. Tutuklanan 5 arkadaşımız makinanın ana çarklarıydı' dedi.
 DEMİREL ARADI
 Büyükerşen, Büyükşehir Belediye Meclisi Salonu'ndaki toplantıda, ziyaretin haksızlığa uğrayan ve uğrama tehlikesiyle karşı karşıya kalan belediye başkanlarının bir dayanışması olduğunu söyledi. Dokuzuncu Cumhurbaşkanı Süleyman Demirel'in kendisini telefonla aradığını belirten Büyükerşen, 'Demirel, 'Hizmetlerini bütün Türkiye biliyor. Yurt- dışında da iyi biliyorlar. Tek endişem var. O da senin ve arkadaşlarının bu durumdan şikayet ederek bu ülkeye yapmakta olduğunuz hizmetlerden vazgeçmenizdir' dedi, moralimizi bozmamamızı istedi. Beni arkadaşlarımın tutuklanması üzüyor. Yoksa biz anlımız ak, dimdik duruyoruz' diye konuştu.
 Kocaoğlu ise 'Büyükerşen'e güven duygumuzu iletmek için geldik' dedi. Akaydın, 'Benzer olayları birçok CHP'li başkanımız yaşadı' derken Öztürk ise 'Yılmayacağız, korkmayacağız ve susmayacağız' dedi. DHA