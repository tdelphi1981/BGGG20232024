İşitme engelli çocuklara ses olacaklar
İşitme engelli çocuklara rockçı desteği... Ete Kurttekin'in yazdığı SES adlı bir şarkıyı, ünlü rockçılar seslendirecek. Her indirilen şarkıdan elde edilen gelir, Türkiye İşitme ve Konuşma Rehabilitasyon Vakfı'na aktarılacak
  
 Türkan Yılmazer
 İŞİtme engelli çocukların yaşadıkları sorunlara dikkat çekmek isteyen rockçılar bir araya geldi... SES adlı şarkıyı seslendirecek olan sanatçılar, dijital platformlardan indirilerek dinlenebilecek şarkından elde edilecek geliri Türkiye İşitme ve Konuşma Rehabilitasyon Vakfı'na (TİV) bırakacak.
 TÜRKİYE'de kayıtlı 100 bin, uzmanların tahminlerine göre en az 1 milyon işitme engelli vatandaş var. En önemlisi de 3 yaşına kadar anneleriyle sesli iletişim kuramazlarsa bu çocukları kalıcı zeka geriliğine varan birçok sıkıntı bekliyor. Bu yüzde 0-6 yaş arasında alacakları eğitim önemli. Seslerin olmadığı bir dünyada yaşamak zorunda olan çocuklara dikkati çekebilmek için rock müzik şarkıcısı Ete Kurttekin, SES adlı bir şarkı yazıp besteledi. Başkanlığını Op. Dr. Ömer Cenker Ilıcalı'nın yaptığı TİV'i ziyaret ettikten sonra bu şarkıyı hazırladığını belirten Kurttekin, şarkının misyonunu en iyi şekilde gerçekleştirebilmesi için Türkiye'nin önde gelen rock şarkıcılarıyla birlikte seslendireceğini söyledi: Özge Fışkın, Feridun Düzağaç, Ayşe Saran, Doğan Duru (Redd), Emrah Karaca (Moğollar), Hayko Cepkin, Erdem Yener ve Ogün Sanlısoy projeye evet diyen ünlüler...
 YAŞADIĞIMIZ DÜNYA
 TİV Genel Sekreteri Melike Argis Şehirli, işitme engelli çocukların tam gün konuşma eğitimlerinin yanı sıra anaokulu eğitimlerini de alabilecekleri okulları ihtiyaçları olduğunu belirterek, şunları söyledi: İşitme kayıplarına uygun cihazlara ihtiyaçları var. Ailelerin ciddi bir eğitime ihtiyaçları var, bu ihtiyaçların yanında imkansızlıklar da var. O zamanlarda eliniz ayağınız kilitleniyor, boğazınızda kocaman bir yumru, yutamıyorsunuz... Kelimelerle anlatmaya çalıştığım her şey o dizelerde.  Yaşadığımız dünyaya yakın olabilmekti o dizelerde yazanlar, uzaktan anlatmak ve anlamak çok zordu. Proje bizi, çocukları, ailelerini çok etkiledi...
 İŞARET DİLİYLE SÖYLEYECEKLER
 Projeyi hazırlayan Yasemin Karaman Kurttekin hazırlanacak klipte şarkıcıların şarkıyı 'ses'le söylemeyeceklerini, işitme engellilerin işaret diliyle de çocuklara, gençlere hitap edeceklerini söyledi.
 İşte o şarkı
 Ses
 Küçüğüm
 Sessiz bir dünyaya doğdum
 Duymadım
 Hiç duymadan büyüyorum
  
 Hıçkırığımı duymadan
 Sessizlikte ağlayıp
 Kahkahamı duymadan
 Sessizlikte gülüyorum
  
 Ne annemin ninnisi
 Ne de babamın ısıtan sesi
 Ne kuşların cıvıltısı
 Ne yaprak hışırtısı
  
 Sözüm var, sesim yok
 Derdim var bilen yok
 Benim sesim olur musun?
 Sesimi duyurur musun?
  
 Küçüğüm
 Sessiz bir dünyaya doğdum
 Duymadım ismimi
 Duymadan büyüyorum
  
 Küçük kulaklarıma çökmüş
 Amansız karanlığın
 İçinde kaybolmadan
 Yürümek istiyorum
  
 O karanlık içinde
 Yalnızken umutsuzum
 Sesinle yol gösteren
 Işığım olur musun?
  
 Sözüm var, sesim yok
 Derdim var bilen yok
 Benim sesim olur musun?
 Sesimi onlara duyurur musun?
 Söz ve müzik: Ete Kurttekin  