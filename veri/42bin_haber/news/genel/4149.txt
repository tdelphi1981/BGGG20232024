Komisyona beni de alın
12 Haziran 2011 seçimlerinde MHPlilere yönelik kaset kurbanı isimler arasında yer alan Bağımsız İstanbul Milletvekili İhsan Barutçu, TBMM Yasadışı Dinlemeleri Araştırma Komisyonuna üye olmak için pozitif ayrımcılık istedi.
Barutçu, önceki gece TBMM Genel Kurulunda kurulmasına karar verilen Komisyonla ilgili sorularımızı şöyle yanıtladı: Meclis Başkanımız ile görüşme talebim oldu. Görüştüğümde komisyonda yer alma talebimi aktaracaktım. Yalnızca grubu olan partiler komisyona üye verebiliyorlar. Bir pozitif ayrımcılık olarak böyle bir fırsatı vermesini istiyorum. Bu işin önemi açısından ve süreci yaşamış biri olarak, konuya daha duyarlı, daha kararlı, daha cesur bir şekilde bu işe yoğunlaşıp sürece katkı sağlamak istiyorum. Genel manada siyasetçilere dönük, izleme ve dinleme gibi şantaja dayalı bir gücün var olduğu gerçek. İçerideki ve dışarıdaki elin ne olduğunun ortaya çıkması biraz cesaret ve kararlılık gerektiriyor. Kendim risk ve bedel ödeme noktasında her türlü riski ve bedeli karşılayarak bu işin içinde olmayı hedefliyorum. Komisyondaki diğer arkadaşlarımız da bir gayret içerisinde olacaklar; ama ben daha tabiri caizse gemileri yakarak hareket edip, işin ortaya çıkmasına katkı sağlamak istiyorum. Yoksa başka muradımız, maksadımız yok. Bu işin sonuçlanmasını önemsiyorum. Bu işi yapanlar, yaptıranlar kimlerse, belirlenirse ben de milletvekilliğinden istifa edeceğim. Milletvekili oluşumun önemli sebebi bu işin takibinde olmak.