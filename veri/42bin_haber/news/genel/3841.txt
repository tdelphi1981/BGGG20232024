En anlamlı anma Trabzon'dan
Hrant Dink'in katledilişinin 6. yılında en anlamlı anma, suikastın planlandığı yerden geldi. Tetikçi Ogün Samast ve diğer faillerin memleketi olan Trabzon'da bir grup öğrenci bir araya gelerek ilginç bir etkinliğe imza attı.
 SERAY ŞAHİNLER
 'Trabzon'da Hepimiz Hrant'ız' videosunu çekerek Dink'in ölüm yıldönümü olan 19 Ocak'ta Youtube'da paylaştı. Kentin değişik yerlerinde Dink'i kendi sesinden konuşturup, ifade özgürlüğü ile ilgili sözlerini Trabzon'da seslendirdiler. 
 PROJEYİ AKŞAM'a anlatan öğrencilerden Emre Karagöz, kendilerini en çok Trabzon'un sadece böyle anılmasının rahatsız ettiğini belirterek 'Trabzon'da farklı bebeklerin yani bizlerin de olduğunu göstermek istedik' dedi. Sena Özşimşir ise 'Bu projenin en önemli tarafı Trabzon'da yapılmış olması. Herkesin bildiği şey 'katil Trabzonlu'. Biz de Trabzon'da bulunan herkesin, Hrant'ın kardeşi olduğunu göstermek istedik' dedi. Çekim sırasında halktan tepki beklediklerini belirten Özşimşir, 'Yanımıza gelenlere açıkladık. Kimseden tepki almadık' dedi.
 Unutmadık Ahparig*
 6 yıl önce 19 Ocak'ta katledilen gazeteci Hrant Dink, dün binlerce kişi tarafından öldürüldüğü yerde, gazetesinin önünde aynı saatte anıldı
 ŞENOL DEMİRCİ / İSTANBUL
 S uikastlar, bombalı saldırılar ve zamansız ölümlerle 'kara ay' olarak hatırladığımız Ocak.... Dün basının duayen ismini uğurlarken 6 yıl önce katledilen AGOS Gazetesi Genel Yayın Yönetmeni Hrant Dink'in acısı tazelendi. Dink, vurulduğu yerde ve saatte anıldı. 
 'BURADAYIZ Ahparig', 'Hepimiz Hrant'ız, hepimiz Ermeniyiz' diyerek Şişli'de bir araya gelen binlerce kişi, Dink'in vurulduğu yere yürüdü. AGOS'un önüne gelindiğinde kalabalık daha da arttı. 'Geleneği terk et, katilleri teslim et' yazılı dövizler taşıyan kalabalık, Türkçe ve Ermenice şarkılar söyledi. Saat 15.05'te saygı duruşunda bulunan binlerce kişi, Dink'in vurulduğu yere karanfiller ve mumlar bıraktı. Yoğun yağmura rağmen toplanan kalabalık, Dink'in bir konuşmasını kendi sesiyle dinledi. 
 CUMARTESİ ANNELERİ ORADAYDI
 DAHA sonra Taraf gazetesi yazarı Hidayet Şevkatli Tuksal, ünlü düşünür ve dilbilimci Noam Chomsky ile Hrant Dink'in eşi Rakel Dink birer konuşma yaptı. Beşiktaş'ın efsane taraftar grubu Çarşı'nın 'Başımız sağolsun' yazılı pankartla katıldığı törende 'Cumartesi Anneleri' olarak bilinen kayıp yakınları da vardı. 
 POLİSİN geniş güvenlik önlemleri aldığı ve trafiğe kapattığı Halaskargazi Caddesi, anmanın ardından tekrar açıldı. Anmaya katılan kalabalık dağıldığı sırada Osmanbey'deki bir banka şubesine taş atan maskeli grubu polis, biber gazı kullanarak dağıttı.
 'Çutag'ımı öldürmek utanç! 
 Hrant Dink'in eşi Rakel Dink de yürüyüşün ardından AGOS'un önünde toplanan kalabalığa seslendi. Konuşmasına 'Altıncı yılda buradayız, birlikteyiz. Sizinle dertleşmek istiyorum' diyerek başlayan Dink şunları söyledi: 'Var olman, benim, bizim yokluğumuz üzerine kurulmuşsa, bu senin büyüklüğünün veya üstünlüğünün ispatı değil, hiçliğinin ispatıdır.... 
 SEVGİLİ dostlar; canımın içini, sevgilimi, 'çutag'ımı (keman) öldürtmek, düşünme ve algı yoksunluğunun ispatı değil mi? Onursuzluk, mahcubiyet ve utanç değil mi? Yoksa hala 'Bunlar da ne demek?' mi diyorlar? 'Evet, öyle diyorlar' diye düşünüp ümitsizliğe düştüğüm zaman, Hisus (Mesih İsa) kulağıma fısıldar: 'Ben kabirde kalsaydım, haklı olurdun meyus durmaya. Fakat kabirde kalmadım; kalmadığım gibi, bütün gerçekler de gün gibi, güneş gibi ortaya çıkacak.' Evet, meyus olmayacağız. Umutla, imanla, şevkle buradayız, birlikteyiz... 
 SaĞImIzdakİne, solumuzdakine rahatsızlık vermeden, ötekileştirmeden buradayız. Adalet borcumuzu hatırlayarak buradayız. Sevgimizi, umudumuzu hatırlayarak buradayız. Yataklarında sevdiklerinin elini tutarak ölme fırsatı ellerinden alınanların anısına buradayız. Acımızla, onurumuzla buradayız. Doğruluk ve adalet için buradayız. Hep burada olacağız, birlikte olacağız...'
 
 *KARDEŞİM