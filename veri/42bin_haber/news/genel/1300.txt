Koş İstanbul koş
Ve beklenen gün geldi... 34. Vodafone İstanbul Avrasya Maratonu'nda 100 bin kişi kıtadan kıtaya adım atacak! Ya siz? Saat 09.30'da başlayacak koşu öncesi yapılması gerekenleri biliyor musunuz? Okumadan koşmayın...
 Yarıştan birkaç saat önce hafif bir yemek yiyin. Koşuların en popüler besinleri arasında, karbonhidrat zengini besinler (tost, kepekli simit vb.) ve muz gibi asit içermeyen meyveler gelir.
 ALANA GİTTİĞİNİZDE
 NUMARAYI tişörtünüze takmak için kullanacağınız malzemeye dikkat edin. Eğer, metal ve iğne ise, sizi rahatsız etmeyecek şekilde takmaya özen gösterin. Numarayı takmak için tişörtünüzün ve şortunuzun dikiş yerlerinden faydalanabilirsiniz. Böylece, kalın kumaş kısımları metali cildinizden uzak tutacaktır. Ayrıca, koşu anında numaranızın düşmemesi için, iki ya da üç yerden sabitleme yapmaya çalışın.
 15 DAKİKA ÖNCE
 KASLARINIZI hafifçe esnetmeye başlayın ve özellikle arka adaleleriniz üzerine yoğunlaşın. Kendinizi fazla zorlamayın ve rahat hissetmeye özen gösterin. Ardından, hafifçe yerinde koşu hareketleri yapmaya başlayın. Böylelikle kalp atışınızı bir miktar yükseltmiş olursunuz.
 İLK ANLAR
 İLK 2-3 kilometrelik bölümü birkaç saniye yavaş koşmanız aleyhinize değil, lehinize olacak. Bu sayede, enerjiniz için çok kıymetli olan glikojen rezervlerinizi ilerleyen dakikalarda kullanmak üzere saklamış olacaksınız.
 Kafein sizi kurutur
 - YARIŞ öncesi sıvı tüketimi yeterli miktarda olmalı ve doğru seçimler yapılmalı. İdrar çıkışını artırıp, vücudunuzun susuz kalmasına neden olacağı için, kafein içeren kola, kahve ve çaydan uzak durun.
 - YARIŞTAN 3-4 saat önce besin almaya özen gösterin. Çünkü, vücudunuzun aldığınız besini tamamen sindirebilmek ve gereken enerjiyi elde edebilmek için zamana ihtiyacı var. Uzmanlar, yarış öncesi 500 ila 1000 kalorilik bir yemeği öneriyor.
 - YARIŞ öncesinde yağ oranı yüksek besinler alınmamalı. Çünkü, yağlar, lif ve laktoz içerdiklerinden midede sindirilmesi uzun süren besinlerdir. Bu da yarış anında, sporcuya zor anlar yaşatabilir.
 - MİDENİZİN boş olması, susuzluğu yavaşlatır ve böylece susuzluğun neden olacağı krampları ve rahatsızlığı engeller.
 Kaybedilen her kilo başına 2 bardak su
 - YARIŞ öncesi son yemeği 3-4 saat önce yiyin. 1-2 bardak su için. - 2 saat önce 1-1.5 bardak, yarım saat önce 1 bardak, 10-15 dakika kala yarım bardak soğuk su için. 
 - YARIŞ sonrası, kaybedilen kilo başına 2 bardak su için. 36 saat süresince sıvı almaya devam edin.