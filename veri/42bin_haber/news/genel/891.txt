'Ahlakçı Başkan'a Yeşilay'dan soruşturma
'Ahlaki!' açıklamasıyla tepki toplayan Yeşilay Şube Başkanı'na soruşturma... 'Üniversiteliler kente ahlaksızlık getirdi' diyen Lütfü Günlüoğlu'na öğrenci, öğretim üyesi ve velilerden tepki yağdı. Günlüoğlu ise geri adım atmayarak 'Parkta öpüşüyorlar. Görevim uyarmak' dedi
 Bülent ŞANLIKAN/ Kadir ÜRÜNDÜ
 Üniversite öğrencilerinin kente ahlaksızlık getirdiğini söyleyen Yeşilay Mardin Şube Başkanı Lütfü Günlüoğlu'na tepki yağdı. Yeşilay Cemiyeti'nden yapılan açıklamada 'Özgür düşüncenin ve bilimin merkezi olan üniversiteleri, faaliyet alanlarının merkezine koymuş bir cemiyetin güzide kurumlar hakkında böyle bir düşünce taşıması mümkün değildir. Günlüoğlu'nun temsilciliğinin feshedilmesiyle ilgili soruşturma sürüyor' denildi. Mardin Valisi Turhan Ayvaz da 'Maksadını aşan bir demeç' açıklaması yaptı. Aileler de Yeşilay Genel Merkezi'ni telefon yağmuruna tuttu. 
 HOŞGÖRÜ KENTİNDE YAKIŞIK ALMADI  
 Mardin'in tek üniversitesi Artuklu'nun öğrenci ve öğretim üyeleri de açıklamaya tepki yağdırdı. 
 Nesrin Kapazan (Öğrenci): Mardin'de N.Ç. olayı yaşandığında kendinde ahlak yetkisi bulunan bu büyüğümüz neredeydi diye sormak geliyor içimden. Çok ama çok onur zedeleyici.
 Merve Çitlioğlu (Öğrenci): Bu söylem üniversite öğrencileri ve kadim Mardin halkları arasında kin nefret ve düşmanlığa sebebiyet verecek bir söylem. 
 Narin Temel (Öğrenci temsilcisi): Mardin'in üniversiteye hazır olmadığını düşünüyorduk. Bunu görmek derinden üzdü. 
 Mehmet Dinç (Öğretim görevlisi): Dört dilin, üç inancı ve farklı etnik yapıları barındıran ve 'Hoş Görü' kenti Mardin'de bu açıklama yakışık almadı. 
 
 Öpüşenleri uyarmak görevim 
 AKŞAM'a konuşan Lütfü Günlüoğlu ise önceki gün yaptığı açıklamalardan geri adım atmadı: Mardin'de gençlik ahlaki yozlaşma içinde yol alıyor. Bu konuda resmi kurumları göreve çağırmak istedim. Türkiye'nin birçok ilinde olduğu gibi Mardin'de de ahlaki çöküşe gelindiğine değindim. Parklarda, gelişigüzel yerlerde uygunsuz davranışlar görüyorum. Vilayet etrafındaki iki parkta bu tarz uygunsuz davranışların olduğunu görüyoruz. Bir sivil toplum kuruluşu olarak görevimiz bu konularda uyarılar ve hatırlatmalar yapmaktır' diye konuştu. Günlüoğlu 'uygunsuz davranış'  'öpüşüyorlar' sözüyle tanımladı.