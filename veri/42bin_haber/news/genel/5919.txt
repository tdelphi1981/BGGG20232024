Galatasaray antrenmanında duygusal anlar
Galatasaray, Spor Toto Süper Lig'in 23. haftasında 25 Şubat Pazartesi günü yapacağı Orduspor maçının hazırlıklarını sürdürdü.Teknik direktör Fatih Terim yönetiminde Florya Metin Oktay Tesisleri'nde basına kapalı yapılan antrenmanı futbolcuların, ısınma bölümünün ardından pas ve taktik çalışmalarıyla tamamladıkları belirtildi.
Sarı-kırmızılı takımda, mide rahatsızlığı bulunan Çağlar Birinci'ye Ulus Liv Hospital'da muayenesinin ardından endoskopi yapıldığı, oyuncunun günü istirahatle geçirdiği aktarıldı. Çağlar'ın yarınki antrenmana katılabileceği ifade edildi.
Galatasaray, yarın gerçekleştireceği antrenmanla Orduspor mücadelesinin hazırlıklarını tamamlayarak kampa girecek.

Vefat eden taraftarın babası Florya'da

Bu arada, Galatasaray'ın geçen sezon Türk Telekom Arena'da Fenerbahçe ile oynadığı Spor Toto Süper Final Şampiyonluk Grubu maçının devre arasında geçirdiği kalp krizi sonucu 25 yaşında hayatını kaybeden sarı-kırmızılı taraftar Fatih Çalışkan'ın babasının da antrenmanı izlediği bildirildi.

Baba Ramiz Çalışkan'ın, antrenmanı takip edip, teknik direktör Fatih Terim ve yönetim kurulu üyesi Abdurrahim Albayrak'la bir araya geldiği belirtildi. Terim'in, imzaladığı Galatasaray formasını Çalışkan'a hediye ettiği kaydedildi.