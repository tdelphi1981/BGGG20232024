Büyümeyi engelliyor
Doğumdan itibaren çocukların gelişiminde büyük rol oynayan tiroid hormonunun az salgılandığı durumlarda büyüme geriliği ve boy kısalığı ortaya çıkabiliyor.
Yavaş ve sinsi ilerleyen bir hastalık olan tiroid yetersizliği konusunda ailelerin bilinçli hareket edip, önlem alması gerekiyor. Memorial Hizmet Hastanesi Çocuk Endokrinoloji ve Metabolizma Hastalıkları Bölümünden Uz. Dr. Şerare Arbatlı, çocuklarda tiroid hastalığı nedenleri ve tedavisi hakkında bilgi verdi.  
  
BOY KISALIĞININ SORUMLUSU TİROİDLERİ OLABİLİR  
  
Tiroid hormonu anne karnından ergenlik döneminin sonuna kadar büyümede önemli rol alan bir hormondur. Ayrıca beyin, kas ve yağ dokusunun metabolik hızını düzenler. Çocukların büyümesi için tiroid hormonu kanda yeterli düzeyde olmalıdır. Tiroid hormonun az salgılandığı (hipotiroidi) çocuklarda, büyümede gerilik ve boy kısalığı olur. Tiroid yetersizliği sıklıkla görülmesine rağmen belirtileri uzun süre fark edilemeyebilir. Belirtileri yavaş ve sinsi ilerlediği için ebeveynlerin dikkatinden kaçabilir.   
  
ÇOCUĞUNUZDA TİROİD YETERSİZLİĞİ OLDUĞUNU NASIL ANLARSINIZ  
  
 
 Ailesinde tiroid yetmezliği hastalığı olan çocuklarda,
 Doğum sonrası tiroid hormon taramasında başlangıçta TSH (Tiroid Stimulan Hormon) düzeyi yüksek olan çocuklarda, 
 Dişlerin geç çıkması, yürüme ve konuşmanın gecikmesi durumunda,
 Büyümenin yavaşlaması (5  18 yaş arası kilo almaya meyilli kısa boylu çocuklar) durumda,
 Kabızlık, cilt kuruluğu, saç dökülmesi, üşüme gibi durumlarda,
 Hareketlerin yavaşlaması,  konsantrasyon bozukluğu ve dikkat dağınıklığı durumunda aileler çocuk endokrinoloji bölümüne başvurmalıdır. Böylece, tedavisi çok kolay olan ancak gecikildiğinde kalıcı izler bırakan bu hastalığın önüne geçilebilir. 
  
DENGESİZ BESLENMEK TİROİD HASTALIĞINA YOL AÇIYOR  
  
Çocukların sağlıklı yetiştirilmesinde birinci şart yeterli ve dengeli beslenmeleridir. Dengeli beslenmeden söz edildiğinde vücudun protein, vitamin ve minerallerinin tam olarak karşılanması anlaşılmaktadır. Yetersiz ve dengesiz beslenme çocuklarda; bağışıklık sisteminin zayıflamasına, çeşitli enfeksiyon ya da alerjik hastalıkların oluşmasına, diyabet, tiroid yetmezliği gibi önemli hastalıklara yol açmaktadır. Ayrıca dengesiz beslenmenin bir şekli olan karbonhidrat ağırlıklı beslenme şekli, çocuklarda sık rastlanan obeziteye de neden olmaktadır.  
  
İYOT EKSİKLİĞİ TİROİD YETMEZLİĞİNE NEDEN OLUYOR  

Yetersiz ve dengesiz beslenmenin bir başka şekli vitamin ve minerallerin eksikliği olarak karşımıza çıkmaktadır. Örneğin; çinko yetersizliği görme bozukluğu, akne, cilt problemleri, bağışıklık sisteminin zayıflığı, konsantrasyon bozukluğu ve öğrenme becerisinin azalmasına; iyot eksikliği de tiroid yetmezliğine yol açmaktadır. Çocuklarımızın fazla miktarda, yüksek kalorili besinler yerine daha az rafine edilmiş yüksek vitamin değeri olan dengeli besinler tüketmesi sağlıklı bir gelişme için ana hedefimiz olmalıdır.