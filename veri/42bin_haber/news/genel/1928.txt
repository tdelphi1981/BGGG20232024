Kuzey Irak'a yaptığı yatırımlar Genel Energy'ye ödül getirdi
Erbil'de ikincisi düzenlenen Kürdistan-Irak Petrol ve Gaz Konferansı'nın gala yemeğinde düzenlenen törende, bölgede yaptığı yatırım ve satın almalarla gündemde olan Kuzey Irak'ın en büyük petrol üreticisi Genel Energy özel ödüle layık görüldü.
 EKONOMİ SERVİSİ
 İngiliz CWC Grubu, 'Kuzey Irak Petrol ve Gaz Konferansı'nı, 3-4 Aralık'ta Erbil'de düzenlendi. Konferansın gala yemeğinde gerçekleşen ödül töreninde, geçen yıl 2 milyar dolarlık nakit pozisyonuyla Londra Borsası'na kote olan ve ardından yıl boyunca Kuzey Irak'ta toplam 665 milyon dolarlık satın alma gerçekleştiren Genel Energy Plc özel ödüle layık görüldü. Kuzey Irak Bölgesel Kürt Yönetimi Başbakanı Neçirvan Barzani ve Doğal Kaynaklar Bakanı Ashti Hawrami katılımıyla gerçekleşen törende Genel Energy CEO'su Tony Hayward ve İcra Kurulu Başkanı Mehmet Sepil ödülü birlikte aldılar. Tören esnasında kısa bir konuşma yapan Sepil, '2002'de Kuzey Irak'ta faaliyet göstermeye başladığımızda petrol için bölgeye gelen ilk yatırımcıydık. Bölgenin en eski petrol şirketlerinden biri olarak böyle anlamlı bir ödüle layık görülmek mutluluk verici' diye konuştu.
 Bu yıl içinde 1 milyar $'lık yatırım yaptı
 l GENEL Energy, 2012'de sadece Kuzey Irak bölgesinde, toplam 665 milyon dolarlık satın alma gerçekleştirdi. 
 l GENEL Energy son olarak Kuzey Irak'ta yüzde 25 hissesine sahip olduğu Miran petrol ve gaz sahasının yüzde 26 hissesini daha 156 milyon dolara satın alarak ve Heritage şirketine 294 milyon dolar kredi açarak bu yıl bölgede toplam 959 milyon dolarlık yatırım yaptı. l MALTA, Fas, Fildişi Sahilleri ve Somaliland'i kapsayan Afrika açılımıyla birlikte bu yılki yatırım harcamalarının tutarı 1 milyar doları aşmış oldu.