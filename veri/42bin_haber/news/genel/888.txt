Hem oy vereceksin hem ağlayacaksın olmaz
Rize'de düzenlenen sempozyumda konuşan CHP lideri, fındık ve çay üreticisinin kendilerini perişan eden hükümete oy verip sonra ağladığını savunarak, 'Niye ağlıyorlar ben anlamıyorum' dedi
 Mustafa BAYRAK / RİZE
 CHP Genel Başkanı Kemal Kılıçdaroğlu, iktidar partisine oy verenlerin şikayet etme hakkı olmadığını belirterek 'Hükümetten şikayet edip hem oy vereceksin sonra şikayet edeceksin, onun şikayet hakkı yok' dedi. 
 Başkanlığını Murat Karayalçın'ın yaptığı Karadeniz Özelliklerini Koruma Derneği'nin (KÖK) Rize İsmail Kahraman Kültür Merkezi'nde düzenlediği ''4. Uluslararası Karadeniz Kalkınma Kurultayı DOKAP ve Bölgesel Kalkınma Planları Sempozyumu'na katılan Kılıçdaroğlu, Karadeniz bölgesinin sorunları ve gündemdeki konularla ilgili açıklamalarda bulundu. Kılıçdaroğlu ardından Artvin Hopa'da halka seslendi, sanatçı Kazım Koyuncu'nun mezarını ziyaret etti. İşte Kılıçdaroğlu'nun Doğu Karadeniz'den verdiği mesajlar: 
 
 NİYE AĞLIYORLAR ANLAMIYORUM: Fındık ve çay bölgenin stratejik ürünü. Fındık ve çayı çıkarttığımızda Karadeniz insanı aç kalır. Su gibi, hava gibi, özgürlüklerimiz gibi bu iki üründen vazgeçemeyiz. Fındık üreticisi, çay üreticisi onları bu hale düşüren hükümete oy verip sonra ağlıyor. 'Ben perişan oldum' diyor. Kusura bakma, perişan olacaksın. Hükümet yazmış programını, 'Az para vereceğim' diye. Gidip sen de oyunu ona veriyorsun. Niye ağlıyorlar ben anlamıyorum. Hem oy vereceksiniz hem şikayet edeceksiniz olmaz.
 KAÇAK ÇAYLARI ENGELLE: Biz sadece eleştiren bir parti değiliz. O dönemler artık bitti. Biz artık sorunlara çözüm üreten bir partiyiz. Karadeniz'de yoksul sayısında son 5 yılda 72 bin kişilik artış var. 2011 yılında bölgedeki yoksul sayısı 492 bin kişiye çıkmış durumda. Suriye'yi konuşacağına çayı konuş. Çay bizim ulusal içkimizdir. Parlamentoda Rize milletvekili göremedim, Rize'nin sorunlarını gündeme getiren vekil yok. Bizim 7 vekilimiz Rize'nin sorunlarını meclise getirdi. Sen uçakta kaçak malzeme var diye Rus uçağını indireceğine her yıl ülkeye giren 40 bin ton kalitesiz çayı engelle.
 HUZUR İSTİYORUZ: Türkiye'de kavga ve bölücülük değil huzur istiyoruz. Kişinin etnik kimliğiyle, inancıyla, mezhebiyle Türkiye Cumhuriyeti uğraşmamalı. Kişinin kimliği, kişinin inancı onun şerefidir. İnanç ve kimlik bir insan hakkıdır. İnsan hakkı üzerinden siyaset olmaz... Cumhuriyetin etrafında, demokrasinin etrafında bir vücut gibi bir arada mücadele edeceğiz. Bir çınarın gövdeleriyiz biz. Görkemli bir Cumhuriyet çınarının dallarıyız biz.
 Ruhumuzda demokrasi var
 Bizim yolumuzda demokrasi var. O kadar ki Recep Tayyip Erdoğan'ın milletvekili seçilmesinin yolunu açan partiyiz, çünkü biz ruhunda demokrasiyi yaşatan partiyiz. CHP'nin özelliği zorbalığa direnmesi, zorbaya karşı, mazlumun yanında olmasıdır. 
 O TARTIŞMANIN DIŞINDAYIZ: ('İki başlı yönetim' tartışmasıyla ilgili soruya karşılık) Cumhurbaşkanı şunu yapmış, Başbakan şunu yapmış o tartışmaların içinde değiliz biz. Neden değiliz, bilmiyoruz ki ne konuştular. Bize bilmediğimiz bir konuda yorum yapmak yakışmaz.
  