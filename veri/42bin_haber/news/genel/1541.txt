Erdoğan Patriotlar için ne dedi?
Patriot'larla ilgili bir soru üzerine ise Erdoğan, "Patriotlar, karşı tarafın muhtemel saldırılarına karşı alınacak tedbirdir" diye konuştu.
 Başbakan Recep Tayyip Erdoğan, Gazze'de sağlanan ateşkesle ilgili D-8 Zirvesi Toplantısı için geldiği İslamabad'da gazetecilerin sorularını yanıtladı. Erdoğan, Suriye sınırana yerleştirilecek Patriot füzeleriyle ilgili soru üzerine, "Bu, tamamıyla savunma esaslı olarak, yani karşı tarafın muhtemel bazı saldırılarına karşın alınacak tedbirlerdir" dedi.
 Erdoğan, gazetecilerin, İsrail' in Gazze'ye saldırısıyla başlayan süreçte taraflar arasında sağlanan ateşkesle ilgili değerlendirmesinin sorulması üzerine Mısır seyahati ile yoğun olarak Türkiye -Mısır ilişkilerini değerlendirmenin yanında, özellikle süreç içinde İsrail-Filistin arasındaki çatışmaları da bizler bu süreci Mısır'dan takip ettiklerini söyledi. Başbakan Erdoğan, şöyle dedi:
 "Kahire'de bu gelişmeleri değerlendirme fırsatı bulduk. Bu arada Arap Ligi'nin orada toplanıyor olması önemliydi. Arap Ligi Genel Sekreteri ile Kahire'de görüşmemiz oldu. Görüşmeler öncesi daha önce de açıkladığım gibi Sayın Obama'yla, sayın Putin'le, sayın Mursi ve sayın Halid Meşal'le bir telefon irtibatımız olmuştu. Tabii Kahire ziyaretimizde görüşmelerimizi orada dörtlü olarak yürütme fırsatımız oldu. Sayın Mursi ile olan görüşmelerimiz gerek, Sayın Meşal'le olan görüşmelerimiz, gerekse Katar Emiri'yle olan görüşmelerimiz bu süreç içindeki ateşkese yönelik bir çalışmaydı. Tabii bu ateşkesle birlikte neler olacak, geleceğe yönelik neler yapılabilir bunları görüştüğümüz bir süreçti ve hamdolsun ilk 24 saat içinde netice alınmadıysa da 48 saat içinde bir netice alındı ve böylece ateşkes temin edilmiş oldu."
 AK Parti'nin dış ilişkilerden sorumlu Genel Başkan Yardımcısı Ömer Çelik ve MİT Müsteşarı Hakan Fidan'ın ateşkes sürecini yerinden takip ettiklerini, Dışişleri Bakanı Ahmet Davutoğlu'nun Arap Dışişleri bakanlarıyla birlikte Gazze'ye geçerek süreci takip ettiğini hatırlatan Erdoğan, "Temennimiz; bundan sonraki süreçte tekrar aynı durumların meydana gelmemesidir. Süreci aynı hassasiyetle takip ediyoruz. Şu anda durum bu" diye konuştu.
 Bir gazetecinin NATO'dan talep edilen füzelerin yerleştirileceği yere ve sayısına ilişkin sorusu üzerine Erdoğan, şunları söyledi:
 "Sayısal olarak şu kadar olacak, bu kadar olacak ifadesini kullanmak yanlıştır. Ancak atılan adım şudur; şu anda bizim topraklarımız aynı zamanda 4. maddeye göre NATO'nun da topraklarıdır. Burada NATO ile yapılan görüşmelerde, burada savunma esaslı olmak üzere böyle bir adım atılmaktadır. Bunun nereye yerleştirilip yerleştirilmeyeceği, Silahlı Kuvvetlerimizin mensuplarının da uygun görmesiyle, onlar nereyi uygun görürlerse oralarda bu yerleşim olacaktır. Bu, tamamıyla savunma esaslı olarak yani karşı tarafın muhtemel bazı saldırılarına karşın alınacak tedbirlerdir. NATO, sayısal olarak buraya ne kadar asker veya güvenlik elemanı gönderir, bunu şu anda bilmemiz zaten mümkün değil, önemli değil. Bunun için NATO'nun şu anda bir uygulaması olacağı için TBMM'den de herhangi bir izne gerek kalmayacaktır."
 DHA