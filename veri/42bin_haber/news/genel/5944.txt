Papa 16'ncı Benedikt'ten son Angelus Duası
Katolik Hristiyanların ruhani lideri ve Vatikan Devlet Başkanı Papa 16. Benedikt, görevinden ayrılmadan önceki son Angelus Duası'nda, Tanrı'nın kendisini daha fazla duaya ve meditasyona adamaya çağırdığını belirtti.
Papa 16. Benedikt, Vatikan'ın ünlü Aziz Pietro Meydanı'na bakan çalışma ofisinin penceresinden, meydanda toplanan on binlerce kişiyle, her pazarları icra ettiği Angelus Duası'nı son kez gerçekleştirdi. 
"Tanrı, beni inzivaya çekilip kendimi daha fazla duaya ve meditasyona adamamı istedi" diyen Papa, bunun kiliseyi terk ettiği anlamına gelmediğini, bugüne kadar gösterdiği aynı özveri ve sevgiyle hizmet etmeye devam edebileceğini ifade etti. 
Konuşması zaman zaman alkışlarla kesilen 85 yaşındaki Papa 16. Benedikt, kendisine sevgi gösterisinde bulunan binlerce inanana teşekkür etti. 
Papa 16. Benedikt'in görevden ayrılmadan önce halka açık son bir etkinliği kaldı. Ruhani lider, 27 Şubat Çarşamba günü Aziz Pietro Meydanı'nda her çarşambaları yaptığı genel kabulünün sonuncusunda binlerce inananla bir araya gelecek. 
Papa, bu buluşmanın ardından 28 Şubat Perşembe günü yerel saatle 17.00'de helikopterle Vatikan'dan yazlık ikametgahı olan Castel Gandolfo'ya geçecek ve saat 20.00'de resmen görevinden çekilecek. 
Papa'nın görevden çekilmesiyle Vatikan'da makamın boş olduğu (sede vacante) ilan edilerek, yeni Papa'nın seçim süreci (Konklav) resmen başlayacak. Konklav'da Kardinaller Meclisi'nin henüz tam olarak ne zaman başlayacağı kesinleşmezken, İtalyan basınında, 10 Mart Pazar tarihi öne çıkan günlerden.