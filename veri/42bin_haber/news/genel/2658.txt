Vekilin yılbaşı tebrik mesajı ve postası bedava
Milletvekillerinin yılbaşı nedeniyle seçmenlerine gönderdikleri yeni yıl tebrik kartlarının bütün giderleri, bu yıl ilk kez Meclis tarafından karşılanacak. Milletvekilleri, cep telefonuyla seçmenlerine attıkları kutlama mesajları için de, hiç bir ücret ödemeyecek.
 Milliyet'in haberine göre; TBMM Başkanlığı, Ekim ayında milletvekillerinin propaganda faaliyetlerinin bir bölümünün Meclis tarafından karşılanması yönünde bir uygulama başlattı. Meclis yönetimi ile PTT arasında 12 Ekim'de bir anlaşma imzalandı. Anlaşmaya göre, milletvekillerinin Türkiye'nin her yerinden gönderecekleri mektuplar ile telgrafların masrafları, Meclis'in giderlerinden karşılanacak.
 Bütün masrafı Meclis karşılıyor
 Milletvekilleri, Kurban Bayramı'nda Meclis tarafından bastırılan bayram tebrik kartlarını, hiç bir ücret ödemeden seçmenlerine göndermişti. Yeni yıl nedeniyle Meclis tarafından yılbaşı tebrik kartları bastırıldı. Milletvekilleri, bu tebrikleri PTT aracılığıyla hiç bir masraf yapmadan istediği sayıdaki seçmenine gönderebilecek. Kartlar birleşik posta sistemi uygulaması çerçevesinde gönderilecek. Meclis Başkanlığı, hazırlattığı kutlama kartlarını, PTT'ye gönderdi. PTT, her milletvekilinin verdiği adres listesine bu kartları gönderecek. Uygulama ile gönderileri nedeniyle milletvekili hiç bir masraf yapmazken, giderler tamamen Meclis tarafından karşılanacak.
 Sadece kargoya para ödüyorlar
 Vekillerin posta giderlerinin karşılanması sadece bayramlar ve yılbaşı ile de sınırlı tutulmadı. Milletvekilleri; vefatlarda başsağlığı, öğretmenler günü gibi özel günlerde de, kutlama mesajlarını posta yoluyla bedava gönderebilecek. Bunun yanısıra posta boyutundaki propaganda mektup ve broşürlerini de, PTT aracılığı ile ücret ödemeden seçmenlerine iletebilecek. Sınırsız posta hakkı, milletvekillerine kendi partilerinin kongrelerinde ve parti içi yarışmada da delegelere postaya yoluyla bedava ulaşma imkanı da sağladı. PTT ile yapılan anlaşmada, sadece kargo gönderimi bedava gönderim hakkının dışında tutuldu.
 Mesaj atma bedava
 Meclis yönetiminin cep telefonu operatörleri ile yaptığı anlaşma ile milletvekillerine daha önce ücretsiz toplu mesaj gönderme olanağı sağlanmıştı. Milletvekillerinin telefon faturaları ile attıkları mesajlar da Meclis tarafından karşılanıyor. Böylece milletvekilleri; bayramlarda, yılbaşında ve özel günlerde, posta yoluyla gönderdikleri mektuplar ile cep telefonuyla attıkları mesajlar için hiç bir ücret ödemeyecek.