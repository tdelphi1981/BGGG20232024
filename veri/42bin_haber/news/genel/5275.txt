Kurşun adres sormaz ki!
ABD'de, polisin işten atıldıktan sonra üç kişiyi öldürmekle suçlanan eski meslektaşlarına düzenlediği operasyon fiyaskoyla bitti. Özel timli harekatta, kurşunlara hedef olan iki vatandaş ağır yaralandı
 Amerikan polisinin Los Angeles skandalı... İşten çıkarıldıktan sonra üç kişiyi öldürmek suçundan aranan eski polis Christopher Dorner'ın (33) peşine düşen ekipler, ülke çapında teyakkuza geçti. Sosyal medyada polislikten atılmasına yol açan herkesi öldüreceğini ilan eden manyağı her yerde arayan polis ekipleri, önceki gün Dorner'ın aracına benzettikleri bir kamyoneti durdurmak istedi. Ancak araç yoluna davam edince açılan ateş, iki masum sivilin vurulmasıyla sonuçlandı. Tedavi altına alınan yaralıların durumunun ciddiyetini koruduğu duyuruldu.
 'YALAN'DAN KOVULMUŞ
 POLİS yetkilileri, olayla ilgili departman içinde soruşturma başlatıldığını duyurdu. Öte yandan cinnet getiren manyağın daha önce vurduğu üç kişinin Los Angeles polis departmanında görevli olduğu kaydedildi. Dorner, 2009'da üç yıl boyunca görev yaptığı kurumdan 'yalan ifade verdiği' gerekçesiyle kovulmuştu.