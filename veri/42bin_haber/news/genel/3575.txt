Japonya'da Boeing 787 Dreamliner alarmı
Japon havayolu şirketi All Nippon Havayolları'na (ANA) ait Boeing 787 Dreamliner tipi yolcu uçağının acil iniş yapması üzerine, aynı tip uçakla yapılacak tüm uçuşlar iptal edildi.
Japon havayolu şirketi All Nippon Havayolları'na (ANA) ait yolcu uçağı elektrik aksamındaki sorun nedeniyle acil iniş yaptı. 
Havayolu şirketine ait Boeing 787 Dreamliner, elektrik aksamındaki  sorun ve yakıt sızıntısı nedeniyle ülkenin güney batısındaki Takamatsu  havaalanına acil iniş yapmak zorunda kaldı. 
Uçağın havaalanına iniş yapmasının ardından 129 yolcu ve 8 kabin ekibi tahliye edildi. 
Uçağın Yamaguchi Ube'den Tokya'ya gittiği bildirildi. Acil iniş nedeniyle havaalanının geçici olarak kapatıldığı kaydedildi. 
Havayolu şirketi sözcüsü Takuya Taniguchi yaptığı açıklamada, bugün  Boeing 787 tipi uçaklarla yapılacak tüm uçuşları iptal etme kararı verdiklerini ifade etti. 
Japonya Ulaştırma Bakanlığı, yaşanan son olay nedeniyle güvenlik açısından Boeing 787 tipi uçakların alanda bekletildiğini açıkladı. 
Boeing şirketinin sözcüsü Marc Birtel ise olayla ilgili bilgilerinin olduğunu belirterek, sorunların giderilmesi için uygun düzenlemeleri yapacaklarını kaydetti. 
Şirketin son iki hafta içerisinde Boeing 787 tipi uçaklarda bazı sorunlarla karşılaştığı kaydedildi.