İçişleri Bakanı'nın konvoyunda kaza
İçişleri Bakanı Muammer Güler'i Mardin Havaalanı'ndan kente kadar izleyen konvoyda yaşanan zincirleme kazada, AK Parti Mardin milletvekili Gönül Bekin Şahkulubey'in de aralarında bulunduğu üç kişi hafif yaralandı.
Mardin'e gelen Bakan Güler, havaalanında Vali Turhan Ayvaz, Belediye Başkanı Beşir Ayanoğlu ve diğer ilgililer tarafından karşılandı.

 BAKAN KONVOYUNDA KAZA 
Daha sonra Mardin il merkezine hareket eden Güler'i izleyen araç konvoyunda Borusan fabrikası mevkisinde zincirleme kaza meydana geldi. 4 aracın karıştığı kazada, Ak Parti Mardin milletvekili Gönül Bekin Şahkulubey, AK Parti Mardin Kadın Kolları Başkanı Zeynep Alkış ve Derik İlçe Başkanı Ali Osman Tutal hafif yaralandı. 
Mardin Devlet Hastanesi'ne kaldırılan yaralıların sağlık durumunun iyi olduğu belirtildi.