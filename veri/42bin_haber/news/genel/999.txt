İlk kazma Çapa'ya
Kentsel dönüşüm çalışmaları kapsamında İstanbul Üniversitesi (İÜ) Çapa Tıp Fakültesi'nde yıkım çalışmaları başladı. İlk kazma dün Çocuk Polikliniği'ne vuruldu.
 İstanbul ve il dışından gelen hastalarına yıllarca hizmet veren ve 40 yıl önce inşaa ettirilen bina yıkılarak yerine yeni ve modern bir bina inşa edilecek.
 İstanbul Üniversite ile Fatih Belediyesi iş birliğinde kentsel dönüşüm içine alınan Çapa ve Cerrahpaşa Tıp fakültelerinde yıkım çalışmaları başladı. Yıkım çalışmalarında ilk kazma aylar öncesinden boşaltılan ve yıkıma hazır halde bulunan Çapa Tıp Fakültesi Çocuk Polikliniği'ne vuruldu. İş makineleri ile güvenli bir şekilde yıkımına başlanılan çocuk polikliniği, tamamen yıkılmasının ardından yerlerine modern binalar yapılacak. Çalışmaların yaklaşık 4 yıl sürmesi planlanıyor.
 Fatih'te 7 ayrı alanda kentsel dönüşüm yapıldığını belirten Fatih Belediye Başkanı Mustafa Demir, "Ancak Çapa yerleşkesinde şu anda yapılan çalışma bunların aslında dışında sayılır. Çünkü Çapa ve Cerrahpaşa yerleşkelerine özel bir proje yapıyoruz. Şu an Çapa ve Cerrahpaşa'da zaman içerisinde ihtiyaçlarla yapılmış bir sürü bina var. Kendi aralarında bağlantıları yok. Yapı malzemeleri son derece eski, depreme dayanıklığında sıkıntı var. Bunların hepsi göz önüne alınarak İstanbul Üniversitesi rektörlüğü tarafından proje geliştirildi. Biz de onlara Fatih Belediyesi olarak her türlü teknik desteği verdik. Aynı zamanda bizim diğer kentsel dönüşümlerimizi de onlarla paylaşıyoruz. Netice itibari ile bugün çocuk polikliniği yıkılıyor. Arkasından çocuk psikiyatrisi binası yıkılacak. Etaplandırıldıktan sonra bu çalışma bitecek. Bu çalışmaların 4 yıl içerisinde tamamen bitmesini planlıyoruz" dedi.
 Yıkım çalışmalarının başladığı Çocuk Polikliniği 2011 yılında bazı bölümlerinde oluşan çökmeler nedeniyle boşaltılmıştı. Bu poliklinikteki servisler hastanenin çeşitli birimlerinde hizmet veriyor.
 Cem TÜRKEL / İSTANBUL