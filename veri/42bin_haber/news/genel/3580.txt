Siyasi çatının sorumluluğunu taşımak gerekir
CHP Sözcüsü Haluk Koç, Tunceli Milletvekili Hüseyin Aygün'ün Paris'te öldürülen PKK'lı Sakine Cansız'ın ailesine taziyede bulunmasıyla ilgili, 'Herkesin kendisine ait özgün fikri, düşüncesi olabilir ama bir siyasi çatı altında görev yaparken o siyasi çatının sorumluluğunu taşımak gerekir.
  O ilkeleri, o programı kabul ettiğiniz sürece o kurumun milletvekilisiniz demektir. Bir CHP milletvekili de CHP milletvekilliğinin sorumluluklarını bilmek, gerekliliklerini de yerine getirmek zorundadır' dedi.
 Koç, Hüseyin Aygün'le ilgili parti içi disiplin sürecinin olup olmayacağına ilişkin soruya, 'Kılıçdaroğlu'nun Çin gezisinden dönüşünü bekliyoruz. Bu konu bireysel olarak değil, kurumsal olarak değerlendirilecektir, bekliyoruz' yanıtını verdi.
 NE SAĞCI NE SOLCU
 Başbakan'ın önüne gelen herkesi suçladığını, partisi ve kendisi dışında herkesi suçlu, sorumsuz ve günahkar ilan ettiğini ifade eden Koç, 'Geçmişiyle ilgili de mağduriyet edebiyatı yapıyor. Binlerce genç işkence görürken, gelecekleri kararırken sen futbol oynuyordun. Ne sağcıydın, ne solcuydun, futbolcuydun. 12 Eylül'deki tek mağduriyetin futbol hayatının son ermesi oldu' diye konuştu.
  
  