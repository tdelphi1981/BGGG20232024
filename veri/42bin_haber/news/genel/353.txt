Hafızamızdan silmek istiyoruz
Başbakan Erdoğan, Cumhurbaşkanı Gül'ün yerel seçimlerin öne alınmasına ilişkin düzenlemeyi TBMM'ye iade etmesini değerlendirdi.
 Bakü'de düzenlenen Ekonomik İşbirliği Teşkilatı'nın 12. zirvesine katılan Başbakan Recep Tayyip Erdoğan, yurda döndü. Esenboğa Havalimanı'nda basın toplantısı düzenleyen Erdoğan,  ''Zirvede KKTC gözlemci üye sıfatını kazandı. Önemli bir adımdı'' diyerek, bundan duydukları memnuniyeti ifade etti.
 Bir gazetecinin Cumhurbaşkanı Abdullah Gül'ün yerel seçimlerin öne alınmasını öngören Anayasa değişikliğine ilişkin düzenlemeyi bir kez daha görüşülmek üzere TBMM'ye iade ettiğini belirterek değerlendirmesini ve partisinin yol haritasını sorması üzerine Başbakan Erdoğan, şu yanıtı verdi:
 ''Daha yeni geldim. Arkadaşlarımla bu konuyu, hemen bizler, bu akşam olabilir veya yarın sabah olabilir bir müzakere edelim, değerlendirelim. Değerlendirdikten sonra da yarın en geç konuyla ilgili düşüncemizi açıklarız. Burada ikinci bir tur muhalefetle görüşme yapmamız mı gerekiyor, yoksa bir referanduma gitmenin yolu mu aranılır? Bunu bu görüşmeden sonra açıklarsak daha isabetli olur. Ama benim tabii buradaki kanaatim hemen arkadaşlarımın bir defa muhalefetle, anamuhalefet olsun diğer muhalefet olsun, hemen görüşmeleri yapıp ondan sonra kararımızı vermektir.''
 Başbakan Erdoğan, ''Bu konuyla ilgili bizim bu sürece yönelik atacağımız adım, kendi hafızamızdan bunu süratle silmek olacaktır. Yeter ki burada anamuhalefet ve diğerleri anlayışlı davransınlar, verdikleri sözlerin arkasında dursunlar. Verdikleri sözlerin arkasında durdukları sürece biz süratle bu işi bitirmeyi arzu ederiz'' diye konuştu.  AA