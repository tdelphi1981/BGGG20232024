BAU'dan kültürel mirasın korunmasında dev adım
Bahçeşehir Üniversitesi (BAU) Mühendislik Fakültesi öğretim üyelerinin 'İstanbul Kültürel Mirasını Koruyor, İstanbul'un Müzeleri 3 Boyutla Canlanıyor' isimli projesi desteklenmeye hak kazandı
 İstanbul Kalkınma Ajansı Kültür Turizm Merkezi İstanbul Mali Destek Programı kapsamında desteklenen 900 bin TL bütçeli dev proje, 12 ay boyunca Bahçeşehir Üniversitesi tarafından yürütülecek
 ONUR UYSAL / İSTANBUL
 Tarihi ve kültürel yapısı itibari ile birçok değerli binayı barındıran İstanbul, dev projeyle çağ atlamaya hazırlanıyor... Bahçeşehir Üniversitesi (BAU) Mühendislik Fakültesi Öğretim Üyeleri'nin 'İstanbul Kültürel Mirasını Koruyor, İstanbul'un Müzeleri 3 Boyutla Canlanıyor' projesi desteklenmeye hak kazandı. 
 İSTANBUL Kalkınma Ajansı Kültür Turizm Merkezi İstanbul Mali Destek Programı kapsamında desteklenecek proje, tarihi binalar ve müze eserleri için 3 boyutlu dijital modelleme teknoloji alt yapısını İstanbul'da oluşturmayı amaçlıyor. Proje ayrıca, bu teknolojinin uygulamaları olan interaktif 3 boyutlu görsel uygulamalarla tarihi ve kültürel mirasımızı korumayı, daha etkin ve yaygın bir şekilde tanıtmayı hedefliyor.
 DOLMABAHÇE Sarayı, Saray Koleksiyonları Müzesi, İstanbul Arkeoloji Müzeleri'nde uygulanacak olan proje kapsamında, Tokyo Üniversitesi ile T.C. Kültür ve Turizm Bakanlığı, TBMM Milli Saraylar ve İstanbul Arkeoloji Müzeleri ile birlikte çalışılacak. 
 TOKYO DESTEĞİ
 BAHÇEŞEHİR Üniversitesi Beşiktaş Yerleşkesi'ndeki açılış seminerinde konuşma yapan BAU Rektörü Prof. Dr. Şenay Yalçın, şunları söyledi:
 'KÜLTÜR mirasımızı oluşturan somut ve somut olmayan kültür varlıklarımızın ve folklorumuzun kayıt altına alınması, korunması, restorasyon ve inovasyon tekniklerinin geliştirilmesi ve eserlerin yeniden işlevlendirilmesi hepimizin sorumluluk alanıdır. 
 UNUTULMAMALIDIR ki, geçmişini bilmeyen toplumlar, geleceğini tasarlayamaz ve devamlılıklarını sağlayamazlar. Ayrıca, kurulduğu günden bugüne uluslararası anlaşmalara ve projelere imza atan Bahçeşehir Üniversitesi'nin gerçekleştireceği bu projede Tokyo Üniversitesi'nden Prof. Katsushi Ikeuchi'ye bizimle olduğu için teşekkür ederim.'
 'Bu topraklar ilham kaynağımız'
 PROJE açılış seminerinde konuşan BAU Rektörü Prof. Dr. Şenay Yalçın, şöyle dedi: 'Kültürel ve doğa mirasının korunması, restorasyonu yönünde politikalar geliştirmek ve uygulamak amacıyla gerçekleştirilen, aynı zamanda ülkemizde bir ilk ve özgün olan bir projenin tanıtım ve açılış etkinliğine ev sahipliği yapmaktan dolayı mutluyuz. Şüphesiz ki zengin kültür ve çeşitlilik mirasıyla üzerinde yaşadığımız bu topraklar, yaratıcı düşünceye ilham kaynağı olmaktadır.
  