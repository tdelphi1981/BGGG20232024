Doktor ve hemşireye 'Sıra bizde' dayağı
ADANAda mide rahatsızlığı şikayetiyle gittiği özel hastanede sırada bekletilmesine sinirlenen 51 yaşındaki M.T., oğlu 19 yaşındaki M.T. ile birlikte servis doktoru Burhan Ö. ve hemşire Melek G.yi dövdü. Doktorun omzu çıktı, hemşirenin vücudunda morluklar oluştu. Baba- oğul gözaltına alındı.
İddiaya göre, mide rahatsızlığı çeken M.T., muayene için oğlu M.T. ile birlikte hastaneye gelerek Gastroenteroloji Bölümüne başvurdu. Muayene edilen M.T.den, bazı tetkikler için ertesi gün karnı aç olarak tekrar hastaneye gelmesi istendi. Ancak iddiaya göre M.T., ertesi sabah kahvaltısını yaptıktan sonra hastaneye geldi.  
Tok olduğu için endoskopiye alınamayan hasta, bu kez öğleden sonra aç gelmesi söylenerek gönderildi. Öğleden sonra hastaneye bir kez daha oğluyla birlikte gelen M.T., yarım saat bekletilmesine sinirlenerek görevlilerle, "Bize niye sıra gelmedi?" diyerek tartışmaya başladı. Tartışma büyüyünce iddiaya göre baba- oğul, serviste görevli Dr. Burhan Ö. ve hemşire Melek G.ye saldırdı.  
Çıkan arbedede Burhan Ö.nün sol kolu yerinden çıkarken, yere düşen ve tartaklanan Hemşire Melek G.nin de vücudunda morluklar oluştu. Hastaneye çağrılan polis ekibi, saldırganları yakalayarak gözaltına aldı. Saldırıya anlam veremediğini söyleyen Burhan Ö., baba ve oğlunun aniden saldırdığını iddia etti.  
Burhan Ö., "Tekme tokat saldırdılar. Hemşiremi de yerlerde sürüklediler. Omzum yerinden çıktığı için kolumu hareket ettiremiyorum. Artık hastalara korku içinde bakıyoruz" dedi. Yaralı Hemşire Melek G. ise hasta yakının kendilerine makasla saldırdığını öne sürüp, arkadaşlarının müdahalesi ile kurtulduklarını söyledi.  
Adana Tabip Odası Başkanı Ali İhsan Ökten ve yönetim kurulu üyeleri de saldırıya uğrayan doktor ve hemşireyi hastanede ziyaret ederek olayı kınadı. Polis merkezinde gözaltında tutulan M.T. ve oğlu M.T. ise darp ve yaralama suçlamasıyla adliyeye sevk edilecek.