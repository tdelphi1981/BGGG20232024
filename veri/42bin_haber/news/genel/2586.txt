Hak-İş'ten asgari ücret zammına itiraz
HAK-İŞ Genel Başkanı Mahmut Arslan, Asgari Ücret Tespit Komisyonu tarafından belirlenen yeni asgari ücret artış oranlarının beklentileri karşılamaktan uzak olduğunu belirtti.
 HAK-İŞ Genel Başkanı Mahmut Arslan belirlenen asgari ücret artış oranlarının beklentilerin çok uzağında kaldığını belirterek, asgari ücret artış oranlarının her yıl daha da geriye gittiğini vurguladı.
 HAK-İŞ Genel Başkanı Arslan belirlenen asgari ücret artış oranları hakkında bir basın açıklaması yaptı. Asgari Ücret Tespit Komisyonu tarafından belirlenen, Bakan Faruk Çelik tarafından açıklanan asgari ücret rakamları ve artış oranları bir kez daha büyük bir hayal kırıklığı yarattığını vurgulayan Arslan şunları kaydetti: Bu yılki artış oranlarına bakıldığında geçen yıla oranla geriye gidiş olduğu bariz bir biçimde görülmektedir. 2012 yılında ilk 6 ay için yüzde 5.91, ikinci 6 ay için yüzde 6.09 oranında artış yapılmıştı. Bu artış oranları sosyal bir ücret olması gereken asgari ücretin anlamını ve değerini yitirdiğini göstermektedir. Son dönemlerde milli gelirde ve istihdam oranlarındaki iyileşmeler maalesef asgari ücret rakamlarına yansımamıştır. Artış yetersizdir. Belirlenen rakam Türkiye gerçekleriyle bağdaşmamaktadır. Hatırlanacağı üzere TÜİK Asgari Ücret Tespit Komisyonuna sunduğu raporda bir işçinin geçinebilmesi için eline geçmesi gereken net ücretin Kasım ayı itibarıyla bin 25 TL olduğunu belirtmiştir. Bu rakam ile açıklanan asgari ücret arasında büyük bir uçurum vardır. Belirlenen bu asgari ücret rakamı ile çalışanların aileleri ile birlikte insan onuruna yaraşır bir yaşam sürmesinin imkansızdır. Ortaya çıkan bu artış oranları Asgari Ücret Tespit Komisyonunda işçi kesiminin güçlü şekilde temsil edilemediğini bir kez daha ispatlamıştır. TÜRK-İŞin Asgari Ücret Tespit Komisyonundaki etkinliği sürekli bir tartışma konusu olmaya devam etmektedir. Bu komisyonun yapısı ve konsepti acilen değişmelidir. Asgari ücretin belirlenmesinde çalışanın ailesi ile birlikte yaşamsal ihtiyaçlarının esas alınmasını öngören yeni bir konsepte geçilmelidir.(ANKA)