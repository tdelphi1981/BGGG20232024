Meclis'te kadın diplomasisi
Bugün Meclis'te tam anlamıyla bir kadın diplomasisi yaşandı. Yoğun diplomasinin baş aktörü de BDP Grup Başkanvekili Pervin Buldan'dı.
Bu akşam Aile ve Sosyal Politikalar Bakanı Fatma Şahin, kadın milletvekillerine yemek verecekti. Ancak son dakika bir pürüz çıktı. CHP'li kadın vekiller yemeğe katılmayacaklarını açıkladı. Nedeni de hafta içinde CHP'li Aylin Nazlıaka ile Başbakan Yardımcısı Bülent Arınç arasında yaşanan 'vajina' tartışmasıydı. CHP'liler, Bakan Şahin'i Arınç'ı kadınlara yönelik sözlerinden dolayı kınamadığı için eleştiriyorlardı. Bu yüzden de yemeğe katılmayacaklarını bildirdiler. 
Bu gelişme üzerine BDP Grup Başkanvekili Pervin Buldan, 'kadın dayanışmasına' örnek olacak bir hareket yaptı ve bütçe görüşmeleri sırasında Bakan Şahin'in yanına gitti. Anadolu Ajansı'nın çektiği fotoğraflarda Buldan ve Şahin önce kendi aralarında konuşuyorlar, sonra ayağa kalkıyorlar. BDP'li Buldan MHP'li kadın vekillerin yanına gidiyor, Bakan Şahin de CHP'li kadın vekillerin yanına... 
hurriyet.com.tr'nin sorularını yanıtlayan BDP'li Buldan bu yoğun diplomasinin nedenini ''CHP'li kadın vekiller böyle bir tutum takınınca bizim de onlara destek olmamız gerekirdi. Aylin Hanım geçtiğimiz günlerde Arınç'la bir polemik yaşadı. Bir nevi psikolojik şiddete maruz kaldı. Bu nedenle CHP'li kadın vekiller yemeğe gitmeyeceklerini bildirdi. Bunun üzerine biz de böyle bir karar aldık ve ben Bakan Şahin'in yanına gidip kararımızı söyledim ve  yemeği iptal etmeyi önerdim. Diğer partilere mensup kadın vekillerimizle de konuştuk ve yemek iptal oldu. Sonuçta kadınların birbirini desteklemesi lazım. Bu desteği eşinden geçtiğimiz günlerde boşanan AK Partili Fatma Kotan'a da göstermiştik kadın vekiller olarak'' sözleriyle anlattı.  
İŞTE TBMM'DEKİ O MEKİK DİPLOMASİSİ / Foto Galeri 
CHP'Lİ NAZLIAKA İLE ARINÇ ARASINDA NELER YAŞANMIŞTI? 
Başbakan Yardımcısı Bülent Arınç, TBMM'deki 2013 bütçe görüşmeleri sırasında CHP Ankara Milletvekili Aylin Nazlıakanın kendisine bakarak soru yöneltmesinden rahatsız olduğunu belirtmişti. Arınç, "Lütfen bana bakmayın genel kurula hitabedin" diyerek CHP'li milletvekili Nazlıaka'yı uyarmış, bunun üzerine Nazlıaka ise "Rahatsız oluyorsanız size bakmadan konuşabilirim elbette" şeklinde olmuştu.  
Arınç, ayrıca Nazlıaka'nın kürtaj tartışmasında dile getirdiği "Başbakan vajina bekçiliğini bıraksın" sözlerine karşı da "Evli bir bayan milletvekili, çocuğu olan milletvekili organını nasıl böyle açıkça konuşabilir, nasıl bundan yüzü kızarmaz" ifadesini kullanmış ve bu sözler sırasında kendisinin utandığını ifade etmişti. Nazlıaka buna cevaben ise, "Biz dişiliğimizle değil, kişiliğimizle burayız" demişti. 
  
 