Dünyadan Güç manzaraları
İstanbul Modern Fotoğraf Galerisi, Prix Pictet: Güç başlıklı yeni sergisinde günümüzün en önemli fotoğraf ödüllerinden Prix Pictetnin finalistlerini bir araya getiriyor.
Prix Pictet, içinde bulunduğumuz zamanın toplumsal ve çevresel sorunlarına dair kolektif bir bilinç yaratmayı hedefliyor. 28 Nisan tarihine kadar  sürecek sergi, insan ve doğa arasındaki hayatta kalma mücadelesi, sebep olduğumuz hasar karşısındaki çaresizliğimiz, toplumsal güç çatışmaları, işgal ve isyanlarla bugün içinde bulunduğumuz dünyadaki iktidarın ikilemlerini ortaya koyuyor. İstanbul Modernde açılan sergide 12 finalist sanatçının fotoğrafları yer alıyor: Robert Adams (ABD), Daniel Beltrá (İspanya/ABD), Mohamed Bourouissa (Cezayir/Fransa), Philippe Chancel (Fransa), Edmund Clark (Birleşik Krallık), Carl De Keyzer (Belçika), Luc Delahaye (Fransa), Rena Effendi (Azerbaycan), Jacqueline Hassink (Hollanda), An-My Lê (ABD/Vietnam), Joel Sternfeld (ABD), Guy Tillim (Güney Afrika). Sanatçıların çalışmaları, güç olgusu etrafında, yakın geçmişte yaşadığımız ve halen yaşamakta olduğumuz çarpıcı gerçekleri dolaysız biçimde gözler önüne seriyor.  
 