Bayrampaşa cezaeviyle 'hayat' bulacak
'Hayata Dönüş' operasyonuyla bilinen Bayrampaşa Cezaevi, bu kez gerçekten 'yaşama dönüş'ün adresi. Depreme karşı 2.500 konut yoldaBoş arazi olmadığı için projede zorlanan Bayrampaşa Belediyesi, doldur-boşalt sistemiyle 150 bin metrekarelik cezaevini kullanacak
 Cezaevi kentsel dönüşüme çare oldu... Bayrampaşa Belediyesi tarafından cezaevi arazisi üzerine yapılacak 2 bin 500 daire sayesinde ilçe yeni kimliğine kavuşacak. Bayrampaşa Belediyesi'nin AKP'li Belediye Başkanı Atilla Aydıner, çalışmalarını AKŞAM'a anlattı...
 19 BİN RİSKLİ BİNA
 - BAYRAMPAŞA'da 22 bin bina stokumuz var. 1999 depreminden sonra ancak üç bin tanesi yenilenmiş. Yenilenen binaların dışında kalan 19 bin binamız ise hala risk altında. Binaların dış cephesine mantolama yapıyorlar. Belki bina dışındaki estetiği güzelleştiriyor ama kolon ve kirişlere bir katkısı olmuyor. Kentsel dönüşümle ilgili vatandaş bize güveniyor ama müteahhite güvenleri net değil. 
 2 BİN 500 YENİ KONUT
 - TÜRKİYE'de deprem gerçeğini bir kenara atamayız. En önemli hizmetimiz cezaevinin boşaltılan alanını kentsel dönüşüm alanına aldık. İBB İmar Komisyonu'nda meclisten ittifakla geçirdik. Burası 150 bin metrekare arazi. Şu anda boş duruyor. 2 bin 500'e yakın konut yapılacak. Bu konutları kura usulü insanlara vereceğiz. Bayrampaşa dışından kimse buradan daire alamayacak. Burada depremden zarar görmüş, oturulamayacak durumda olan bölgeleri buraya taşıyacağız. Sonraki çalışmamız da vatandaşlarımızın boşalttığı binaları yıkmak olacak. Oraya da başka bir bölgeyi taşımayı hedefliyoruz. Böylece doldur-boşalt sistemiyle kentsel dönüşümü başlatacağız. Şu an uygulama projeleri bitti mimari projeleri yapıldı. İhaleye geldik. İBB ile birlikte bu işi yürütüyoruz. 2013 yılı itibarıyla cezaevi arazisi üzerine yapılacak konutların startı verilecek.
 TEM üzeri Bayrampaşa Meydanı
 - Bayrampaşa'da meydanımız yoktu, çalışmalara başladık. Vatan Caddesi'nden gelip de havaalanına gittiğimiz kısmın üstünü, yani TEM'in üstünü kapatıyoruz. 6-7 dönümlük arazi kazanacağız. Buralar mesire yeri olacak. 
 Otoban üstü meydanı olacak burası. Orada küçük AVM'ler olacak ve vatandaş oturabilecek. Bayrampaşa'nın merkezi cezaevinin olduğu alana taşınacak.
 Tek tek değil ada ada gelin
 - YILDIRIM Mahallesi'nde bir firma ada bazlı üç bölgede çalışma yapıyor. Bir bölgeyi bitirdi. Yıkımını bizzat yaptım. Sekiz tane bina, vatandaşlarla görüşmüş bir bölümünü satın almış bir bölümünü kat karşılığı yapmış. Bin 500 metrekarelik arazide toplamda 12 kat oldu. Şu anda orada ortalama 50'ye yakın daire var. Altı 3 kat otopark, yeşil alan, bahçesi çocuk oyun alanları var. Buranın 5 ay sonra açılışını yapacağız. Yataydaki binaların imar haklarını üst üste topladık ve böyle bir proje yaptık.