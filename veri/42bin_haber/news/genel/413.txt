İbre Öcalan'a kayıyor
Konuk yazar / Mete Çubukçu
 Cumhurbaşkanı Abdullah Gül'ün girişimini Başbakan Erdoğan'ın sözlerine eklersek iyimser olmamak için neden yok. Ancak, sorun yıllardır kangren haline gelen Kürt sorunu ise her zaman temkinli olmakta yarar var. Gelen haberler Cumhurbaşkanı Gül'ün bu meseleyle ilgili 'etkili ve bir daha oturmayacakmış şeklinde ayağa' arayışları içinde olduğu. Başbakan Erdoğan da İmralı ile yeniden bir görüşme sürecinin başlayabileceğini söylüyor. Yani devlet ve hükümet katında arayışlar söz konusu. BDP'liler Cumhurbaşkanı'nı ziyaret etti. 
 Peki, ne oldu da yeni girişimler filizlendi? Bu da PKK'nın her yıl olduğu gibi 'kış mevsimi geçsin' anlayışı ya da 25 yıldır iktidarların seçim öncelerinde 'ortamı biraz yatıştırmak' için yaptığı girişimlerden biri mi? 
 Böyle olmadığını umuyoruz. İşte söylenenler: 'İhtiyatlı olmakla birlikte silahların susması için %50'lik şans var sanki. Çünkü bildik, ezber yöntemlerle bir yere varılamıyor. Soruna sadece güvenlik açısından bakmak işi çözmüyor. Çözseydi bugün farklı bir noktada olunurdu. Bugün gelinen noktada ciddi bir tıkanma söz konusu. Ve son günlerdeki girişimler ya da açıklamalar bu tıkanıklığı gidermeye yönelik.' 
 Bu duruma vesile olan konu ise tatsız bir olay yani, cezaevlerindeki açlık grevleri.   Kamuoyu bu sorundan pek haberdar değil. 53 cezaevinde 400'den fazla hükümlü ve tutuklunun başlattığı açlık grevi 39. gününde. 12 Eylül'den bu yana devam eden bu durum yayılarak büyüdü. Grevcilerin iki talepleri var: Abdullah Öcalan'ın tecridinin kaldırılması ve ana dil üzerindeki engellere son verilmesi. Öcalan'la görüşme süreci tabii ki bu talepler nedeniyle başlamaz. Ama Öcalan'la görüşülecekse bu süreç doğal olarak açlık grevlerinin bitmesini sağlayabilir. İşte bu noktadan sonra yola devam edilme ihtimali yükselir. Bugünden yarına bir çözümden söz edilmiyor tabii ki. BDP cephesindeki kaynaklar 'herkesin durumun ciddiyetinin farkında olduğu' kanaatinde. Devletin sıkıntısı şu: Bu zamana kadar izlenen politikalarla istenilen noktaya ulaşılamadığı biliniyor. Ama bundan sonrası için ne yapılacağı da bilinmiyor. Hangi yolun izleneceği konusunda kafalar karışık. Aldığımız hava ibrenin Abdullah Öcalan'la görüşmeye doğru kaydığı yönünde. Ayrıca, BDP'liler de bu kez biraz daha dikkatli davranmak, biraz daha gerçek bir inisiyatif kullanmak durumundalar.  
 Cumhurbaşkanı Gül'ün 'bu meseleler kendi haline bırakılırsa çıkmaz yollara' gider sözleri çok önemli. Çıkmaz sokağa girmemek için herkesin elinden geleni yapması, bu ülkenin selameti açısından belki bağrına taş basması gerekebilir.