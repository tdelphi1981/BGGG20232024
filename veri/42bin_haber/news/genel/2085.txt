Zafer Suriyeli muhaliflere yakın
Rusya Dışişleri Bakan Yardımcısı Mikhail Bogdanov, Beşşar Esad'ın gittikçe daha fazla denetim ve alan kaybettiğini belirtti: Ne yazık ki Suriye muhalefetinin zaferini gözardı edemeyiz
 Suriye'de Beşşar Esad yönetimine bugüne kadar en büyük desteği veren ve BM dahil birçok platformda Şam'ı savunan Rusya pes etti. Dışişleri Bakan Yardımcısı Mikhail Bogdanov, Esad güçlerinin ülkede denetimi kaybettiğini belirterek 'Ne yazık ki Suriye muhalefetinin zaferini gözardı edemeyiz' dedi. Bogdanov 'Suriye'deki vatandaşlarımızı tahliye etmek için planlarımız hazır' dedi.
 RUS ITAR-TASS ajansına konuşan Bogdanov, muhaliflerin hükümeti düşürme amacına ulaşabileceğini kaydederken, 'Onlar zaferin artık dağların ötesinde olmadığını iddia ediyor. Halep ve Şam'ı yakında alacaklarını söylüyorlar. Bu da, toprakların yüzde 60'ının kontrol edilmesi anlamına geliyor' ifadelerini kullandı.
 MUHALİFLERİN rejimi yenmesinin uzun zaman alabileceğine dikkati çeken Bogdanov 'Çatışmalar gittikçe şiddetlenecek, binlerce kişiyi kaybedeceksiniz. Eğer hükmeti devirmenin bedelinin bu olduğunu düşünüyosanız, biz ne yapabiliriz?' dedi.
 TAHLİYE PLANI HAZIR
 BOGDANOV, Suriye'deki Rusya vatandaşlarının muhtemel tahliyesiyle ilgili plan hazırladıklarını da açıklarken 'Vatandaşlarımızın bulundukları yerleri tespit ediyoruz. Konsolosluk kayıtlarına göre bu rakam binlerce. Yarısı muhalefeti destekliyor' bilgisini verdi. Ria Novosti gazetesi, Rusya'nın Şam Büyükelçiliği kayıtlarına göre ülkede 5 binden fazla Rusya vatandaşı bulunduğunu bildirdi. 
 INTERFAKS ajansı, Bogdanov'un ayrıca kimyasalların 'radikaller'in eline geçmesine yönelik kaygıları dile getirdiğini bildirirken, BBC Rusya'nın ilk kez Esad'ın yenilme ihtimalini açıktan dile getirdiğine vurgu yaptı.
 TEK YOL SAVAŞ
 RUSYA Parlamentosu'nun alt kanadı Duma'nın Dış Politika Başkanı Aleksey Puşkov da Suriye Halkının Dostları Grubu tarafından Suriye muhalefetinin ülkede tek yasal otorite olarak kabul edilmesini eleştirdi. Puşkov, 'Siyasi çözüm tüketildi. Şimdi tek alternatif savaş kaldı' dedi.
 Çocukları vurdular
 SURİYE'nin başkenti Şam'ın Katana kasabasında meydana gelen patlamada 16 kişi öldü, 23 kişi yaralandı. Suriye resmi haber ajansı SANA, patlamanın Mikhail Samaan Okulu'nun yakınlarında meydana geldiğini kaydetti. Şehit Halit Sakka Emini Hastanesi'nden bir kaynak, yedisi çocuk 16 kişinin olayda yaşamını kaybettiğini dile getirdi. 23 yaralının bazılarının da durumları kritik. Merkezi  Suriye İnsan Hakları Gözlemevi bir ilkokul ve bir ordu lojmanı yakınlarındaki patlamada ikisi kadın, yedisi çocuk 17 kişinin öldüğünü duyurdu. Önceki gün de  İçişleri Bakanlığı’na düzenlenen üç bombalı saldırı sonucu beş kişi hayatını kaybetmişti. Saldırılarda odasının tavanı çöken İçişleri Bakanı Muhammed İbrahim el Şaar omzundan yaralanmıştı.
 Rasmussen: 'Esad rejimi çöküyor'
 NATO Genel Sekreteri Anders Fogh Rasmussen, Suriye rejiminin 'çökmeye yakın olduğunu' belirtti. Hollanda Başbakanı Mark Rutte'yle görüşmesinin ardından açıklama yapan Rasmussen, Esad rejimini bir an önce halkının meşru özlemlerini karşılayacak siyasi süreci başlatması konusunda uyardı. Rasmussen, Şam yönetiminin Scud füzeleri kullandığı yönündeki haberleri doğruladı. 'Bu füzeler Suriye içinden ateşlendi. Komşu topraklara hiçbir füze düşmedi' dedi. Bu tür silahların Suriye halkının hayatına saygı gösterilmediğini ispatladığını savunan Rasmussen 'Bu umursamazlığı şiddetle kınıyorum' derken, Türkiye'ye Patriot gönderme kararı nedeniyle Rutte'ye de teşekkürlerini iletti.
 Patriotlar Maraş'a
 Türkiye-Suriye sınırına yerleştirilmesi planlanan Patriot füzeleriyle ilgili bir açıklama da Almanya'nın Ankara Büyükelçiliği'nden geldi. Almanya Büyükelçiliği, Suriye'den gelebilecek tehditlere karşı Türkiye'nin talep ettiği Patriot füze savunma sistemi ile ilgili 'füze sistemi muhtemelen Kahramanmaraş'ta kurulacak' açıklamasında bulundu. NATO dışişleri bakanlarının 4 Aralık'ta verdiği onayın ardından Patriot kapasitesine sahip ülkelerden Almanya ve Hollanda hükümetleri Türkiye'ye 2'şer batarya gönderilmesini kabul etmişti.
 ABD: Çaresiz hale geldi
 ABD Dışişleri Bakanlığı Sözcüsü Victoria Nuland, Beşşar Esad rejiminin muhaliflere karşı füzeler kullandığına dair bilgiler aldıklarını açıkladı, ancak füzelerin türü hakkında bilgi vermedi. 'Rejimin, giderek daha çaresiz hale geldikçe, daha ölümcül ve saldırgan silahlara başvurduğunu görüyoruz. Ve son günlerde füzelerin konuşlandırıldığını gördük' dedi. Nuland ayrıca, Esad rejiminin başka bir 'korkunç silahı kullandığını' da gördüklerini ifade ederek, bunun yanıcı maddeler içeren bir tür ''varil bombası'' olduğunu belirtti. Nuland 'Bu, napalma benzeyen türden bir bomba ve siviller arasında hiçbir ayrım gözetmiyor. Dolayısıyla çok kaygı verici, rejimin çaresizliğini ve acımasızlığını gösteriyor' ifadesini kullandı.