'Kendimi oynadığım karakterin ellerine bırakırım'
Selen Seyven önce Genco dizisiyle adını duyurdu daha sonra Doktorlar'la başarısını ispat etti... Şimdilerde ise TRT 1'de beğeniyle izlenen Avrupa Avrupa dizisinde rol alan Seyven, başarılı olmanın sırlarını açıkladı...
 Röportaj: Erçin DAĞ EYSEN
 - İyi bir oyuncu olmanın anahtarı sizce nedir?  
 Her oyuncunun izlediği bir yol, kullandığı bir teknik vardır. Ben kendimi oynadığım karakterin ellerine bırakmayı tercih ederim. İyi olmanın birçok yolu var ama bence mesleğini seven her insan başarılı olur.
 - Sizce oyuncu olmanın avantajları nedir/ dezavantajları nedir?
 Aslında çok fazla dezavantajı yok. Fakat bazen tanımadığınız insanların ailelerinden biri olmak ne kadar sıcacık gelse de sizi özel hayatınızın belli noktalarında kısıtlıyor maalesef. Oyuncu olmanın birçok avantajı var ve hayati avantajlar bence bunlar. Oyuncu olmak benim ruhuma çok iyi geliyor.
 OYUNCU OLMAYA 9 YAŞINDA KARAR VERDİM 
 - Oyuncu olmasaydınız ne olurdunuz? Oyuncu olmak istediğinizi ilk ne zaman fark ettiniz?
 Çok küçükken karar verdim oyuncu olmaya 9 yaşındaydım sanırım. Dayım Altay Özbek, o da oyuncu. Ben dokuz yaşındayken Şehir Tiyatroları'nın sahnelediği 'Kral Lear' oyununda soytarıyı canlandırıyordu. Ben de izlemeye gittim annemle. Sahnede izleyip çok etkilenmiştim. Ama oyuncu olmasaydım ne olurdum dediğim hiç olmadı, ta ki geçen yıl yakın arkadaşım bana bunu sorana kadar. 1 yıldır düşünüyorum ve kendime en yakın iç mimariyi buluyorum.
 - Bugüne kadar oynadığınız yapımlarda en zorlayıcı sahne hangisiydi? 
 Fiziki zorluklar yaşadığım sahneler oldu. Bazen soğuktan bazen hastalıktan. Ama ilk aklıma gelen aralık ayında bir tiyatro oyunu için kurbağalı bir derede Ophelia'nın ölüm sahnesini çekmiştik. Ve prömiyere 40 derece ateşle çıkmıştım. Zor olmuştu.
 ROMA'DA YAŞAMAK İSTİYORUM
 - Bir yakın bir de uzak gelecek için olmak üzere iki hayaliniz? 
 Gözü yükseklerde ve parada olan bir insan değilim o yüzden büyük ve olanaksız hayallerim yoktur. Yakın gelecekle ilgili başarı hayallerim var.  Uzak geleceğimde Roma'da yaşama gibi bir hayalim var. 
 - Sizi hep güzel ve bakımlı görüyoruz. Nedir bunun formülü?
 Aslında özel bakım ürünlerim, sürekli kullandığım maskeler vs yok. Spor yaparak ve uykuma dikkat ederek kendimle ilgileniyorum diyebilirim. Sabahları kendime kahvaltı hazırlamayı çok seviyorum. Mutlaka yumurta, peynir, zeytin ve süt tüketiyorum. Öğlenleri kuru kayısı, kuru elma gibi atıştırmalık ve hafif şeyler yemeyi tercih ediyorum. Akşamları da et veya balık tüketmeye özen gösteriyorum. Özellikle suşiye bayılıyorum.  
 - Seyahat etmeyi seviyor musunuz? Ne sıklıkla seyahat ediyorsunuz? En çok nerelere gitmeyi tercih ediyorsunuz? 
 Seviyorum tabii, çok. Son 2 senedir fırsat buldukça seyahate çıkıyorum. Bu sene her fırsatımda Avrupa'ya gittim mesela. 
 HAYRANLARIM SİNEMA SALONU KAPATTI 
 - Hayranlarınızla aranızda çok özel bir bağ var. Sizi çok seviyorlar, hatta bir kere salon kapattıkları söyleniyor. Bunu neye borçlusunuz?
 Bilmem. Ben de onları seviyorum belki karşılık bulabildiğimizdendir bu bağımız. Ama gerçekten beni sevenler arasında zamanla arkadaşım kardeşim gibi olmuş insanlar vardır. İlk TV dizimden bu yana benimle olan bir grup var ve iyi ki de varlar. Sinema salonu kapatmak onların fikri ve organizasyonuydu ve kapattırdılar. 'Abim' filmini hep birlikte izlemiştik. Benim için çok heyecan ve mutluluk vericiydi. Oldukça duygulanmıştım o gün. 
 - Avrupa Avrupa çok sevilen ve takip edilen bir dizi. İnsanlar tüm ekibin çok güzel bir enerjiyle çalıştığını, bunun ekrana çok net bir şekilde yansıdığını söylüyorlar. Bunun sırrı nedir?
 Enerji. Gerçekten setteki enerjimiz çok güzel. Birbirini seven bir ekibiz. İşimizi de severek ve eğlenerek yapıyoruz. Biz çok keyif alıyoruz ve bu da ekrana yansıyor.
 RAHAT GİYİNMEYİ SEVİYORUM
 - Alışveriş yaparken hangi markaları tercih ediyorsunuz? 
 Her yerden alışveriş yapabilirim. Bu pazar yeri ya da alışveriş merkezide olabilir.  Genellikle rahat şeyler giymeyi tercih ediyorum. Bol tişört ve postal giymeyi seviyorum. Topuklu ayakkabı kullanmayı ise sevmiyorum.