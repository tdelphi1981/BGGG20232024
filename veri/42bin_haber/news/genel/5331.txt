'Esenyurt zirvesi'ne 1 gün kala 100 bin konutzedeye kötü haber
100 bin konutzedenin gözü kulağı yarın yapılacak İstanbul Büyükşehir Belediye Meclisi toplantısında... Esenyurt Belediyesi ve İBB arasındaki anlaşmazlıktan duran inşaatlar için CHP ret oyu kullanacak. Karar çıkarsa da mahkemeye gidecek
 Ercan ÖZTÜRK / İSTANBUL 
 Esenyurt Belediyesi'nin imar planları mahkemeye taşınıyor. İBB'nin Esenyurt'taki inşaatları durdurmasının üzerinden iki yıl geçmesi nedeniyle önce Fi Yapı, sonra da Ukra Grup iflas erteleme istemişti. İBB Başkanı Kadir Topbaş'ın 'Şubat ayında çözeceğiz' dediği imar planına CHP'li meclis üyeleri 'Ret oyu' verecek. CHP bununla da kalmayıp konuyu mahkemeye taşıyacak. İBB'nin 11 Şubat'ta yapacağı meclis toplantısında müjdeli haber bekleyen yaklaşık 100 bin konutzedeyi kötü günler bekliyor. 
 CHP RET OYU VERECEK 
 Meclis toplantısı öncesi AKŞAM'a konuşan İBB-CHP Grup Sözcüsü Özgen Nama, Haziran ayında yapılan meclis oturumunda olduğu gibi Pazartesi günü yapılacak meclis oturumunda da Esenyurt plan tadilatına 'Ret oyu' vereceklerini söyledi. Nama, "Ruhsatlar plana uygun olmayınca planları ruhsata uyduracaklar. Esenyurt'ta yapılan inşaatların  plan tadilatları, belediyecilik ve şehircilik dünyanın bir hukuk garabesidir. Bu anlayış mağduriyet yaratmıştır. Bu mağduriyetleri gidermek adına bir şehircilik kıyımı yapılacak. Sığınma alanlarına, heyelan bölgelerine ve yeşil alanlara 10 kat yapı yoğunluğu vererek, Esenyurt'u içinden çıkılmaz bir yer haline getirdiler. Hazirandaki meclis toplantısından CHP'li üyelerin haberi yoktu. Bu korsan toplantıyı mahkemeye taşıdık. Esenyurt Belediyesi'nden geçen plan tadilatları belediye meclisine gelecek. Biz 'Ret oyu' vereceğiz. Oy çokluğuyla geçerse de konuyu mahkemeye taşıyacağız" diye konuştu.  
 Onay alan plan belli yükseği nasıl olur?  ESENYURT Belediyesi'nin Şubat ayı oturumuna Ukra City projesi damga vurdu. Oturumda ilk önergeyi CHP Grup Sözcüsü Hüseyin Özdemir verdi. Ukra İnşaat tarafından Atatürk Mahallesi'nde inşa edilen ancak  daha sonra "Yükseklik sınırının aşıldığı gerekçesiyle" İBB tarafından durdurulan Ukra City'i  meclis gündemine taşıyan Özdemir, "Ukra İnşaat tarafından 2500 daireli, 7 bloklu bina satışa sunulmuş. 05.04.2010 tarihinde yürürlüğe giren ve İBB tarafından onaylanmış olan planda "Maksimum yükseklik 30,50. 80-90 nasıl olur" diye konuştu. 
 'Sıkıntının kaynağı Ukra' 
 CHP'Lİ Özdemir'in bu önergesine AKP Grup Sözcüsü Mustafa Akboğa yanıt verdi. Ukra İnşaat'ın ruhsata aykırı hiçbir inşaatının bulunmadığını vurgulayan Akboğa, inşaatın durmuş olmasının firmanın kendi içindeki ekonomik sıkıntılardan kaynaklandığını söyledi. Akboğa, "Ukra Yapı'nın şu anda mevcut verilen ruhsatı vardır. Ruhsata aykırı hiçbir inşaatı yoktur. Şu an zaten temel 3. ve 4. Kat durumundadır. Şu anda firmanın ruhsatı yürürlükte ve ruhsata göre yapılaşması devam ediyor. Fazla herhangi bir yapısı yok. İnşaat kendi ekonomik nedenlerden dolayı durdurulmuş., bizden kaynaklanan bir sıkıntı yok" dedi. 
 Projelerin önünü açmalıyız 
 PLANLARI  mahkemeye taşıyanlar için "Esenyurt'taki gelişmeden rahatsız olanlar" tabirini kullanan Esenyurt Belediye Başkan Yardımcısı Emin Batmazoğlu, "2008 planlarımızı mahkeme koridorlarına taşıdılar, iptal ettirdiler. 2 yıl plansız bir dönem yaşandı. Binlerce konut belirsizliğe sürüklendi. Bu belirsizlik finansman dengesini de bozdu. Ben burada firmaların avukatlığını yapacak durumda değilim ama böyle bir süreç yaşandı, olumsuzluk yaratıldı. Projelerin önünü açmamız gerekiyor. Esenyurt'un önüne kötü niyetli bir çok  insan ket vurdu" dedi.  Konutzedeler bugün eylemde 
 ESENYURT'taki inşaat şirketlerinden ev alıp mağdur duruma düşen binlerce vatandaş, yaşadıkları sorunun çözülmesi için hafta sonunda Esenyurt'a çıkarma yapıp çözüm arayacaklar. Facebook ve twitter gibi sosyal ağlarda örgütlene konutzedeler, yarın yapılacak olan İstanbul Büyükşehir Belediyesi Meclis Toplantısı'na Esenyurt'tan mesaj yollayacaklar. Esenyurt'ta yükselen projelerden konut alan konutzedeler, yarın yapılacak olan İBB Meclis Toplantısı'ndan bir gün önce,bugün saat 14.00'te Esenyurt'ta olacak. 
 CHP meclisi işgal etti 
 16 Haziran 2012'de Esenyurt Belediye Meclisi'nin acil olarak tek gündem maddesiyle toplanıp hazırlanan ve aynı gün İBB İmar Komisyonu'na gönderilen  Esenyurt'un 1/1000 ölçekli uygulama imar planlarının  onay için İBB Meclisi'ne sunulması, İBB Meclisi'nde gerginliğe yol  açmıştı. CHP  İBB Meclis Grup Başkanvekili Fahrettin Kayhan, Esenyurt'ta  kaçak inşaatlarla ilgili  eleştirilerini sıralarken Kayhan'ın eleştrileri ile yükselen tansiyondan gergin  oturuma ara verilmişti.   