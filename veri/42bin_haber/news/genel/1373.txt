Esad askerleri sınırı PKK'ya teslim etti
Mardin Şenyurt'un karşısındaki Derbesiye'de, Esad askerleri sınır kapısını PYD'ye devretti. PYD ile muhalifler arasında çatışmalar başladı.
 Şanlıurfa Ceylanpınar'a, Suriye'den gelen roket atar mermisinin düşmesinin ardından, Mardin Kızıltepe'ye bağlı Şenyurt'ta da gerilim tırmanıyor. Kontrolün tamamen PKK'nın Suriye'deki uzantısı olan PYD'de (Demokratik Birlik Partisi) olduğu Şenyurt'un karşısında yer alan Derbesiye'de PYD ve Özgür Suriye Ordusu güçlerinin son iki günden bu yana aralıklarla çatıştığı ortaya çıktı.
 
 Ceylanpınar'ın karşısındaki Resulay'nın muhaliflerin kontrolüne geçmesinin ardından, ilçedeki PYD üyeleri de geçtiğimiz günlerde Derbesiye'ye gitmişti. En az 5 bin kişinin yaşadığı Derbesiye'yi almak isteyen muhalif güçler ise sınır hattındaki Resulayn'ın ardından, stratejik bir öneme sahip Derbesiye'yi de almak için harekete geçti. ÖSO üyelerinin önümüzdeki günlerde PYD üyeleri ile ciddi bir çatışmaya gireceği tahmin ediliyor.
 
 Vatan'dan Kenan Butak'ın haberine göre, yetkililerden alınan bilgilerde, Suriyelilerin giriş ve çıkışına kapalı olan Şenyurt Sınır Kapısı'nda 2 ve 3'erli olarak bekleyen Esad askerlerinin, sınır kapısını terk ettikleri kaydedildi. Tamamen PYD'nin kontrolünde olan Derbesiye'de sadece sınır kapısında bekleyen Esad güçlerinin gitmesiyle, ilçe tümüyle PYD'ye geçti. PYD üyeleri, sınır kapısının kendilerine geçmesini de önceki gün Derbesiye'de bir gövde gösterisi ile kutladığı ortaya çıktı. İlçe merkezinde PYD bayrakları ile miting düzenlenerek, bir konvoy ile ilçe de gösteri yapıldı. Şenyurt Sınır Kapısı'nda, muhalifler ile PYD üyeleri arasındaki çatışmalardan kaçmak için bekleyen Suriyeliler ise Türkiye'ye alınmıyor. Ayrıca Türkiye'de bulunup da Suriye tarafına geçmek isteyenler Suriyelilerin de karşı tarafa geçişlerine izin verilmiyor.