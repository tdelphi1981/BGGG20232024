Üçleme
Alman pilot, Brezilya'da üst üste 3 şampiyonluk kazanan en genç sürücü oldu
 Alonso ile müthiş bir çekişmeye giren Sebastian Vettel, 6. olmasına rağmen '1 numarayı' kaptırmadı. Alman pilotun zaferini ilan ettiği yarışta, damalı bayrağı ilk gören Button oldu
 Formula 1'de şampiyonun adı değişmedi. Son 2 sezon şampiyonluk sevinci yaşayan Red Bull'un Alman pilotu Sebastian Vettel, Brezilya Grand Prix'sini 6. sırada tamamlayarak en yakın takipçisi İspanyol pilot Fernando Alonso'nun 3 puan önünde üst üste 3. kez mutlu sona ulaştı. 
 SEBASTİAN Vettel, startta yavaş kaldı ve yedinci sıraya kadar düştü. Alman pilotun ilk turdaki sıkıntıları bununla sınırlı kalmadı. Red Bull pilotu, üçüncü virajda Senna'nın kendisine çarpması sonrası son sıraya kadar geriledi.
 SON SIRADAN KOPTU GELDİ
 Pite girmeyen ve yarışa devam eden Red Bull pilotu, Abu Dabi'de yaptığını tekrar etti ve son sıradan gelip yedinci sıraya çıkmayı başardı. Bu karambolü iyi değerlendiren Alonso, bir anda kendisini 3. sırada buldu.
 RAKİPLERİNİ birer birer geçmeye başlayan ve hızını artıran Vettel, 9. turda 6. sıraya kadar yükseldi. Rakiplerini geride bırakan Alman pilot, şampiyonluk için yarıştığı Alonso'nun hemen arkasına yerleşti.
 YAĞMUR SIKINTI YARATTI
 ALMAN pilot 53. turda bir kez daha pite girdi ve yarışa 10. sırada döndü. Ancak hava şartları nedeniyle Vettel 56. turda yeniden pite girmek zorunda kaldı. Burada sıkıntı yaşayan Alman pilot, 12. sırada yarışa dönüş yapabildi. Yarışın son turları büyük bir heyecana sahne olurken, Fernando Alonso son 10 tura 3, Vettel ise 6. girdi. 
 65. turda Fernando Alonso, Massa'yı geçerek ikinci sıraya yerleşti. Ancak Vettel 6. sıradaki yerini yarışın sonuna kadar korudu ve üst üste 3. kez şampiyonluğa ulaştı. Yarışı kazanan isim Jenson Button olurken, Alonso da damalı bayrağı 2. sırada gördü.
 Yaşayan efsane bıraktı
 EFSANEVİ pilot Michael Schumacher, Formula 1 kariyerini sonlandırdı. Üç yıl önce pistlere dönen, 7 dünya şampiyonluğu bulunan Alman Michael Schumacher, Brezilya Grand Prix'si ile Formula 1 kariyerindeki son yarışa çıkmış oldu. Schumi, hatıra fotoğrafı çekilirken, gözyaşlarına hakim olamadı. Mercedes yetkilileri yarış tabelasına 'Thank You&Good Bye (Teşekkür ler&Hoşça kal)' yazarak efsaneye veda etti.
 Almanlar çıldırdı
 VETTEL'İN şampiyonluğu ülkesi Almanya'da da kutlandı. Almanlar, caddeleri sevinç gösterileriyle doldurdu.
 Her tür pislik var!
 Üst üste 3. şampiyonluğunu kazanan Vettel, rakiplerinin her türlü pisliği yaptığını söyledi: 'Bugün (dün) işimizi güçleştirecek her şeyi denediler. En zorlu yarıştı. Fakat inanmaya ve işimizi yapmaya devam ettik. Birçok kişi pis oyunlar yapmaya çalıştı, bunlar bizi asla sinirlendirmedi.'
 Asla vazgeçmedi
 Red Bull takım patronu Christian Horner, Vettel'in şampiyonluğu hak ettiğini belirtirken şunları söyledi: 'Olaylı bir start oldu, Vettel geriye düştü, ardından yağmur geldi, telsiz bağlantımız koptu. Fakat mücadeleye sıkı sıkıya tutundu. Baştan sona dünya şampiyonluğunu hak etti.'
 146 TL'lik tişört
 Vettel'in şampiyonluk tişörtü daha yarış bitmeden raflardaki yerini almıştı. Tişört, Türk parasıyla 146 TL'ye satışa çıktı.