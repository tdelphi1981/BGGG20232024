Aslan'a şaibeli hakemler
Cluj maçının hakemi İtalya şike skandalında yargılandı, yardımcı Madrid maçında penaltıyı yedi
 UEFA, G.Saray'ın yarınki kritik Cluj maçına şaibeli bir hakemi atadı! İtalya'da 2006 yılında patlak veren şike skandalında yargılanan Paolo Tagliavento, maçlarda verdiği kararlarla da sürekli tartışılan bir isim oldu. 2004 yılından itibaren Serie A'da düdük çalan Tagliavento, 2006 yılında İtalya'da patlak veren şike skandalında yer alan isimlerden biriydi. İtalyan polisi tarafından sorgulanan ve 'Temiz Ayaklar Operasyonu'nun şüphelilerinden birisi olan Paolo Tagliavento, uzun süren davadan aklanarak çıkmayı başardı.
 ÜLKESİNDE SEVİLMİYOR
 KARİYERİNDE 128 Serie A, 11 UEFA Avrupa Ligi ve 7 Şampiyonlar Ligi karşılaşması yöneten 40 yaşındaki Tagliavento, geçtiğimiz sezon Devler Ligi'nde 5 maç da görev aldı. Tartışılan İtalyan hakem, geçen sezon çeyrek finalde Chelsea'nin deplasmanda Portekiz'den Benfica'yı tek golle geçtiği mücadelenin de hakemliğini yapmıştı.
 4 maçta 1 galibiyet
 PAOLO Tagliavento, 2009-2010 UEFA Avrupa Ligi sezonunda G.Saray'ın Panathinaikos'u 3-1 yendiği maçın hakemliğini yapmıştı. 40 yaşındaki hakem, daha sonra Beşiktaş'ın Porto ile deplasmanda ve A.Madrid'le içeride oynadığı maçların yanı sıra, F.Bahçe- PAOK maçlarında düdük çalmıştı. Takımlarımız bu 4 karşılaşmadan yalnızca 1 galibiyet çıkartabildi.
 Perea'nın elini göremedi!
 G.Saray-Cluj maçındaki skandal atamanın kahramanlarından biri de yardımcı hakem Luca Banti. 2009-2010 sezonunda G.Saray'ın Atletico Madrid'e 2-1 yenilerek UEFA Avrupa Ligi'ne veda ettiği maçın ilave yardımcı hakemliğini yapan Banti, bu karşılaşmadaki penaltı pozisyonunu görmemesiyle uzun süre gündemden düşmemişti. 
 CEZA alanı içerisinde o dönem G.Saray forması giyen Caner Erkin'in topunu Perea eliyle kesmiş, kale arkasında ilave yardımcı hakem olarak görev yapan Luca Banti hemen önündeki pozisyona 'devam' demişti.