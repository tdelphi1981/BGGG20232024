Birinci Meclis'ten Anıtkabir'e yürüdüler
Birinci Meclis önündeki Cumhuriyet Bayramı kutlamaları sırasında Anıtkabir'e yürümek isteyen gruba polis müdahale etti. Barikatların kaldırılmasıyla yürüyüşe geçen gruplar, Anıtkabir'e ulaştı.
 Bazı sivil toplum örgütleri ve siyasi partiler tarafından Birinci Meclis önünde başlayan Cumhuriyet Bayramı kutlaması, katılımcıların Anıtkabir'i ziyaretiyle sona erdi.
 Birinci Meclis önünde düzenlenecek Cumhuriyet Bayramı etkinliğine diğer illerden katılacaklar için Ankara'nın ana giriş noktalarında güvenlik noktaları oluşturuldu.
 Etkinlik için Ankara Emniyet Müdürlüğünün çeşitli birimlerinden yaklaşık 3 bin 500 polis görevlendirildi. İçişleri Bakanı İdris Naim Şahin, bir helikopterle, yürüyüşü ve alınan önlemleri havadan denetledi.
 Avukatlar cübbeleriyle katıldı
 Kutlamaya katılanlar, sabah saatlerinden itibaren ellerinde Türk Bayrakları ve Atatürk posterleriyle Ulus Atatürk heykeli önünde toplanmaya başladı. Kutlamalara, CHP Genel Başkanı Kemal Kılıçdaroğlu, DSP Genel Başkanı Masum Türker ile CHP PM Üyesi Murat Karayalçın, Çankaya Belediye Başkanı Bülent Tanık, Yenimahalle Belediye Başkanı Fethi Yaşar, ADD Genel Başkanı Tansel Çölaşan, bazı CHP milletvekilleri de katıldı. Ankara Barosu'na bağlı bazı avukatların etkinliğe cübbeleriyle katıldıkları görüldü.
 Kurtuluş Savaşı'nı temsilen dönemin askeri kıyafetleriyle kutlamalara katılan gelen bir grubun alana kağnı getirdiği görüldü. Etkinliğe katılan bir grup da alana temsili demir parmaklık getirdi. Kutlamalara, Wolksvagen Kulübü üyeleriyle motosikletli bir grup da destek verdi.
 Polisten müdahale
 Polis, kutlamalar sırasında ilk olarak, kol kola girerek Atatürk Bulvarı'nı trafiğe kapatan Türkiye Gençlik Birliği (TGB) grubuna uyarıda bulundu.
 Ulus'taki Atatürk anıtı önünde toplanan kalabalığa katılmak isteyen bir grup, Cumhuriyet Bulvarı'ndan alana giriş yapmak istedi. Cadde girişinde barikat kuran polis, vatandaşları, Rüzgarlı Caddesi, Çapa ve İnebolu sokaklarına yönlendirdi.
 Cumhuriyet Bulvarı'ndan alana girmekte ısrar eden grupla polis arasında kısa süreli arbede oldu. Polise ellerindeki şişe ve bayrak sopalarını atan gruba, biber gazı ve gaz bombasıyla müdahale edildi. Bu sırada çok sayıda vatandaş gazdan etkilendi.
 CHP Genel Başkanı Kemal Kılıçdaroğlu'nun gelişi sırasında da etkinliğe katılan bazı vatandaşlar arasında kısa süreli arbede oldu. Bazı grupların Anıtkabir'e yürümek istemesi üzerine polis,biber gazı, gaz bombası ve tazyikli su ile tekrar müdahalede bulundu.
 Kılıçdaroğlu, müdahaleden etkilenmemesi için Mehmetçik Gazinosu'na götürüldü. Bazı milletvekillerinin ise biber gazından etkilendiği görülürken, olaylar sırasında Ulus civarındaki bazı dükkanlar hasar gördü, bazı dükkanlar ise kepenk kapattı.
 Olaylar sırasında aralarında bir emniyet müdür yardımcısının da bulunduğu bazı polisler ile vatandaşlar yaralandı.
 AA Kameramanı Celalettin Gürbüz de arbedeyi görüntülemek isterken düşerek ayağından yaralandı. Hastanede tedavi altına alınan Gürbüz'ün çatlak nedeniyle ayağı alçıya alındı.
 Anıtkabir'e yürüdüler
 Müdahalenin ardından polis, barikatları kaldırarak kalabalığın Anıtkabir'e yürümesine izin verdi. Bunun üzerine kutlama için toplanan kalabalık, polis müdahalesinin ardından, farklı güzergahları kullanarak ellerinde Türk bayrakları ve Atatürk posterleriyle marşlar söyleyip sloganlar atarak Anıtkabir'e yürüdü. Bu sırada bazı milletvekilleri ve vatandaşlar da Birinci Meclis'i gezdi. Barikatın kaldırılmasının ardından bazı vatandaşlar, panzerlerin üzerine çıkarak Türk bayrağı ve Atatürk posterleri astı.
 Yürüyüş sırasında davul ve zurna eşliğinde halay çeken gruptakilerin yerdeki mavi kapakları da topladıkları görüldü. Cumhuriyet Bayramı dolayısıyla AKM'de yapılan kutlama kapsamında gösteri yapan Türk yıldızları da vatandaşlar tarafından sık sık alkışlandı.
 Anıtkabir'e ulaşan ve Atatürk'ün mozolesini ziyaret eden kalabalık daha sonra avluda toplandı. Anıtkabir'deki nöbet değişimi sırasında askerleri uzun süre alkışlayan vatandaşlar, ''En büyük asker bizim asker'' sloganı attı. İstiklal Marşı ile çeşitli marşlar söyleyen ve sloganlar atan kalabalık, daha sonra Anıtkabir'den ayrıldı. AA