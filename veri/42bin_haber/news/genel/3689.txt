Yaşar Nuri Öztürk, Saba Tümer’i yaktı
RTÜK, Yaşar Nuri Öztürk’ün konuk olduğu Show TV’de yayınlanan “Saba Tümer ile Bugün” programına 196 bin 207 TL ceza verdi.
 Üst Kurul cezaya gerekçe olarak Yaşar Nuri Öztürk’ün kendisini eleştirenlere, “onun bunun çocuğu” demesini gösterdi. Konuyla ilgili uzman raporu şöyle:
 AĞIR HAKARET VAR
 “İlgili programda Yaşar Nuri Öztürk kendisine yapılan eleştirilere ağır hakaret ederek karşılık vermiştir. Eleştirilerle ilgili olarak, ‘Bir namussuz bana mail atmış, dini paravan olarak kullanıyorum diye. Şerefsiz, namussuz, onun bunun çocuğuna bakar mısınız? Ne demek lazım bunlara, bulsam acımadan söyleyeceğim’ şeklinde ifadelerde bulunmuş ve sonrasında aynı hitaplara devam ederek, ‘Namussuz diyorum, onun bunun çocuğu diyorum, şerefsiz diyorum yetmiyor.’
 OLUMLU BİR DAVRANIŞ DEĞİL
 Aynı platformda Kur’an ayetlerinden örnekler verirken, bir yandan ağıza alınmayacak hakaretlerde bulunmak, dini konularda insanların seyrederek istifade etmek istediği, insanlara İslamiyeti anlatan ve bu doğrultuda güleryüz göstererek örnek olması gereken bir şahıs açısından çok da olumlu davranışlar olmamaktadır.
 ÇOCUKLAR KORUNMALI
 Bu tarz yaklaşımların bilgilenmek amacıyla programı seyreden insanlar açısından ve aynı şekilde, saati itibariyle ekran başında olması muhtemel küçük yaşta izleyicilerin üzerinde faydadan ziyade olumsuz etki bıraktığını belirtmek kaçınılmaz olmaktadır. Çocukların bu üst üste yinelenen hakaret dolu sözlerden yetişkinlere göre çok daha fazla etkilenebileceği, yayıncının çocukları koruma sorumluluğu çerçevesinde dikkate alması gereken bir husustur.”
 196 BİN 207 TL CEZA
 RTÜK, “Türkçe’nin özellikleri ve kuralları bozulmadan doğru, güzel ve anlaşılır şekilde kullanılmasını sağlamak zorundadır. Dilin düzeysiz, kaba ve argo kullanımına yer verilemez” hükmünün ihlal edildiği gerekçesiyle Show TV’ye 196 bin 207 TL ceza verdi.