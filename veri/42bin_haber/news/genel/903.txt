İş Bankası'nın Parakod'u kredi kartına rakip olacak
İş Bankası, cep telefonları ile hem internet üzerinden hiçbir kart bilgisi girmeden hem de mağaza alışverişlerinde kredi kartı bulundurmadan istenilen ürün veya hizmetin satın alınmasını sağlayan QR kod (Cep telefonu kameralarından okutulabilen bir barkod) teknolojisi geliştirdi
 İş Bankası, cep telefonları ile hem internet üzerinden hiçbir kart bilgisi girmeden, hem de mağaza alışverişlerinde kredi kartı bulundurmadan istenilen ürün veya hizmetin satın alınmasını sağlayan QR kod (Quick response kod-Cep telefonu kameralarından okutulabilen bir barkod) teknolojisi geliştirdi. 'Parakod' olarak isimlendirilen ve şu anda andorid ve İOS işletim sistemine sahip cep telefonlarında çalışabilen sistem, bankanın üye işyerlerine ait POS cihazları üzerinde ve e-ticarette üye işyerlerinde kullanılabilecek. İş Bankası'nın yeni ödeme sistemi 'Parakod'un tanıtıldığı basın toplantısında konuşan İş Bankası Genel Müdür Yardımcısı Yalçın Sezen, Parakod'u, ödeme teknolojilerinde devrim olarak nitelendirdiklerini söyledi. Dünyada 1 milyar civarında akıllı telefon bulunduğunu, Türkiye'de ise bu rakamın 6-8 milyon arasında olduğuna işaret eden Sezen, bu rakamın 2014 sonrasında 50 milyona çıkmasının beklendiğini bildirdi.
 Ayrı bir aparata gerek yok
 YALÇIN Sezen, müşterilerin 'QR kod' sistemini kullanabilmesi için telefona ekstra bir aparat takılmasına gerek olmadığını ve SIM kartın da değişmesinin gerekmediğini söyledi. Bu teknolojinin kullanılabilmesi için cep telefonunda internet bağlantısı ve kamera olmasının yeterli olduğunu bildiren Sezen, yeni sistemin müşterilere kredi kartı taşımadan alışveriş imkanı verdiğini ifade etti.
  