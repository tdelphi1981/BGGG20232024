75 milyondan birinin bile boynu bükülmesin
Sağlık Bakanı Recep Akdağ, Sivas'ın Divriği İlçesi'nde yaptırılan Sadık Özgür Devlet Hastanesi'nin açılışında konuştu: Bizim için sağlık öyle bir mesele ki, 75 milyondan bir tekinin bile boynu bükülse buna rızamız yoktur
 Kemal ÇAĞLAYAN / SİVAS
 Kale Endüstri Holding'in kurucusu ve onursal başkanı Sadık Özgür tarafından yaptırılan Divriği Sadık Özgür Devlet Hastanesi önceki gün düzenlenen törenle açıldı. 
 Açılışa katılan Sağlık Bakanı Recep Akdağ, yaptığı konuşmada şöyle seslendi: Ülkenin sağlık bakanı olarak doktor eksiği var diye konuştuğum zaman muhalefet partisinden, ana muhalefet partisinden değerli bir meslektaşım büyük bir telaşla kürsüye çıktı, 'Hayır Türkiye'de doktor sayısı yeterlidir, hatta fazladır' dedi. Ben şimdi siz değerli Divriğili hemşerilerime soruyorum, fazla mıdır, değil midir? O zaman ne yapacağız, doktor sayımızı artıracağız. Divriği'ye de daha fazla doktor vereceğiz. Bizim için sağlık öyle bir meseledir ki, Başbakanımızın bize sağlıkta verdiği talimat öyle bir talimattır ki bu memleketin 75 milyon insanı, 75 milyon kardeş onların bir tekinin bile boynu bir hastanenin önünde bükülse bizim buna rızamız yoktur.
 
 OBAMA BİLE İŞİN SIRRINI SORDU 
 Milli Savunma Bakanı İsmet Yılmaz Türkiye'nin sağlık alanında dünyanın en iyileri arasına girdiğini belirterek 'Obama bile 'Bu sağlık reformunu nasıl yapıyorsunuz' diye Sayın Başbakanımıza sormuş da bir arkadaşımız diyor ki 'Reçeteyi gönderme Sayın Başbakanım, sağlık bakanımızı Amerika'ya gönderelim oranın sorununu da çözerse bu sağlık bakanı çözer' diyor' dedi. Kale Endüstri Holding Yönetim Kurulu Başkanı Sedat Özgür ise hastanenin çevre ilçelere de hizmet verecek kapasitede olduğunu söyledi. Bakan Yılmaz ve Akdağ, Kale Endüstri Holding kurucusu ve onursal başkanı Sadık Özgür'e plaket takdim etti.
  