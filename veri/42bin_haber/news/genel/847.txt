Neo-Nazi mağdurlarına 900 bin euro tazminat
ALMANYA, 2000 - 2007 yılları arasında 8'i Türk toplam 11 kişiyi öldüren Neo-Nazi örgütünün mağdurlarına 900 bin euro tazminat ödedi.
 Alman Adalet Bakanlığı, Neo-Nazi örgütü NSU'nun işlediği cinayetler ve saldırıların mağdurlarına, aşırı sağcı saldırılar için oluşturulan fondan yaklaşık 900 bin euro tazminat ödendiğini bildirdi. Mağdurlara herhangi bir bürokrasi işlemi olmadan 5 - 10 bin euro arasında ödeme yapıldığı kaydedilirken, kime ne kadar para verildiği açıklanmadı. Söz konusu olaylarla ilgili 13 kişi hakkında soruşturma devam ediyor. NSU örgütünün üyesi olduğu belirtilen Beate Zschaepe ile aşırı sağcı Almanya'nın Milliyetçi Demokratik Partisi'nin (NPD) eski yöneticisi Ralf Wohlleben de tutuklu.