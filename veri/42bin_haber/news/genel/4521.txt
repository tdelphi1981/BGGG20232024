Türk Dünyası Ordusu hazır
Türkiye, Azerbaycan, Kırgızistan ve Moğolistan işbirliği bir adım öteye taşındı. İlk askeri ortak yapı TAKM kuruldu. Genel karargahı Ankara'da bulunacak örgüt 'sadece barışa hizmet edecek'
  
 Mahmut GÜRER / ANKARA
 Türkiye, bir yandan Suriye'deki krizi, bir yandan Patriotlar'ı tartışırken, Türk Dünyası için önemli bir askeri adım atıldı. Türkiye, Azerbaycan, Kırgızistan ve Moğolistan 'Avrasya Askeri Statülü Kolluk Kuvvetleri Teşkilatı'nı kurdu.
 MERKEZİ Ankara'da olan teşkilat; kısa adıyla TAKM, sadece Jandarmayı içerecek. TAKM Türk coğrafyasında 'ilk askeri ortak yapı' olma özelliğini taşıyor. 
 GEÇEN hafta Azerbaycan'ın başkenti Bakü'de Jandarma Genel Komutanı Org. Bekir Kalyoncu'nun da katılımıyla kurulan teşkilatın ilk dönem başkanlığını Türkiye üslendi. Örgütün genel karargahı Ankara'da bulunacak. Yeni teşkilatın sembolü 'at'. Dönem başkanlığının simgesi olan  at heykeli 2014'ün mayısına kadar Jandarma Genel Komutanlığı'nda bulunacak.
 JANDARMA Genel Komutanlığı'ndan yapılan açıklamada teşkilatın 'katılımcı ülkelerin askeri statülü kolluk kuvvetleri arasında işbirliğini geliştirmeyi öngördüğü' ve 'sadece barışa hizmet etmeyi ve yurttaşlarına insan odaklı çağdaş kolluk hizmeti vermeyi hedeflediği' vurgulandı. Açıklamada, 'TAKM'nin hiçbir ülke ve kuruluşa karşı oluşturulmadığı' vurgusu yapıldı.
 ASKERİ MANGA YOK
 DİPLOMATİK kaynaklar, kuruluşun, dört ülkenin jandarmaları arasında bilgi ve tecrübe değişimi öngördüğünü, herhangi bir askeri müdahale mangasının bulunmayacağını söyledi. Kaynaklar, kurulan örgütün NATO ya da Europol benzeri bir yapı dlmadığına dikkat çekti.Aynı kaynaklar, örgütün Avrupa ve Akdeniz Jandarmaları ile Asker' Statülü Kolluk Kuvvetleri Birliği'ne alternatif nitelik taşıdığını vurguladı.