Erbil'e tren hattı açılacak
Irak'ın kuzeyinde bulunan Bölgesel Kürt Yönetimi ile Türkiye arasında tren hattının açılacağı bildirildi.
 Geçen hafta Bölgesel Kürt Yönetimi'nin Türkiye üzerinden ham petrol ihracatına başladığı duyurulurken, ABD Dışişleri Bakanlığı Sözcüsü Nuland ise 'Irak federal yetkililerinin uygun onayı olmadan petrol ihracatını desteklemiyoruz' demişti. 
 YERLİ ve yabancı ulaşım şirketleri ile Erbil'de bir araya gelen Bölgesel Kürt Yönetimi Ulaştırma Bakanı Conson Siyaweş Ayyo, Türkiye ile bölge arasında tren hattının açılacağını duyurdu. 
 Konuyla ilgili açıklamada bulunan Ulaştırma Bakanı Ayyo, sunulan projeleri incelediklerini ve bazı projeler üzerinde karar kıldıklarını söyledi. Ayyo, 'Projeler arasında en dikkat çeken Erbil, Süleymaniye ve  Dohuk şehrini Türkiye'ye bağlayan tren hattı projesi oldu. Bunu en kısa sürede hayata geçireceğiz' dedi.  
 Geçen hafta Bölgesel Kürt Yönetimi'nin Türkiye üzerinden ham petrol ihracatına başladığı duyurulurken, ABD Dışişleri Bakanlığı Sözcüsü Victoria Nuland Bağdat'ın onayı olmadan petrol ihracatı yapılamayacağının altını çizmişti. Nuland şöyle konuşmuştu: 'Amerikan şirketleri ve Türk Hükümeti'ne söylüyoruz: Irak federal yetkililerinin onayı olmadan Irak'ın herhangi kesiminden petrol ihracatını desteklemiyoruz'