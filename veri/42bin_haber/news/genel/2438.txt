Ana dil tehdit olamaz
Ezberbozan açıklama... Kaliforniya Üniversitesi'nden dilbilimci Ayla Bozkurt Applebaum, anadil tartışmalarıyla ilgili konuştu: 'Dil hiçbir zaman tehdit unsuru olmamıştır. Ama farklı dillerin toplumu zenginleştirdiğine ilişkin büyük kanıtlar var'
 SERAY ŞAHİNLER / İSTANBUL
 Gündemden düşmeyen ana dil tartışmalarıyla ilgili çarpıcı açıklama... ABD Santa Barbara'daki Kaliforniya Üniversitesi'nde Ses Bilim ve Kuzey Batı Kafkas Dilleri üzerine çalışan dilbilimci Ayla Bozkurt Applebaum AKŞAM'ın sorularını yanıtladı. İnsanların anadilleriyle konuşmasının hiçbir zaman tehdit unsuru olmayacağını belirten Applebaum, 'Dil tek başına ayrı bir ulus olmayı belirlemez' diyerek şöyle konuştu:
 3 RESMİ DİLLİ İSVİÇRE
 - AYNI dili konuşan insanlar farklı bağımsız ülkeler oluşturabilir ya da farklı dilleri konuşan insanlar aynı devlet bütünlüğü içinde birlikte yaşayabilir. Örneğin İngiltere ve İskoçya bugün aynı dili konuştukları ve küçük bir coğrafyayı paylaştıkları halde birbirlerinden politik olarak tamamen ayrılıp farklı iki ülke olmak üzereler. Bunun yanı sıra İsviçre'de üç resmi dil bir arada.
 AYRIMCILIĞA SEBEP DEĞİL
 - DÜNYANIN her yerinde etnik gruplar çeşitli nedenlerle bağımsız olarak yapılanmak isteyebilir ama genel olarak insanlara anadillerinde konuşma hakkı verildiği için ayrımcı olmuyorlar. Elimizde buna ilişkin bir kanıt yok. Türkiye'de de insanların anadillerini konuşmaları, ana dillerinde eğitim almak istemeleri artık daha az tehdit edici bir unsur olarak görülüyor ki bu da iyi bir gelişme.
 ÇOK DİLLİ YAŞAMAK
 - BİRBİRİNDEN farklı dillerin, kültürlerin bir arada yaşadığı toplumlarda bilimde, teknolojide, sanatta, bir şekilde yaratıcı fikirler, ürünler daha çok gelişiyor. O nedenle çok dilliliğin bir toplumda kısıtlanması bugünkü dünya koşullarında imkansız. Çok dilliliği başarıyla yöneten birçok ülke var. Hindistan bunların arasında... Hindistan'da 20'nin üzerinde yerel dil var ve Hindistan'da bugün ortalama bir insan kendi yerel dili, Hintçe ve İngilizce olmak üzere en az üç dil konuşuyor.
 KAYBOLMUŞLUK HİSSİ
 - İNSANIN kendini ifade etme biçimlerinin en temeli olan anadil, kendilik algımızın ve kimliğimizin en önemli parçalarından biri. Dillerini ve kültürlerini ifade edemeyen guruplarda kaybolmuşluk hissi, kızgınlık, kendini değersiz hissetme duygusu, sosyal ve kültürel olarak çok değerli bir şeyi kaybetmiş olmanın acısı ve sorumluluğu yaygın olarak gözlenebilen davranışlar.
 UNESCO dikkat çekmişti
 2012'de yayınlanan UNESCO raporuna da  dikkat çeken Ayla Bozkurt Applebaum, şöyle devam etti: 'Rapora göre dünyada yaklaşık 6 bin 800 dil var. Bu dillerin çoğunluğu yazılı değil. Yazısı olan diller bizim tahminlerimizin çok altında. Önümüzdeki 100 yılda bu dillerin yarısından çoğu kaybolacak.
 BUGÜN 11 dominant dili yaklaşık 100 milyona yakın insan anadili olarak konuşuyor. Bu da dünya nüfusunun yüzde 51'ini oluşturuyor. Bu diller Mandarin Çincesi, İngilizce, İspanyolca, Arapça, Urduca, Portekizce, Bengalce, Rusca, Japonca, Fransızca ve Almanca. Hızla globalleşen bir dünyada yerel dilleri konuşarak iş yapmak çok zor. Tabii ki, çok kolay ulaşılabilen ve hızla gelişen televizyon, internet ve yasaklayıcı ülke politikaları bu süreci hızlandırıyor.