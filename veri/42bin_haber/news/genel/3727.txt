İzmir'de 'Dali' izdihamı
İzmir Büyükşehir Belediyesi, 'Gerçeküstücülük' akımının dünyadaki en önemli isimlerinden ressam Salvador Dali'nin eserlerini sanatseverlerle buluşturdu. Dev serginin açılışına yüzlerce kişi akın etti
 20. yüzyılın en önemli sanatçılarından biri olarak kabul edilen Salvador Dali'nin ölümsüz eserleri İzmir'de sergilenmeye başlandı. İzmir Büyükşehir Belediyesi Ahmed Adnan Saygun Sanat Merkezi'nde (AASSM) Fahri Özdemir'in küratörlüğünde 'Salvador Dali İzmir'de' başlığıyla açılan sergiye sanatseverler büyük ilgi gösterdi. 'Düş Gezginleri' grubunun Salvador Dali sergisi için yaptıkları özgün müzikler, sergiyi gezenlere eşlik etti. Sergi, 2 Mart'a kadar ücretsiz olarak gezilebilecek. Sanata yatırımı 'insana yatırım' olarak gördüklerini söyleyen İzmir Büyükşehir Belediye Başkanı Aziz Kocaoğlu, 'Kültür ve sanat kenti İzmir'i yaratma konusundaki çalışmalarımız, böylesi önemli bir sergi ile daha da anlam kazanacak' diye konuştu.
 HEYECAN VERİCİ
 AÇILIŞA katılan gazeteci-yazar Hıfzı Topuz, İzmir'de Salvador Dali sergisi düzenlenmesinin önemine değinerek, 'Burada resimlerini görmek heyecan verici. Bunu başardığınız için bütün dostlarımı, özellikle Belediye Başkanı'nı kutlarım' dedi. Serginin Küratörü Fahri Özdemir ise, 'Asfalt ve kanalizasyonu herkes yapar, ama sanat ve sanatçıya desteği herkes veremez. Desteklerinden dolayı Sevgili Aziz Kocaoğlu'na teşekkür ediyorum' diye konuştu.
 Sürrealist efsane
 Katalan sürrealist ressam Salvador Dali gerçeküstü eserlerindeki tuhaf ve çarpıcı imgelerle biliniyor. En iyi bilinen eseri olan Belleğin Azmi'ni 1931'de bitirdi. Ressamlığın yanı sıra heykelcilik, fotoğrafçılık ve filmcilikle de ilgilenen Dali, hayatı boyunca, sanatıyla olduğu kadar eksantrik giyimi, davranışları ve sözleriyle de dikkat çekti.