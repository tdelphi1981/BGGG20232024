Soğuğa karşı ısıtmalı kıyafet
DENİZLİ Tekstil ve Giyim Sanayicileri Derneği Başkanı İsa Dal, Pamukkale Üniversitesi (PAÜ) bünyesinde faaliyet gösteren Teknokentte yaptıkları Ar-Ge çalışmaları sonrasında soğuğa karşı ısıtmalı kıyafet ürettiklerini açıkladı. Dal, kıyafeti polis ve asker olmak üzere görevi daha çok soğuk ortamlarda olan herkesin kullanabileceğini belirtti.
Denizli Tekstil ve Giyim Sanayicileri Derneği Başkan İsa Dal, 2011 yılında Almanya Teknik Tekstiller inceleme gezisinde gördüğü akıllı giysilerin kendisini çok etkilediğini ifade etti.   
Bu konuyla ilgili bir araştırma yaptığını ve söz konusu akıllı giysilerin yurtdışında çok pahalı olmasına rağmen teknik anlamda yeterli olmadığını tespit ettiğini kaydeden Dal, Özellikle ABDli firmalar tarafından üretilen ısıtmalı kıyafetlerin hem pahalı olduğunu, hem de ihtiyaca yeterince cevap vermediğinin altını çizdi. Başkan Dal, şunları söyledi: 

"Denizli Teknokentte yer alan firmamızla ısıtmalı fonksiyonel kıyafetler üzerinde çalışmalar yaptık. İlk prototipi Konyada geliştirilen patentli bu ürünü ele alarak geliştirdik ve kullandığımız malzemelerin, özellikle teknik tekstillerin yüzde 100 yerli olmasıyla övünüyoruz. 2013-2014 sezonu için yapmayı planladığımız çalışmalarda yurt dışında üretilenlerden çok daha gelişmiş ve çok daha uygun fiyatlarda üretebilmek için Ar-Ge ve Ür-Ge çalışmalarımızı Pamukkale Üniversitesi bünyesindeki Teknoktentte sürdürüyoruz. İlk ürünlerini ortaya çıkardığımız ve 12 volt gibi güvenli bir akımla çalışan ısıtmalı kıyafetlerimiz moto kuryeler, seyyar satıcılar ve genel olarak soğuk ortamlarda çalışan kişilerin yanı sıra polis ve asker tarafından da kullanılabilecek. Kişiyi ısıtmasından dolayı da, ortamı ısıtmaya gerek olmadığı için bu ürün ciddi anlamda enerji tasarrufu sağlayacak."