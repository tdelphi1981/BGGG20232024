Kadın hekimi çıldırtan soru
BAŞHEKİMİ cinsel saldırı ve tacizle suçlayan kadın diş hekimi iddialarını Meclis'e taşıdı...
 Ali Ekber ERTÜRK / ANKARA
 AKŞAM'ın bir süre önce gündeme getirdiği 'sağlıkta tecavüz ve taciz' vakasında tartışma yaratacak gelişmeler yaşandı. Ankara Tepebaşı Ağız Diş Sağlığı'nda görevli kadın hekim N.Ö. olayı soruşturmakla görevlendirilen Sağlık 
 Bakanlığı muhakkikinin 
 yönelttiği soruya ve görevden alınan eski Başhekim M.Y.'nin başka bir hastaneye Başhekim Yardımcısı olarak atanmasına isyan etti. N.Ö, olayla ilgili hem Başbakan Erdoğan'a mektup yazdı hem de TBMM Sağlık 
 Komisyonu Başkanı Necdet Ünüvar'la görüştü. 
 N.Ö, Başbakan Erdoğan'a ithafen BİMER (Başbakanlık İletişim Merkezi)'e gönderdiği mektubunda vahim bir iddiada daha bulundu ve 'Bana cinsel tacizde ve tecavüz girişiminde bulunan Başhekim'i şikayet ettiğim Sağlık Bakanlığı muhakkikleri adeta beni suçlayıp 'Sen bir kadındın. Bir erkekle nasıl aynı ortamda çalışırsın?' diye soru yönelttiler' dedi ve Erdoğan'dan olaya bizzat müdahil olmasını talep etti.
 N.Ö, mektubunda kendisine cinsel taciz ve tecavüz saldırısında bulunan M.Y'yle ilgili soruşturmada olayın görmezden gelinerek, suçun kendisinin üzerine atılmaya çalışıldığını da vurguladı. Diş hekimi, 'Adaletin olmadığı yerde Allah'ın rahmeti de olmaz' diyerek çığlığını dile getirdi.
 'Soruşturmadan aklandım'
 DİŞHEKİMİ N.Ö.'nun taciz ve cinsel saldırıyla suçladığı Başhekim Yardımcısı M.Y. ise AKŞAM'ın sorusu üzerine, 'Hakkımda açılan soruşturma ve davaların hepsini kazandım. Kararların hepsi lehime sonuçlandı. Herkes bunların iftira olduğunu öğrendi. Hala bir sonuç alabilmenin peşinde' dedi.  M.Y, bundan sonra, iddialar konusunda karşı atağa geçeceğini de bildirdi.