Suriye jetleri bombalıyor Ceylanpınar kaçıyor
Suriye sınırındaki Şanlıurfa'nın Ceylanpınar ilçesi boşalmaya başladı. Suriye'nin Haseki ilçesi'ne bağlı Rasulayn bölgesinde muhaliflerle ordu birlikleri arasında günlerdir süren çatışmalar nedeniyle diken üstünde duran Ceylanpınarlılar dün de güne bombardıman sesleriyle başladı.
 Önceki gün sınıra 300 metre mesafedeki alanları bile bombalayan savaş uçakları dün sabah da aynı noktalara bomba yağdırdı. Bombardıman nedeniyle halk paniğe kapılırken, aileler çareyi başka illerdeki yakınlarının yanına kaçmakta buldu.
 İKİ günlük bombardıman üzerine de Türk askeri teyakkuza geçti. Yeni mevziler kazılırken, tankların ve obüslerin namluları da Suriye yönüne çevrildi. Ceylanpınar ilçesindeki okullar da 19 Kasım Pazartesi gününe kadar tatil edildi. MÜSLÜM ABACI
  