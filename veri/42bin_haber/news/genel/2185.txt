Şiddet uygulayan eşe vekillik yolu kapanıyor
Vekillik kriterine yeni madde.
 Ebru TOKTAR ÇEKİÇ /ANKARA
 Yeni Anayasa üzerinde çalışan TBMM Uzlaşma Komisyonu, milletvekili seçilme yeterliliklerini müzakere etti. Dört parti, son dönemde artan kadına yönelik şiddet suçlarını ve vekillerin bu konuda topluma örnek olma pozisyonunu dikkate alarak reformist bir karar aldı. Buna göre, 'kadına ve çocuğa yönelik şiddet, cinsel dokunulmazlığın ihlali, işkence ve insanlığa karşı işlenen' suçlardan mahkum olan kişilerin milletvekili seçilmemesi hükme bağlandı. 
 Üç parti, bu suçları işleyen kişilerin affa uğraması halinde yeniden seçilebilmesine yeşil ışık yaktı. Bu durumda kadına karşı şiddet ya da cinsel istismar davalarından mahkum olanlar, affa uğrarlarsa vekil seçilebilecekler. Ancak MHP, bu suçları işleyenlerin affa uğrasa bile seçilmemesini istedi. Gerçekleşirse şiddetten mahkum olan affa uğrasa bile vekil seçilemeyecek.
 Bu kararda, AK Parti Ağrı Milletvekili Fatma Salman Kotan'ın, 21 Kasım'da eşi tarafından darp edilmesi, can güvenliği için koruma istemesi ve bu olayın kamuoyuna yansımasının ardından jet hızla boşanması da etkili oldu. 
  