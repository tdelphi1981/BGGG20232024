Yüksek yargıya yeni düzen
AK Parti, yeni anayasanın 'Yargı' bölümüne ilişkin teklifini sundu. Başkanlık sistemine göre hazırlanan öneride radikal düzenlemeler öngörülüyor: Danıştay ve askeri yargı kaldırılsın, Yargıtay'ın yerine Temyiz Mahkemeleri kurulsun, Yüce Divan'da sadece başkan, TBMM Başkanı ve bakanlar yargılansın, 22 üyeli HSYK'nın 17 üyesini, 17 üyeli Anayasa Mahkemesi'nin 8 üyesini, Temyiz Mahkemesi üyelerinin dörtte birini başkan atasın
 Ebru TOKTAR ÇEKİÇ 
 TBMM Uzlaşma Komisyonu'na yeni anayasanın 'Yargı' bölümüne ilişkin teklifini sunan AK Parti, 12 Eylül'de halk oylamasıyla kabul edilen yargısal düzenlemeleri değiştirdi.  
 - AK Parti'nin teklifine göre, 22 üyeden oluşacak Hakimler ve Savcılar Yüksek Kurulu'nun (HSYK) 7 üyesi, 17 üyeden oluşacak Anayasa Mahkemesi'nin 8 üyesi, Temyiz Mahkemesi üyelerinin dörtte biri başkan tarafından atanacak.  
 ASKERİ YARGI KALDIRILSIN  
 - AK Parti, hakimlerin 'Görevlerinde bağımsız ve tarafsız olduğunu, anayasaya, kanunlara ve hukuka uygun olarak vicdani kanaatlarına göre hüküm vereceğini' hükme bağladı. Yargının 'Türk milleti adına' karar vermesini düzenleyen mevcut anayasa hükmü ise öneride yer almadı. 
 - AK  Parti, askeri yargının, askeri yüksek mahkemelerin tümüyle kaldırılmasını öneren tek parti oldu. Teklifte, 'Disiplin mahkemeleri dışında kanunla askeri mahkemeler kurulamaz' denildi. HSYK kararıyla bile olsa hakim-savcıların meslekten azledilmesi, çıkarılmasına ilişkin mevcut anayasal hüküm kaldırıldı. 
 DANIŞTAY VE YARGITAY YOK 
 - DANIŞTAY tümüyle kaldırıldı. Yargıtay'ın yerine 'Temyiz Mahkemeleri' adıyla yeni bir yüksek yargısal yapı kurulması teklif edildi. Temyiz Mahkemeleri'nin görevleri mevcut anayasada olduğu gibi Yargıtay'la aynı tutuldu. Ancak üyelerin seçimi farklı düzenlendi. Buna göre, Temyiz Mahkemesi üyelerinin dörtte üçünü HSYK, dörtte birini başkan dokuz yıl için seçecek. Temyiz Mahkemesi başkanı ve başkanvekilleri de üyeler tarafından kendi aralarından dört yıl için seçilecek.  
 HSYK YAPISI DEĞİŞİYOR  
 - AK Parti, önerisinde 'Hakimler ve Savcılar Yüksek Kurulu'nun' adını 'Hakimler ve Savcılar Kurulu' olarak değiştirirken, 'Hakimler Dairesi, Savcılar Dairesi ve Disiplin Dairesi'nden oluşan üç daireli bir yapı istedi. Hakimler ve Savcılar Kurulu, şimdiki sistemde olduğu gibi 22 üyeden oluşacak, başkanı yine Adalet Bakanı olacak. Adalet Müsteşarı da Savcılar Dairesi'nin başkanı olacak. Üye seçiminde Başkan, TBMM ve alt derece mahkemeleri etkili olacak. Kuruldaki 7 üyeyi, iki turlu oylamayla TBMM, 7 üyeyi başkan, 6 üyeyi de alt derece mahkemesi hakim-savcıları seçecek. 
 AYM'YE ÜYE SEÇİMİ  
 ANAYASA Mahkemesi, mevcut sistemde olduğu gibi 17 üyeden oluşan yapı olarak tanımlanıyor. Ancak üyelik seçiminde Sayıştay,Yargıtay, Danıştay, Askeri Yargıtay ve Askeri Yüksek İdare Mahkemesi'nden aday seçme sistemine son veriliyor. Üyelerin 9'unun TBMM, 8'inin başkan tarafından seçilmesi öngörülüyor. Mevcut anayasadaki üyelik için 45 yaşını doldurma şartı 40'a, 20 yıllık çalışma şartı da 15'e çekiliyor.  
 YÜCE DİVAN REVİZYONU  
 ÖNERİDE, Yüce Divan sistemi de değiştirildi. Sadece başkan, bakan ve TBMM Başkanı'nı Yüce Divan'da yargılanması, savcılık görevini Temyiz Mahkemesi Başsavcısı'nın yapması kararlaştırıldı. Mevcut anayasaya göre genelkurmay başkanları, kuvvet komutanları, Anayasa Mahkemesi, Yargıtay, Danıştay, Askeri Yargıtay, Askeri Yüksek İdare Mahkemesi Başkan ve üyeleri, Başsavcılar, Cumhuriyet Başsavcıvekili, HSYK ve Sayıştay Başkanıyla üyeleri de görevleriyle ilgili suçlar nedeniyle Yüce Divan'da yargılanıyor.  
 PARTİ KAPATMA ZORLAŞTI  
 PARTİ kapatma ya da devlet yardımından mahrum bırakma kararının Anayasa Mahkemesi'nin üye tam sayısının üçte iki çokluğuyla alınması şartı getirildi. AK Parti, yasaların anayasaya aykırılığı iddiasıyla açılan davaları da zorlaştırdı. Mevcut anayasada anamuhalefet partisi Meclis grubunun doğrudan iptal davası açma yetkisi varken, AK Parti bu yetkiyi önerisinde sadece başkan ve TBMM üye tamsayısının en az beşte biri oranındaki vekile verdi.  
 AKP ve BDP'nin yargı önerilerinde paralellik  
 TBMM Uzlaşma Komisyonu'na yargı bölümüne ilişkin önerilerini sunan BDP, askeri yargının devamını isteyerek AKP ile ayrışırken Anayasa Mahkemesi'nin (AYM) yetkilerinde örtüştü. BDP de AKP gibi "Hakimler ve savcılar azlolunamaz" kuralını önerdi. Hakim-savcılar için örgütlenme güvencesi isteyen BDP, HSYK yerine 21 üyeden oluşacak 'Yargı Yüksek Kurulu' teklif etti. Bölgesel özerklik isteyen BDP, buna paralel olarak AYM'nin bölgesel devlet organları tarafından çıkarılacak kanunların uygunluğunu da denetlemesini hükme bağladı.  
 CHP: Yüce Divan görevİ AYM'nin değil Yargıtay'ın olsun  
 CHP ise askeri yargının, askeri mahkemeler ve disiplin mahkemeleri tarafından yürütülmesini önerirken, Yargıtay ve Danıştay'ın devamını istedi. CHP, mevcut anayasadakinden farklı olarak Yüce Divan görevini Anayasa Mahkemesi'nin değil, Yargıtay'ın yapmasını istedi. Yine mevcut anayasada olduğu gibi cumhurbaşkanı, TBMM Başkanı, bakanlar,  Anayasa Mahkemesi, Yargıtay, Danıştay başkan ve üyeleri, başsavcılar, HSYK üyeleri, Sayıştay Başkan ve üyeleri ile Genelkurmay Başkanı ve kuvvet komutanlarının Yüce Divan'da yargılanmasını teklif etti. CHP'nin önerisinde HSYK'nın Hakimler Yüksek Kurulu  ve Savcılar Yüksek Kurulu olarak ikiye ayrılması, cumhurbaşkanı tarafından kurula hiçbir üye atanmaması istendi.