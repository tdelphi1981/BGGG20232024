Kadınlar çalışma hayatında erkekler kadar aktif değil
Memur-Sen tarafından yapılan bir araştırma, kadınların çalışma hayatında erkekler kadar aktif olmadığını ortaya çıkardı.
 Konfederasyona bağlı Enerji, Sanayi ve Madencilik Hizmetleri Çalışanları Birliği Sendikası (Enerji Bir-Sen) tarafından farklı sendikalara üye toplam 1.010 kişi arasında yüz yüze yapılan 'Çalışma Hayatı ve Sosyal Katılım Araştırması'ndan ilginç sonuçlar ortaya çıktı. "Sivil Toplum Kuruluşları tarafından düzenlenen toplantı ve seminerlere katılıyor musunuz?" sorusuna kadınların yüzde 80'i katılmadıklarını, yüzde 6'sı katıldıklarını, yüzde 14'ü ise bazen katıldıklarını söyledi. Erkeklerde ise yüzde 25 oranında katılıyorum, yüzde 36 oranında bazen katılıyorum, yüzde 39 oranında da katılmıyorum denildi. Kadınların sadece yüzde 2'si düzenlenen toplantı ve seminerlerde söz hakkı alıp konuştuklarını belirtti.
 "Ulusal bir kongre veya toplantıda delege olmak ister misiniz?" sorusuna ise kadınların yüzde 70'i olumsuz cevap verirken, yüzde 20'si delege olmak istediğini, yüzde 10'u ise kararsız kaldığını belirtti. Aynı soruyu cevaplayan erkek üyeler ise yüzde 41 oranında olumlu, yine yüzde 41 oranında olumsuz ve yüzde 18 oranında da kararsız cevap verdi.
 "DEMOKRASİYE KATILIM ORANI ERKEKLERİN 3'TE BİRİ"
 Kadınların yüzde 77'si sendika seçimlerinde oy kullanmazken sadece yüzde 16'sı oy kullanıyor, yüzde 7'si ise bazen kullanıyor. Erkeklerin sendika seçimlerine katılımı, kadınların seçimlere katılımı oranının üç katından fazla. Erkeklerin yüzde 52'si sendika seçimlerinde oy kullanırken, yüzde 15'i kısmen katılıyor, yüzde 33'ü ise seçimlerde oy kullanmıyor. Demokrasiye katılım oranının düşük olduğu ülkemizde, kadın çalışanlarda bu oran daha da azalıyor.
 YÜZDE 78'İ SENDİKA YAYINLARINI TAKİP ETMİYOR
 Araştırmaya göre kadınlar erkeklere göre sendikal yayınları daha az takip ediyor. Kitap okuma oranlarının düşük olduğu ülkemizde, kadın çalışanların yüzde 78'i, erkek çalışanların da yüzde 32'si sendika gazete, bülten ve dergilerini okumuyor. Erkeklerin yüzde 41'i, kadınların ise yüzde 9'u gazete, bülten ve dergileri okuyor. Ara sıra okurum diyenlerin oranı kadınlarda yüzde 13, erkeklerde de yüzde 27.
 YÜZDE 89'U YÖNETİM KADROSUNDA YER ALMAK İSTEMİYOR
 Araştırmaya göre kadınların yüzde 89'u bağlı oldukları sendikanın yönetim kadrosunda yer almak istemiyor. Bu oran erkeklerde yüzde 58'e düşüyor. "Sendikanın yönetim kadrosunda yer almak ister misiniz?" olumlu cevap verenlerin oranı ise erkeklerde 20 iken bu oran kadınlarda yüzde 6'ya düşüyor.
 "İş arkadaşlarımla iş hayatıyla ilgili sorun ve faaliyetleri tartışıyor musunuz?'' sorusuna da kadınlar yüzde 26, erkekler ise yüzde 49 oranında olumlu cevap verdi. Kadınların yüzde 49'u ve erkeklerin de yüzde 17'si iş hayatıyla ilgili konuları hiç tartışmıyor.
 TONBUL: KADINLAR SENDİKAL HAYATIN İÇİNDE DAHA FAZLA BULUNMALI
 Memur-Sen Genel Başkan Yardımcısı ve Enerji Bir-Sen Genel Başkanı Hacı Bayram Tonbul, anket sonuçları ile ilgili yaptığı değerlendirmede, kadınların çalışma hayatındaki karşılaştıkları sorunların çözüme kavuşturulabilmesi için sendikal faaliyetlerin içinde daha aktif bir şekilde bulunmaları gerektiğini söyledi. Sendika olarak bu konuda kadın çalışanlardan gelen bütün taleplere açık olduklarını aktaran Tonbul, Memur-Sen ve Enerji Bir-Sen olarak kurmuş oldukları kadınlar komisyonu ile kamuda çalışan kadınların daha yakından takip ettiklerini belirtti.
 CİHAN
  