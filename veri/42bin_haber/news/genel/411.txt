Bayramın ilk günü Silivri'de
CHP lideri Kemal Kılıçdaroğlu bayramın ilk günü Silivri Cezaevi'ne giderek tutuklu milletvekilleri Mustafa Balbay ve Mehmet Haberal'ı ziyaret edecek. Kılıçdaroğlu'na çok sayıda vekilin de eşlik etmesi bekleniyor. Ziyaretin, CHP'nin son aşamaya gelen 'Cezaevi Raporu'nun yayınlanmasının hemen öncesine denk gelmesi de dikkat çekiyor. Partinin cezaevi komisyonu aylar süren çalışmada birçok cezaevini ziyaret etti, mahkum ve yöneticilerle konuşup sorunları yerinde inceledi.
 GEÇEN YIL DA GİTMİŞTİ
 Geçen yıl da 9 Kasım'da Balbay ile Haberal'ı ziyaret eden Kılıçdaroğlu, çıkışta Silivri için 'toplama kampı' ifadesini kullanmıştı. CHP lideri, Ergenekon davasına bakan mahkeme heyeti hakkında, 'Onlara yargıç demeyi içime sindiremiyorum' demişti. Bu sözleri üzerine Silivri Cumhuriyet Başsavcılığı soruşturma başlatmış, Kılıçdaroğlu hakkında, '13'üncü Ağır Ceza Mahkemesi heyetine hakaret' ve 'adil yargılamayı etkilemeye teşebbüs' iddiasıyla dokunulmazlığının kaldırılması için fezleke hazırlanarak Adalet Bakanlığı'na gönderilmişti. 
 A. Rezzak ORAL
  