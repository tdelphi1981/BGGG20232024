'Türkiye'de yenileşme olmadan büyüme olmaz'
Financial Times’in yayımladığı bir makalede Türk ekonomisine ilişkin “Bu büyüme sürdürülebilir mi?” sorusuna yanıt aranırken Türkiye’nin mevcut ekonomik modeli sorgulanıyor.
 Makalede "Türkiye başlıca 10 ekonomiye katılma konusunda ciddi ise, başkalarının tasarımlarıyla montaj yapmakla yetinemez."
  Türk ekonomisinin, yenileşme olmadan hızlı büyümeyi sürdüremeyeceği savunuluyor. Financial Times gazetesince yayımlanan bir makalede Türkiye’nin mevcut ekonomik modeli sorgulanırken Türkiye’nin başlıca 10 ekonomiye katılma konusunda ciddi ise eğer, başkalarının tasarımlarıyla montaj yapmakla yetinemeyeceği belirtildi.
 Ekonomi gazetesi Financial Times, eski fon yöneticisi David Edgerly imzası ile yayımladığı makalede “Türkiye’de yenileşme olmadan büyüme olmaz” iddiasını başlığa çıkarttı.
 Türkiye’nin son 10 yılda gösterdiği “etkileyici” ekonomik performansına, kişi başına gelir ve enflasyon verileri ile destekleyerek dikkat çeken Edgerly, “Ancak bu büyüme sürdürülebilir mi? Türkiye, mevcut ekonomik modeli ile sonraki ekonomik gelişme düzeyine ulaşabilir mi?” sorularını sordu.
 Bu bağlama Eczacıbaşı Holding Yönetim Kurulu Başkanı Bülent Eczacıbaşı’nın kısa bir süre önce “ekonominin temel yapısına ilişkin ciddi soruları” gündeme getirdiğini kaydeden Edgerly, Eczacıbaşı’nın ileri teknoloji, tasarım yoğun ve yüksek katma değer ürünlerine ağırlık verilmesi çağrısında bulunduğuna dikkat çekti.
 Makalede, 2002’den bu yana ihracatın “etkileyici” biçimde artmış olsa da, ithalatın daha hızla bir büyüme gösterdiği belirtildi. Türkiye’nin borçları makul, enflasyonun idare edilir düzeyinde seyrettiğine, orta vadeli büyüme hedeflerinin de makul olduğuna dikkat çekildikten sonra şu uyarı yapıldı:
 “Ancak Türkiye, Başbakanın, Cumhuriyet’in 100. yıldönümü olan 2023’e kadar başlıca 10 ekonomiye katılma hedefi konusunda ciddi ise ekonominin, başkalarının tasarımlarıyla montaj yapmanın ve inşa etmenin çok ötesine gitmesi gerekecek.”
 ANKA
 
  