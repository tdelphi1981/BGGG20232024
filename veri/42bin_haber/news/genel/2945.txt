Pijamalar yataktan çıktı
ABD'de bir süre önce başlayan 'gündelik hayatta pijamayla gezme' modası hızla yayılıyor. Ünlü isimler kırmızı halıda pijamalarıyla boy gösteriyor, renk renk, desen desen pijamalarıyla sokağa çıkanların sayısı artıyor. Türkiye'ye de sıçrayan pijama modasının peşine düştük. Birçok ünlü markanın da içinde olduğu bir dosya hazırladık.
  PINAR HİÇDURMAZ
  pinar.hicdurmaz@aksam.com.tr
 Kış mevsiminin hüküm sürdüğü, soğuk havaların içimizi üşüttüğü bu günlerde şüphesiz en büyük keyif, eve gidip pijamalarımızı giyip televizyonun karşına geçmek. Peki, sadece bu keyfe eşlik eden pijamalarımızın artık sokaklarda boy göstermek istediğini söylesek, sevinir miydiniz? Aksini düşünenler de mutlaka olacaktır. Çünkü moda akımları her zaman bir kısım tarafından çok büyük beğeniyle karşılanırken bir kısım tarafından da çok saçma bulunabiliyor. Pijama modasına tepki gösterecekler için üzgünüz. Moda başladı, beğenildi ve yayılıyor...
 
 KEŞKE DIŞARIDA DA GİYSEK
 Evde sadece kendi keyfimiz için giydiğimiz, o cicili bicili, 'Keşke dışarıda da giyebilseydim' denilen pijamaların sokağa da çıkması dileklerin gerçekleşmesi olarak da nitelendirilebilir. Size buradan müjdesini verelim pijama, artık sadece arkadaşlar arasında gerçekleştirilen pijama partilerinin kostümü ya da bakkala kadar gidip geleceğiniz ev kıyafeti değil. Aksine şıklığın ve farklılığın göstergesi...
 Pijama modası ilk olarak pijama paça pantolonlarla başladı. Sonra Louis Vuitton, Dolce&Gabbana ve Emilio Pucci gibi ünlü markalar defilelerinde pijama koleksiyonlarını da sergileyince pijamalar uyandı, yataktan çıktı ve davetlerin kostümü oldu. Rihanna, Emilio Pucci tasarımı mavi; Jessica Alba da Dolce&Gabbana lacivert pijamasıyla kırmızı halıda boy gösterdi. Önce gece kıyafetlerini aratmayan saten pijamaları takım olarak giymek sonra sadece alt ya da üst olarak kıyafetlerle kombinlemek derken iş gittikçe büyüdü. 
 Eğer 'Bu moda tam benlik' diyorsanız. Açıyorsunuz gardırobunuzu gideceğiniz mekana göre hangi pijamanız uyar ona karar veriyorsunuz. Şık bir mekanda boy gösterecekseniz saten bir pijama, daha spor olabileceğiniz mekanlar içinse tercihiniz pamuklu pijamalar olabilir. Tabii bu modanın rüzgarı daha ne kadar esmeye devam eder belli olmaz. Bu yüzden çok fazla pijamaya yatırım yapmanızı da önermiyoruz. Aynen kıyafetlerde yaptığınız gibi tarzınıza uygun olan, normal kıyafetlerde de olduğu gibi başka parçalarla da kombinlenebilen pijamaları seçmenizde yarar var. 'Gardırobumda dışarıda giymek isteyeceğim türde pijamam hiç yok' diyorsanız da, Top Shop, Ay Yıldız, Yeni İnci, Penti, Miss Claire, İntimissimi, La Senza, Women'Secret ve Shakespeare In Love mağazalarına bir göz atmanızı tavsiye ederiz.
 
 ÜNLÜ ERKEKLER DE KATILDI
 Son olarak belirtmek istediğimiz bir nokta daha var: Bu moda sadece kadınlar için geçerli değil. Erkeklerin de rahatlarına ne kadar düşkün olduklarını düşünürsek pijama modasını yakından takip ettiklerini söylemekle hata etmiş olmayız. Colin Farrell, Matt Damon, Jesse Eisenberg pijama modasının erkek öncüleri      sayılabilir.
  