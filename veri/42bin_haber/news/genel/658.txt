Şam'ın bombasına Barzani'li operasyon
Suriye ve Ermenistan uçaklarını da indiren Türkiye'den Şam'a sınır ötesi abluka... Ankara istihbaratı verdi, Barzani'ye bağlı peşmerge Musul'da İran plakalı kamyonu durdurdu. Araçtan, Esad rejimine gönderilen 3 ton TNT çıktı...
 Soner ARIKANOĞLU / ANKARA
 Türkiye'nin Şam yönetimine yönelik markajı sürüyor. Suriye ve Ermenistan'a ait iki uçakta arama yapan Ankara'nın, sınır ötesi bir operasyona da imza attığı öğrenildi. İran'dan Suriye'ye gönderilen 3 ton TNT, Ankara-Barzani işbirliğiyle yakalandı...
 
 DAKİKA DAKİKA BİLGİ
 Ortak operasyon, uçaklardaki aramalardan önce,  7 Ekim'de gerçekleşti. İran'dan yola çıkan patlayıcı yüklü kamyonun Suriye'ye gideceği bilgisini alan Türk güvenlik güçleri, istihbaratı Kuzey Irak Bölgesel Yönetimi'yle paylaştı. Bölgesel yönetime bağlı güçler, Kerkük-Erbil ve Musul hattında kamyonu takibe aldı. Ankara an be an bilgilendirildi. 
 
 PEŞMERGE DURDURDU
 İran plakalı araç Peşmerge tarafından Musul'da durduruldu. İranlı şoför gözaltına alındı, araçta yapılan aramada yaklaşık 3 ton TNT ele geçirildi. Kamyon şoförünün, patlayıcıları Şam'a götürmek üzere yola çıktığı yönünde ifade verdiği bilgisi de Türkiye'ye iletildi. Operasyonun, Barzani'nin AKP'nin 30 Eylül'deki kongresine katılmasından yaklaşık bir hafta sonra gerçekleşmesi dikkat çekti. Barzani, kongrede yaptığı konuşmada, 'Herhangi bir gencin -Türk ya da Kürt- hayatını kaybetmesi bizi gerçekten acıtıyor. Bu bölgede yaşayan halklar olarak birbirimize el uzatmalıyız. Gerçekten çok yazıktır, birbirimizin kanını dökecek duruma geliyorsak. Burada özellikle Sayın Recep Tayyip Erdoğan'a çok teşekkür ediyorum ki Diyarbakır'a gittiği zaman orada yaptığı konuşmada Kürt sorununun gerçekten çözüleceğini dile getirdi' demişti.
 UÇAKLAR ARANMIŞTI
 10 Ekİm'de Moskova'dan Şam'a giden Suriye yolcu uçağı, 'askeri kargo' taşıdığı gerekçesiyle F-16'lar tarafından Ankara'ya indirilmişti. Uçaktaki bazı malzemelere el konuldu. Rusya, 'uçakta radar parçaları vardı' açıklaması yaptı. 15 Ekim'de ise Ermenistan'dan Suriye'ye insani yardım malzemesi götüren uçak, Erzurum'da arandı. Askeri mühimmat çıkmayan uçak daha sonra yoluna devam etti.