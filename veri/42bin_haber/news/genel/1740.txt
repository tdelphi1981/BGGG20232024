Kabin basıncı düşen uçak acil iniş yaptı
Türk Hava Yolları'nın (THY) Şhangay-İstanbul seferini yapan uçağı, kabin basıncının düşmesi sebebiyle Ankara'ya acil iniş yaptı.
 THY'nin içinde 270 yolcu ile Şhangay' dan havalanan TK-27 sefer sayılı uçağının, Türk hava sahasına girdikten kısa bir süre sonra kabin basıncı düştü. Kaptan pilot, dün sabah saat 04.20 sıralarında Ankara Esenboğa Havalimanı'na acil iniş yaptı. Uçaktan indirilerek terminale alınan yolcular başka uçaklarla İstanbul'a getirildi. Oksijen maskeleri açılan uçak bakıma alındı.
 Yolculardan Hakan Sepetçi, kabin basıncının düşmesinden yaklaşık 40 dakika sonra Ankara'ya iniş yaptıklarını belirtti. Sepetçi, "Oksijen maskeleri açıldıktan sonra ilk anda kısa bir panik oldu. Ancak görevli arkadaşlar bu konuda hassas davranıp insanların paniğe kapılmamasını sağladı. Sıkıntı olmadı. Maskeleri kullanmamızı istediler. Yaklaşık 40 dakika sonra Ankara'ya indik. Yaklaşık bir 10-15 dakika bize bir şey bildirmediler. Ne olduğu açısından, bizde bilmiyoruz dediler. Pilot bize bir şey söylemedi. İlk anda bir panik oldu. İnsanlar biraz ürktüler. Ama uçakta ki görevli arkadaşlar o konuda hassas davranıp, insanların paniğe kapılmamasını sağladılar. Birkaç saniyelik veya birkaç dakikalık bir panik oldu." dedi.
 Bir anda maskelerin düştüğünü söyleyen Kadir Acar da "İlk önce kulaklarımız tıkanmaya başladı. Daha sonra birden maskeler düştü. Ondan sonra hepimiz maskelere saldırdık. Pilot anons yaptı. Kabin basıncını ayarlayan sistem arıza yapmış. Panik oluşmadı. Herhangi bir rahatsızlanan olmadı." diye konuştu.
 Müslüm Güneş ise, herhangi bir panik yaşanmadığını, oksijen maskeleri açıldıktan sonra maskeleri taktıklarını söyledi. Pilotun Ankara'ya ineceklerini söylediğini ifade eden Güneş, "Başkada bir şey yoktu. Ne bir panik ne bir telaş hiçbir şey yoktu. Korku falan yoktu. Zaten pilot herkesi teselli ediyordu. Hiç korku,  telaş bir şey yoktu. Maskeyi önce kendime taktım benim yanımda çocuk falan yoktu. Korkmuyorum Türkiye uçakları yani Dünya'da bir numaradır yani hiçbir şey yoktur." ifadesini kullandı.
 CİHAN