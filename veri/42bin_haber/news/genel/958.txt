İstanbul'un koşusu da 'altın'
Kıtaların buluşmasına günler kaldı... Altın kategoriye yükselen Avrasya Maratonu 11 Kasım'da. 88 ülkeden 13 bin sporcu ter dökecek, yerli-yabancı binlerce kişi adım adım Asya'dan Avrupa'ya geçecek...
 Seray ŞAHİNLER
 Avrasya Maratonu'na sayılı günler kaldı... 34. kez koşulacak olan maratonda bu yıl ilkler var. Vodafone tarihi koşuya isim sponsoru oldu. Medya sponsoru bu yıl da AKŞAM gazetesi. 'Vodafone İstanbul Avrasya Maratonu'nda 88 ülkeden tam 13 bin sporcu ter dökecek. Uluslararası Atletizm Federasyonları Birliği (IAAF) tarafından dünyanın en iyi maratonlarına verilen Gold Label (Altın Kategori) nişanesine yükselen maraton 11 Kasım pazar günü düzenlenecek. Sporcular 8, 15 ve 42 km koşularında ipi göğüslemeye çalışacak. 
 GEÇEN yıl 110 bin kişiyi bulan halk koşusuna bu yıl 120 bin kayıt alınacak. Amsterdam Belediye Başkanı Ebehard Van Der Laan ve Rotterdam Belediye Başkanı Ahmet Aboutaleb da İstanbul Büyükşehir Belediye Başkanı Kadir Topbaş'la birlikte koşacak.
 Maratonun başkenti
 MARATONUN isim sponsoru Vodafone'un Türkiye İcra Kurulu Başkanı Serpil Timuray hedeflerini anlattı: Vodafone olarak, ülkemizin bilgi toplumuna dönüşmesine katkı sağlayacak teknolojik yatırımlarımızı sürdürürken sosyal ve kültürel gelişime destek sunacak yatırımları da önceliklendiriyoruz. Sporun, toplumların ekonomik ve sosyal yönden gelişiminde üstlendiği işlevin bilinciyle ve 'spor herkesin hakkıdır' anlayışıyla,  herkes için erişilebilir hale getirmek için çalışıyoruz. Türkiye'yi sporla, aktif yaşamla buluşturmak üzere şimdi de ülkemizin en büyük sportif organizasyonlarından biri olan Avrasya Maratonu'na ismimizi veriyoruz. Maratonun bu yıl 34. kez 'Vodafone İstanbul Avrasya Maratonu' adı altında koşulacak olmasının mutluluğu ve heyecanını yaşıyoruz. Sahip olduğumuz global gücü maraton için seferber edeceğiz. Vodafone İstanbul Avrasya Maratonu'nu daha da büyütmeyi, 'World Marathon Majors' arasına sokarak dünyanın en büyük 6 maratonundan biri yapmayı hedefliyoruz. Vodafone İstanbul Avrasya Maratonu'nun, İstanbul'u bir maraton başkenti haline getireceğine; her yıl on binlerce sporcuyu ve turisti çekip İstanbul ve ülke ekonomisine önemli katkılarda bulunacağına inanıyoruz.
 Birinci sınıf hale geldi
 İSTANBUL Büyükşehir Belediye Başkanı Kadir Topbaş, maratonun geldiği noktayı şöyle anlattı: Avrasya Maratonu, New York, Londra Maratonu gibi altın kategoride yer alan birinci sınıf bir spor organizasyonu haline geldi. Bunun ardında yoğun bir emek ve planlı bir çalışma var. Göreve geldiğimizde İstanbul'un Avrasya Maratonu ile dünyada adından söz ettirmesini istiyorduk. Kararlılıkla gereken ne varsa yaptık. Ödülleri dünya standartlarına taşıdık, dünyanın en ünlü atletlerini çağırdık. Çipli ayakkabı gibi son teknolojileri bu organizasyonla buluşturduk. Avrasya Maratonu'nu dünyanın ilgi odağı organizasyonlardan biri haline getirdik. 
 EŞİ BENZERİ YOK
 İSTANBUL, 2012 Avrupa Spor Başkentliği nişanesinden sonra Avrasya Maratonu'nun altın kategoriye yükselmesiyle spor alanında başarılarına bir yenisini eklemiş oldu. Dünyada bu çapta 17 maraton var. Avrasya Maratonu'nun diğer 16 maratona nasip olmayan bir ayrıcalığı var. Dünyanın tek kıtalararası maratonu ve halk koşusu. 34'üncüsünü koşacağımız bu maratona tüm halkımızı davet ediyorum. Emeği geçen herkese teşekkürlerimi sunuyorum.
 Altın kategori nedir?
 BİR yol yarışının, herhangi bir kategoriye girmesi, yerini koruması ya da kategori değişimi 6 genel kriterle belirleniyor. Bu kriterler; yarış organizasyonu, parkur ölçüm ve zamanlaması, medya hizmetleri, uluslararası alandaki atletlerin kalitesi, sağlık ve güvenlik hizmetleri ve sporcuların eşitliği. Avrasya Maratonu, geçen yılki başarılı organizasyon sonrası  'Altın Kategori'ye hak kazandı. Dünyanın en iyi 16 maratonunun sahip olduğu 'Gold Label' unvanını Avrasya Maratonu da aldı.
 Bu yıl bir 'ilk'
 SPOR A.Ş Genel Müdürü Alpaslan Baki Ertekin ise çalışmaları anlattı: Bu sene maratonun şehrin içinde daha fazla hissedilmesini istiyoruz. Bu sene bir dönüm noktası. İlk defa altın koşacağız. İlk Avrasya Maratonu'nu yaparken Başkan'ımızın talimatı oldu: 'Bu yarışı büyütebildiğiniz kadar büyütün. Getirebildiğiniz kadar kaliteli atletler getirin. Daha fazla insanın koşmasını sağlayın'. O dönemde gidebildiği yer gümüştü. Amaç altın olmasını sağlamaktı. İlk kez altın kategoride koşacağız. 
 BAŞARI NASIL GELDİ?
 ALTIN maraton olabilmenin kriteri şöyle: Dünya rekoru olan 2.02'yi 50 atlet koşmuş bu yıl. 50 atlet içinde 5 farklı ülkeden erkek, 5 farklı ülkeden kadın sporcu getirmek. Bunun için de ekstra para ödüyorsunuz. Şimdi sıra olayı sporun yanında ülke tanıtımına katkı sağlayacak organizasyon olarak görmeye geldi.
 Bu projeye inandık sahiplendik
 AKŞAM Genel Yayın Yönetmeni İsmail Küçükkaya şunları söyledi: 3 yıldır bu organizasyona sponsoruz. Spora çok önem veriyoruz. Bu projeyi sahiplendik. En başından beri inandık. Klasik medya sponsoru gibi yaklaşmadık. Kitleselleşmesine katkımız olsun istedik. Bunu tekrarlayacağız. Bu maraton İstanbul'un gelişmesine, marka değerinin ve uluslararası alanda bilinirliliğinin artmasına vesile oluyor. Maratondaki başarının olimpiyatların İstanbul'da düzenlenmesine büyük katkı sağlayacağına yürekten inanıyorum. Vodafone gibi güçlü bir markanın da maratona dahil olması çok önemliydi.
 RAKAMLARLA AVRASYA 2012
 Bu yıl maratona katılan toplam ülke sayısı 88. Ülkelere göre dağılım ise şöyle: 
 42 km: 71 ülke, 
 15 km: 54 ülke,
 8 km: 52 ülke  
 Kategorilere göre dağılımı
 42 km: %17 kadın, %83 erkek  %34 Türk, %66 yabancı
 15 km: %27 kadın, % 73 erkek  %73 Türk, %27 yabancı
 8 km: % 45 kadın, % 55 erkek.  %81 Türk, %19 yabancı
 Maratona katılan ilk beş ülke
 Almanya, İtalya, Fransa, 
 Amerika, İngiltere.