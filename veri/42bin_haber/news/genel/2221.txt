Beynimizin yüzde 51'ini yarınlar için kullanıyoruz
49/51 Film'in sloganı aynen şöyle: 'Beynimizin yüzde 49'unu bugün, yüzde 51'ini güzel yarınlar için çalıştırıyoruz.' Şimdiye kadar 35'in üzerinde belgesel çekmiş 34 yaşındaki Serkan Koç ile bugünün ve yarının hesabını yaptığı şirketinde konuştuk.
 BARBAROS ŞANSAL
 barbarossansal57@hotmail.com
 Serkan Koç henüz 34 yaşında, evli ve 2 yaşında bir evladı var. 34 yıla bunların dışında 35'ten fazla belgesel sığdırmış... Tokatlı, Türkmen bir ailenin oğlu... Fatih'in Çarşamba semtinde korkularla büyümüş... Sırf korkularını yenmek için mahalle mezarlıklarında gecelemiş bir savaşçı. 1994'te yakasında Lenin rozeti var diye Bağcılar Lisesi'nden atılmış ama eğitim hakkı yasa gereği iade edilmiş bir alaylı. En son 'Van Gogh Sarısı' adlı belgeseliyle gündeme geldi Serkan. Hiçbir şeyden korkmadan yaptığı belgeselleri ve hayatını konuşmak için Çukurcuma'da bulunan mütevazı 49/51 adlı ajansına gidiyorum, elimde bir kutu tuzlu kurabiye... 
 - Neden attılar seni liseden? 
 Lise son sınıftaydım. Okul yönetimi ve öğrenciler arasında hep problem vardı. Müdür cuma günleri dersleri bölüp zorla namaza götürmek isterdi. O günlerden birinde yakama Lenin rozeti takmıştım. Bu yüzden tartışma çıktı ve hiç tereddüt etmeden atıverdiler okuldan. 
 Ta Rusya'dan Pravda Gazetesi'ne kadar herkes bunu konu etmişti o zamanlar. Sonunda Milli Eğitim Bakanı basın toplantısı düzenleyip özür diledi ve eğitim hakkımı geri verdiler. Ama ne fayda... O sırada çok yıprandım. Psikolojim çok bozuldu... Koptum okuldan, üniversiteye gidemedim. Sadece solcuydum halbuki...
 DEVRİMLER İLGİMİ ÇEKTİ
 - Solcu ne demek? 
 Kendimi bilimsel sosyalist olarak adlandırıyorum. Bunun gereklerinden biri de devrimlere ve Atatürk'e sahip çıkmaktır. 
 - Nasıl başladın belgesel çekmeye? 
 Bir şeyleri biriktirme huyum eskiden beri vardı. Mesela arkamda Cumhuriyet dönemine ait delgeç zımbası var ve hala kullanılıyor. 
 2000'den beri gazetecilik yapıyorum, Aydınlık Dergisi'nde başladım. Belgesele de 2005'te... Atatürk ve devrimleri hep ilgimi çekerdi ama bize öğretilen şekli yetmedi bana. Bir şeylerin eksik olduğunu biliyordum. Derken kafamdaki sorulara cevap verecek bir kaynak çıktı. 
 - Neydi o kaynak?
 Atatürk Ankara'ya geldikten tam 14 gün sonra çıkartmaya başladığı Hakimiyet-i Milliye adlı bir gazetenin arşivi geçti elime. Henüz Cumhuriyet'i kimseye anlatmadığı zamanlar ve imzasız baş yazılar da ona ait aslında. İşte o yazılarla başladım iz sürmeye... El becerim ölçüsünde basit de olsa belgesel yapmaya koyuldum. 
 Röportajlar, kitaplar derken benim bile hayal edemediğim 11 bölümlük bir belgesel çıktı ortaya. İşin güzel tarafı hala piyasada ve bugüne dek 13 baskı yaptı. 
 - Nasıl bir Atatürk anlatıyorsun?
 Saklanmaya, gösterilmemeye çalışılan Atatürk değil. Kargaları kovalayan, rakı içen Atatürk de değil gösterdiğim. Stratejileri, askeri kimliği, sosyal dehası, felsefesiyle Atatürk'ü gösteriyorum. 
 - Bitti mi işin Atatürk'le? 
 Hayır, şimdi de Anadolu'daki devrimleri nasıl yaptığını belgelemeye hazırlanıyorum. 
 - Sen de böyle bir ihtilalin mimarı olmak ister miydin?
 Bugünlere bakınca hiç kaçırmam diyebilirim... 
 - Ülke sorunlarıyla ilgili pek çok konuda belgesel yaptın... Bu ülkede arşivlere ulaşmak o kadar kolay mı? 
 Açıkçası onlara ihtiyacım yok. İletişim halinde olduğum çevre ve insan malzemesi dev bir hazine zaten. Örneğin Atatürk'ün tüm eserlerini 30 cilt yazmış biri... O da bunlardan biri. Devletin yapamadığını yapanlarla çalışmak daha mantıklı... Aslında tek başıma gözüksem de koca bir ekibiz biz.
 BENİM BÜTÇEM İNSAN 
 - İyi de Sinan Çetin gibi milyon dolarlık bütçelerle yapılan işlerin -bana göre küçük işlerin- yanında sen neredeyse sıfır bütçeyle çok daha kapsamlı işler yapıyorsun. Nasıl karşılanıyor bu prodüksiyon masrafları? 
 Sorduğun soru tamamen yanlış bir defa... Çünkü film üretmek parayla değil fikirle olan bir şey. 30'dan fazlasını neredeyse sıfır bütçeyle yaptık. Senaryo, müzik, resim seçimi... Benim bütçem insan seçimi... Herkes her şeyin ucundan tutar. 
 - Nedir bu 49/51?
 Gençlerden çok talep vardı bir şeyler üretmek isteyen. Türkiye Gençlik Birliği'nin propagandaları vardı.  Birleşelim ve bir ajans olalım istedik. Burada esas mesele para kazanmak değil. Piyasaya iş yapmak ve para kazanmak derdinde değiliz. 'Piyasa' kelimesinden de nefret ederim. Reklam yapmak hırsızların işini paketlemek gibi bir şey! Vatandaşı kandıran soygunculara güzel ambalajlar bulmaktır bana kalırsa reklamcılık. 
 - İyi de tararım, girişim, inovasyon ve sunum arasında sıkışıp kalmış bir ülke burası... 
 Kavga etmeyelim şimdi... Sen de o cicili bicili işlerin içinde bir hayat yaşıyorsun. 
 - Haklısın ama biz kurumsal olarak bugüne dek hiç reklam vermedik, hep haber olduk... 
 Fikrimce ambalaj büyüyor, naylon poşet çoğalıyor. Sistemin büyümesi için insanların daha çok tüketime itilmesi gerekiyor bu da niceliği büyütüp, niteliğe zarar veriyor. Mesele basit. Bu yüzden 49/51'de o dünyadan uzak olmasını istedik. 51'i doğru işler olsun, 49'da bu arabaya benzin koyacak işler yapsın diye koyduk. Burada 49 asla 51'i yutmaz. 
 - Ben de farklı algılamıştım. Yüzde 51 sağcı, yüzde 49'u güya solcu var ya... Oraya gönderme yapıyormuşsunuz gibi geldi... 
 O da konuşulmadı değil... Evet böyle bir denge var ama sebep asla o değil.  49 ve 51 hep savaştadır zaten. Bugünkü durum 'yetmez ama evet'çilere yetmez.
 - Gelelim Van Gogh Sarısı'na... Bu kadar ulusal ve milli işlerin arasında birdenbire bambaşka bir belgesel yaptın... 
 Van Gogh bir devrimci. Mazlumlara, ezilenlere ait. Anlaşılmamış bir simge... Saraylı bir ressama ilgi duymazdım. Daha önce onun hakkında kulağını kesen, psikolojik sorunları olan, yokluk içinde intihar etmiş bir empresyonist zannederdim. Yani hakkında ortalama bir Türk insanı kadar bilgim vardı. Ama mezarına gidince ne kadar mütevazı olduğunu da gördüm. Yaşadığı devirde anlaşılmamış bir adam. 18 yüzyılda kaldırıp bir kenara atmışlar, resimleri de pek satamamış. 
 Bakın, son 10 yılda ülkemizde de aynı durum var. Nice sanatçımız kenara itilip yok ediliyor. Düşün ki, Fazıl'ı (Say) dünya tanımış, kabul etmiş, burada cezalandırılıyor. Mehmet Aksoy'un heykeli dilim dilim kesildi. Çığır açacak fikirler nerede?  
 - İnci Pastanesi için ne düşünüyorsun?
 O konuya hiç girme. 6 Eylül olaylarının son kalesinin silinmesinden başka bir şey değildir.
 BU BAŞKA VANG GOGH!
 - Aşk Doktoru Mehmet Coşkundeniz 'Artık güzel yapamıyordu' diye yazdı köşesinde... Neyse Vang Gogh'a dönelim... 
 O belgeselde bir resim, sanat belgesi değil bir sistem eleştirisi var. Bir karşı devrim! Nasıl insanları ucuz işçilik için kent merkezlerine yığıp sonra borçlandırarak kent dışına atıyorlar işte aynen o bakış açısıyla yaklaştım konuya. Van Gogh'un kulağını kesen neydi ve onu kim öldürdü? Belgesel bu sorunun cevabını aradı. 
 - Üzülme kulağı kesik olan bizde de çok var hatta sağır sultan bile... Gelelim yeni yapacağın belgesele... Adını ve içeriğini gizli tutmakta haklısın ama çok tehlikeli sularda yüzüyorsun bu kez... 
 Bu yıl iki kez Suriye'ye gittim. Tehlikesini düşünmedim bile. 'Suriye'nin Kurtuluş Savaşı' adlı bir belgesel çektim. İran'da, Almanya'da bile gösterildi. Savaş muhabiri olmak gibi... Kafanızı siperden çıkardığınızda kurşunu değil orada olanı fotoğraflamayı düşünmek zorundasınız. Ben çok taze bir babayım. Bu bile onun önüne geçemiyor. 
 - Peki yapacağın belgesel bugüne dek birçok insanın putlaştırdığı, kutsallaştırdığı belki de körü körüne inandığını enkaz altında bırakırsa? Bu sonuçlar beklenmedik gelişmelere yol açarsa? Bu fikirleri dinamitlemek gibi bir şey olmaz mı?
 Keşke. Ben sanatçı olma derdinde değilim. Toplumu aydınlatmak adına ihtiyaçtan yola çıkıyorum. Sonunda dediğin gibi bir saldırıyla karşı karşıya kalırsam, göğsüm de, alnım kadar açık. Bu toprakların aydınlık yarınlarına mutlaka değecektir.
 O an gözlerindeki devrimci ışık gözlerime ok gibi saplanıyor. Düşen güneşin peşinden gitme zamanı geldi. Uygar'la yokuş yukarı vuruyoruz kendimizi ama biri daha çıkıyor karşımıza... Herkesin hedefi haline gelmiş, ölüm tehditleri alan bir başka demokrasi neferi. O sohbeti de bir sonraki hafta okuyacaksınız...