Mahalleli maskot köpeği öldüren polise isyanda
TUNCELİ'DE polis köpek vurunca ortalık karıştı. Atatürk Mahallesi'nde bulunan bir alışveriş merkezine eşiyle birlikte giden ve ismi öğrenilemeyen sivil giyimli özel harekat polisi iddialara göre, Rottweiler cinsi köpeğin havlamasından paniğe kapılarak beylik tabancasıyla köpeğe ateş edip öldürdü.
 Mahalle sakinleri, semtin maskotu köpeğin zararsız olduğu söyleyerek polise tepki gösterdi. Tepkiler nedeniyle polis ve eşi alışveriş merkezine sığınmak zorunda kalırken, olay yerine çok sayıda özel harekat polisi ile çevik kuvvet ekipleri sevk edildi. Güvenlik önlemi alan polis ekipleriyle vatandaşlar arasında zaman zaman arbede yaşandı. Özel harekat polisi ve eşi alışveriş merkezinden sivil bir minibüsle uzaklaştırılmaya çalışılırken bazı vatandaşlar, minibüse doğru koşarak polise tepki gösterdi. Üst düzey emniyet yetkilileri ve sağduyulu vatandaşların araya girmesiyle olay daha fazla büyümeden kalabalık sessizce dağıldı. Kadir MERKİT