Vücudunuz neye aşeriyor
Aşermek, genelinde psikolojik bir durum olarak tanımlansa da, kimi zaman vücudunuz size sesleniyor olabilir. Diyetisyen Gizem Şeber vücudunuzun sesine kulak verin diyor.
En çok aşerilen besinin çikolata olduğu bilinir. Eğer canınız vakit ayırt etmeden çikolata istiyor ise, modunuz yerlerde demek. Çünkü çikolata içerdiği alkoloidlerle, seratonin adı verilen ve halk arasında mutluluk hormonu olarak bilinen maddenin beyinden salgılanmasına yardımcı oluyor. Eğer canınız çikolata istiyorsa, buzdolabına veya mutfağa doğru yol almak yerine can sıkıntınızı giderecek başka bir faaliyete yönlenin. Çikolata aşermenin bir başka nedeni demir veya çinko yetersizliği olabilir. Demir veya çinko seviyeleriniz düşük ise zaman kaybetmeden gerekli tedavi sürecine başlamanız gerekir.  
  
ÇITIRDAYAN BESİN MUTLU EDİYOR 

İkinci en çok aşerilen besin cips ve çekirdektir. Eğer canınız sürekli cips veya çekirdek istiyor ise bunun iki sebebi olabilir. İlki, mutsuzsunuz veya kafanıza taktığınız bir şeyler var. Çünkü bilimsel araştırma sonuçlarına göre çıtırdayan besinler daha çok mutlu olmamıza yardımcı oluyor ve kafamızı daha kolay dağıtmamızı sağlıyor. İkinci sebep ise mineral yetersizliğidir. Cips ve çekirdek tuzlu besinlerdir. Kan sodyum seviyeleriniz düşük ise bu tür besinlere ihtiyaç duyuyor olabilirsiniz. Bunlar yerine sodyumdan zengin dereotu gibi besinlere beslenmenizde daha fazla yer verebilirsiniz.  

Listenin üçüncü sırasında kırmızı et yer alıyor. Eğer canınız sürekli kırmızı et tüketmek istiyor ya da gün içerisinde sürekli ah bir uyusam diyorsanız, demir yetersizliğiniz olabilir. Demirin en zengin besinsel kaynağı kırmızı ettir. Kan demir düzeylerinizi kontrol ettirmeli, eğer bir yetersizlik söz konusu ise en kısa zamanda gerekli tedaviyi almaya başlamalısınız. Demir yetersizliğiniz var ise; kırmızı et, tavuk, balık, etli sebze yemekleri, siyah kuru üzüm ve pekmez gibi besinlere beslenmenizde yer açın. 
 
DURUP DURURKEN ÜŞÜYORSANIZ HİPOGLİSEMİ OLABİLİR 
  
Durup dururken üşümeye başladıysanız, manasızca sinirleniyor, eliniz ayağınız titriyor hatta gözleriniz kararıyor ve bir parça şeker için dünyayı vermeye hazır hale geliyorsanız, hipoglisemi ile mücadele ediyorsunuz demektir. Kan şekerimiz aşırı düşüş gösterdiğinde acil şeker veya kan şekerini hızlı yükselten diğer besinleri yeme ihtiyacı duyarız. Eğer canınız sıklıkla sıcak patates, sıcak beyaz ekmek gibi şeyler tüketmek istiyorsa, şeker yüklemesi tahlili yaptırarak hipogliseminiz var mı kontrol etmelisiniz. 
 
Gün içerisinde ansızın ve sıklıkla çeşidi önemli olmadan tatlı bir şeyler aşeriyorsanız, krom minerali yetersizliği ile mücadele ediyor olabilirsiniz. Krom, kan şekeri dengesi sağlanmasında ve kan şekeri dengesi sağlayan insülin hormonunun vücutta üretilmesinde büyük rolü olan bir mineraldir. Yetersizliğinde; insülin hormonu yeterli miktarda üretilemediğinden hücrelerinize besin geçişi yeterli olmayabilir ve buna bağlı tatlı aşeriyor olabilirsiniz. Beslenmenize beyaz et, taze sıkılmış portakal suyu, patates, brokoli gibi besinler ekleyerek kontrolü ele alabilirsiniz.  
 