İnternetten alışveriş yapanlar dikkat!
İnternet kafedeki bilgisayarlardan kredi kartıyla alışveriş yapmak çok riskli...
 İnternetteki sitelerden kredi kartıyla yapılan alışveriş miktarı her geçen gün artıyor. Uzmanlar, dolandırıcıların sanal alemde de yoğun bir şekilde faaliyet gösterdiğine dikkati çekerek, herkesin bildiği, 'güvenilir' internet sitelerinin tercih edilmesini ve kesinlikle internet kafe gibi halka açık bilgisayarlardan, internet aracılığıyla alışveriş yapılmamasını tavsiye ediyor.
 Emniyet Genel Müdürlüğü, kredi kartı dolandırıcılığı ve internetten alış veriş yapmayla ilgili bir açıklama yaptı. Açıklamada, "Bağlandığınız sitenin gerçekten alışveriş yapmak istediğiniz site olduğundan emin olunuz. Bazı siteler gerçeğine çok benzer url adresleri ve dizaynlarıyla yanıltıcı olabilirler. Sitenin güvenlik poliçesinin varlığını kontrol ediniz (SSL gibi). Zorunlu olmadıkça kredi limiti yüksek kartlarınızı İnternet alışverişlerinde kullanmayınız. İnternet alışverişi güvenliği için alışveriş yapan kart hamilinin kimliğini kontrol edin. Kredi kartının arkasındaki imza ile slipin arkasındaki alış-veriş yapan şahsın imzasını kontrol edin. Şüphelendiğinizde bankasını arayın. Kart güvenlik özelliklerinde bir bozulma olup olmadığını kartın son kullanma tarihinin geçip geçmediğini kontrol edin. Kartın güncel BUL'da olup olmadığını kontrol edin. Kart hamiline satış belgesinin bir kopyasını verin" denildi.
 Kredi kartı dolandırıcılıklarına da dikkat çekilen açıklamada, internet siteleri ya da firmaların güvenli bile olsa, kart bilgilerini ele geçiren bir başkasının alışveriş yapabileceğine dikkat çekildi. Açıklamada, kredi kartlarında doğum tarihi, hesap-müşteri numarası, nüfus cüzdanı numarası, ardışık sıralı sayılar, telefon numarası ya da işyeri sicil numarası gibi kolay ulaşılabilir şifrelerin kullanılmaması gerektiğine vurgu yapıldı.
 EKSTRELERİ PARÇALAMADAN ÇÖPE BİLE ATMAYIN 
 Bilgi hırsızlarının çöp kutunuzu karıştırması ihtimaline karşı da tedbirli olunmasının tavsiye edildiği açıklamada, kredi kartı ekstrelerinin parçalanmadan çöpe bile atılmaması istenildi. Açıklamada şu ifadelere yer verildi: "Çöpe atacağınız hesap ekstreleri, slipler, ATM fişleri, kredi kartı başvuruları veya kopyaları, sigorta formları, kredi teklifleri gibi kişisel bilgi içeren evraklarınızı iyice yırtarak okunamayacak hale getirin. Süresi dolan kredi kartınızı da numarası okunmayacak ve bir başkası tarafından kullanılamayacak hale getirdikten sonra imha edin. İnternet kafe gibi halka açık ve kalabalık yerlerde bulunan bilgisayarlardan, internet aracılığıyla alışveriş yapmayın. Kredi kartları sanal ortamda kullanılırken virüs tehlikesine dikkat edin."
 CİHAN