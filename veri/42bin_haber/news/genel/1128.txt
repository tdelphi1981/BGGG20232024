Yeni nesillere barışı öğretmeliyiz
Bahçeşehir Üniversitesi Mütevelli Heyet Başkanı Enver Yücel Fransa Parlamentosu'nda medeniyetlerin barışının eğitime yatırımla mümkün olduğu mesajını verdi
 Bahçeşehir Üniversitesi (BAU) Mütevelli Heyet Başkanı Enver Yücel, Fransa Ulusal Meclisi'nde düzenlenen 'Barış ve Kültürlerarası Yaklaşımlar İçin Girişimciler' konulu toplantıda bir konuşma yaptı. Yücel  'Bir eğitim girişimcisi olarak yıllarca bilginin ve bilimin peşinden koştum. Geçen yıllar içerisinde edindiğim en önemli izlenim, birlikte yaşama kültürünün geliştirilmesinin gerek ve şart olduğudur' dedi. 
 Eşbaşkanlığını Başbakan Recep Tayyip Erdoğan'ın yaptığı 'Medeniyetler İttifakı' projesinin önemine vurgu yapan Yücel, Türkiye'deki ilk medeniyet araştırmaları merkezini Bahçeşehir Üniversitesi olarak kurduklarını belirtti ve 'Burada hazırlanan 'Batıya Doğru Akan Nehir' isimli belgesel başta Fransa ve Almanya olmak üzere birçok Avrupa ülkesinin önemli televizyon kanallarında gösterildi. Soykırım sırasında Almanya'da yaşanan hadiseleri anlatan 'Turkish Passport' belgeselimizin geçtiğimiz ay İsrail Film festivalinde birincilik ödülüne layık görülmesi ise bizleri ziyadesiyle memnun etti' ifadesini kullandı. 
 PROJELER HEP BARIŞ İÇİN 
 Bahçeşehir Üniversitesi'nde 'Barış ve Kültürlerarası Yaklaşımlar' konusunda gerçekleşen diğer projeler hakkında da bilgi veren Yücel,  'Aladdin projesiyle birlikte gerçekleştirdiğimiz 'Üniversite Reformu' konferansı çerçevesinde, Türkiye yüksek öğretimine önemli katkılar sağlayan Yahudi bilim insanlarını üniversitemizdeki bu konferansta tekrar andık ve gündeme getirdik. 
 Bİrlİkte yaşam kültürünün adeta laboratuarı olan İstanbul şehrinin, birçok medeniyete ev sahipliği yapmış olmasından yola çıkarak 'BAU Medeniyetlerin Sesi Korosu'nu kurduk. 25 Kasım'da Edirne'de  'Balkan Köprüleri  Projesi'ne de katkı sağlayacağız' dedi.
 Ayrıştırıcı tohumlar ekmeyi bırakmalıyız
 Gelecekte medeniyetlerin çatışması değil, barış isteniyorsa daha yapılacak çok işin olduğunun altını çizen Enver Yücel, 'Bana göre en önemlisi geleceğe, yani çocuklarımıza yatırım. Ben eğitimin bireyin ve toplumların hayatında neleri değiştirdiğini ve değiştirebileceğini biliyorum. Yeni nesillere barışı öğretmeliyiz. Ayrıştırıcı tohumlar ekmeyi bırakmalıyız. Kültür ve medeniyetin birbirinden etkilendiğini, birbirini tamamladığını, birinin diğerinden üstün olmayacağını kavratmalıyız' dedi. Yücel kitaplardan rencide edici içeriklerin çıkarılması gerektiğini söyledi ve barış için işadamlarına da büyük görevler düştüğünü belirtti.
 KonuŞmasI boyunca Louis Massignon, Henry Corbin gibi ünlü Fransız düşünürlerinden alıntılar yapan Enver Yücel sözlerini Mevlana'dan ve Nazım Hikmet'ten okuduğu şiirlerle tamamladı.