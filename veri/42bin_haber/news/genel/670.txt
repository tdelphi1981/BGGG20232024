Pekİ, Türkiye'de oyuncular ve TEKNİK EKİP neler söylüyor?
Serhat Tekin'in anlattığı Almanya dizi sektörünün oyunculara ve kamera arkası ekibine gösterdiği özen imrenilmeyecek gibi değil. Türk oyuncuları, 'lüks şartları geçtik çalışma süresi kısalsa kafi' diyorlar.
  Sİbel Ateş Yengin
  sibel.ates@aksam.com.tr
 
 Akasya Aslıtürkmen / Oyuncu 
 Birkaç senedir sit-com tercih etmemin tek sebebi drama setlerinin insanlık dışı koşulları. Bazı iyi ve büyük yapım şirketlerini saymazsak durum içler acısı. 120 dakikaya varan dizi süreleri var. Bu da günde 16 saat çalışmak demek. Set işçileri de 22 saat çalışıyor. Bu kadar diziye kimsenin ihtiyacı yok. Bir an önce düzenleme yapılmalı ve yapımcılar hem oyuncunun hem de set işçisinin hakkını korumalı. 
 Esra Çetinkanat / Sanat Yönetmeni
 Dizilerde çalışanların durumu daha kötü. Çalışma şartlarından dolayı dizilerde çalışmıyorum, sinema ve reklam filmlerini tercih ediyorum. Dizilerde çalışma saatlerinin uzunluğu, sigorta meselesi en önemlisi. Ne aile ne de özel hayatınız oluyor. Hastalanacak derecede uzun saatler çalışılıyor. Oyuncular daha avantajlı. Ne kadar ünlüysen ona göre daha özenli davranılıyor esas figürasyonların  işi zor.
 Zekeriya Kurtuluş / Görüntü Yönetmeni
 En büyük derdimiz çalışanların yapımcılara karşı haklarını koruyacak organizasyonların olmaması. Sendika çok da yeterli olamıyor. Bir kere kağıt üzerinde bir sözleşme yok, el sıkışarak anlaşıyoruz. Şartlar sürekli değişebiliyor. Bir yönetmen 9 saat çalışıyor, bir başka yönetmen iki katı çalışabiliyor. Hiçbir kural yok ki 'Dur bir dakika arkadaşım bunu böyle yapamazsın' diyebilelim. Ve bu kuralları da yapımcıya dikte edecek bir ajans yok. Çalışma saatlerine kimse 'Dur' diyemiyor, diyen de zaten bir şekilde aforoz ediliyor. Oyuncular daha organize.
 Alper Kul / Oyuncu
 Uzun zamandır sit-com'larda çalışıyorum. Stüdyo ortamı olduğu için diğer set koşullarından avantajlıyız. BKM'yle çalıştığım için çalışma koşullarımız çok iyi, keyifli. Ama sektörde birtakım sıkıntıların olduğunu biliyorum. Oyuncular Sendikası kuruldu, ben de üyesiyim ve birtakım düzenlemeler yapılıyor. Tüm oyuncular sendikaya üye olursa daha rahat çalışma şartlarına kavuşuruz ve daha çok söz  hakkımız olur.
 Özge Özberk / Oyuncu 
 Setlerdeki çalışma koşulları bir iki  
 cümleyle anlatılacak gibi değil. Oyuncular Sendikası'na üyeyim diğer oyuncuların da üye olması gerekiyor. Evinizden alınıp evinize bırakılma talebiniz olursa şirketler bu konuda olumlu ya da olumsuz geri dönebiliyor. En zoru sadece çok uzun süre çalışılması. Bütün diziler sinema formatında ve altı günde çekiliyor ki bazı arkadaşlarımız izin bile yapamıyor.
 Altan Gördüm / Oyuncu
 Oyuncuları zorlayan en önemli şey çalışma süreleri. Bence yapılması gereken günde 8-10 saat çalıştırmak değil, dizi sürelerinin azaltılması. Bazı yapımcılar oyuncuların set koşullarıyla ilgilidir bazıları hiç düşünmez. 
 6 gün içinde 130 dakikalık bölüm çekip bakanlıktan gelip de 'Günde kaç saat çalışıyorsunuz?' diyen görevlilere '8 saat çalışıyoruz' diyoruz. Halbuki bu iş '70  dakikayı geçmeyecek' diye karar alınsa tüm bu sorunlar bir anda çözülür. Aramızda toplantılar yaparak kendimizi kandırıyoruz.      Set çalışanlarının durumu daha zor ve az para alıyorlar. Kapitalizmin oyunu. Fazla eleman olduğu için biri ses çıkardığında onu gönderip bir başkası işe alınıyor. Yaramı deşmeyin hiç!
 Emre Kınay / Oyuncu
 Yabancılarla çalıştığımda kaza  yapabilirim diye 'otomobil kullanmayacaksın' diye sözleşme imzalatıp şoför tahsis etmişlerdi. Hatta 'Alerjiniz olan ve   sevdiğiniz yiyecekleri lütfen işaretleyin' gibi hoşluklar yapmışlardı ama bu kadar lükse gerek yok.
 Biz 60 dakikalık dizi çekmeye ve günde 10-12 saat çalışmaya razıyız. Türkiye gibi her şeyin bir geceden sabaha kanunlaştığı bir ülkede dizilerin 100 dakikadan 60 dakikaya çekilebilmesi de RTÜK'ün bir toplantısına bakar. Televizyon çalışanları her yönden sömürülen meslek grubu... 
 Kimse sırtına sıcak battaniye ya da  karavan istemiyor, herkesin istediği,  çoluğunu çocuğunu görebileceği saatlerde çalışmak.
 İş ve sosyal güvenceleri yok
 Cenk Yengin
 Yapım Koordinatörü- Sine-Sen Yönetim Kurulu Üyesi
 Çalışma saatleri çok uzun olduğu için en çok teknik ekip zorlanıyor. Çünkü set bittikten sonra da iş bitmiyor, oyuncular evlerine giderken onlar seti toparlıyor. Ne iş güvenliği ne de sosyal güvenceleri var. Yapımcı isterse keyfine göre işten çıkarabiliyor. Oyuncular  teknik ekibe göre daha konforlu. 
 Ne kadar ünlü ve tanınmışsan ve isim yapmış menajerlerle çalışıyorsan o kadar özenli davranılıyor. Bazı setlerde   20 yıllık tiyatrocular kendi imkanlarıyla sete gelip gidiyor. Başrol oyuncularıyla aralarında dağlar kadar fark var. Özellikle yönetmenlerin aynı zamanda yapımcı da olduğu şirketler oyuncusuna daha çok   önem veriyor.
  