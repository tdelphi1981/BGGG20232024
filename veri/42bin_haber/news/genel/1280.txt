Terörden biz de çok çektik
Tespihi, ay yıldızlı yüzüğü ve nazar boncuklu bilekliğiyle farklı bir büyükelçi...
 Mahmut GÜRER
 mahmut.gurer@aksam.com.tr Tespihi, ay yıldızlı yüzüğü ve nazar boncuklu bilekliğini yanından hiç ayırmayan Kolombiya'nın Ankara Büyükelçisi Fernando Panesso Serna, tam bir Türkiye aşığı... Serna, Kolombiya ile Türkiye'nin ortak dertlerinin terör olduğunu anlatıyor. Türkiye'nin 30 yıllık bu sorunuyla Kolombiya'nın yarım asırdır mücadele ettiğini söylüyor.
 Kolombiya... Adı; kahvesi, Shakira'sı, dünyaca ünlü yazar Gabriel Garcia Marquez'İ ve dansları kadar Hollywood filmlerinde DE uyuşturucuyla anılıyor. Son zamanlarda kısa adı FARC olan örgütle Oslo'da yaptığı barış müzakereleriyle gündeme oturan Kolombiya'nın Ankara Büyükelçisi Fernando Panesso Serna AKŞAM'a konuştu.
 Serna'nın dikkat çektiği en ilginç konu Kolombiya'daki Turkolar... Büyükelçi'nin 'ülkenin en zenginleri' olarak tanımladığı Turkolar aslında Türk değil, Osmanlı kökenli Araplar...
 Serna ile Türkiye'deki yaşamı, ülkesinin terörle ve uyuşturucu kaçakçılığıyla mücadelesi, Hollywood filmlerindeki 'kötü görüntüler'i ve 'Turkolar'ı konuştuk.
 MODERN TÜRKİYE'Yİ ÖĞRENDİM
 - Diplomatik misyonunuz Türkiye'ye ilk gelişiniz mi? Gelmeden önce Türkiye hakkında ne biliyordunuz?
 Açıkçası, Türkiye'ye gelmeden önce Anadolu coğrafyası ve Türkiye tarihiyle ilgili çok şey bildiğimi söyleyebilirim. İstanbul bir dünya şehri. Kapadokya, İzmir, Efes, Bergama, Aspendos, Truva ya da Muhteşem Süleyman'ı da biliyordum. Ama modern Türkiye ile ilgili ne yazık ki çok bilgim yoktu. Kolombiya'daki insanlar da öyle.. Anadolu'nun geçmişi ve tarihi dokusuyla ilgili çok şey biliyorlar ancak modern Türkiye'yi tanımıyorlar. Ben atandığımı öğrenir öğrenmez okuyarak öğrendim.
 - İlk yılınızı bugün dolduruyorsunuz, Türkiye'yi gezme fırsatı yakaladınız mı?
 Sandığınızdan fazla... 11 kez İstanbul'a, 8 kez Kapadokya'ya, 3 kez İzmir'e, Antalya, Afyon, Safranbolu, Isparta ve Amasra'ya, Kayseri'ye gittim. Daha sayamadıklarım var. Örneğin Efes'i ilk kez gördüğümde gözlerime inanamadım. Kütüphanesi, yolları, binaları gerçekten inanılmaz. Bana göre Roma'daki Kolezyum'dan sonra Roma'nın en mükemmel korunmuş yapısı Efes.
 - Türkiye'de en sevdiğiniz şeyler nelerdir?
 En sevdiğim yemek iskender, favori tatlım tavuk göğsü... Favori eşyam nazar boncuğum... Çok sayıda tespihim de var. Tesipihi elimden hiç düşürmüyorum.
 - Türkiye'de çok Kolombiyalı var mı?
 Şu anda Türkiye'de yaşayan 200 kadar Kolombiyalı var. 150'si kadın. 50'si erkek... Bunlardan yaklaşık 100'ü Türk erkekleriyle evli. İstanbul'daki konsolosluğumuzda çalışanlarımızın da Türk eşleri  var. Türkiye'ye ayda yaklaşık 300 Kolombiyalı geliyor.
 Tarkan'ı herkes bilir
 - Türkiye'den en çok kimleri tanıyorsunuz? 
 Tarkan. Kolombiya gençleri Tarkan'a hayran. Herkes en az bir şarkısını biliyor. Ayrıca Orhan Pamuk'u da herkes tanıyor. Kar romanı özellikle çok meşhur. Çok bilinen bir diğer isim de, Osmanlı hanedanının son prenseslerinden Kenize Murad... Yazdığı kitap (Saraydan Sürgüne) Kolombiya'da inanılmaz ilgi gördü.
 - Kolombiya'daki Türkler bakımından durum nedir?
 Ülkemizde 'Turko' olarak adlandırdığımız çok büyük bir grup var. Ancak bunlar Suriye ve Lübnanlı. 19. yüzyılın sonunda ülkemize gelmişler ve Osmanlı pasaportları olduğu için 'Turkos' adı verilmiş. Kolombiya'ya geldiklerinde çok fakirlermiş. Şu anda çok zenginler. Çünkü ülkemize ilk kez krediyle alışveriş sistemini getirmişler. Kolombiya'nın kuzeyinde yaşıyorlar ve sayıları yaklaşık 1 milyon. Shakira da bir Turko. Tam adı Shakira Mübarek. Lübnan asıllı.
 ASLA VAZGEÇMEM
 - Hayatınızın mottosu nedir?
 'Herşeye olumlu yaklaş'tır. Her zaman için olayların iyi kısmına bakmaya, şişenin dolu tarafını görmeye çalışıyorum. Başladığım işi her zaman bitirmeye çalışıyorum. Yani vazgeçmiyorum. Cebimde sürekli, dünyanın en önemli siyasetçilerinden biri olan eski İngiltere Başbakanı Winston Churchill'in, 'Asla vazgeçme. Asla vazgeçme. Asla, asla, asla, asla, hiç bir konuda, büyük veya küçük, önemli ya da önemsiz, 
 onurunu kaybetme olasılığı dışında, asla vazgeçme' sözünü taşıyorum. Bu sözün cüzdanımda olması, bana hayatta hiçbir şeyden vazgeçmemek gerektiğini çok iyi anlatıyor.
 Marquez'in durumu kötü
 - Bize Kolombiya'yı üç kelimeyle anlatabilir misiniz?
 Birinci kelimem, 'yeşil' olur. Ülkem Ekvator çizgisinde. Amazon Ormanları'nın içindeyiz, yüksek dağlarımız var. İkinci kelime ise 'samimiyet.' Kolombiya halkıyla Türk halkı çok benzeşiyor. Kolombiyalılar da tıpkı Türkler gibi. İnsanlar samimi, yardımsever... Üçüncü kelimem de 'müzik.' Kolombiya'da her yemeğin, etkinliğin sonu mutlaka dansla ya da şarkı söyleyerek biter. Hem Türkiye, hem de Kolombiya'da insanlar müziği çok seviyor.
 - Hollywood sinemasındaki kötü adamların hepsi Kolombiyalı. Bu bir adaletsizlik olmalı.
 Tam anlamıyla. Her zaman kötü adam Kolombiyalı oluyor. Bu filmlerden dolayı Kolombiya deyince uyuşturucu geliyor insanların aklına. Bunu değiştirmek için oldukça çaba harcıyoruz. Her filmi protesto ediyoruz ama bir gelişme olmuyor. Bizim dünyaca tanınmış müzisyenlerimiz, yazarlarımız, futbolcularımız  var. Kahvemiz var. Shakira'mız, ABD'nin en önemli isimlerinden biri...
 - Gabriel Garcia Marquez var...
 Kendisiyle çok iyi tanışırız ve çok sevdiğimiz bir yazardır. Ancak size kötü bir haberim var. Sağlık durumu ne yazık ki kötü. Anılarını unutuyor. 80'lerinde olduğu için zaman zaman hafıza kaybı yaşıyor. Dolayısıyla yeni eserler vermesi zor görünüyor.
 - Kolombiya'ya vize kalkıyor mu?
 Son 2-3 yıllık süreçte karşılıklı geliş gidişlerin artmasıyla Türkiye'nin de bilinirliği arttı. Hükümet 24 Kasım'dan sonra vizeleri kaldırılması kararı aldı. Bu iki ülke adına oldukça önemli bir gelişme.
 'Sizi çok iyi anlıyoruz'
 Kolombiya 50 yıldır terörle mücadele ederken, geçtiğimiz aylarda devletle FARC arasında müzakere süreci başladı. Bizzat Devlet Başkanı tarafından bu konuda getirilen 'konuşma yasağı'na doğal olarak Serna da uyuyor. Ancak 50 yılldır yaşadıkları terörün çok ağır sonuçları olduğuna dikkat çekiyor:
 'Kolombiya'da terör ve uyuşturucu kaçakçılığı 80'lerde en üst seviyeye çıktı. Uyuşturucu kaçakçısı Pablo Escobar pek çok insanın duygularını, rüyalarını ve hayatlarını söndürdü. Biz Kolombiyalılar olarak kendimize ve dünyaya şu soruyu soruyoruz: Eğer terörle ya da uyuşturucu sorunuyla karşılaşmamamış olsaydık, şu anda dünyanın neresinde olurduk? Belki de dünyanın en önemli ülkelerinden biri haline gelirdik. 50 yıldır 200 bine yakın insan yaşamını yitirdi. 4 milyon insan yerlerinden oldu. İnanabiliyor musunuz? Çoğu insan bir yerden başka bir yere sadece kıyafetleriyle gitmek zorunda kaldı. Binlerce kişi öldü...
 Venezüella ve Ekvador'a çok büyük gruplar göç etmek zorunda kaldı. Şu an müzakere sürecindeyiz. Türkiye ile Kolombiya arasındaki terör örgütlerinin farklı olduğu biliyorum. Çok farklı olsa da sizi anlıyoruz. Türkiye'ye yönelik terör etnik ancak Kolombiya'da sınıfsal farklılıklar gerekçe gösterilerek kurulmuş sol görüşlü siyasi bir örgüt var. Politik terörizm yani. Bu çok büyük bir fark. Uyuşturucu kaçakçılığından kaynaklanan terörizm problemimiz oldukça azalsa da, ne yazık ki hala devam ediyor. Üretimle satış maliyetleri arasında çok büyük uçurum olduğu sürece de ne yazık ki bu devam edecek.