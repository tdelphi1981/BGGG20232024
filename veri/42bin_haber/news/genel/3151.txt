Gazetecileri ikinci kez sevindirdik
Çalışma ve Sosyal Güvenlik Bakanı Faruk Çelik, gazetecilere yıpranma hakkının verilmesiyle ilgili, gazetecileri anlamlı günlerinde ikinci kez sevindirdiklerini söyledi.
 Çelik, "Başbakanımız yurt dışında olmasına rağmen yaptığımız görüşmelerde, gazetecilerin bu anlamlı gününde onları ikinci kez sevindirecek bir çalışma yapmamızı istediler. Bu yasaya bunu koyduk ve çalışan gazetecilerin yıpranma hakkına kavuşmasını gerçekleştirmiş olduk.'' dedi.
 Çelik, Kocaeli Ticaret Odası'nda düzenlenen 'Sosyal Güvenlik Reformu'nun Getirdikleri ve İstihdam' konulu toplantı ve istihdama katkı sağlayan kuruluşlara plaket verilmesi törenine katıldı. Çelik, tören sonunda gazetecilerin sorularını cevapladı.
 Bakan Çelik, dün gece TBMM Genel Kurulu'nda sigortalı lehine düzenlemeler içeren ve 4,5 milyon vatandaşı ilgilendiren kanunun yasalaşmasına ilişkin görüşünün sorulması üzerine, şunları kaydetti: ''Dün, çalışan gazetecilerin iki açıdan önemli günleriydi. Öncelikle anlamlı günlerini kutluyorum. Öteden beri, 2008'den bu güne 'yıpranma payı' diye bilinen bu hakkın verilmesiyle ilgili talepler vardı. Sayın Başbakanımızın yurt dışında olmasına rağmen yaptığımız görüşmelerde, gazetecilerin bu anlamlı gününde onları ikinci kez sevindirecek bir çalışma yapmamızı istediler. Bu yasaya bunu koyduk ve çalışan gazetecilerin yıpranma hakkına kavuşmasını gerçekleştirmiş olduk. Hayırlı olmasını diliyorum.''
 Yasanın milletvekillerini de kapsadığının hatırlatılması üzerine Çelik, "Kaldırılırken birlikte kaldırılmıştı. Dolayısıyla milletvekillerimizin de o hakkını bir anlamda iade etmiş olduk. Bizim için değil tabi, emekli olacaklara. Milletvekilleri de gece 11'lere, 2'lere, sabaha kadar çok yoğun bir çalışma içindeler. Hayırlı olsun.'' karşılığını verdi.
 CİHAN
  