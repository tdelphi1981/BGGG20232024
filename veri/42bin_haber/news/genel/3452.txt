PKK'nın 350 milyonuna Fransa polisi el koymuş
Paris'te 3 PKK'lının ölümüyle ilgili soruşturma derinleşiyor... Fransa polisi tarafından son 4 ayda örgütün 150 milyon eurosuna (350 milyon TL) el konulduğu ortaya çıktı
 ÖZKAN TAMİRAK
 Fransa'nın başkenti Paris'te öldürülen 3 kadınla ilgili soruşturmada PKK'nın para trafiği açığa çıktı. Buna göre Fransa polisinin son 4 ayda PKK'ya ait tam 150 milyon euroya el koyduğu ortaya çıktı. İstihbarat birimlerine göre PKK'nın kasası ise Paris. Kürt işadamlarının derneklere yaptığı bağışlar, uyuşturucu ticareti ve haraçların Paris'te toplanıp örgüte dağıldığı belirtildi. Öldürülen Sakine Cansız'ın ise operasyonlarla aksayan para trafiğini yönetmek için görevlendirildiği tespit edildi.
  İKİ YILDA 11 SUÇLU
 ÖTE yandan soruşturma kapsamında Fransa ile Türkiye arasındaki suçluların iadesiyle ilgili detaylara da ulaşıldı. 
 FRANSA Cumhurbaşkanı Hollande, öldürülen PKK'lılardan Sakine Cansız ile görüştüğünü açıklamış, Başbakan Tayyip Erdoğan da tepki göstermişti. Cansız'ın Paris'te olduğunu İnterpol aracılığıyla bildirilmesine rağmen Fransa'nın hiçbir adım atmadığını belirten Erdoğan, 'Fransa Devlet Başkanı kırmızı bültenle aranan terör örgütü mensuplarıyla neden görüştüğünü açıklamalı' demişti. Bu tepkinin ardından ise gözler Fransa'nın Türkiye'ye iade ettiği suçluların profiline çevrildi.
 FRANSA'NIN Türkiye'ye 2011 yılında kırmızı bültenle aranan 5 kişiyi 2012 yılında ise 6 kişiyi iade ettiği belirtildi. Son iki yılda iade edilen toplam 11 kişinin adi suçlu olduğu ancak Avrupa'da bulunan ve hakkında kırmızı bülten çıkarılan 435 PKK'lıdan hiçbirinin ne Fransa ne de diğer ülkeler tarafından iade edildiği ortaya çıktı.
 SADECE ADİ SUÇLULAR
 TIPKI Fransa gibi Avrupa'nın diğer ülkeleri de kırmızı bültenle aranan sadece adi suçluları Türkiye'ye iade etmiş. Almanya'da 2011 yılında 17 kişi, 2012 yılında ise 23 kişinin iade işlemi gerçekleşmiş. Belçika 2011 yılında kimseyi teslim etmezken 2012 yılında 4 kişiyi iade etmiş. Hollanda da sadece adi suçluları teslim edmiş. Buna göre 2011 ve 2012 yıllarında 4'er adi suçlu Hollanda tarafından Türk makamlarına teslim edildi.
 Diyarbakır'da tören hazırlığı
 MERKEZİ Diyarbakır'da bulunan Demokratik Toplum Kongresi'nce yapılan açıklamaya göre, öldürülen 3 PKK'lı çarşamba günü saat 20.35'te Diyarbakır'da olacak. Paris'te prosedürlerin tamamlanmasının ardından getirilecek cenazeler, havaalanında yapılan karşılamanın ardından önce merkez Bağlar İlçesi'ndeki Bayramoğlu Camii'ne götürülecek.
 PERŞEMBE günü ise saat 11.00'de camideki törenden sonra geçmişte Nevruz kutlamalarının da yapıldığı Batıkent Meydanı'nda geniş katılımlı töreni düzenlenecek. Törenin ardından Sakine Cansız'ın cenazesi Tunceli'ye, Fidan Doğan'ın cenazesi Kahramanmaraş'ın Elbistan İlçesi'ne, Leyla Söylemez'in ise toprağa verilmek üzere Mersin'e gönderilecek.
  