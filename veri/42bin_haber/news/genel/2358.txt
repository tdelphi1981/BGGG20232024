Trafiğe kayıtlı araç sayısı 16,9 milyonu aştı
Trafiğe kaydı yapılan motorlu taşıt sayısı Ekim ayında bir önceki aya göre yüzde 1,8 artarak 86 bin 333 oldu. Ocak-Ekim döneminde trafikteki toplam taşıt sayısı 812 bin 257 artarken, trafiğe kayıtlı toplam araç sayısı ise 16 milyon 901 bin 785 oldu.
 Türkiye İstatistik Kurumu (TÜİK), Ekim ayına ait Motorlu Kara Taşıtları İstatistikleri'ni yayınladı. Ekim ayında trafiğe kaydı yapılan toplam 86 bin 333 taşıt içinde otomobil yüzde 54,7 pay ve 47 bin 250 adet ile ilk sırada yer alırken; otomobili yüzde 17,7 pay ve 15 bin 294 adet ile kamyonet, yüzde 16,4 pay ve 14 bin 177 adet ile motosiklet, yüzde 4,8 pay ve 4 bin 130 adet ile traktör takip etti. Ekim ayında trafiğe kaydı yapılan taşıtların yüzde 6,3 pay ve 5 bin 482 adedini ise minibüs, otobüs, kamyon ve özel amaçlı taşıtlar oluşturdu.
 Bir önceki aya göre trafiğe kaydı yapılan taşıt sayısı yüzde 1,8 arttı. Bu artış otomobilde yüzde 16,7, kamyonette yüzde 2, kamyonda yüzde 3,7, traktörde yüzde 11,1 olarak gerçekleşti. Minibüste yüzde 22,6, otobüste yüzde 41,7, motosiklette yüzde 24, özel amaçlı taşıtlarda yüzde 38,2 azalış oldu. Trafiğe kaydı yapılan motorlu taşıt sayısı geçen yılın aynı ayına göre yüzde 4,8 azaldı.
  2012 Ocak-Ekim döneminde 905 bin 137 adet taşıtın trafiğe kaydı yapıldı, 92 bin 880 adet taşıtın ise trafikten kaydı silindi. Böylece trafikteki toplam taşıt sayısı 812 bin 257 adet arttı. Ekim ayı sonu itibarıyla trafiğe kayıtlı toplam 16 milyon 901 bin 785 adet taşıtın yüzde 50,6'sını otomobil, yüzde 16,4'ünü kamyonet, yüzde 15,7'sini motosiklet, yüzde 8,9'unu traktör, yüzde 4,4'ünü kamyon, yüzde 2,3'ünü minibüs, yüzde 1,4'ünü otobüs, yüzde 0,2'sini ise özel amaçlı taşıtlar oluşturdu.
 Ekim ayında devri yapılan toplam 377 bin 697 taşıt içinde otomobil yüzde 68,3 pay ve 257 bin 856 adet ile ilk sırada yer almakta, otomobili yüzde 16,3 pay ve 61 bin 476 adet ile kamyonet, yüzde 5,2 pay ve 19 bin 530 adet ile motosiklet, yüzde 3,3 pay ve 12 bin 337 adet ile traktör takip etti. Ekim ayında devri yapılan taşıtların yüzde 7 pay ve 26 bin 498 adedini ise minibüs, otobüs, kamyon ve özel amaçlı taşıtlar oluşturdu.
 Ekim ayı sonu itibariyle trafiğe kayıtlı 8 milyon 560 bin 374 adet otomobilin yüzde 41,1'i LPG, yüzde 34,4'ü benzin, yüzde 23,9'u dizel yakıt kullanırken; Ekim ayında trafiğe kaydı yapılan 47 bin 250 adet otomobilin yüzde 12'sini Renault, yüzde 10,9'unu Opel, yüzde 10'unu Volkswagen, yüzde 8,7'sini Tofaş-Fiat, yüzde 8,6'sını Hyundai, yüzde 7,5'ini Ford, yüzde 6,7'sini Toyota, yüzde 5,2'sini Dacia, yüzde 3,6'sını Nissan, yüzde 3,1'ini Honda, yüzde 23,7'sini ise diğer markalar oluşturdu.
 CİHAN
  