İzmir kulüplerine stat müjdesi
İZVAK Başkanı Tuğrul Yemişçi, İzmir'e yapılacak iki statla ilgili geçen ay kulüp başkanlarıyla birlikte aldıkları ortak kararların, Ulaştırma, Denizcilik ve Haberleşme Bakanı Binali Yıldırım ile Gençlik ve Spor Bakanı Suat Kılıç tarafından onaylandığını müjdeledi.
Yemişçi, "Karşıyaka Stadı'nın yerine 12 bin 500 kişilik yeni stat, kentin güneyinde bir alana da 20 bin kişilik ikinci stadın yapılmasına "Tamam' dediler. İzmir kulüplerinin başkanlarıyla birlikte salı günü Gençlik ve Spor Bakanlığı'nın bürokratlarıyla bir araya geleceğiz. Projelerin hemen hayata geçirilmesi için çalışacağız" dedi. 
 
Altınordu Başkanı Seyit Mehmet Özkan, Altay Başkanı Ömer Hızlıok, Göztepe Başkan Vekili Sabri Sadıklar, İzmirspor Başkanı Cemal Dönmez, Karşıyaka Başkanı Cihan Büyükoral, Ankara çıkarmasında bulunacaklarını bildirdi. Menemen Belediyespor Başkanı Aydın Şahin'in mazereti olduğu, Bucaspor Başkanı Mehmet Bektur'dan ise haber beklendiği açıklanırken, Göztepe Başkanı İmam Altınbaş'ın da müsait olması halinde toplantıda bulunacağı öğrenildi.