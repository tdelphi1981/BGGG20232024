600 kiloluk dev balık
Hamsi avlamak için Marmara Denizi'ne açılan balıkçıların ağına 600 kilogram ağırlığında köpekbalığı takıldı.
 Üsküdar'da balıkçı tezgahında sergilenen Camgöz cinsi dev balık vatandaşların ilgi odağı oldu.
 Dün gece Marmara Denizi'nde hamsi için ağ atan balıkçı Muzaffer Balcı ve arkadaşları ağları toplamaya başladıklarında dev bir köpek balığı ile yavrusunun takıldığını gördü. Ağları parçalayan dev köpek balığı Muzaffer Balcı ve arkadaşları tarafından güçlükle denizden çıkarıldı.
 Köpek balığı Muzaffer Balcı'nın Üsküdar'daki balıkçı dükkanında sergileniyor. Esatpaşa Cumhuriyet Mahallesi'ndeki balıkçı dükkanının önünden geçen vatandaşlar dev balığı görünce şaşkınlıklarını gizleyemediler. Bazı vatandaşlar çocuklarına balığı gösterirken bazıları da balıkla hatıra fotoğrafı çektirdiler. Balıktan korkan küçük bir kız çocuğunu annesi "O oyuncak balık" diyerek sakinleştirdi. Küçük kız daha sonra balığı eliyle sevmeye başladı. Yaşlı bir kadın ise balığı gördüğünde korkarak çevredekileri "Bu canlı mı?" diye sordu.
 Balığı yakalayan Muzaffer Balcı "Gece arkadaşlarımla birlikte hamsi için ağ attık. Köpek balığı ağımıza takıldı. Çekmemiz zor oldu. Bizi çok uğraştırdı. Ağları parçaladı. Bu Camgöz cinsi köpekbalığı. Hamsiye ağ atarken köpek balığı geldi. Heyecanla yukarı çektik. Yanında yavrusu da vardı." diye konuştu. Muzaffer Balcı 600 kilogram ağırlığındaki dev köpek balığını 3-4 gün tezgahta sergileyeceklerini daha sonra yem fabrikasına vereceklerini söyledi.
 DHA
  
  
  