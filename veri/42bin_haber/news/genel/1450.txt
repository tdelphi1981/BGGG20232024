'Cari açık 11 aydır geriliyor'
Ekonomi Bakanı Zafer Çağlayan, cari açığın 11 aydır gerilediğine dikkat çekerek, yıllıklandırılmış cari açığın son 19 ayın en düşük düzeyinde olduğunu vurguladı.
 Cari açıktaki gerilemenin ithalattaki düşüşten kaynaklandığını düşünenlerin yanıldığını belirten Bakan Çağlayan, açıktaki gerilemenin ihracat artışı kaynaklı olduğunu belirtti.
 Ekonomi Bakanı Zafer Çağlayan, cari açığın 11 aydır gerilediğine dikkat çekerek, yıllıklandırılmış cari açığın son 19 ayın en düşük düzeyinde olduğunu vurguladı. 9 aylık cari açığın yüzde 35.1 oranında düşerek 39.3 milyar dolar olduğunu belirten Çağlayan, “Cari açıktaki 21.3 milyar dolar azalmanın 15.7 milyar doları ihracat artışından kaynaklanıyor” dedi.
 Bakan Çağlayan yaptığı yazılı açıklamada, 2012 Eylül ayı ödemeler dengesi ve Ağustos ayı işsizlik verilerini değerlendirdi. Bugün Türkiye ekonomisinin en kritik göstergelerinden ikisinin açıklandığını dile getiren Çağlayan şu açıklamalarda bulundu:
 “Görülüyor ki; Eylül ayı cari açığı yüzde 57 gerileme ile 2.7 milyar dolara inerken, işsizlik oranımız Ağustos’ta geçen seneye göre 0.4 puan azalarak yüzde 8.8’e düştü. Eylül ayı cari açığı, 2011 Eylül ayına göre yüzde 57 geriledi. 9 aylık cari açık ise yüzde 35.1 gerileyerek 39.3 milyar dolar oldu. 2011’in ilk dokuz ayında açık 60.6 milyar dolardı. Açık bu sürede 21.3 milyar dolar geriledi. Ayrıca, yıllıklandırılmış cari açığımız son 19 ayın en düşük düzeyinde gerçekleşti”
 -“CARİ AÇIKTAKİ GERİLEME İHRACAT KAYNAKLI”-
 Cari açıktaki gerilemenin ithalattaki düşüşten kaynaklandığını düşünenlerin yanıldığını belirten Bakan Çağlayan, şunları kaydetti:
 “Açıktaki gerileme ihracat artışı kaynaklı. Bakın bu 21.3 milyarlık düşüşün 15.7 milyarı mal ve hizmet ihracatındaki artıştan, yaklaşık 4.9 milyar doları ithalattaki gerilemeden kaynaklanıyor. Ekonomi Bakanlığı olarak tüm çalışmalarımız cari açığı orta ve uzun vadede düşük seviyelere indirme amacını taşıyor. Teşvik ve yabancı yatırım politikalarımız ile ülkemizdeki üretimi artırmayı ama katma değeri ve teknoloji düzeyi yüksek mal üretimini artırmayı, ihracat destek ve organizasyonlarımız ile pazar ve ürün çeşitlendirmesini artırmayı, ürünlerimizin marka değerlerini yükseltmeyi amaçlıyoruz. Bakın 2010 yılında 1,25 dolar olan kilo başı ihracat fiyatımız, 2011’de 1,47 dolara, 2012’nin ilk yarısında 1,57 dolara yükseldi. Yani artık mallarımızı daha yüksek fiyata satıyoruz. Hedefimiz bunu 3 doların üzerine çıkarabilmek.”
 -“BİZDEKİ İŞSİZLİK ORANI AB ORTALAMASINDAN DAHA DÜŞÜK”-
 Ekonomi Bakanı Çağlayan, bütün bu çalışmalarının istihdamın da en büyük desteği olacağını vurgulayarak, şunları ifade etti:
 “Bugün açıklanan işsizlik oranımız yüzde 8.8. Bu orana çok düşük demek elbette zor. Biz de yüzde 3-4 düzeyine inmek isteriz. Ancak, geçmiş yıllarla kıyasladığımızda Türkiye’de işsizliğin çok ciddi gerilediğini görmekten mutluyum. Ayrıca bizdeki işsizlik oranı AB ortalamasından ve AB’deki 15 ülkeden daha düşük. Bunlar, bizi mutlu eden gelişmeler.
 İstihdam hacmi geçen yıla göre 483 bin kişi arttı, işsiz sayısı 76 bin kişi azaldı. İstihdamdaki artış, işgücündeki artışın üzerinde. Türkiye ekonomisi son bir yılda işgücüne katılan 406 bin kişiye istihdam yaratabildiği gibi, bir de bunun üzerine 76 bin işsize daha istihdam yaratabildi. İnşallah yeni teşvik sistemi ile bunun devamını da gelecek yıllarda göreceğiz. Türkiye ekonomisinin vazgeçilmezi üretimdir. Daha fazla üretmeli ve daha yüksek katma değerli üretmeliyiz. İstihdamın, yatırımın, ihracatın geleceği üretimimizi artırmaktan geçiyor. Türkiye dünyanın 237 noktasına 20 binden fazla çeşit mal satan bir ülke. Hiçbir eksiğimiz yok. İhtiyacımız olan şey daha fazla üretim. Dünyayı hedef alan bir üretim.”
 ANKA
  
  