Hakkari'de olaylı gece
Hakkari, akşam saatlerinde meydana gelen cezaevi olaylarıyla hareketlendi.
 Hakkari Kapalı Ceza ve İnfaz Kurumu'nda dün akşam saatlerinde olaylar çıktı. Bazı tutukluların sloganlar atarak koğuşlarda yangın çıkardığı, itfaiye ekiplerinin zor anlar yaşadığı öğrenildi. Hakkari Cumhuriyet Başsavcısı Mehmet Kaya, cezaevine giderek tutuklu ve hükümlülerle görüştü.
 ATEŞE VERDİLER
 
 Kırın Mahallesi'nde bulunan cezaevindeki olaylar, dün saat 21.15 sıralarında başladı. 18'i siyasi 235 tutuklu ve hükümlünün bulunduğu cezaevinin 5. koğuşunda kalanlar, hastalarının olduğunu belirterek infaz ve koruma memurunu çağırdı. İddiaya göre, kapının açılması üzerine adli suçlardan tutuklu bulunan 18 kişi, memuru dövüp açık olan kapıdan cezaevinin diğer bölümlerine geçti. Diğer koğuşlarda bulunan bazı tutuklu ve hükümlüler de yatak ve yorganlarını ateşe verip olaylara destek oldu.
 POLİS DE DESTEK VERDİ
 
 Askerler ve infaz koruma memurları güvenlik önlemi aldı. Polislerden de destek istendi. Bunun üzerine cezaevine çok sayıda çevik kuvvet polisi, itfaiye ve ambulans sevk edildi. Hakkari Cumhuriyet Başsavcısı Mehmet Kaya da cezaevine gelerek tutuklu ve hükümlülerle görüştü.
 BİR ANDA ALEVLER YÜKSELDİ
 
 Bu arada cezaevinden alevler yükseldi. Olayların başladığını öğrenen 50'ye yakın tutuklu ve hükümlü yakını da cezaevi önünde yakınlarından haber almaya çalıştı. Tutukluların darp ettiği memur Gürsel Yılmaz, ambulansla Hakkari Devlet Hastanesi'ne getirilerek tedavi altına alındı.
 SAVCI: TUTUKLULAR İLE İNFAZ MEMURLARI ARASINDA TARTIŞMA ÇIKTI
 
 Hakkari Başsavcısı Mehmet Kaya, tutuklularla infaz ve koruma memurları arasında tartışma çıktığını, tartışmanın ardından olayların başladığını belirtti. Bunu duyan diğer mahkumların da destek olmak için olaylara katıldığını söyleyen Kaya, görevlilerin olaylara hemen müdahale ettiğini belirterek, "Biz de hemen cezaevine gidip olaylara müdahale ettik. Onlarla konuşarak, çıkan olayları yatıştırdık. Mahkumlarda herhangi birşey yok. Bir memur yaralı olarak hastaneye kaldırılıp tedaviye alındı. Cezaevinde şu anda herşey normale döndü" dedi.