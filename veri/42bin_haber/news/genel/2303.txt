Bill Clinton'ın hayatı belgesel oluyor
Ünlü Amerikalı yönetmen Martin Scorsese, eski ABD Başkanı Bill Clinton'ın belgeselini çekeceğini duyurdu.
Scosese, Clinton'ın uluslararası arenada güçlü bir etkiye sahip biri olduğunu belirterek, bu sıradışı politikacıyı tüm yönleriyle ekrana yansıtmak istediğini belirtti.
Clinton ise başkanlık dönemindeki tecrübelerini paylaşmak için sabırsızlandığını dile getirdi. 
"Taksi Şoförü" (Taxi Driver-1976) ve "Sıkı Dostlar" (Goodfellas-1990) filmlerinin de yönetmenliğini yapan Scosese, şarkıcı Bob Dylan'ın hayatını konu alan "Eve Dönüş Yok" (No Direction Home-2005) ve Beatles grubu üyelerinden George Harrison'ı anlattığı "George Harrison: Materyalist bir Dünyada Yaşamak" (2011) belgeselleriyle de Emmy ödülüne layık görülmüştü. 
Clinton belgeselinin, 66 yaşındaki eski başkanın, iki dönem süren başkanlık hayatının yanı sıra, başkanlık sonrasındaki yaşamını ve ABD Dışişleri Bakanı Hillary Clinton ile evliliğini de konu alacağı kaydedildi. 
1993-2001 arasında ABD Başkanlığı yapan Bill Clinton, Amerikan tarihinin en renkli başkanlarından biri olarak biliniyor.