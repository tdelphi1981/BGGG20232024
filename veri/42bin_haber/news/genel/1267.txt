IPRA Altın Küre Ödülleri ikinci kez İstanbul'da sahiplerini buldu
BU yılın 'Halkla İlişkiler Oscarları'nın sahipleri açıklandı. 31 ödülün verildiği törende Türk Telekom, Turkcell ve Vodafone, Türkiye adına ödül alan şirketler oldu
 Uluslararası Halkla İlişkiler Derneği (IPRA) tarafından 1991 yılından bu yana düzenlenen 'Altın Küre Ödülleri' GWA (Golden World Awards) ödül töreni ikinci kez İstanbul'da yapıldı. Bu yıl 21'incisi kutlanan dünyanın en saygın halkla ilişkiler ödülü 'Altın Küre Ödülleri' GWA, 9 Kasım'da Four Seasons Hotel Sultanahmet'te çok sayıda uluslararası katılımcının ve Türk PR sektörünün katılımıyla gerçekleştirilen bir törenle sahiplerini buldu. PR sektörüne yön vererek önemli katkılarda bulunan IPRA'nın, dünyanın dört bir yanından gelen halkla ilişkiler uzmanı üyesine İstanbul ikinci kez ev sahipliği yapmış oldu. Ayrıca IPRA'nın yıllık yönetim kurulu toplantısı da tüm IPRA Yönetim Kurulu üyelerinin katılımıyla İstanbul'da gerçekleşti. Toplamda 31 ödülün verildiği tören kapsamında, yarışmaya katılan Türk şirketlerinden Türk Telekom çevre, Akmerkez var olan bir ürünün tüketici halkla ilişkileri, Forum Kayseri etkinlik yönetimi, Vodafone Türkiye de sosyal medya halkla ilişkileri kategorilerinde ödül aldı.
 TURKCELL'E BM ÖDÜLÜ
 Turkcell de Birleşmiş Milletler Özel Ödülü sahibi oldu. GWA jürisi tarafından verilen 'Büyük Ödül'ü Sırbistan  İstatistik Ofisi 'Census is note for the future! Take your part' adlı projesiyle kazandı. Tanınmış halkla ilişkiler ajanslarından Edelman ABD 3 farklı projesiyle ve Weber Shandwick ise Çin, Hollanda ve ABD gibi 3 ülkeden 3 farklı projesiyle aldıkları ödüllerle geceye damgalarını vurdular.