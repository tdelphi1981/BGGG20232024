Erdoğan: Oy oranımız yüzde 54
Başbakan Erdoğan, Gaziantepte toplu açılış töreninde yaptığı konuşmada son yapılan bir ankete göre partisinin şu anki oy oranının yüzde 54 olduğunu söyledi.
İşte Erdoğan'ın konuşmasından satırbaşları: 
Bugün 64 eseri hizmete açıyoruz. Böylece Gaziantep'e 1 milyar 200 milyon liralık hizmet ve yatırım kazandırıyoruz. 
Bu kapsamda Gaziantep Çevreyolunu da bugün hizmete açıyoruz. 
Bu vesileyle Milli Eğitim, Ulaştırma, Gençlik ve Spor Bakanlığında, Karayolları Genel Müdürlüğüne, Valiliğimize, Büyükşehir Belediyemize ve özel sektöre teşekkür ediyoruz. 
ELİ KANLI CANİNİN ARTIK O KOLTUKTA OTURMASI İMKANSIZ 
Yarın Islahiye'ye gidip orada kamplarda yaşayanlarla kucaklaşacağız. 
Güneydoğu'daki diğer illerimiz gibi Gaziantep de Suriye'deki olaylardan olumsuz etkilendi. Gaziantepli kardeşlerimin bu süreci başarıyla atlatacağına ben yürekten inanıyorum. İnşallah, Suriye'deki bu kanlı süreç sona geldiğinde, kardeşliğimiz daha da derinleşmiş, muhabbetimiz artmış olacak.
Suriye'deki eli kanlı caninin o koltukta daha fazla oturabilmesi artık imkansız hale gelmiştir. Rejim meşruiyetini tamamen yitirmiştir. En fazla o koltukta oturma süresini biraz daha uzatabilir. Oradaki yönetim bir an evvel, o makamları terk edecek ve kendi halkına hesap verecektir.
İnsanlıktan çıkan birinin, Suriye'nin başında daha fazla kalabilmesi asla mümkün değildir. Suriye halkının zaferi çok yakın. Her türlü imkanımızla, Suriyeli kardeşlerimizin yanında yer alacağız. Türkiye'ye 224 bin Suriyeli geldi bunların 67 bini geri döndü. 
VAN, DİYARBAKIR OLAMADIYSA NEDENİ TERÖRDÜR 
Sadece Türkiye'de değil tüm dünyada Gaziantep ile iftihar ediyoruz. En çok Gaziantep'in bir barış ve dayanışma şehri olmasıyla iftihar ediyoruz. Kardeşlikle büyüyen Gaziantep, inşallah tüm Türkiye'ye önder olacaktır. 
Terör bu topraklara öfkeden, nefret ve husumetten başka bir şey getirmedi. Terör, Gaziantep'e arzu ettiği planları uygulayamadı. Bazı girişimleri oldu ama onları da tutturamadı. Burada teröre yer yok deyişiniz, onların buraya gelmesini engelledi. 
Eğer bugün Diyarbakır bir Gaziantep olamadıysa bunun birinci nedeni terördür. Aynı şekilde Van için de bu geçerlidir. O nedenle bizim terörü Türkiye'nin gündeminden tamamen çıkarmamız gerekiyor. 
Silahları bırakmalarını istiyoruz. Hükümet olarak bölgedeki mücadelenin içindeyiz. 10 yıldır, samimiyetle terörü bitirmenin derdindeyiz. Biz anneler ölmesin ve gençler ölmesin dedikçe birileri bunları engellemeye çalışıyor. 
TERÖR ÖRGÜTÜ SİLAH BIRAKMADIĞI SÜRECE MÜCADELE SÜRECEK 
Şu anda bir çözüm süreci devam ediyor. Bunu kararlılıkla sürdürüyoruz. Elimizden gelen desteği vereceğimizi söylüyoruz. 
Burada iki önemli husus var.
Birincisi, terör örgütü silahı bırakmadığı sürece biz terörle mücadeleyi tavizsiz ve kararlı şekilde sürdüreceğiz. Birileri çıkıp, devleti operayon yaparak bu süreci zedelemekle suçluyor. Kimse kusura bakmasın, arkadan gelip polisimi şehit edenlere karşı, vatanımızı tek bir adım atmadan koruruz.
Teröristler Türkiye'ye armut toplamak için gelmedi. 
Vicdanı olan samimi olan öldürmek için gelen teröristin değil, insani olanın hakkını savunur. Öldürme eylemini savunmak ahlaki tavır değildir. Ahlaki olan yaşama hakkını savunmaktır. 
İkinci husus ise şudur: Hiç kimse çıkıp da Kürtlerin temsilcisi biziz diyemez. Türkiye'nin yedi coğrafi bölgesinde birinci olan parti bizim partimizdir. İki kişiden birinin oyunu alan biziz. 
OY ORANIMIZ YÜZDE 54 
İşte son kamuoyu araştırması, bunu biz yaptırmadık, Ak Parti yüzde 54 ile yine birinci durumdadır. Türkiye'de hiç kimse çıkıp şu etnik kökenli parti bizi temsil ediyor diyemez. Bize oy versin ya da vermesin herkesin hakkını koruyan bir hükümetiz.
Sizden bize desteğinizi sürdürmenizi bekliyoruz. Bize güvenin. Bizim tüm istikametimizi siz belirliyorsunuz. Siz ne diyorsanız bizler onu yapacağız. 
Bu vesileyle, Mehmet Ali Birand ve Toktamış Ateş'e de rahmet diliyorum.