TV anayasal güvenceye kavuşuyor
Muhalefetin akşam saat 19.00'dan sonra Meclis TV yayınlarının kesilmesini 'Sesimiz kısılıyor' diye eleştirmesi, yeni anayasa taslağında karşılık buldu. TBMM Anayasa Uzlaşma Komisyonu'nun 2 No'lu alt komisyonu, Meclis TV yayınlarına Anayasal güvencede anlaştı. Kabul edilen maddede 'Meclis'teki açık görüşmelerin canlı ve her türlü araçla yayımı esastır. TRT'nin bir kanalı bunun için tahsis edilir' hükmü üzerinde mutabakat oluştu.
 Mevcut anayasada Meclis TV konusunda yasal güvence bulunmuyor. Bu konuda sadece 'Meclis'teki açık görüşmelerin, o oturumdaki Başkanlık Divanı'nın teklifi üzerine Meclis'çe başkaca bir karar alınmadıkça, her türlü vasıtayla yayımı serbesttir' hükmü bulunuyor. Şu andaki sistemde Meclis TV ile ilgili kararları Meclis Başkanlık Divanı alıyor. Başkanlık Divanı kararıyla geçen yıl, Genel Kurulu çalışmalarının yayınlanmasına kısıtlama getirildi. Canlı yayınlar haftada üç gün, 14.00 - 19.00 saatleri arasında gerçekleşti. Bu durum muhalefetin 'Sesimiz kısıtlanıyor' eleştirisine neden oldu. Ebru TOKTAR ÇEKİÇ