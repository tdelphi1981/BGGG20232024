Dünya deri modasının gözü bu fuarda
7'nci İstanbul Deri Fuarı (İDF 2013) 17 Ocak'ta Beylikdüzü TÜYAP Fuar Merkezi'nde başladı ve bugün sona eriyor.
 Türkiye Deri Vakfı (TÜRDEV) tarafından Türkiye Deri Konfeksiyoncular Derneği'nin ortaklığıyla düzenlenen İDF 2013'te, deri konfeksiyon üreticileri, kimyasal ve makine tedarikçilerinin yanı sıra deri mühendisliği ve moda tasarım okulları da dahil olmak üzere 343 katılımcı yer alıyor. İDF 2013, teknoloji, tasarım ve modanın buluştuğu global bir platform niteliğini taşıyor. Fuarın en büyük sürprizlerinden biri Deri Tanıtım Grubu'nun (DTG) katkılarıyla tasarımcı Ümit Ünal'ın hazırladığı 'Trend Alanı'. Bu alanda, çok farklı etkinlikler yapılıyor. 
 Fuarın diğer sürprizi de tasarımcı Bora Aksu. Aksu'nun enstalasyon çalışması da fuar alanı ana girişinde sergileniyor. 
 Daha önce Hong Kong ve Şangay'da da sergilenen çalışma, Türkiye'nin tasarımda geldiği noktayı gözler önüne seriyor.
 Moda editörleri trendleri belirledi
 Fuar öncesinde de gazete ve dergilerin moda editörleri, tasarımcılar Bora Aksu, Ümit Ünal ve Deri Tanıtım Grubu Yönetim Kurulu Üyesi Ruken Mızraklı'nın moderatörlüğünde gelecek sezonun deri trendlerini belirledi. Editörlerin hayal ettiği çizgilerle oluşturulan ürünlerin satışlarından elde edilen gelir, TÜRDEV öğrencilerine burs olarak aktarılıyor.
  