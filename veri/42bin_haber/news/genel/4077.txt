Bir maniniz yoksa pilot evinize inebilir
Plansız kentleşme hava trafiğini riske attı... Sayıştay'ın DHMİ raporundan çarpıcı rakamlar çıktı... İstanbul'da 6 bin 18 binanın iniş kalkışı zora soktuğu belirlendi
 Volkan YANARDAĞ / ANKARA
 Sayıştay'ın Devlet Hava Meydanları İşletmesi (DHMİ) Genel Müdürlüğü ile ilgili raporu, havadaki tehlikeyi rakamlarla gözler önüne serdi... Rapora göre, İstanbul Atatürk Havalimanı'nda alçalma ve yükselme konisi içerisinde mania limitleri aşıldı. İzmir, Trabzon, Dalaman havalimanlarında ise risk söz konusu. İşte o raporun ayrıntıları:
 l İSTANBUL Atatürk Havalimanı'nda 4 pistin alçalma ve tırmanma konisi içerisinde mania limitlerini aşmış 223 bina var.
 l GEÇİŞ Yüzeyi içerisinde Florya'da mania limitlerini aşmış 50 bina, İç Yatay ve Konik Yüzey içerisinde 6 bin 18 yapılaşma tespit edildi.
 l AYRICA mania limitlerini aşmış bina, anten ve minareler de bulunuyor.
 
 GÜNEY PİSTİ KAPALI
 l TRABZON Havalimanı'nın güney kısmı, çok katlı binalar nedeniyle uçuşa kapatıldı.
 l BU binaların kaldırılması için valilik ve belediye  nezdinde girişimde bulunuldu.
 l İZMİR Adnan Menderes Havalimanı doğusunda ve batısında doğal manialar üzerinde enerji nakil hatlarının bulunduğu, Gaziemir'de sosyal konutlar ve göçmen konutlarının bir kısmının mania limitlerini aştığı tespit edildi.
 l DALAMAN'DA ise İncebel sırtında doğal maniaların üzerine inşa edilen yazlıklar nedeniyle, uçuşa engel teşkil edecek durum oluştu.
 Muhatap çok masraf büyük
 SAYIŞTAY bu tespitleri yaptıktan sonra uçuş, can ve mal emniyetini tehdit eden yapıların tespiti için uydu teknolojilerinden de faydalanılmasını önerdi. DHMİ yanıtında, uydu teknolojisinden faydalanmak amacıyla Türksat A.Ş. ile görüşmelerin sürdüğü ifade edildi.
 SAYIŞTAY, konuyla ilgili şu tespitlerde de bulundu: 'Karşılaşılan sorunların tespiti ve çözümüne yönelik uygulanacak işlemler konusunda yürürlükteki mevzuatta herhangi bir eksiklik bulunmamasına rağmen karşılaşılan sorunların henüz bir çözüme kavuşturulamamış olmasının en önemli nedenini yapılacak uygulamaya muhatap olacakların sayıca çok fazla olması ve bu amaçla yapılacak masrafların büyüklüğüdür.'