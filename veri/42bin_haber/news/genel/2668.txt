Yeni yılın yepyeni albümleri!
Yeni yılla birlikte karşımıza çıkacak yeni albümlerin haberleri birbiri ardına geliyor. Hala biten yılın muhasebesini yaptığımız şu günlerde, bir yandan da 2013'le birlikte çıkacak, dört gözle beklenmeyi kesinlikle hak eden albümlere göz atalım istiyoruz.
  EGEMEN LİMONCUOĞLU
  egemenlimon@yahoo.com
 'KARANLIK' DEPECHE MODE  
 2013 albümleri arasında en merakla bekleneni Depeche Mode'unki. Grubun 1980'lerden bu yana her işini itinayla baştacı eden kalabalık bir dinleyici kitlesinin varlığı, albümü merakla beklenenler arasından ilk sıralara taşıyacaktı zaten. Üstüne bir de 17 Mayıs'ta İstanbul'da olacakları haberi geldi, heyecan katbekat arttı. Henüz adını öğrenemediğimiz albüm, Depeche Mode'un 'karanlık' yönünü sevenlerin daha çok ilgisini çekecek gibi görünüyor. 
 HURTS'ÜN YENİ DURAĞI 
 11 Mart tarihi, İngiliz ikili Hurts'ün bir eli 80'lerde, bir eli günümüzdeki elektronik pop'unun yeni durağı olan 'Exile'ın çıkış tarihi olarak açıklandı. İki yıl önce onlarla tanışmamıza vesile olan ilk albümleri 'Happiness' hem bizde, hem de dünya çapında çok sevilmiş, çok çok dinlenmişti. Müzik dünyasının olmazsa olmazlarındandır; müthiş başarılı bir ilk albümün devamının nasıl geleceği merak edilir. Bakalım bu merakı 'Exile' nasıl giderecek, Hurts batacak mı çıkacak mı? 
 JOHNNY MARR'DAN BİR İLK 
 Britanya topraklarının müzik dünyasına en özel armağanlarından biriydi The Smiths. Yollar ayrıldı, Morrissey solo albümleriyle, 'bomba' açıklamalarıyla ve Türkiye'ye arayı fazla soğutmadan gelip gitmesiyle adından söz ettirmeyi rahatlıkla başardı. The Smiths'i özel kılan diğer müzisyen, gitarist Johnny Marr ise grubun dağılması ardından Morrissey'den farklı bir yol tuttu. Yeni projeler ve gruplarla müzikten hiç kopmadı ama bir solo albüm de hiç kaydetmedi. Daha doğrusu kaydetmemişti. Şubat sonunda çıkacak 'The Messenger' kapağında sadece Johnny Marr'ın adını taşıyacak ilk 'uzunçalar'. 
 
 
 NICK CAVE BU KEZ SAKİN 
 Her yeni Nick Cave (and the Bad Seeds) albümüne dair bir haber, Cave'in şarkı yazarı olarak ustalığına saygılarımızı sunmak için yeni bir fırsat vaat ediyor. Bu defa 'Push The Sky Away' adını uygun görmüş Bay Cave ve silah arkadaşları; 18 Şubat'ta çıkacak albümlerine. Kulağımıza ilk çalınan şarkı 'We No Who U R'dan anladığımız kadarıyla, kurtlarını Grinderman aracılığıyla iyice döken Cave 'cinai' ballad'lar yerine sakin mizaçlı şarkılarla geliyor. Tabii, albümde yer alacağı açıklanan 'Higgs Boson Blues' bu tahmini alaşağı edebilir. Şubata kadar sabretmek lazım. 
 VE DİĞERLERİ 
 Karen O'nun sesini farklı projelerde işitiyorduk ama bir albüm dolusu 'Yeah Yeah Yeahs' şarkısı dinlemeyeli üç yıl oluyor. Dinleyeni ister dans ettiren, ister hüzün yumağına çeviren kıvamı yine tutturup tutturamayacağını göreceğiz. Şimdilik adı konmamış albümlerinin çıkış tarihi için 'Bahar 2013' diyorlar.
 Motörhead'in yeni yılın ilk günleriyle birlikte stüdyo mesaisine başlayacağı söyleniyor. Belli ki Lemmy (Kilmister) bizi yeni Motörhead marşlarından mahrum bırakmayacak. Bizi 'marşlar'dan mahrum bırakmayacak bir diğer klasikse Black Sabbath. Geçen yıldan beri türlü badireler atlatan yeniden bir araya gelişleri bu sene nihayet meyve verecek. 
 Ufku geniş, modern bir soul müzik Jamie Lidell'inki. 23 Mart'ta Salon İKSV sahnesinde olacak. Kendi adını verdiği, şubatta çıkacak yeni albümünü de bavuluna atıp yanında getirecek.
 Elektronik müziğin sınırlarını alabildiğine genişleten İsveçli The Knife da, baharla birlikte yeni albümleri 'Shaking The Habitual'ı farklı seslere açık kulakların emrine amede edecek.
 2000'lerde yapılmış en iyi rock şarkıların bir düzine kadarının sahibi Josh Homme ve grubu Queens of the Stone Age. 2013'te yeni bir albüm dinleyeceğiz kendilerinden. Hem de Nine Inch Nails'in başı, Oscar'lı film müziklerinin erbabı Trent Reznor ve en centilmen rock yıldızı Dave Grohl'un da katkılarıyla kaydedilmiş bir albüm.
 Eminem işareti verdi; 2013'ü albümsüz geçirmeyecek. O albüm teşrif edene kadar şu sıralar adı her köşeden fırlayan rap yıldızı ('adayı' demek daha iyi olabilir) A$AP Rocky'nin ilk resmi albümüne kulak vermek faydalı olabilir. Albümde birlikte çalıştığı isimler arasında Skrillex, Danger Mouse, Santigold, Kendrick Lamar ve Florence Welch yer alıyor. 
 Gitar, bas ve davuldan mürekkep klasik rock grubu dizilişinden ne kadar keşifbaz sesler çıkabileceğinin kült ispatı My Bloody Valentine'den, 22 yıllık bir aradan sonra ilk defa yeni bir stüdyo albümü dinleyeceğiz.
 Yurt sathında kimler hazırlıkta?
 Bizde de dört gözle beklemeye değecek albümlerin haberleri geliyor, Feridun Düzağaç ve ne zamandır sesi çıkmayan Rebel Moves kayıttalar. Replikas eski albümlerinin yeniden elden geçtiği bir set hazırlığında. Setin 'hediyesi' bir de gıcır EP söz konusu. 
 Ekin Sanaç ve Berna Göl'den oluşan Kim Ki O da şubatta yeni albüm haberi verenlerden. Albüm sadece Türkiye'de değil, ABD ve Avrupa'da da piyasaya çıkacak baharda. Adı 'Grounds'. 
 Bedük'ün ikisi cover toplam 12 şarkıdan oluşan yeni albümü 'Overload' da yeni yılla birlikte nihayet geliyor. Melis Danişmend'in ikinci solo albümü yılın ilk yarısında karşımıza çıkması muhtemel işlerden...
  