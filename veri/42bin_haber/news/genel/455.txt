Suikast Ortadoğu'yu vurdu
Lübnan'ın başkenti Beyrut'ta önceki gün bomba yüklü araçla düzenlenen saldırıda İç Güvenlik Birimi İstihbarat Başkanı Visam al-Hasan'ın öldürülmesi ülkeyi karıştırdı. Sünniler, suikastın arkasında Suriye'nin olduğunu iddia ederken, al-Hasan'ın kısa süre önce Beşar Esad ile yakın bağları olan eski bakanla ilgili soruşturmayı yürüttüğü ve bu sırada ölüm tehditleri aldığı ortaya çıktı.
 Muhalefetteki 14 Mart İttifakı, Eşrefiye semtindeki bombalı saldırı sonrası hükümetin istifasını isterken, olayın arkasında 'Suriye rejimi, bölgesel müttefikleri ve ülkedeki uzantıları'nın bulunduğunu öne sürdü. Lübnan İçişleri Bakanı Mervan Şerbil de, Hasan'ın eski Enformasyon Bakanı Mişel Samaha dosyasını ele almadan önce ölümle tehdit edildiğini belirterek şunları söyledi:
 ÖLÜM TEHDİDİ ALIYORDU
 'Şu anda büyük felaket yaşıyoruz. Kişisel olarak ona çok güveniyordum. Kaybı Lübnan için büyük kayıp. Kendisine yönelik ölüm tehditleri bizi endişelendiriyordu.'
 Suriye Enformasyon Bakanı Omran el-Zoubi de 'bu gibi hain ve korkak terör eylemlerinin nerede olursa olsun kesinlikle kınanacak eylemler olduğunu' söyledi. Ancak Eski Lübnan Başbakanı Refik Hariri'nin oğlu Saad el Hariri, babasına yapılan suikasttan Suriye'yi sorumlu tutan soruşturmaya öncülük ettiği de bilinen Hasan'ın ölümünden Beşar Esad'ı sorumlu tuttu.
 Aralarında Türkiye, ABD ve Mısır'ın da olduğu birçok ülkeyle BM Güvenlik Konseyi de Beyrut'taki saldırıyı kınadı.
 SORUŞTURMANIN BAŞINDAYDI
 Al-Hasan, Lübnan'da son dönemde dikkat çeken bir soruşturmayı bizzat yürütüyordu. Eski Lübnan Enformasyon Bakanı Mişel Samaha, Lübnan'da terör eylemi planlamak suçundan 9 Ağustos'ta tutuklanmıştı. Lübnanlı polis yetkililerine göre Samaha, Suriye'nin emriyle Lübnanlı üst düzey yöneticilere suikast için Suriye'den Lübnan'a patlayıcı taşıdığını itiraf etmişti. Esad'ın Suriye Ulusal Güvenlik Bürosu'nun başına yeni atadığı General Ali Mamluk'un da olayla bağlantılı olduğu savunulurken, Hasan'ın bu soruşturma nedeniyle hedef olduğu iddiaları dile getirildi.
 Lübnan sokağa döküldü, bir rahip öldürüldü
 Beyrut'taki saldırı sonrası Başbakan Necip Mikati istifasını Cumhurbaşkanı Mişel Süleyman'a sundu, ancak Süleyman istifayı reddetti. Lübnan'ın bir çok kentinde protesto gösterileri düzenlenirken, Trablus'ta çıkan çatışmada bir rahip öldürüldü. Suikastte yaşamını yitiren Hasan'ın eski Başbakan Refik Hariri'nin yanına defnedileceği öğrenildi.
  