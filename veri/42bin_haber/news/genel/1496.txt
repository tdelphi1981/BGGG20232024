Khalilzad: Obama, Suriye konusunda yavaş davrandı
ABD'nin eski Afganistan ve Irak Büyükelçisi ve BM Daimi Temsilcisi Zalmay Mamozy Khalilzad, önceki akşam Sabancı Üniversitesi'nin evsahipliğinde 'Suriye ve Ötesi: Yeni dönem ABD Başkanı'nın Karşılaşacağı Dış Politika Zorlukları' başlıklı bir konferans verdi.
 ŞENAY YILDIZ
 
 ABD yönetimini Suriye konusunda yavaş davranmakla eleştiren Khalilzad, 'Ben, Obama yönetiminin yerinde olsam daha hızlı davranırdım. Suriye'de bir an önce siyasi, ekonomik ve güvenlik açısından geçiş süreci başlamalı. Çünkü Suriye zaten yeterince zarar gördü. Geçiş sürecini başlatmakta ne kadar gecikirsek, ülkeyi toparlamak o kadar zor olacaktır' dedi. 
 
 4 ÇÖZÜM ALTERNATİFİ
 KHALİLZAD, Suriye'deki durumun çözümlenmesi açısından dört alternatif olduğunu söyledi ve bunları şöyle sıraladı: 
 
 1) Hükümetle muhalefet unsurlarının Beşar Esad'ı süreçten ayrı tutarak aralarında anlaşmaları
 2) Muhalefetin kazanması
 3) Çok uzun süren ve ülkeye zarar veren bir iç savaş durumu yaşanması
 4) Uluslararası toplumun bir çözüm empoze etmesi.
 
 MUHALEFETE SİLAH YARDIMI
 Son 18 ayda hem Irak hem Suriye'de El Kaide'nin çok güçlendiğini vurgulayan Khalilzad, şöyle konuştu: 'Bu koşullarda Suriye'de muhalefete silah yardımı yapılması önemli. Eğer ben Obama'ya tavsiye veriyor olsam aylar önce muhalefetle daha etkili bir çalışma içine girmesini ve Doha'da henüz yeni kararlaştırılan önlemlerin aylar önce alınmasını sağlardım. Bugüne kadar yapmadıklarımız nedeniyle Suriyeliler'in desteğini kaybettik. Her konuda olmasa bile bazı noktalarda Rusya'yla anlaşma zemini yaratılabileceğini düşünüyorum ve bu İran'ın da yaklaşımını değiştirmesini sağlayabilir.' Khalilzad, Türkiye'nin son 10-15 yılda yükselen bir güç olarak önemli bir aktör olduğunu da önemle vurguladı.
  