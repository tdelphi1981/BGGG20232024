Aile şirketlerinde başarının sırrı
Adana Hacı Sabancı Organize Sanayi Bölgesi (AOSB) Yönetim Kurulu Başkanı Bekir Sütcü, Türkiye'de aile şirketlerinin mutlaka kurumsallaşması ve profesyonelleşmesi gerektiğini söyledi.
 Temeli 1960'lı yıllara dayanan bir aile şirketi olan Abdioğulları Plastik Ambalaj Sanayi ve A.Ş Yönetim Kurulu Başkanlığı görevini de sürdüren Bekir Sütcü, bugün dünyada kurulan aile şirketlerinin yüzde 3'ünün, üçüncü nesle geçtiği yorumunda bulunarak, aile şirketlerinin kalıcı olmasını da kurumsallaşmaya bağladı. 
 
 İşler büyüdükçe sorumluluklar ile birlikte sorunların da arttığını kaydeden Sütcü, bu noktada şirketlerin sorunlarını önceden görüp, planlarını da buna göre yapmasının hayati önem taşıdığını dile getirdi.
 
 Sütcü, geleneksel aile şirketi kültürünü ve başarıyı diğer nesillere  aktarabilmenin çok önemli olduğunu belirtti. Sütcü, "Bunu Japonlar çok iyi yapıyor. Ancak nesiller ve aileler büyüdükçe iş ve aile rollerinin birbirine karışması, işle ilgili konuların aile ilişkilerini zedelemesi ya da aile ile ilgili konuların iş ilişkilerini zedelemesine tanık olabiliyoruz." dedi.
 AİLE ŞİRKETLERİ MUTLAKA KURUMSALLAŞMALI
 Bu sorunların aşılmasında kurumsal bir firma olmanın önemli bir faktör olarak öne çıktığını vurgulayan Bekir Sütcü, sevgi ve duyguların yerini işletmede aklın alması gerektiğini, işe karıştırılan duygusallığın hata yapmaya zemin hazırlayacağı ve sağlıklı karar vermesine engel olacağı uyarısında bulundu. Bugün AOSB' de başarıyla yürütülen aile şirketlerinin sayısının oldukça fazla olduğunu vurgulayan Sütcü, kurumsallaşmanın yanı sıra bir kurum için yatırım yapmanın da büyük önem taşıdığının unutulmaması gerektiğine dikkat çekti.
 SÜRDÜREBİLİRLİĞİ YAKALAMAMIZ LAZIM
 "Bunlar hep holdinglerin yapacağı işler olmamalı." diyen Sütcü, "Bazı şeyleri biz hep uzak görmüşüz. Halk arasındaki tabirle etimiz ne budumuz ne. Hayır, bizim etimizde budumuzda belli. Bunu yapmamız lazım. Neyi yapmamız lazım? Sürdürülebilirliği yakalamamız lazım. İşte bu model mükemmellik modelidir. Sanayi kuruluşları, işin yönetimi, süreçleri yönetmek, hızlı davranmak  gibi işlerde de bu modelden faydalanmak istiyoruz. Ben bu modeli çok beğendim." ifadesini kullandı.
 CİHAN
  