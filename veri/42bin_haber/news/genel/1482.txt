'İzin'li firar
Türkiye'de yarı açık cezaevlerinde kalan mahkumlar için çıkarılan 'özel izin yasası', yabancı mahkuma firar kapısı oldu. İzinle ülkesine gidenlerin bir kısmı bir daha geri dönmüyor...
 Levent AKPINAR
 
 'Özel izin' maddesine göre 'Hükümlülük süresinin en az dörtte birini iyi halle geçirenlere, kendi isteği, kurum müdürünün teklifi ve savcı onayıyla yol dışında 72 saati geçmemek üzere izin verilebilir' deniyor. 
 
 SAYI HIZLA ARTIYOR
 YARI açık cezaevlerinde kalan yabancı uyruklu firari mahkum sayısında artış var. Çoğunluğu uyuşturucudan hükümlü İran ve Iraklı mahkumlar oluşturuyor. Erzurum Yarı Açık Cezaevi'nde 1.5 ayda izne çıkıp dönmeyen 11 firariden 10'u İran uyruklu. Avukat Ayhan Köseoğlu, 'Özel izin' başlıklı 119. maddede yabancı uyruklu hükümlü için ayrıştırıcı hüküm yok. Tüm mahkumlar yararlanabiliyor. Cezası 5 yılın altına düşenler şartları tutuyorsa açık cezaevine geçiyor. İzin alarak ülkelerine gidenlerin çoğu dönmüyor. Bu tür mahkumların daha önce ne tür suçlar işlediğine dair Türkiye'de Adli sicil kayıt bilgileri olmadığı için de GBT yapılamıyor' dedi. 
 
 İADE  ŞANSI DA  YOK
 AVUKAT Köseoğlu, 'Ülkeler arasındaki suçluların iadesi antlaşması burada işe yaramıyor. Çünkü, 'hiçbir ülke suçlu dahi olsa vatandaşını başka ülkeye teslim etmeye zorlanamaz' maddesi var. Türkiye'de yabancı uyruklu mahkumları özel izin yasasından faydalandırıp firar etmelerini sağlıyoruz' dedi.