İŞKUR, 2012'de 500 bin kişiye iş imkanı sağladı
Türkiye İş Kurumu (İŞKUR) Genel Müdür Yardımcısı Mehmet Ali Özkan, 2012 yılında 500 bin kişiye iş imkanı sağladıklarını söyledi.
 Ağrı İbrahim Çeçen Üniversitesi Sürekli Eğitim Merkezi, Ağrı Çalışma ve İş Kurumu İl Müdürlüğü ve KOSGEB işbirliğince “Farkındalık ve Özgüven” konulu konferans düzenlendi. Nezehat Çeçen Konferans Salonu'ndaki konferansa;, Rektör Prof. Dr. İrfan Aslan, İŞKUR Genel Müdür Yardımcısı Mehmet Ali Özkan, Vali Yardımcısı Ercan Ateş, Rektör Yardımcıları Prof. Dr. Telat Yanık ve Prof. Dr. Mehmet Biber, Eğitim Fakültesi Dekanı Prof. Dr. Kazım Köktekin, akademisyenler, öğrenciler ve vatandaşlar katıldı.
 Açılışta konuşan Rektör İrfan Aslan, hayatın gelişim ve değişimden ibaret olduğunu, değişimin kaçınılmaz, ürkütücü, korkutucu ve ani gelişen bir sistem olmasına rağmen, gelişimin ise genç beyinlerin, dinamik dimağlarının, düşüncelerinin, fikirlerinin elinde işlenen ve bu ellerde hamur olup güzel ekmekler oluşturan bir olgu olduğunu ifade etti. 
 
 Ülkelerin genç nesillerle, üniversite öğrencileriyle ve üniversitelerle var olduğunu belirten Prof. Dr. Aslan, “Farkında olmak ve farkındalık kritik ve analitik düşünmek, düşündüklerini uygulama yönünde çaba sarf edebilmek, sizin gibi genç bireylerin işidir. Eğer bir üniversitede beyinsel gelişim tamamlamamışsa, bu ülkenin gelişmesinden bahsedemezsiniz. Bu vesileyle sizlere çok büyük görevler düşüyor. Düşünebilmek, sorgulayabilmek, sorumluluk alabilmek, istediğiniz şeyin farkında olarak düşündüğünüzü uygulamaya koymak çok önemlidir. Eğer yapmak istenilen şeyin farkında değilseniz, o zaman gittiğiniz yol ve yapmak istediğiniz iş pek de başarıya erişmez. Bir şeyin farkında olmak, aslında her şeyin başlangıcını ifade etmektedir. Maalesef son dönemlerde globalleşen dünyada apartman hayatı daha çok bireyselleşme, toplumumuzda ciddi bir özgüven problemi ortaya çıkarmıştır. Özgüven, sizlerin gelecekteki başarınızı etkileyecek ve ufka taşıyacak parametrelerden biridir. Eğer başında bulunduğunuz işin, yaptığınız ve çalıştınız işin farkındaysanız ve özgüveniniz varsa inanıyorum ki her şeyi başaracaksınız ve başarılı olacaksınız.” diye konuştu.
 İŞKUR Genel Müdür Yardımcısı Mehmet Ali Özkan ise dünyada işsizlik probleminin yaşandığını, işsizliğin en temel nedeninin ise nitelikli eleman eksikliği olduğunu aktardı. Amaçlarının öğrencilere farkındalık ve özgüven sağlayıp, iş hayatında başarılı olmaları için ipuçları vermek olduğunu hatırlatan Özkan, "Bu yıl İŞKUR olarak 500 bin kişiye iş imkanı sağladık. Amacımız, iş piyasasına girecek olan vatandaşlara özgüven ve farkındalığın önemini anlatarak, onlara iş bulma noktasında destek olmaktır. Türkiye çapında 2 bin 800 meslek danışmanımız var ve bunlar bize müracaat eden vatandaşlara öz güven ve farkındalık noktasında destek veriyor. Ağrı'da ise 20 meslek danışmanımız bulunuyor.” şeklinde konuştu.
 Gençlere yapılan yatırımın ülkeye yapılan yatırım olduğunu da kaydeden Özkan, “Türkiye İş Kurumu olarak iş gücü piyasasına uygun eleman yetiştirmek ve onların istihdam edilmesi için gayret gösterdiklerini, kendilerine müracaat eden işsiz vatandaşlara öncelikle kendilerini tanıtmayı sağlayacak faaliyetler uyguladıklarını ve onlara bir yol haritası belirlediklerini vurguladı.