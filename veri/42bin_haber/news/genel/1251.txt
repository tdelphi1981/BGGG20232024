'Kayıp kaçak', dağıtımda patron dönemini başlattı
Elektrik dağıtımı sektöründe faaliyet gösteren şirketler, seslerini daha etkin olarak duyurmak ve çözüm bulmak amacıyla biraraya gelerek Nihat Özdemir'i başkan seçtiler. Listede Ahmet Çalık, Cemil Kazancı, Mehmet Cengiz gibi isimler var
 ESİN GEDİK
 Türkiye elektrik dağıtımının yarısının özelleştirildiği ve bir ay içinde Akdeniz, Boğaziçi ve Gediz elektrik dağıtım bölgelerinin ihale edileceği dönemde, elektrik dağıtım şirketleri harekete geçti. Bugüne kadar ihaleleri kazanan ve faaliyetlerine başlayan dağıtım şirketleri, kar edemediklerini, sorunlarının siyasi ve ekonomik olarak daha güçlü ifade edilmesi gerektiğini düşünerek Elektrik Dağıtım Hizmetleri Derneği'nin (ELDER) yönetimini güçlendirme kararı aldı. Önceki gün yapılan ELDER genel kuruluna iş dünyasının önemli isimleri katılarak yönetime girdiler. 
 OLAĞANÜSTÜ genel kurulu öncesi bir araya gelen aralarında Limak'ın patronu Nihat Özdemir, Ahmet Çalık, Cemil Kazancı, Mehmet Cengiz, Naci Koloğlu, İbrahim Çeçen'in de bulunduğu işadamları, derneğin başkanının etkili bir işadamı olmasını ve tüm elektrik dağıtım şirketi sahibi patronların dernek yönetiminde yer almasına karar verdi. Bu kapsamda Bereket Enerji'nin sahibi Ceyhan Saldanlı'nın başkanlığını yürüttüğü ancak yeni dönemde MÜSİAD eski Başkanı ve AKP milletvekili Ali Bayramoğlu ile Enerji ve Tabii Kaynaklar Bakanı Taner Yıldız'ın hemşehrisi Kayseri Elektrik A.Ş eski Genel Müdürü Şadi Büyükhececi'nin ismi geçen ELDER başkanlığına Nihat Özdemir'in getirilmesi başkan yardımcısının ise Cemil Kazancı olması üzerinde anlaşıldı. Yeni yönetim 15 kişiye çıkarılırken bu yönetime Ahmet Çalık, Cemil Kazancı, Mehmet Cengiz gibi isimler girdi.
 ELDER'in yeni yönetimi
 Alişan Arıkan (Akedaş), Cemil Kazancı (Aksa), Hidayet  Atasoy (Kayseri), Celal Koloğlu (Kolin), Mehmet Cengiz (Cengiz İnşaat), Ali Murat Korkmaz (Aydem), Ahmet Çalık (Çalık Holding) Nihat Özdemir (Limak) İbrahim Çeçen (IC Holding), Ceyhan Saldanlı (Aydem), Ahmet Ümit Danışman (Ak Enerji), Sebahattin Yıldız (Yıldızlar SSS Holding), Selahattin Hakman (Enerjisa), Ayhan Yavrucu (Alarko), Haşim Keklik (TEDAŞ).