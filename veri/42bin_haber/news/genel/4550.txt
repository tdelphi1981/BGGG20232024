Notos sordu, kültür-sanat dünyası yanıtladı
Notos dergisinin geleneksel hale getirdiği ve bu yıl Türk edebiyatından hangi yazarın Nobel Edebiyat Ödülünü almasını istersiniz? diyerek yaptığı soruşturması sonuçlandı. 274 kişinin katıldığı soruşturmada ilk üç sırayı Yaşar Kemal, Leyla Erbil ve Gülten Akın aldı.
Edebiyatımızın önde gelen dergilerinden Notos, her yıl farklı bir konuda düzenlediği geleneksel yıllık soruşturmalarının yedincisinin sonuçlarını Şubat-Mart sayısında açıkladı.  
Konusu Türk edebiyatından hangi yazarın Nobel Edebiyat Ödülünü almasını istersiniz? olarak belirlenen Notosun 38. sayısındaki soruşturmasına kültür sanat dünyasından 274 kişi katıldı.  
Nobel Edebiyat Ödülünü alması en çok istenen yazarlar sıralamasında Yaşar Kemal birinci sırada yer alırken onu yazar Leyla Erbil ile şair Gülten Akın takip etti. Listede yer alan diğer edebiyatçılar ise Adalet Ağaoğlu, Hasan Ali Toptaş, Murathan Mungan, İhsan Oktay Anar, Enis Batur, Latife Tekin ve Tahsin Yücel olarak sıralandı. 
SEMİH GÜMÜŞ: BİZDEKİ EĞİLİMİ GÖRMEK İSTEDİK  
Notos Dergisi Yayın Yöntmeni ve eleştirmen Semih Gümüş soruşturmayı yapmalarının nedenini ve çıkan sonuçları şöyle değerlendirdi:  
Nobel Edebiyat Ödülü, kendisiyle yapamadığımız gibi, uzak durmayı da pek denemediğimiz bir çekim merkezi. Bizden uzakta, birilerince tasarlanıp uygulanmaya başlamış ama bütün dünyayı şu ya da bu ölçüde ilgilendirmiş. Biz de Nobel Edebiyat Ödülünü kimin aldığını her yıl konuştuk, bunun üstünde durduk, olumlu bulduk ya da sert sözlerle eleştirdik. En çok da Nobel Edebiyat Ödülüne kimin değer görülüp görülemeyeceğini ya da ödülün edebiyatın dışındaki hangi nedenler yüzünden verildiğini tartıştık. Yazarları, okurları, yayıncıları ve bunların dışında kalan çeşitli kesimleri yakından ilgilendiren, merakları kışkırtan Nobel Edebiyat Ödülünü, Notosun geleneksel yıllık soruşturmalarının bu yılki konusu olarak seçmeye karar verdik. Herkesin kendince önemli bulduğu, en beğendiği, en sevdiği, ödüle en çok değer gördüğü yazarlar, şairler. Bugünkü edebiyatımızın yazarı ve okuruyla bu konudaki eğilimini gösteren bir sonuç ortaya çıkarabilmek için. 
 ÜÇ KİŞİDEN İKİSİ YAŞAR KEMAL DEDİ 
 Başvurduğumuz yazarlardan üç yazar adı önermelerini istedik. Soruşturmamıza katılan 274 kişi, 86 yaşayan yazarın adını verdi. Önerilen yazarlar en çok önerilenlerden başlanarak sıralandı. Anlamlı bir toplam olabileceğini düşünerek, ilk yirmi yazarı açıklamaya karar verdik.  
 Türk Edebiyatından Hangi Yazarın Nobel Edebiyat Ödülünü Almasını İstersiniz? soruşturmasında 274 seçicinin ilk sıraya değer gördüğü Yaşar Kemal, edebiyat kamuoyumuzun genel onayını gösteriyor. Bunu hemen belirtebiliriz. Yaşar Kemal, soruşturmaya katılan her üç kişiden ikisince önerilmiş. Yaşar Kemal adı, Nobel Edebiyat Ödülünden söz edildiğinde uzun yıllardan beri her zaman akla ilk gelen ad olmamış mıdır. 
 Listede Yaşar Kemalden sonra gelen Leylâ Erbil, Gülten Akın, Adalet Ağaoğlu ya da yirmi kişilik listede yer alan Tahsin Yücel, Ferit Edgü, Selim İleri, Füruzan, Ahmet Oktay, Sezai Karakoç, Vedat Türkali adları da demek ki edebiyatımızın önceki kuşaklarından ilk akla gelen yazarlardır.  
 Bu tür soruşturmalarda yapılan seçimlerin geçmişin ustalarına dönük olduğunu hemen her zaman görüyoruz. Bu kez yirmi kişilik listenin yarısını önceki kuşaklar oluşturuyorsa, neredeyse öteki yarısını da yeni kuşak yazarların oluşturması da kayda değer bir sonuç olmalı. 1950 sonrası doğumlu yazarlar Cemil Kavukçu (d. 1950) ve Enis Batur (d. 1952) ile başlıyor, sonra en gençleri Barış Bıçakçıya (d. 1966) varıyor. Demek ki yeni kuşakların en gençleri arasındaki iyi yazarlar, eski kuşakların yanında anılıyor artık. Bunun edebiyatımızın bugünü için olumlu bir saptama yerine geçtiği de belirtilmeli. 
İLK ON İSİM 
1- Yaşar Kemal 
2- Leylâ Erbil 
3- Gülten Akın 
4- Adalet Ağaoğlu 
5- Hasan Ali Toptaş 
6- Murathan Mungan 
7- İhsan Oktay Anar 
8- Enis Batur 
9- Latife Tekin 
10-Tahsin Yücel