Enflasyon yeni yıla yükselişle başladı
Enflasyonda yılın ilk verisi açıklandı.
 Yılın ilk ayında enflasyon TÜFE'de yüzde 1.65 artarken, ÜFE'de yüzde 0.18 geriledi. Yıllık enflasyon TÜFE'de yüzde 7.31'e yükseldi.
 Türkiye İstatistik Kurumu (TÜİK) verilerine göre enflasyon Ocak ayında TÜFE yüzde 1.65 arttı, ÜFE 0.18 düştü. CNBC-e'nin anketinde Ocak'ta TÜFE'de ortalama yüzde 1.12 artış bekleniyordu.
 Yıllık enflasyon TÜFE'de 7.31'e yükselirken, ÜFE'de yüzde 1.88'e geriledi. Enflasyon 2012'yi yüzde 6.16'da tamamlamıştı.
 Merkez Bankası'nın yakından izlediği çekirdek enflasyon yıllık bazda yüzde 5.72 arttı.
 EN YÜKSEK ARTIŞ ALKOL VE TÜTÜNDE
 TÜFE'de aylık en yüksek artış zamların etkisiyle yüzde 14.26 ile alkollü içecekler ve tütün grubunda gerçekleşti.
 Endekste yer alan gruplardan gıda ve alkolsüz içeceklerde yüzde 4, çeşitli mal ve hizmetlerde yüzde 1.71, ev eşyasında yüzde 1.08, lokanta ve otellerde yüzde 0.95, konutta yüzde 0.70, sağlıkta yüzde 0.50, ulaştırmada yüzde 0.50, eğlence ve kültürde yüzde 0.24, eğitimde yüzde 0.10 artış görüldü. Haberleşmede yüzde 0.02, giyim ve ayakkabıda yüzde 6.95 düşüş meydana geldi.
 Yıllık bazda en yüksek artış yüzde 15.35 ile alkollü içecekler ve tütün grubunda gerçekleşti. Onu konut (yüzde 10.69), lokanta ve oteller (yüzde 9.52) ve giyim ve ayakkabı (yüzde 9.27) izledi.
  