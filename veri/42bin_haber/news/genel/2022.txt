Kredi kartı kullanırken en sık yapılan 10 hata!
Kredi kartı kullanmaktan vazgeçemeyen ve bankaları şikayet yağmuruna tutan tüketiciler en çok bu hataları yapıyor.
 Kart sahiplerinin sikayetvar.com’a gönderdikleri şikayetler sonrası çıkarılan analiz ilginç sonuçları ortaya çıkardı. Siz siz olun bunları yapmayın:
 1. İhtiyaç Olmamasına Rağmen Kart Almak: “Bankaların ısrarlarına dayanamayarak kredi kartlarını aldım. Farklı bankalara ait en az 5 tane kredi kartım oldu. Hepsi cüzdanımda duruyordu ama sadece ikisinden alışveriş yapıyordum. Yıl bitiminde tüm bankalar borç gönderdi. Hepsine kart aidatı ödemek zorunda kaldım. Hatta önceki bir kart aidatını ödemediğim için icra mektubu dahi geldi. Belki ihtiyacım olur diye almıştım ihtiyacım olmadığı gibi borçlu çıktım. Kullandığım kartların da faizleri, hesap işletim ücretleri, aidatları ve masrafları harcamalarımdan daha fazla. Borç batağına girdim.”
 
 2. Kredi Kartı Borcunu Eksik Yatırmak : “Ödeyebileceğimden fazla harcama yaptım ve nakit çektim. Borcumu sürekli eksik yatırdım ve faizleri ile borcum sürekli katlandı. Aylık ödenmesi gereken tutarı ödeyemedim borcuma tüm borcum üzerinden faiz işletildi. Her ay borcum daha da katlandı. Şimdi ödeyemez duruma geldim.”
 3. Haberi Olmadan Kart Sahibi Olmak: “Kredi kullanırken imzalattıkları sözleşmede kredi kartı şartı koymuşlar. İmza atarken onu da kabul etmişim ama haberim yok. Kargodan kart geldi hiç kullanmadım. Birkaç sene sonra kullanmadığım karta icra geldi. Kredi kartı aidatı işletilmiş. Bankalar kredi kullanan vatandaşlara kredi kartı şartı koyuyor mağdur ediyor.”
 4. Kredi Kartına Yapılan Sigortadan Habersiz Olmak: “Mesleğim gereği üyesi olduğum bir kurumun ödeme politikası yüzünden bankadan kredi kartı almam gerekti. Haberim olmadan kart alırken sigorta yapılmış. Habersiz yapılan sigortadan kredi kartı hesap özetim geldiğinde haberim oldu. Yaptığım aylık harcama kadar sigorta bedeli ödemek zorunda kaldım.”
 5. Faiz Oranlarına Dikkat Etmemek: “Kredi kartı borcumu ödeyip borcumu kapatmak istedim. Kredi kartı alırken faiz oranlarını araştırmamıştım. Faiz oranlarını ödemekten kredi kartını hala kapatamadım”
 6. Sözleşmeleri Dikkatli Okumamak: “Kredi kartı alabilmek için bir sözleşme imzalattırdılar.Kredi kartı sözleşmesi sayfalarca olduğundan okumadan imzaladım. 1 ay sonrada kredi kartı yollamışlar. Bana herhangi bir ekstre ve bilgilendirme gelmeden telefonuma bir mesaj geldi ve kredi kartı borcumu ödemediğime dair son ödeme tarihi geçmiş. Kart sözleşmesinde kart aidatını kabul etmişim ve bu borç kart aidatıymış.”
 7. Kredi Kartının Peşine Düşmemek: “2006 yılında askerdeyken banka adıma talebim olmadan kart çıkarmış. Kartın başkasına teslim edildiğini 2011’de bankanın hukuk bürosundan gelen mesaj ile öğrendim. Kartın üzerimde gözüktüğünü ve yasal takibe girdiğini söylediler. Maaşıma da haciz geldi. Bende bu durumu görünce savcılığa banka hakkında dilekçe verdim. Savcılıktaki şikâyetim sonuçlanmadan önce 2012 yılının mayıs ayında icra müdürlüğünden maaşıma icra geldiğini duyunca üzerimde gözüken borcu yani 285 TL’yi bankaya yolu ile ödedim. Savcılığın verdiği kararı öğrenince şok oldum. Çünkü kovuşturmaya yer olmadığına dair karar alınmıştı. Karar ve sonucu aşağıda yer almaktadır. Kararda 2011 yılı ve öncesinde benim kredi kartı talebinde bulunmadığımı, 2006 yılında adıma kredi kartı düzenlendiğini fakat şahsıma teslim edilmediği, kart kapatılmadığından dolayı da yasal takibin başlatıldığı yer almaktadır.”
 8. Kredi Kartında Borç Bırakmak: “Kredi kartımı kapatmaya karar verdim borcumu kapattım. Kredi kartımda faizlerden dolayı eksik ödeme alınmış ve 3 kuruşluk bir borç kalmış. Bankadan borç bilgisi geldiğinde şok oldum. Borç faizi ile 100 TL’yi geçmiş. 3-5 kuruş için binlerce TL'lik harcama yapan müşterileri kaybetmeye mahkum olan bu banka sonradan da müşteri kazanmak için neredeyse sokakta kart dağıtıyor.”
 9. Kredi Kartını Kırıp Atmak: “Kredi kartıma ait tüm borcumu ödeyerek kapattım. Banka çalışanı ‘Kartınızı kırıp atabilirsiniz’ dedi. Yıllar sonra 500 TL’den fazla borcum olduğu gerekçesiyle bana haciz işlemi başlatıldığına dair kağıt aldım. Hesapları kontrol ettirdim para yatmış ama kartım iptal olmamıştı. Peşinden ekstre ücreti diye 2.5 TL para kesilmiş ve hesap tekrar eksiye düşürülmüş. Onun üzerinden yürüyen faiz avukat masraflarıyla beraber 500 TL'yi geçmiş. Böyle bir şey olabilir mi?”
 10. Ödemeyi Geciktirmek: “Düzenli bir gelirim olmadığı için kredi kartı borcumu sürekli geciktirerek ödedim. Anladım ki geciktirmek belki de minimum tutar ödemekten daha kötü bir hataymış.Gecikme faizi ödemekle kalmadım kredi kartı ödemelerimin düzenli olmayışı kayıtlara geçmiş. İhtiyacım olduğunda kredi çekmek istedim fakat kredi kartı ödeme geçmişim göz önüne alındı olumsuz yanıt verildi.”
  