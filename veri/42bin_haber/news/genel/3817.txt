Siyaset ve ilaç dünyası 'milli hap' için tek yumruk!
'Milli hap' için başlatılan seferberlik yankı buldu. Türkiye yerli ilaca tam destek veriyor. Tabi içeride üretmek daha karlıysa
 Hakkı KURBAN / ANKARA
 Başbakan Recep Tayyip Erdoğan'ın talimatıyla, Bilim ve Teknoloji Yüksek Kurulu'nun (BTYK) 'milli hap' için düğmeye basması büyük yankı buldu. AKŞAM'ın dün manşetten duyurduğu gelişme sağlık ve ilaç sektörleri kadar, vatandaşlardan ve siyaset dünyasından da destek aldı. Sağlık Bakanlığı Türkiye İlaç ve Tıbbi Cihaz Kurumu  Başkan Yardımcısı Hakkı Gürsöz, 'Bu, bakanlığın stratejik hedefleri arasında. Kararla birlikte bu yöndeki çalışmalar hız kazanacak' derken, TBMM Sağlık Komisyonu Başkanvekili ve AK Parti İstanbul Milletvekili Türkan Dağoğlu da şunları söyledi: 'BTYK'nın konuyla ilgili tespitleri, önümüzdeki hafta komisyon gündemimize gelecektir. Orada yapılacak değerlendirmeler ışığında biz de bir yol haritası çizebiliriz. Elbette, bu yöndeki çalışmaların Türkiye'ye çok büyük katkısı olacaktır. Tabi, bazen yurt dışından alınan ilaçlar da çok ucuza malolabiliyor. Bu hesapların iyi yapılması gerekiyor.'
 20 yıllık çalışma gerekiyor
 NOBEL İlaç Tıbbi Değerlendirme Müdürü Dr. Hasan Ersin Zeytin: İhracatta da biraz hem sağlık bakanlığının hem diğer bakanlıkların önümüzü açacak girişimlerde bulunması gerekiyor. Yeni moleküller gelişimi konusunda ilaç ARGE'si uzun soluklu bir süreç. En azından 20 yıllık çalışma gerekiyor. Yeni dünyada olmayan moleküller geliştirebilirsek, zaten bütün dünyaya ihracatımız daha iyi bir yerde olacaktır.