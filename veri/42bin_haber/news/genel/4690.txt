İspanyol'lar çok kızdı
Avrupa'da ekonomik krizin en çok etkilediği ülkelerden biri olan İspanya'da iktidarın karıştığı yolsuzluk iddiaları kamuoyunda büyük tartışmalara neden oldu.
   El Pais gazetesi, üzerinde iktidardaki Halk Partisi saymanı Luis Barcenas'ın el yazısının olduğu belgeleri yayınlayarak, parti kasasından Başbakan Mariano Rajoy ve Genel Sekreter Dolores de Cospedal'a yasadışı para aktarıldığını iddia etti. Habere göre Rajoy'a 11 yılda parti kasasından aktarılan miktar 25 bin euro'yu geçti. Yine gazetenin iddiasına göre, 1997'den bu yana her genel başkan ve yardımcısı partinin "örtülü ödeneği"nden yararlandı. Bu arada isimleri yolsuzluk skandallarına karışan bazı firmalara da parti kasasından büyük yardımlar yapıldığı öne sürüldü.  
 İŞSİZLİK YAKIYOR 
  İspanya'da bir hafta önce açıklanan rakamlara göre işsizlik oranı yüzde 26. Genç işsiz oranı ise yüzde 58.7. İspanya, Yunanistan'la birlikte Avrupa'nın en yüksek işsiz oranına sahip iki ülkeden biri. Yine Barcenas
 Halk Partisi ve Barcenas ile geçen hafta da farklı iddialar gündeme gelmişti. Barcenas'ın İsviçre bankalarına 22 milyon euro kaçırdığı ve bu paranın bir kısmının vergi affıyla aklandığı iddiaları büyük tartışma yaratmıştı. Halk Partisi suçlamaları reddettiğini ve konuyla ilgili soruşturma açıldığını söylemiş, ancak özellikle muhalefetten gelen tepkileri dindirememişti.  