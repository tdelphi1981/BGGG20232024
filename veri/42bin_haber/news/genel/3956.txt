TSK'dan siber savunma merkezi
BAŞTA YÖK olmak üzere kamu kurumlarının internet sitesini çökertip yüzlerce sayfa belge yayınlayan RedHack grubunun eylemleri sürerken, Genelkurmay Başkanlığı, siber saldırılara karşı sistemlerinde her türlü önlemi aldığını açıkladı.
Genelkurmaydan yapılan açıklamada, siber olaylara karşı 7/24 esasına göre müdahale edildiği bildirildi. Genelkurmay Başkanlığından yapılan açıklama şöyle:

SİSTEMLERİN SİBER SAVUNMASI YAPILIYOR

Türk Silahlı Kuvvetleri; kara, deniz, hava ve uzay harekât alanlarının yanında, yeni bir harekât alanı olan siber ortamda da yeteneklerini geliştirmektedir.

Bu kapsamda; siber tehditleri önleyerek, gelişmiş siber savunma ikaz ve tepki sistemlerine sahip güçlü bir merkezi siber savunma yeteneği kazanmak maksadıyla 2012 yılında TSK Siber Savunma Merkezi Başkanlığı teşkil edilmiştir.

TSK Siber Savunma Merkezi Başkanlığı; Ulaştırma, Denizcilik ve Haberleşme Bakanlığı, TÜBİTAK ve diğer kamu kurumları ile koordineli olarak faaliyetlerini icra etmektedir. Ayrıca NATO ile eşgüdüm içerisinde görevlerini ulusal ve uluslararası alanda yürütmektedir. Bu kapsamda;

TSKnın kullandığı siber ortamda bulunan tüm sistemlerin siber savunması yapılmakta,

Siber olaylara 7/24 esasına göre müdahale edilmekte,

Ulusal olarak ve NATO tarafından icra edilen tatbikatlara iştirak edilmekte,

TSK çapında bilinçlendirme ve eğitim faaliyetleri yürütülmekte,

TSK tarafından kullanılan ağlarda düzenli olarak siber güvenlik denetlemeleri ve testleri yapılmaktadır. 
 