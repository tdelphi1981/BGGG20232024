Ermeni uçağına 'rutin' arama
Halep'e yardım götüren Ermenistan uçağı, Erzurum'a iniş yaptı. Kafalar karışırken aramanın 'teknik uygulama' olduğu ortaya çıktı...
 Levent AKPINAR / ERZURUM
 Ermenistan'dan Suriye'nin Halep kentine yardım malzemesi taşıyan Ermenistan uçağı Erzurum'a indirilip arandı. F-16'ların indirdiği Suriye uçağı ve Şam'a hava sahasının kapatılmasının hemen ardından yaşanan olay heyecan dalgası yarattı. Ancak kısa sürede olayın 'teknik iniş' olduğu ortaya çıktı.  Buna göre Air Armenia Havayolu şirketi, Sivil Havacılık Genel Müdürlüğü'ne 10 Ekim günü Erivan-Halep güzergahında, 14  ton gıda maddesi taşıma talebiyle başvurdu. Antonov 12 tipi uçağın kargo yükünün, ayçiçek yağı, pirinç, şeker gibi gıda yardımı olduğu beyan edildi. Şirket 'teknik iniş' şartını kabul etti. Bunun üzerine uçak dün 11.15'te Erzurum'a indi, arama yapıldı.
 ÇALIŞMA 6 SAAT SÜRDÜ
 Arama 6 saat sürdü, ardından kargolar yüklendi ve uçak 17.15'te Halep'e havalandı. Vali Yardımıcısı Özgür Arslan şunları söyledi: Cumartesi günü Dışişleri'nden gelen yazıda uçağa şartlı izin verildiği belirtildi. Gümrük görevlileri, askeri mühimmat konusunda uzmanlar, emniyetten arama ekipleri, sağlık görevlileriyle beraber uçağı bekledik. Denetimler yapıldı. Bin 400 paket yardım malzemesi olduğu bize beyan edildi. Uçağın kargosu geri yüklendi. Kapılar kapatıldı.'
 Air Armenia: Zorunlu iniş değil, 'şov yapılıyor'
 AİR Armenia Genel Müdürü Arsen Avestiyan, kargo uçağının zorla iniş yapmadığını, önceden varılan bir mutabakat uyarınca indiğini ifade etti. 15 ton gıdanın Halep'e götürüldüğünü belirten Avestiyan, 'Türk tarafının, medyanın yardımıyla zorla iniş olduğunu söyleyerek, planlanan iniş konusunda şov yapmaya çalıştığını' savundu.
 Bir hafta önce anlaşmıştık olağanüstü bir durum yok
 Ermenistan Dışişleri Bakanlığı Sözcüsü Tigran Balayan, 'Olağanüstü bir şey yok. Ermeni uçağının Türkiye'ye uğraması planlanmıştı' dedi. 
 ERMENİLERE GİDİYOR: Ermenistan Sivil Havacılık Kurumu ise yardımın Suriye'deki Ermeni toplumuna gönderildiğini, arama mutabakatına 1 hafta önce varıldığını kaydetti. (ANKA)
 İnsani yardıma engel çıkarmıyoruz
 AZERBAYCAN'DA bulunan Dışişleri Bakanı Ahmet Davutoğlu şu bilgileri verdi: Ermenistan, 10 Ekim'de Halep'e insani yardım malzemesi götürmek üzere uçuş izni talep etti. Türkiye de uluslararası hukuk kuralları çerçevesinde teknik iniş şartıyla izin verdi. Uygulama rutin. Türkiye bundan sonra da Suriye'ye gönderilecek insani yardıma engel çıkarmayacaktır. Fakat içeriği belli olmayan kargolarda da aynı tutumu sergileyecek. (AA)
 İşimizi iyi yapıyoruz
 Başbakan Yardımcısı Bülent Arınç, F-16'lar tarafından indirilen Suriye uçağında uygun olmayan malzeme bulunduğunu hatırlatarak, 'Ermenistan tarafından şu beyan edilmişti; 'Biz insani yardım amacıyla Halep'e gidiyoruz.' Uçak indirildi, incelendi ve beyanın doğru olduğu anlaşıldı. Demek ki bu konuda çok ciddiyiz. Çok iyi takip ediyoruz işimizi yapıyoruz' dedi.
 Ulaştırma, Denizcilik ve Haberleşme Bakanı Binali 
 Yıldırım: Teknik iniş ne demek, pilotun kendi rızasıyla iniş talebinde bulunmasıdır. Teknik inişin havacılıktaki tanımı pilotun bir ihtiyaç duyması halinde iniş yapmak istemesidir. İniş talebinde bulunmuş, talep uygun görülmüştür. (AA)
 Sözleşmeye uygun
 Diplomatik kaynaklar sivil uçuşa teknik iniş kaydıyla üst uçuş izni verilmesinin Şikago Sivil Havacılık Sözleşmesi'ne uygun; havacılıkta rutin sayılan bir uygulama olduğunu vurguladı.