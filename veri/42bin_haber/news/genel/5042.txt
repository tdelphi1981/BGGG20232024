Pemex'teki patlamanın sebebi metan gazı
Meksika'da devlete ait bir petrol şirketinin genel merkezinde meydana gelen ve 37 kişinin yaşamını yitirmesine neden olan patlamaya, gaz kaçağının yol açtığı belirlendi.
Yetkililer, perşembe meydana gelen patlamanın ardından Meksikalı, İspanyol ve İngiliz uzmanlar tarafından Petroleos Mexicanos (şirketinin yönetim binasında yapılan incelemelerde herhangi bir patlayıcı izine rastlanmadığını açıkladı. 
Yapılan incelemelerde binanın bodrum katında gaz kaçağı olduğunu belirleyen uzmanlar, ufak bir kıvılcımın patlamaya yol açmış olabileceğine dikkati çekti. 
Yapılan otopsilerde de ölenlerden 3'ü hariç hiçbirinde yanık izi olmadığı belirlendi. 
Patlamada ağır yaralanan bir işçinin hastanede yaşamını yitirmesi sonucu ölü sayısı 37'ye yükseldi. 
Yaklaşık bin 700 kişinin çalıştığı binada meydana gelen patlamada 120 kişi de yaralanmıştı.