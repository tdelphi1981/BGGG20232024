Her gün yeni bir uyarı
Türkiye'de her 10 kişiden 1'i kronik böbrek hastası. 2 buçuk milyon insan ise kritik derecede böbrek hastası. Bu rakamlar 14 Mart Dünya Böbrek Günü dolayısıyla Türk Nefroloji Derneği'nin yaptığı basın toplantısında açıklandı. Uzmanlar çok tartışılan bir diğer önemli konu hakkında da konuştu.
Gazi Üniversitesi'nden Prof. Dr. Selim Arınsoy, özellikle bitkisel gıda takviyelerine karşı uyardı. Birçok kişinin hayatını kaybettiği özellikle zayıflama amacıyla kullanılan gıda takviyelerinin tehlikesine dikkat çeken Arınsoy, kısa bir süre önce 18 yaşındaki bir hastasının zayıflama çayı içtikten sonra böbrek yetmezliğine yakalandığını ve bu yüzden artık hayatı boyunca diyalize girmek mecburiyetinde olduğunu söyledi.  

Gıda, Tarım ve Hayvancılık Bakanlığı tarafından ruhsat aldığı için, içinde tam olarak neler olduğu bilinmeyen bu gıda takviyelerinin kullanım amacı ne olursa olsun asla tercih edilmemesi gerektiğini söyledi ve ekledi: "içinde ne olduğunu bilmediğiniz hiçbir şeyi içmeyin." 

RİSK FAKTÖRLERİ NELER 
  
Ankara Üniversitesi'nden Prof. Dr. Kenan Ateş de kronik böbrek hastalığı için risk faktörlerini şöyle sıraladı:  
  
DİYABET 
  
Türkiye'deki şeker hastalarının  yüzde 10 ile 20'sinde böbrek hastalığı olduğuna dikkat çeken Ateş, Türkiye'de diyalize girenlerin yüzde 37'sinde diyabet olduğunu ve diyabetin böbrek hastalığı için önemli etkenlerden biri olduğunu söyledi.  

HER 3 YETİŞKİNDEN 1'İ TANSİYONUNU HİÇ ÖLÇTÜRMEMİŞ  

Hipertansiyon hastasının sayısının da ülkemizde yüksek olduğunu belirten Ateş çarpıcı bir istatistiği de sundu: yetişkinlerin 3'te 1'i tansiyonunu ölçtürmüyor.  

Obezite, sigara, kalp damar hastalıkları, yaş, kan yağlarından yükseklik, böbrek taşı, düşük doğum ağırlığı, tekrarlayan idrar yolu enfeksiyonları da böbrek hastalıklarını etkileyen faktörler arasında. 

10 KİŞİDEN 1'İ HASTALIĞINI BİLİYOR 

Her 10 kronik böbrek hastalarından ancak 1'i hastalığını biliyor. Kanda sadece kreatinine bakılarak böbrek fonksiyonları ile ilgili bilgi sahibi olabildiklerini belirten Prof. Dr. Selim Arınsoy, basit bir idrar tahlilinin belki de hayatlarını kurtarabileceğini söylüyor. Kronik böbrek hastalıklarının en başında az bir miktarda protein kaçağı olduğunu belirten Arınsoy, bunun tek bir tahlille ortaya çıkarılabileceğini belirtiyor.  
  
  
  
  
 