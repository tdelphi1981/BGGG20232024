Türkiye'de bir ilk
Türkiye'nin ve İstanbul'un ilk hidrojen dolum istasyonu Eyüp'teki Feshane Otoparkında açıldı.
 Açılışa İstanbul Büyükşehir Belediye Başkanı Kadir Topbaş, Birleşmiş Milletler Sınai - Kalkınma Teşkilatı - Uluslararası Hidrojen Teknolojileri Merkezi'ni ( UNIDO - ICHET ) temsilen James Wetherilt ile Yıldız Teknik Üniversitesi Rektörü Prof. Dr. İsmail Yüksek ile diğer yetkililer katıldı.
 " BU TESİSİN SAYISINI İSTANBUL'DA ARTIRACAĞIZ " 
 İstasyon alanına gelen Topbaş önce istasyonu inceledi , ardından da yetkililerden bilgi aldı. İstanbul Büyükşehir Belediye Başkanı Kadir Topbaş, " Türkiye'de ilk defa bir hidrojen dolum tesisinin Haliç sahilinde ve sadece araçlara değil otomobillere değil, deniz taşıtlarına da dolum yapabilecek bir niltelikte olması açısından dünyada ilkler arasında konuşacağımız bir olguyu burada görmekteyiz. Bir başlangıç. Bir adım atıyoruz. Arkası inşallah gelecek. Gelecek yıllarda bu çok daha yaygın olacak bu. İlk adım. Sudan enerji elde etmek olayını bugün burada konuşuyoruz ve başarılan bir teknolojik gelişmeden bahsediyoruz. Çok basit bir olay değil.Çünkü yıllardan beri bilimadamlarının üzerinde hassasiyetle durduğu, BM'nin ciddi destek verdiği bir çalışma bu" diye konuştu. Hidrojen enerjisiyle çalışan bir otobütün hazırlandığından bahseden Topbaş, " İstanbul'da da bunu, hattâ bu hatta da devreye sokarak, bir model olarak çalıştırmayı arzu ediyoruz. Yine aynı şekilde Yıldız Teknik Üniversitesiyle yapılan bir çalışma var. Bir tekne. Hem güneş enerjisini alan hem de hidrojen enerjisiyle çalışacak olan bir sistem. Birazdan buraya gelecek onun da dolumunu yapacağız " dedi. Hidrojen enerjili araç üretiminin artmasını temenni eden Topbaş, " Biz de dolum tesisi sayısını artıracağız. Maliyetler oldukça düşük. 10 lira gibi bir rakamla 120 km, 130 km gidebiliyorsunuz. Bu müthiş bir olay. Hem maliyet olarak düşük hem de çevreyi kirletmiyorsunuz. Çevreye karşı saygılı ve çevre dostu dediğimiz bir sistem. Günlük 25 araçlık yakıt üreten bu tesisin sayısını İstanbul'da artıracağız. Hidrojen tesislerinin sayıları arttıkça da inanıyorum ki bu aracı edinme imkanı da artacaktır " şeklinde konuştu.
 Ardından UNIDO - ICHET adına James Wetherilt bir konuşma yaptı. Wetherilt, " Bugün açılışını yaptığımız tesis çalışmalarımızın son örneği. Buradaki dolum istasyonu araba, tekne ve otobüslere hidrojen yakıtı dolumu yapabilecek. Bu proje İstanbul'un dünya hidrojen haritasında yerini alabilmesine yönelik ICHET iş planında çok önemli bir yere sahiptir" dedi.
 HİDROJEN DOLUM İSTASYONUNDA ŞARJ EDİLDİ AMA ÇALIŞMADI 
 Konuşmaların ardından İstanbul Büyükşehir Belediye Başkanı Kadir Topbaş, hidrojen enerjisiyle çalışan otomobili test etti. Aracı kendisi kullanan Topbaş, aracın sessiz çalışmasını " Bu müthiş bir olay. Hiç ses yok " sözleriyle değerlendirdi. Ardından hem güneş enerjisi hem de hidrojen enerjisiyle çalışan tekne hidrojen dolum istasyonunda şarj edildi.Ardından çalıştırılmak için hazır hale gelen tekne bir türlü çalışmadı. Yıldız Teknik Üniversitesi öğrencileri tarafından yapılan tekne uzun uğraşlar sonucu çalıştı ve Haliç'te kısa bir gezinti yaptı.
 İSTANBUL VE TÜRKİYE'NİN İLK HİDROJEN DOLUM İSTASYONU
 Tesis sudan günlük 65 kilogram hidrojen üreterek kara ve deniz araçlarına yakıt dağıtabilme özelliğini taşıyor. Günlük ortalama 25 araç dolum kapasiteli tesiste otomobil, otobüs gibi kara araçlarına 350 bar basınçta dolum yapılabiliyor. Hidrojenli gemi ve tekne gibi deniz araçlara ise tesisten 220 bar basınçla dolum yapılabiliyor. Tamamen otomatik olan tesis 7 gün 24 saat çalışma esasına göre yapılandırıldı. Tesisteki hidrojen üretimi 20 liraya yapılıyor. Hidrojen ile çalışan bir otomobil istasyondan 1 kilogram hidrojen alarak 100 kilometre yol katediyor. 
  
  