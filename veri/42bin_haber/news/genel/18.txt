Bal üreticilerine 'destekleme uyarısı'
Türkiye Arı Yetiştiricileri Merkez Birliği (TAB) Yönetim Kurulu Üyesi Cafer Kaba, devletin kovan başına 8 lira olan desteğinin devam ettiğini belirterek, bal üreticilerini 12 Ekim'e kadar kovan sayılarını bildirmeleri konusunda uyardı.
 Kaba, AA muhabirine yaptığı açıklamada, devletin desteğiyle üreticilerin daha iyi ve kaliteli bal ürettiğini söyledi.
          
 ''Düzce, arıcılıkta mesafe kat etti'' diyen Kaba, kestane ve orman gülü balı üretimi konusunda ön sıralarda yer aldığını bildirdi.
          
 İthal bala karşı dikkatli olunması gerektiğini vurgulayan Kaba, ''Gürcistan balı, Akçakoca balı adı altında satılmaya çalışılıyor. Bu konuda tüketicilerimiz duyarlı olmalıdır. Gürcü balı da kestane balı ama arı görmemiştir. 'Merdiven altı' dediğimiz şekilde üretimi gerçekleştiriliyor. Cami önlerinde satımı gerçekleşiyor. Dışarıdan kestane balı 3,5 dolara gelirken, burada 25-30 liraya satılıyor. Burada Akçakoca balı kötülenmiş oluyor'' şeklinde konuştu.
          
 -''Kestane balı satışları her yıl artıyor''
          
 Kestane balı satışlarının her geçen yıl arttığına dikkati çeken Kaba, ''Kestane balı satışları her yıl artıyor. Geçen yıldan elimizde bal kalmamıştı. Düzce'de yeni merkezimizi açtıktan sonra bir kavanoz değil, 10 kavanoz satmaya başladık. Arıcılar Birliği olarak Türkiye'de talepte bulunan 10 ile balımızı gönderdik. İnternet üzerinden de satışlarımız devam ediyor'' dedi.
          
 Kaba, Türkiye'nin arıcılıkta ileri seviyeye ulaştığını kaydederek, ''Avrupa'da kişi başına düşen kovan sayısı 10 iken, Türkiye'de 127 civarında. Devletin kovan başına 8 lira olan desteği devam ediyor, üreticilerimiz 12 Ekim'e kadar kovan sayılarını bildirsin'' diye konuştu.
          
 Leonardo Da Vinci Projesi kapsamında Avrupa'ya eğitim amaçlı gezi düzenlediklerini vurgulayan Kaba, iki hafta boyunca Çekoslovakya, Macaristan, Slovakya, Avusturya ve Almanya'da 24 üreticiyle bal dolum tesislerini incelediklerini anlattı.
          
 AA