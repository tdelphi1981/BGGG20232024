Tren dehşetinde ilk perde
İstanbul Kadıköy Feneryolu Tren İstasyonu'nda, 4 yaşındaki oğlu Ege'yi banliyöye trenine bindirdikten sonra kapıların kapanmasıyla, peron ile tren arasına düşerek hayatını kaybeden Ebru Gültekin Ilıcalı'nın ölümüyle ilgili açılan davanın ilk duruşması dün görüldü.
 Kadıköy 5. Asliye Ceza Mahkemesi'nde Kondüktör Süleyman Uğur Özkoç ve makinist Abdullah Çiğdem hakkında 'Taksirle ölüme neden olma' suçundan 6 yıla kadar hapis istemiyle açılan davada sanıklar ve tanıklar kaza günü anlattı. Tutuksuz yargılanan makinist Abdullah Çiğdem 'Kondüktör bana yolcuların bindiğini ve hareket edebileceğimizi söyledi. Ben de hareket ettim' dedi. Kondüktör Süleyman Uğur Özkoç ise 'İstasyonun fiziki olarak bir bölümü görünmüyor. Binenleri kontrol ettim. Herkesin bindiğini gördükten sonra düdüğü çalarak telsiz ile hareket işareti verdim' diye konuştu. 
 STANDART DIŞI
 Duruşma dosyadaki eksikliklerin tamamlanması için ertelendi. Duruşma çıkışı basın açıklaması yapan bir grup, Ilıcalı'nın ölümüne sebep olan bir diğer etkenin ise işletme kusuru olduğunu ve tren ile peron arasındaki fazla açıklık olduğunu, bunun da uluslararası standartlara uygun olmadığını belirtti. Zana YAVUZ/ İSTANBUL