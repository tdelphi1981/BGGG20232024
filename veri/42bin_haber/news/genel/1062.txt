AEL'den papaz duası
Kıbrıs Rum Kesimi temsilcisinin F.Bahçe maçı, renkli görüntülere sahne olacak
 Ayasofya'yı gezecek, Boğaz turu yapıp, Nusr-Et'te kebap ziyafeti çekecek olan Limassol'un İstanbul programı yoğun Kıbrıslı Rumlar'ın seyahat planında Patrikhane'yi ziyaret de yer alıyor. Patrik Bartholomeos, AEL'i maç öncesi kutsayacak
 F.Bahçe'nin Avrupa Ligi'nde perşembe akşamı konuk edeceği AEL, maç öncesi Fener Rum Patriği Bartholomeos tarafından kutsanacak. AEL, 3 maçta 1 puanla son sırada ve gruptan çıkması mucize olur. Bu nedenle İstanbul'a maçtan çok turistik ziyaret için geliyorlar. Başta İstanbul sevdalısı olan Başkan Andreas Sofocleous olmak üzere Rum ekibi, ziyaret sırasında çok ilginç aktivitelere katılacak.
 YILDIRIM'IN ÖZEL JESTİ
 BAŞKAN Sofocleous, Güney Kıbrıs'taki maç sırasında F.Bahçe Başkanı Aziz Yıldırım'dan Ayasofya'yı gezme, Boğaz turu yapma, Nusr-Et'te kebap ziyafeti ricasında bulundu. Sofocleous'un Ada'daki misafirperverliğinden memnun kalan Başkan Yıldırım da bu isteklere olumlu cevap verdi.
 TAM DA MAÇ GÜNÜNDE
 RUM ekibi, İstanbul turunda Ayasofya gezisinin yanı sıra kutsal bir başka ziyarette daha bulunmayı planlıyor. AEL'in İstanbul'daki programında Patrikhane'yi ziyaret de yer alıyor. Patrik Bartholomeos'un AEL'li futbolcu ve yöneticileri F.Bahçe karşılaşmasının olduğu gün, Balat'taki patrikhanede kabul edip kutsaması bekleniyor.
 RUMLAR YARIN GELİYOR
 AEL'İN sözcüsü Abraham, güvenlik tedbirlerini görüşmek için İstanbul'a geldi. AEL kafilesi ise yarın İstanbul'da olacak. AEL'in İstanbul için maç bileti dahil 360 euroluk turuna ise rağbet olmadı. AEL resmi sitesinden F.Bahçe maçı için İstanbul'a gelecek uçakta hala boş koltuklar bulunduğunu duyurdu. AEL taraftarları da Fener Rum Patrikhanesi'ni ziyaret edecek. Maçın dostluk havası içinde geçmesi bekleniyor.
 Defansları çöktü
 AEL,  F.Bahçe maçı öncesi savunmada oynatacak futbolcu bulmakta zorlanıyor. Dosa Junior, kart cezalısı. Teknik Direktör Jorge Costa, sakatlıklarla da boğuşuyor. Marcos Airosa'nın oynayıp oynamayacağı bugün doktor kontrolünden sonra belli olacak. Sakatlığı geçen Christis Theophilou da henüz hazır değil. Maykon'un da en az 10 gün sahalardan uzak kalması bekleniyor.
 Fener'e yemekçi hakem
 UEFA, F.Bahçe-AEL maçına İzlandalı Kristinn Jakobsson'u atadı. Yardımcılıklarını Gudmundsson ve Gunnarsson yapacak. Jakobsson'un yemek şirketi var. Az sarı kart göstermesiyle ünlü. İspanya'nın Türkiye'yi 5-3 yendiği U19 maçında düdük çaldı. Kulüp takımlarımızın maçını ise yönetmedi.