Emeklilere zam müjdesi!
Çalışma ve Sosyal Güvenlik Bakanı Faruk Çelik yaklaşık bir yıldır çalışmaları süren intibak düzenlemesine ilişkin çalışmayı tamamladıklarını açıkladı.
 Çalışma hayata geçtiğinde 1.9 milyon işçi emeklisinin maaşı ocak ayında 322 liraya kadar artacak. Çelik, emeklilere müjdeyi vererek, ödemelerin ocak maaşına yansıtılacağını da bildirdi. Plan ve Bütçe Komisyonu’nda Çelik, bakanlığının bütçesine ilişkin yaptığı sunumda şunları vurguladı:
 AÇIK 5 MİLYAR AZALDI
 “İstihdamdaki artış, kayıt dışı ile mücadele ve prim yapılandırma gelirleri ile birlikte sosyal güvenlik açığı yılsonunda 5 milyar daha az gerçekleşecek. Buna göre, 2012 yılı sonunda 25.468 milyar lira olarak öngörülen sosyal güvenlik açığı 20 milyar 501 milyon lira olacak. Bu yılın sonunda 6111 sayılı yasa ile getirilen prim yapılandırma gelirleri de 3 milyar liraya ulaşacak.
 SGK GİDERİ 160 MİLYAR LİRA
 2012 yılı sonunda SGK gelirleri 140 milyar lira, giderleri de 160.5 milyar lirayı bulacak. Toplam prim gelirlerinin emeklilik ve sağlık giderlerini karşılama oranı geçen yıl 67.8 olarak gerçekleşirken, bu yıl ise yüzde 1.8 oranında düşüşle yüzde 66’ya gerileyecek. Geçen yıl 17.4 milyon olan aktif sigortalı sayısı yüzde 3.5 artışla 2012 Ağustos sonunda 17 milyon 975 bine ulaştı. Dul yetim ve emekli aylığı alan pasif sigortalı sayısı da 10.3 milyon kişiye ulaştı.”
 200 müfettiş denetledi
 Bakan Faruk Çelik, geçen yıl hastanelere 318.6 milyon müracaat gerçekleştiğini belirterek, “Bunun için 21.9 milyarlık fatura tahakkuk ettirildi. Bu tutar 2012’nin ilk 8 ayında 262.5 milyon başvuruya karşılık 19 milyar lira oldu” dedi. Bakan Çelik ayrıca, İstanbul, Kocaeli ve Bursa illerinde 200 müfettişin 9 bin 501 işyerinde denetim yaptığını belirterek, denetimlerde 319 tescilsiz işyerine rastlandığını 57 yabancı uyruklu ve 2 bin 197 işçinin kayıtdışı çalıştırıldığını açıkladı.