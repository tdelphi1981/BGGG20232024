Metroda intihar dehşeti
Seferler durduruldu, vatandaş yolda kaldı!
 Taksim Metrosu'nda yaşanan intiharın ardından seferler iptal edilirken, yolda kalan vatandaşlar zor anlar yaşadı.
 Cem TÜRKEL
 TAKSİM Metrosu'nda dün akşam saatlerinde görgü tanıklarının ifadesine göre; bir kadın kendini rayların üzerine bıraktı. Bu sırada hızla gelen metronun altında kalan kadını fark eden güvenlik görevlilerinin haber vermesi üzerine tren durduruldu. Trenle raylar arasına sıkışan ve parçalanan kadının cesedinin çıkarılması için metroya itfaiye, polis ve ambulans sevk edildi. Uzun süren çalışmalar nedeniyle metro seferleri iptal edildi. Olayla ilgili Cumhuriyet savcısı, olay yerinde metroda incelemelerde bulunurken, İBB tarafından yapılan açıklamada, 'Hacıosman Metrosu Taksim İstasyonu'nda bir vatandaşın raylara atlaması sonucu kaza meydana geldi. Adı henüz belirlenemeyen 40-45 yaşlarında bir kadın hayatını kaybetti. Kaza nedeniyle seferler aksamalı olarak yapılıyor. Taksim İstasyonu geçici olarak seferlere kapatıldı. Görgü tanıklarının ifadesine göre kadının intihar ettiği belirtiliyor' denildi.