Türkiye, piliç eti üretiminde üst sıraya yükseldi
Beyaz Et Sanayicileri ve Damızlıkçıları Birliği Derneği (BESD-BİR) Yönetim Kurulu Başkanı Sait Koca, Türkiye'nin dünya piliç eti üretiminde 8. sıraya yerleştiğini söyledi.
 Koca, AA muhabirine yaptığı açıklamada, piliç etinin en uygun fiyatlı ürün özelliğini sürdürdüğünü belirterek, kırmızı et üretiminin pek çok ülkede durağan olmasına karşın, piliç eti üretiminde belirgin bir artış gözlendiğini bildirdi.
          
 Her geçen gün artan dünya nüfusunun beslenmesiyle ilgili kaygıların devam ettiğini anlatan Koca, 2000 yılında 6 milyar 120 milyon olan nüfusun 2010 yılında 6 milyar 910 milyona yükseldiğini anımsattı.
          
 Dünya nüfusunun 2050 yılında 9 milyar 190 milyona ulaşmasının beklendiğine dikkati çeken Koca, ''Kişi başına aynı miktarda gıda tüketilse dahi 2050'li yıllarda yüzde 33 daha fazla gıda gereksinimi anlamına gelmekte. Nüfus artışının gelişmiş ülkelerde durma noktasına gelmesine, hatta gerilemesine karşın, geri kalmış ve gelişmekte olan ülkelerde çok yüksek seviyelerde olması, beslenme sorununu daha da çözülemez duruma getirmektedir'' diye konuştu.
          
 -Türkiye'nin rekabet avantajı-
          
 Koca, Dünya Sağlık Örgütü'nün (WHO) verilerine göre 840 milyon kişinin yetersiz beslenme nedeniyle fizyolojik açlık çektiğini anlatarak, aynı nedenlerle her yıl 5 yaşından küçük 6 milyon çocuğun hayatını kaybettiğini vurguladı.
          
 Her yıl 11 milyon kişinin açlık veya yetersiz beslenme nedeniyle hayatını kaybettiğinin tahmin edildiğini ifade eden Koca, ''Dünya nüfusuyla ilgili durum 
 Türkiye için de geçerlidir. Hatta Türkiye'deki nüfus artışı, dünya nüfus artışının biraz daha üzerinde gerçekleşmektedir. İnsanların sağlıklı beslenmesi ve genç nesillerin başarılı olabilmesi, hayvansal gıda tüketimi ile doğrudan ilişkilidir'' şeklinde konuştu.
          
 Dünyada piliç eti üretiminin 2007 ile 2011 yılları arasındaki süreçte yüzde 15,5 artış gösterdiğine işaret eden Koca, aynı süreçte Türkiye'deki artışın ise yüzde 54,1 seviyelerinde olduğunu bildirdi.
          
 ''Türkiye gibi hızlı büyüyen diğer bir ülke de Rusya'dır'' diyen Koca, ''Türkiye, dünya piliç eti üretiminde 8. sıraya yerleşmiştir. Rusya, Avrupa Birliği ülkeleri, Suudi Arabistan, Birleşik Arap Emirlikleri, Irak, İran, Mısır ve Türk Cumhuriyetleri Türkiye'ye yakın pazarlar'' ifadelerini kullandı.
          
 Küçük ithalatçılara satış yapabilme avantajının Türkiye'yi rekabetçi konuma getirdiğini vurgulayan Koca, bazı ithalatçı ülkeler için Türk kökenli ve Müslüman olmanın çeşitli avantajlar sağladığını anlattı.
          
 Koca, öncelikli hedef pazar belirlenen Suudi Arabistan ve Çin'e ihracata başlanmasının önemli olduğunu sözlerine ekledi.
          
 AA
  