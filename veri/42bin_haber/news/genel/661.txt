Yeni trend Yunanlara 'itelemek'
Yıllarca 'Yunanistan baklavamızı, kahvemizi, yoğurdumuzu çaldı' diye yakınmadık mı? İnternette gelişen bir kitlesel şaka sayesinde Türkler, 'Madem onları çaldınız bunlar da sizin olsun' diyor!
  KAAN KAVUŞAN
  kaan.kavusan@aksam.com.tr
 Son günlerde internet dünyasında yeni bir trend var. 'Mademki Yunanlar her şeyimizi sahipleniyor o zaman bunları da sahiplensinler' diyen Türkler sevmedikleri veya komik buldukları birçok şeyi Yunanistan'a mal etmeye başladı. Bu akım kısa sürede birçok Yunan'ı da tabiri caizse 'tuzağa düşürdü.' Bu garip eylem, sözlükler ve internet piyasasında 'Kötü olan her şeyi Yunanistan'a itelemek' tanımıyla hayat bulunca en azından bizim için komik sahneler ortaya çıktı.
 İlk olarak bu fikrin başlangıcı İnci Sözlük'te ortaya çıktı. Kullanıcılardan birisi 'Lan bu adamlar madem baklavamızı, tavlamızı ve kahvemizi çalıyorlar, Atilla Taş'ın Yam Yam Style'ını da bunlara iteleyelim' demesiyle eyleme geçildi. Tamamen doğaçlama bir şekilde gelişmeyen hareket, Yunanlar'ın bu durumu ciddiye almasıyla büyüdü ve bir akıma dönüştü.
 9gag adlı ünlü internet sitesi üstünden görseller hazırlandı. Atilla Taş'ın aslında Athilas Thassos adında Yunanlı bir şarkıcı olduğu iddia edildi. Athilas Thassos adıyla Wikipedia sayfası açıldı, bir biyografi dolduruldu. Eğlenmek isteyen herkes mizaha katıldı. Youtube'a Yam Yam Style videoları, Yunan bayrağına sarılmış Atilla Taş görselleriyle yüklendi.
 9gag'ta Türkler tarafından İngilizce yazılmış yorumlardan birkaç tanesi; (toplamda 800'ü aşkın yorum var!)
 'Gelmiş geçmiş en iyi Yunan sanatçı. Türkiye'de de oldukça saygın bir konumu var. Ola Se Thimizoun (Everyting reminds me of you) ve Olmasa Mektubun (Unless Your Letter) her yerde söyleniyor.'
 'Türküm ve hiçbir kelimesini anlamıyorum ama seviyorum'
 'Barbar Türkler onu sevmiyor ama biz çok seviyoruz.'
 Atilla Taş'ın attığı tweet ise şu;
 'Beni itelediniz madem, Yunanistan'a Ajdar'ı da iteleyin de, duble zulüm olsun! Hem yalnız kalmamış olurum.'
 
 'BEYAZ PARTİ' NASİBİNİ ALDI
 Athilas esprilerinin bittiği noktada sosyal medya yorumlarında '1 erkeğe 5 erkek düşüyor' başlığıyla karşılanan 'Sensation White' partisi Yunanistan'a 'itelendi' bu sefer. 
 9gag'ta Türkler tarafından İngilizce yazılmış yorumlardan birkaç tanesi; (toplamda 400'e yakın yorum var)
 'Şu an oradayım, atmosfer harika. Athilas Thassos yeni hiti Yam Yam Style'ı söylüyor şu anda.'
 'Yunanistan'da harika bir gece. Ben bir gay'im ve binlerce kişi partide. Harika!'
 'Arkadaşlar Yunanistan'da asla böyle bir şey olmadı. Gay Türkler uyduruyor. (Bir Yunanlı)'
 'Charisteas'ın Portekiz'e attığı golü ararken kendimi Yunanistan'daki Sensation White partisinde buldum.'
 'Beyler Yunanlılar'a bir de Ajdar'ı kitledik mi tamamdır! Baklavayı sahiplenmek neymiş öğrensinler.'
 
 
 HER YERE SIÇRADI
 Böylece akım şahlanmaya başladı. Önce 'soyunan moda bloggerları', sonra Fenerbahçeli Selçuk ve Galatasaraylı Sabri'yi, sonra donla denize girilen plajlarımızı ve jiletli konserlerimizi hatta Hasan Mezarcı'yı, en sonundaysa Türkiye'ye dair garip olan birçok şeyi Yunanlara 'iteledik' ve 'itelemeye devam ediyoruz'... 9gag'dan Facebook'a, oradan da Twitter'a sıçrayan akımda üretim hala devam etmekte, geyikler sürmekte. Ama asıl espri fotoğraflarda...
  