KOBİ'ler geciken kredi desteğinin akıbetini merak ediyor
Küçük ve Orta Büyüklükteki İşletmeler (KOBİ), 2011 yılında KOBİ'lere sunulacağı duyurulan KOSGEB kredi faiz destekli kredilerinin akıbetini merak ediyor.
 2009 ve 2010 yıllarında kredi mekanizmalarının hareketlenmesi için KOBİ'lere yönelik kredi faiz desteği uygulamasının devamı olarak 100 bin KOBİ'ye yönelik 3-4 milyar lira büyüklüğündeki kredi faiz destek paketinin 2011 Nisan ayında açıklanacağı şeklinde müjde verilmişti. KOBİ'ler, Küçük ve Orta Ölçekli İşletmeleri Geliştirme ve Destekleme İdaresi Başkanlığı'nın (KOSGEB) bankalar aracılığıyla vereceğini duyurduğu desteğe, 2012 yılının da dahil edilerek KOBİ'lerin sayısını ve kredi tutarını artırarak vermesini bekliyor.
 Küçük ve Orta Büyüklükteki İşletmeler Derneği (KOBİDER) Başkanı Nurettin Özgenç, konuyla ilgili yaptığı yazılı açıklamada, hükümetin KOBİ'lere verdiği destekten memnun olduklarını belirterek, "Ancak bu hususta küçük bir hatırlatmada bulunmak istiyoruz. 2009 ve 2010 yıllarında kredi mekanizmalarının hareketlenmesi için KOBİ'lere yönelik kredi faiz desteği uygulaması yapmıştı. Bankaların KOBİ'lere kredi musluklarını kıstıkları o yıllarda 'Cansuyu' tabiriyle sunulan destekler hayat damarları kurumakta olan işletmelere kısmen de olsa fayda sağlamıştı. Daha sonra 'Cansuyu' kredilerinin devamı olarak 100 bin KOBİ'ye yönelik 3-4 milyar lira büyüklüğündeki kredi faiz destek paketinin 2011 Nisan ayında açıklanacağı şeklinde müjde verilmişti. Ancak buna rağmen hala daha olumlu bir gelişmenin olmadığı görülüyor. KOBİ'ler, KOSGEB'in bankalar aracılığıyla vereceğini duyurduğu desteğe 2012 yılının da dahil edilerek KOBİ'lerin sayısını ve kredi tutarını artırarak vermesini sabırsızlıkla beklemektedirler." dedi.
 "Ekonomimiz büyüyorsa KOBİ'lerimiz sayesinde oluyor" diyen Başkan Özgenç, ülke ihracatının yüzde 60'ını KOBİ'lerin gerçekleştirildiğini hatırlattı. KOBİ'lerin daha çok desteklenmeleri gerektiğini savunan Özgenç, "Bu beklentilerimize karşılanması ve KOBİ'lerin finansa erişimine çözüm olabilmesi için KOSGEB ve Kredi Garanti Fonu'nun (KGF) imkanlarının da artırılması arzumuzdur." ifadelerini kullandı.
 CİHAN
  