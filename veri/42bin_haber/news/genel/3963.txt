Kişiye özel gram altınlar büyük ilgi çekiyor
Türkiye Finans Katılım Bankası Genel Müdür Yardımcısı Semih Alşar geçen yılın son çeyreğinde altın bankacılığında 3 yeni ürünü müşterilerinin hizmetine sunduklarını belirterek bunlar arasında Kişiye Özel Gram Altın ürünlerinin çok büyük ilgi gördüğünü söyledi
 Türkiye Finans Genel Müdür Yardımcısı Semih Alşar, geçen yılın son çeyreğinde altın konusunda; Altın Şube'de Altın Toplama Günleri, Altın Katılma Hesabı ve Kişiye Özel Gram Altın adı altında 3 yeni ürünlerini müşterilerine sunduklarını açıkladı. Alşar, 'Bu ürünler arasında sektörde uygulaması olmayan ve müşterilerimizin özel anlarında  sevdiklerine hediye edebilecekleri, istedikleri not ve fotoğraflarını bastırabilecekleri, istenilen adrese teslimat yaptırabilecekleri Kişiye Özel Gram Altın ürünümüz ilgi çekiyor' dedi.
 2013 yılı içerisinde tüm Türkiye'de altın toplama günlerinin devam edeceğini belirten Semih Alşar, 'Müşterilerimiz altınlarını Kıymetli Maden Cari hesaplarında veya Altın Katılma Hesabı'nda değerlendirerek hem altının değer artışından hem de altının kar payından yararlanabiliyorlar. Altın son dönemde yatırım araçları arasındaki öneminin giderek artırıyor. Bu doğrultuda altını yatırım aracı olarak gören  küçük, büyük tüm yatırımcılara ulaşıp; tabana yaygın tasarrufu teşvik etmeyi hedefliyoruz. Bu amaçla 2013 yılı içinde düzenli altın birikimine imkan veren ürünlerin üzerinde çalışmalarımızı devam ettireceğiz' diye konuştu.
 YENİ ÜRÜNLER
 TÜRKİYE Finans Genel Müdür Yardımcısı Semih Alşar, 'Müşterilerimizin ihtiyaçları doğrultusunda sunmakta olduğumuz altın ürünlerimizi geliştirmeye ve çeşitlendirmeye devam edeceğiz' dedi.
 Orta ve uzun vadede altın fiyatları artacak
 TÜRKİYE Finans Genel Müdür Yardımcısı Semil Alşar, altın fiyatlarının seyrine ilişkin ise şunları söyledi: 'Küresel riskler devam ediyor. 2013'te de altına yatırım devam edecek. Kısa vadede fiyat dalgalanmaları yaşansa da orta ve uzun vadede altın fiyatlarının artabileceğini söyleyebiliriz.'