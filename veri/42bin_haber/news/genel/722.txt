Bayramı 'kısa' kestiler
BM ve Arap Birliği Özel Temsilcisi El-Ahdar el-İbrahimi'nin girişimleriyle Suriye'de anlaşma sağlanan ateşkes erken bitti.Suriye jetleri, Şam'ın doğusundaki bazı noktalara bomba yağdırırken, Türkiye sınırına yakın İdlib'de çatışmalar hız kesmedi.
 Suriyeli muhalifler, savaş uçaklarının Harasta ve Zamalka semtlerine hava saldırısı düzenlediğini, böylece Beşar Esad'ın ateşkesi bozduğunu savundu. Ancak resmi haber ajansı SANA olaylarla ilgili olarak 'silahlı terörist grupların kontrol noktalarına saldırdığı'nı öne sürdü.
 İdlib kentine bağlı Harim ve Salkin kasabalarında da Esad güçleri ve muhalifler arasında çatışmalar sürerken, Harim kasabasındaki çatışmaların sesleri ve yükselen dumanlar, Hatay'ın Reyhanlı ilçesine bağlı Beşaslan köyüne kadar ulaştı.Suriye İnsan Hakları İzleme Örgütü (SNHR) ise, Esad güçlerinin düzenlediği operasyonlarda, 6 çocuk ve 3 kadının da aralarında bulunduğu toplam 56 kişinin yaşamını yitirdiğini açıkladı. Humus'un banliyölerinde taraflar arasında zaman zaman çatışma yaşandığı bilgisini veren SNHR, Hama'da da Esad güçlerinin bazı evlere zorla girerek sivilleri tutukladığını ileri sürdü.