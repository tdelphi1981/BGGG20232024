Mikro proje makro verim
Bangladeşli Prof. Dr. Muhammed Yunus'a 'Nobel' getiren 'Mikrokredi' 2003'ten bu yana Türkiye'de de mucizelere imza attı. Mikrokredinin Türkiye'deki öncüsü Prof. Dr. Akgül, 9 yılda yaşananları anlattı
 Bülent ŞANLIKAN / İSTANBUL
 Gelir düzeyi düşük kadınların üretip aile bütçesine destek olmasına imkan veren 'mikrokredi' 2003'ten bu yana Türkiye'de. Sonuçlar mutluluk verici...
  'Mikrokredinin' dünyadaki öncüsü 2006 Nobel Barış Ödülü Sahibi Prof. Dr. Muhammed Yunus. Fikir büyük ilgi gördü, 175 ülkede uygulandı. 600 milyona yakın insanın başkasına avuç açmadan gelir elde etmesini sağladı. Sistemin Türkiye'deki öncüsü (TİSVA) Başkanı, AK Parti eski milletvekili Prof. Dr. Aziz Akgül olmuştu. Akgül ile Yunus Diyarbakır'da 9 yıl önce Başbakan Erdoğan'ın da katıldığı törenle projeye start vermişti. Proje, Diyarbakır'ın ardından Siirt, Şanlıurfa, Van ve Batman'da 3 bin 300 kişiye 3,3 milyon lira kredi yarattı. Akgül, mikrokredinin hikayesini anlattı... 
 'MİLLETVEKİLİ olduğumda, Başbakanımız'a hibe şeklindeki yardım politikasına yönelik değerlendirmelerde bulundum. Prof. Dr. Yunus'un fikirlerini anlattım. 'Mikrokredi'nin uygulanması gerektiğine inandığımı ifade ettim. Başbakanımız tereddütsüz yoksulluğun azaltılmasıyla ilgili düşüncelerini ifade etti. Diyarbakır'da, pilot uygulama başladı.   
 BAŞBAKANIMIZIN 2003'te 6 kişiye verdiği 3 bin TL, bugün 53 bin mikrokredi uygulayıcısı kadına umut ışığı oldu. Üyemiz olan yaklaşık 64 bin kişiden 10 bini mikrokredi almayı bekliyor. 2003'ten bu yana 184 milyon lira, yaklaşık olarak 105 milyon dolar kredi dağıttık. Başlangıç kredisi olarak ilk yıl için herkese 700 TL'ye kadar kredi veriyoruz. Bu rakam her yıl verime göre artıyor. Geri dönüşler yüzde yüz gerçekleşti. Kadınlarımız yaklaşık 250 farklı alanda para kazanıyor.
 'SOSYAL İŞLETME' 
 10 Aralık'ta Türkiye'ye gelip konferans verecek olan Muhammed Yunus, sosyal işletmecilik adlı yeni bir fikri yayıyor. Hem devletler hem kişiler, kuruluşlar dünyada mevcut sosyal problemlerin çözümünde yeterli kaynağa sahip değil. Alternatif yol bulmamız lazım.
 Yunus, sosyal işletmecilik modelini öneriyor. İşletmelerin amacı kar elde etmek iken sosyal işletmeler sosyal fayda oluşturmak amacıyla kuruluyor. Ortaya çıkan ürün ihtiyaç sahiplerine, düşük bir fiyatla sunuluyor. 
 
 Bismilli Aynur patron oldu
 2004'te Bismil'de Aynur Atlı arkadaşımız mikrokredi almaya başladı. Eşi işsizdi, 1 çocuğu vardı. 500 TL'lik bir krediyle dikiş makinesi aldı. Babasının tuz dükkanına kurdu, terzilik yapmaya başladı. Bizden aldığı kredileri her yıl arttı. 2 Aralık 2011'de en son 10 bin TL kredi verdik. Aynur Hanım önceleri Sosyal Yardımlaşma Vakfı'ndan yardım alıyordu. Yeşil kartlıydı. Şimdi vergi veren ve yanında 4 kişi de çalıştıran bir işveren. Vergi mükellefi olmak için devlete müracaat etti. 'Ben artık devletten bağış istemiyorum' dedi. Arzu ettiğimiz tablo bu.