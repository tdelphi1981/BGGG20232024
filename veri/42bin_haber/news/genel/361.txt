Vanlılar'dan Türkiye'ye teşekkür!
Van'da geçen yıl yaşanan 7,2 şiddetindeki depremin yıl dönümüne 2 gün kala, Vanlılar, yaptıkları açıklama ile tüm Türkiye'ye teşekkür etti.
 Van Valiliği'nin önünde toplanan vatandaşlar, depremden önce nüfusu 1 milyon olan Van'ın depremden sonraki nüfusunun 74 milyon olduğunu söyledi. Van Ekonomi Konseyi öncülüğünde düzenlenen etkinlikte yapılan basın açıklamasında battaniyesinden yorganına, sofrasındaki ekmeğinden kilerindeki erzağına kadar paylaşan, evinde misafir eden tüm vatandaşlara Vanlıların minnettar olduğu belirtildi. Van Ekonomi Konseyi Dönem Sözcüsü Dr. Ali Çiçeksay'ın okuduğu basın açıklamasında, 'Büyük ülkemizin güzel insanları. Binlerce yıldan beri bir arada yaşayan bizler, aynı ezgilerle horon tepen, zeybek tutan, şemame oynayan bizler, zor zamanları güzelliklere sebep kılmayı daima bildik' denildi. Nezir PARSAK / VAN