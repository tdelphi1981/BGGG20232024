SMIIC Forum 2012 başladı
İslam Ülkeleri Standartlar ve Metroloji Enstitüsü (SMIIC) Forum 2012 Antalya'da başladı. 35 ülkeden 160 delegenin tebliğ sunacağı forum yarın sona erecek. Forumda, uluslar arası ortak standartlar, akreditasyon, metroloji konuları ele alınıyor.
 SMIIC Forum 2012'nin açılışı, İstanbul'da gerçekleştirilen Kur'an'ı güzel okumada yarışmasında 2012 üçüncüsü olan Konyaaltı Lütfullah Camii imam hatibi Ramazan Tıraş'ın Kur'an-ı Kerim tilavetiyle başladı. Forumun açılışında konuşan SMIIC Yönetim Kurulu Başkanı ve Türk Standartları Enstitüsü Başkanı Hulusi Şentürk, iki gün boyunca standardizasyonla ilgili çeşitli konularda uluslararası seviyede söz sahibi olan kuruluşlarının temsilcilerinin konuşacağını söyledi.
 Standardizasyonun günlük hayatta önemli rol oynamasının yanı sıra ülkelerin ekonomik gelişmesine katkı sağlayan araçlardan biri olduğuna işaret eden Şentürk, yaşanılan yüzyılın değişim asrı olduğunu vurguladı.
 Bir kurum için olduğu yerde durmanın hızla geriye gitme anlamına geldiğine işaret eden Şentürk, günün şartlarının standart hazırlama faaliyetlerinde hızlı davranmayı zorunlu kıldığını ve kurumları yeni önlemler almaya zorladığını ifade etti.
 Şentürk, "Standardizasyon; globalleşen dünyada uluslararası pazarlara girmede en önemli vasıtalardandır. Rekabette eşitliği, üretimde verimliliği, iletişim ve ulaşımda kolaylığı, üreticinin ihtiyaçlarına cevap vermeyi sağlamaktadır. Dünya ticaretinin liberalleşmesi ve yaygın hale gelmesin temin etmek maksadıyla ulusal ve uluslararası standart kuruluşları çabalarını artırmaktadır." diye konuştu.
 İslam İşbirliği Teşkilatı Ekonomik ve Ticari İşbirliği Daimi Komitesi (İSEDAK) Genel Müdürü Metin Eker de İslam ülkelerinin önünde bulunan ticari engellerin, ekonomik güçlüklerin ortadan kaldırılması için işbirliği yapmalarının gerektiğini vurguladı. Bunun yolunun da İslam ülkelerinin ortak standardı kabul etmesinden geçtiğine işaret eden Eker, son olarak Afganistan, Mısır ve Lübnan'ın katılımıyla üye sayısı 20'ye ulaşan SMIIC'in bu alanda önemli bir görev üstlendiğine dikkat çeken Eker, "SMIIC, ticaretin, rekabetin artırılmasında, inovasyonun öncüsü olarak, İslam ümmetinin refahının artırılmasıyla ilgili çok ciddi çalışmalara imza atmaya başlamıştır." dedi.
 Forumun açılış bölümü İslam İşbirliği Teşkilatı temsilcisinin ve SMIIC Genel Sekreterleği'nin sunumuyla sona erdi. Açılış bölümünün ardından aile fotoğrafı çekildi.
 CİHAN
  