Emeklilere 'intibak' müjdesi!
Çalışma ve Sosyal Güvenlik Bakanı Faruk Çelik, emeklilerin intibak düzenlemesinden doğan ve 350 liraya kadar çıkabilen artışların ocak ayı maaşlarına yansıtılacağını söyledi.
 Çalışma ve Sosyal Güvenlik Bakanı Faruk Çelik, 2012 yılında 2 milyon emeklinin maaş adaletsizliğini gidermek için intibak düzenlemesini hayat geçirdiklerini belirterek, emeklilerin intibaktan doğan haklarının yeni yılla birlikte maaşlarına yansıtılacağını söyledi. Çelik, maaş adaletsizliğini giderecek düzenleme ile emeklilerin hesabına 50 TL'den 350 TL'ye kadar yansıma olacağını dile getirdi. Çelik'in verdiği bilgiye göre emekli maaşı artışı en en çok 100 ile 200 lira arasında yapıldı. Bu artıştan 715 bin emekli faydalandı. 284 bin emeklimizin maaşlarında 200 ile 350 TL arası iyileştirmeler yapıldı.  
 Yürürlüğe giren İş Sağlığı ve Güvenliği Kanunu ile birlikte 1 Ocak'tan itibaren kamu ve özel bütün iş yerlerinin risk değerlendirmesine gireceğini de hatırlatan Çelik, risk değerlendirmesine girmeyen iş yerlerine bin TL'den 4 bin 500 TL'ye kadar idari ceza uygulanacağını bildirdi.
 Basın mensupları bakanlık çalışmalarını değerlendirme toplantısında bir araya gelen Bakan Faruk Çelik, önemli açıklamalarda bulundu. Konuşmasına, "2 milyon emeklimizin maaş adaletsizliğini gideren intibak düzenlemesini gerçekleştirdik." sözleri ile başlayan Çelik, "Bu düzenleme ile 438 bin emeklimizin maaşında 50 TL'ye kadar iyileştirmeler, 324 bin emeklimizin 50 ile 100 TL arasında iyileştirmeler 715 bin emeklimizin maaşlarında ise 100 ile 200 TL arası iyileştirmeler, 284 bin emeklimizin maaşlarında 200 ile 350 TL arası iyileştirmeler yapıldı. Emeklilerimizin intibaktan doğan hakları Ocak 2013'ten itibaren, yeni yılla birlikte maaşlarına yansıtılacaktır." diye konuştu. 
 "15 OCAK'TAN İTİBAREN BÜTÜN HEKİMLER E-REÇETE'YE GEÇECEK"
 Sağlık hizmeti sunumunda bürokrasiye son vermek için 1 Temmuz 2012'te E-reçete uygulamasına geçildiğini hatırlatan Bakan Çelik, bu uygulama ile ilaç reçetelerinin elektronik ortamda düzenlenmeye başlandığını, son 6 ayda yazılan 73 milyon ilaç reçetesinin yüzde 53'ünün e-reçete şeklinde yazıldığını söyledi. Çelik, 15 Ocak 2013 itibari ile bütün hekimlerin ilaçları e-reçete ile yazacağını ve vatandaşların kendilerine verilen numaralarla istediği eczaneden ilaçlarını alabileceklerini ifade etti.
 E-reçete hizmetinde bazı sorunların yaşandığı yönündeki bir soruya ise Çelik, dün itibari ile bir sorun yaşandığını ve sorunun giderildiğini belirterek, sistemin gelişimi için ve yedeklemesi içinde çalışmaların sürdüğünü dile getirdi. 2013 ile birlikte sosyal güvenlik giderlerinin artık elektronik ortamda takip edileceğini bildiren Çelik, 2012 bütçesinde sosyal güvenlik açıklarının 25,5 milyar dolar olması beklenirken, bu açığın 20,5 dolar olarak gerçekleştiğini belirtti.
 Bir diğer uygulamalarının biyometrik kimlik sistemi olduğunu vurgulayan Çelik, bu uygulama ile vatandaşların hastaneye gitmediği halde hastaneye gitmiş gibi görünmesinin önüne geçileceğini kaydetti. Bu uygulamanın da 1 Nisan 2013'te başlayacağını aktaran Çelik, bu tarihinde son olduğunu vurguladı.
 Bir gazetecinin biyometrik kimlik sistemlerinin bir firma tarafından karşılandığı yönündeki eleştirileri hatırlatması üzerine de Bakan Çelik, bu konuda sözü olanları ve farklı bir şey söyleyecekler için açık olduklarını, rekabet ortamının sağlanması için çalışacaklarını söyledi.
 Çalışma hayatının en önemli konu başlıklarından birinin de iş sağlığı ve güvenliği konusu olduğunun altını çizen Çelik, iş kazaları ve hastalıkları sonucu meydana gelen ölüm ve yaralanmaların herkesi üzdüğünü vurgulayarak, dünyadan ve Türkiye'den rakamlar verdi. İş kazalarının ülkeye maliyetinin 7.7 milyar dolar civarında olduğuna dikkat çeken Bakan Çelik, kanunun ölmeden ve kaza olmadan önleme bakımından önemini anlattı. İşçisi, memuru ve bütün iş yerlerinin iş sağlığı yasası kapsamına alındığını aktaran Çelik, 1 Ocak'tan itibaren kamu olsun özel olsun bütün iş yerlerinin risk değerlendirmesine gireceğini bildirdi.
 "RİSK DEĞERLENDİRMESİ YAPMAYAN İŞ YERLERİNE 4 BİN 500 TL CEZA"
 Çelik, risk değerlendirmesi yapılmadığı takdirde iş yerlerine verilecek cezaları şöyle sıraladı: "İlk denetimlerde 3 bin TL, tekrarı durumunda her ay için 4 bin 500 TL para cezası uygulanacaktır. Ayrıca tüm işyerleri 1 Ocak'tan itibaren acil durum planlarını da planlama zorunluluğundadırlar. Bunu yerine getirmemeleri durumunda ise bin TL idari para cezası uygulanacaktır."
 "SENDİKALARA UYGULANAN İŞ KOLU BARAJI YÜZDE 10'NDAN YÜZDE 1'E İNDİRİLDİ"
 Yürürlüğe giren yeni sendikalar yasasına da değinen Çelik, sendikaların artık çalışmalarını yeni mevzuata göre gerçekleştireceğini ifade etti. Çelik, iş kolu barajının da 1 Ocak 2013'ten 2016'ya kadar yüzde bir olarak uygulanacağını aktardı. Örgütlenmenin önünde engel olduğunu söylediği yüzde 10'luk iş kolu barajının 2016 Ocak ayına kadar yüzde 1 olacağını vurguladı.
 (CİHAN)