Türk çiftçisi 15 milyar dolarlık gıda ihraç ediyor
Gıda Tarım ve Hayvancılık Bakanı Mehdi Eker, Türk çiftçisinin tarımsal üretimiyle yalnızca Türkiye'nin 75 milyon nüfusunu değil, tatil için ülkeye gelen 30 milyon turistle birlikte 105 milyon kişiyi beslediğini söyledi. Bakan Eker, bunun üstüne Türkiye'nin 15 milyar dolar da gıda maddesi ihraç ettiğini de belirtti.
 Türkiye'nin yıllık 12 milyon ton üretimle dünya 4.sü olduğu domatesin fuarı açıldı. Antalya'nın Kumluca ilçesinde düzenlenen 1. Domatexpo Domates Fuarı'nı, Gıda Tarım ve Hayvancılık Bakanı Mehmet Mehdi Eker açtı. Türkiye'de lik kez bir tarımsal ürünün adıyla düzenlenen fuara 24 ilin yanı sıra 68 domates üreticisi firma katılıyor. 24 Kasım'a kadar açık kalacak fuarın açılışı kalabalık bir katılımla gerçekleştirildi.
 Fuarın açılışında konuşan Bakan Mehdi Eker, Türkiye'de ilk kez bir tarımsal ürünün adını taşıyan bir fuar düzenlendiğini söyledi. Domatesin Anadolu topraklarının ürünü olmamasına rağmen Türkiye'nin domates en büyük domates üreticisi ilk üç -  dört ülkeden biri olduğuna değinen Eker, "Bu seneki üretim yaklaşık 12 milyon ton. Bize ait olmayan bir sebzeyi Antalya örtü altı yetiştiriciliğiyle öyle bir noktaya getirmiş ki bugün biz bu ürünün üretiminde dünyanın ilk üç - dört ülkesinden biriyiz." dedi. Anavatanı Amerika kıtası olan domates üretiminde ilk iki sıradaki ülkenin Çin ve Hindistan olduğunu kaydeden Eker, Türkiye'nin önünde olmalarını yüzölçümü ve nüfuslarının büyüklüğüne bağladı.
 Türkiye'nin sebze üretiminde dünyada dördüncü sırada yer aldığına değinen Bakan Eker, 24 milyar hektar arazide 6,5 milyon çiftçinin üretim yaptığı bilgisini verdi. Türkiye'nin çiftçisini desteklemek zorunda olduğunu kaydeden Eker, "Türk çiftçisi 75 milyon insanın karnını doyuruyor. Ülkemize 30 milyonun üzerinde turist geliyor. Onların da karnı çiftçimizin bu topraklarda ürettikleriyle doyuyor. 75 milyona 30 milyonu eklerseniz 105 milyon insan eder. Üstüne Türkiye'nin çiftçisi 15 milyar dolarlık da dünyaya gıda maddesi ihraç ediyor." diye konuştu.
 Türkiye'nin 62 milyar dolarlık tarımsal hasılası ile dünyanın yedinci ülkesi olduğunu ifade eden Eker, 2023 hedefinin 150 milyar  dolar hasıla olduğunu dile getirdi.
 Dualarla açılan fuarda Bakan Eker'e domatesten üretilen dondurma ikram edildi. Bakan Eker, fuar alını gezdi.
 KİMYASAL VE PLASTİK ATIKLAR
 Bakan Mehdi Eker, fuarla birlikte Kumluca'da uygulamaya sokulan bir projenin de açılışını yaptı. Proje, seralarda bitki koruma için kullanılan kimyasal ilaçların plastik kaplarının toplanmasını içeriyor. Bakan Eker, projeyle ilgili, "Antalya çiftçisinin çevreci olduğu kadar insani değerleri de ne kadar beslediğini bu projeyle göstereceğiz. Ürünleri alacağız, üç defa yıkayacağız, özel kaplara yerleştireceğiz. Sonra yeni plastikler üretilmesinde geri dönüşüm olara kullanacağız." dedi.
 CİHAN
  