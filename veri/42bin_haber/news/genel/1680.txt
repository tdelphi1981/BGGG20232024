Pınar Süt’ün notu 8,87’ye yükseldi
SAHA Kurumsal Yönetim ve Kredi Derecelendirme Hizmetleri tarafından hazırlanan Kurumsal Yönetim Derecelendirme Raporu’na göre Pınar Süt’ün Kasım 2011’de 10 üzerinden 8,34 olarak açıklanan derecelendirme notu 23 Kasım 2012 tarihi itibariyle 8,87’ye yükseltildi.
 Türkiye’de Sermaye Piyasası Kurulu (SPK) Kurumsal Yönetim İlkeleri’ne uygun olarak derecelendirme yapmak üzere faaliyet gösteren SAHA Kurumsal Yönetim ve Kredi Derecelendirme Hizmetleri A.Ş (SAHA A.Ş.) tarafından daha önce 24 Kasım 2011 tarihinde 10 üzerinden 8,34 olarak açıklanan Kurumsal Yönetim Derecelendirme Notu, yapılan dönem revizyonu çalışması sonucunda 23 Kasım 2012 tarihi itibariyle 8,87’ye yükseltilerek revize edildi.
 Türkiye’nin süt sektöründeki lideri ve en yenilikçi girişimi olan Pınar Süt, Kurumsal Yönetim İlkeleri temelindeki derecelendirme çalışmasında yüksek bir not daha aldı. Pınar Süt’ün kurumsal yönetim ilkelerine verdiği önem, bunu sürekli ve dinamik bir süreç olarak yürütmekteki isteklilik ve bu doğrultuda bir önceki derecelendirme notunun tahsis edilmesinden bu yana geçen on iki aylık süreçte gerçekleştirdiği iyileştirmeler göz önüne alınarak, Pınar Süt’ün kurumsal yönetim derecelendirme notu yükseldi.Pınar Süt aldığı bu not ile SPK’nın Kurumsal Yönetim İlkeleri ile paralel olarak çalışmalarını sürdürdüğünü kanıtladı.
 Yaşar Holding İcra Başkanı Mehmet Aktaş, konuyla ilgili yaptığı açıklamada, “Pınar Süt olarak sürdürülebilirlik odağında daima organizasyonumuzu geliştiriyor, kurumsal ve etik değerlere bağlı hareket ediyor, kurumsal yönetim ilkeleri çerçevesinde güçlü yönetim yaklaşımını benimsiyoruz. Aldığımız derecelendirme notunun da 8,87’ye yükseltilmesi, Pınar Süt’ün SPK’nın Kurumsal Yönetim İlkeleri’ne uyumunun sağlanmasına verdiğimiz önemi ve doğru yolda olduğumuzu bir kez daha gösterdi. Hedefimiz, kurumsal yönetim uygulamalarında önemli adımlar atmaya devam ederek, bu yıl 39. yaşını kutlayan Pınar Süt’ü geleceğe emin adımlarla taşımak” dedi.
 Kurumsal Yönetim notu SPK’nın konuya ilişkin ilke kararı çerçevesinde; Pay Sahipleri, Kamuyu Aydınlatma ve Şeffaflık, Menfaat Sahipleri, Yönetim Kurulu ana başlıkları altında değerlendiriliyor. Kurumsal Yönetim İlkeleri’ne uyum derecelendirme raporuna “www.pinar.com.tr” sitesinin yatırımcı ilişkileri bölümünden ulaşabilirsiniz.
  
  