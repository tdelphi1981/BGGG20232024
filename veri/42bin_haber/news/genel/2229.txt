Ne 'korsanı' ben zabıtayım
Korsan Taksi'yle mücadelede ayar kaçınca... Zabıta komiseri-müzisyen Nizamettin Taşdöğen, arkadaşını almak için Atatürk Havalimanı'na gitti. Ancak 'korsan taksicilikle' suçlandı. İki ünlü oyuncunun ağabeyi Taşdöğen davacı...
 ÖNDER ŞUŞOĞLU / İSTANBUL
 İstanbul'da ilginç korsan davası... Zabıta Komiseri, müzisyen Nizamettin Taşdöğen'in 'korsan taksicilik'le suçlanmasına yol açan olaylar zinciri iddiaya göre şöyle: Yaklaşık 32 yıldır zabıta komiseri olarak Bakırköy Belediyesi'nde görev yapan Nizamettin Taşdöğen, İngilizce öğretmeni Emelsu Ertunç'u karşılamak üzere Atatürk Havalimanı'na gitti.
 ARKADAŞINI cipine alan Taşdöğen'in aracı, sivil giyimli 2 trafik polisi tarafından durduruldu. Aracın evraklarını ve kimlikleri isteyen polis memurları, Taşdöğen ve arkadaşını tek tek sorguladı. Taşdöğen iki polisin 'Bayanı tanıyor musun?' sorusuna 'Evet, ailece tanıdığım Emelsu Ertunç'tur. İngilizce öğretmenidir. Daha önce randevulaştığım için kendisini almaya geldim' dedi. Bunun üzerine polisler ikinci soruyu yöneltti: 'Bayanın anne ve babasının ismi nedir?' Bu soruya yanıt veremeyince zabıta komiseri Taşdöğen, 'korsan taksicilikle' suçlandı.
 KİMLİK DE KURTARMADI
 TAŞDÖĞEN, zabıta komiseri kimliğini göstermesine rağmen polisleri ikna edemedi. Korsan taksici olduğuna hükmedilen Taşdöğen'in cipine el konuldu, 60 günlüğüne otoparka çekildi. Ayrıca bin 950 lira ceza ve 600 lira otopark ödentisi kağıdı imzalatıldı.
 ŞİKAYETÇİ OLDU
 32 yıldır zabıtada görev yapan Taşdöğen ile arkadaşı Emelsu Ertunç, Bakırköy Nöbetçi Sulh Ceza Mahkemesi Başkanlığı'na itiraz ettikten sonra cumhuriyet savcılığına polisler hakkında suç duyurusunda bulundu.
 6 KARDEŞ, 6'SI DA SANATÇI
 Korsan taksicilikle suçlanan Taşdöğen aileden sanatçı. 6 kardeşten Selahattin, Naci ve Erkan Taşdöğen oyuncu. Ağabey Nizamettin Taşdöğen, gündüz zabıta komiseri, akşamları ise gitarist olarak sahneye çıkıyor. Diğer iki erkek kardeş profesyonel müzisyen. Sanatçı kardeşlerin dedesi ise  İsmail Dümbüllü ile sahneye çıkmış bir isim. 'Komik Nedim' lakaplı tiyatrocu Nedim Gölyiğitoğlu.