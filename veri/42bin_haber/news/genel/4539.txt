Galatasaray kenetlendi 4 günde 400 bin TL
Galatasaray camiası bu sefer Beşiktaş'taki yanan tarihi bina için tek yürek oldu.
  
  22 Ocak'ta çıkan yangında kullanılamaz hale gelen binanın eski günlerine kavuşturulması amacıyla Galatasaraylılar adeta kenetlendi. Galatasaray Eğitim Vakfı'nın başlattığı 'Gücümüz Sevgimiz' kampanyası çığ gibi büyüdü. 142 yıllık tarihi ahşap binanın restorasyonu için 4 günde 389 bin 782 TL toplandı. Çorbada benim de tuzum olsun diyen pek çok kişi, Galatasaray Vakfı'nın resmi internet sitesinde verdiği banka hesap numaralarına yardımlarını yaptı. Elektrik kontağından çıktığı tahmin edilen yangının kesin çıkış nedeni ise resmi olarak hala açıklanmadı. 
 BERABERLİK GÜNÜ
 GALATASARAY Vakfı sitesinde, şöyle denildi: 'Yanan binanın küllerinden daha güçlü bir Galatasaray çıkacaktır. Galatasaray camiası, eğitim kurumları, eski öğrencileri, kulübü, dernekleri, vakıfları ve taraftarlarıyla en kısa sürede hasar gören binalarını yeniden inşa etme kararı almıştır. Gün; birlik, beraberlik ve dayanışma günüdür.' Bülent ŞANLIKAN / İSTANBUL