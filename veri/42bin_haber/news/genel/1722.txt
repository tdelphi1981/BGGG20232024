Kendilerini Taksim'de zincirlediler
Taksim'de bir kafeteryanın balkonuna çıkan iki kişi kendini buradaki demir parmaklıklara zincirleyerek eylem yaptı.
 Olay Taksim İstiklal Caddesi üzerinde bulunan bir kafetaryada saat 14.30’da meydana geldi. İki eylemci 3 katlı kafeteryanın ikinci katında bulunan balkonun demir parmaklıklarına kendilerini zincirlerdi. ‘Gülşah ve Meral serbest bırakılsın Gençlik Federasyonu’ yazılı pankart açan iki eylemci burada sloganlar atmaya başladı. Eylemi gören bazı vatandaşlar alkışlarla eylemcilere destek verirken, bazı turistlerin de fotoğraf çektiği görüldü.
 'Dev gençliler serbest bırakılsın', Yaşasın Dev genç' sloganları atan iki kişiyi kafeterya çalışanları eylemi bitirmeleri konusunda ikna edemeyince durum polise bildirildi. Olay yerine gelen polis ekipleri demir kesme makasıyla zincirleri keserek eylemcileri göz altına aldılar. İki eylemci ifadeleri alınmak üzere Beyoğlu İlçe Emniyet Müdürlüğü’ne götürüldü.
 MECİDİYEKÖY'DE ZİNCİRLİ EYLEM 
 Mecidiyeköy Metrobüs durağı üst geçidinde de saat 15.00 sıralarında iki eylemci üst geçide kendilerini zincirledi.
 "Parasız eğitim istedikleri için tutuklanan Gülşah ve Meral serbest bırakılsın Gençlik Federasyonu" yazılı pankart açan biri kadın 2 kişi polis tarafından gözaltına alındı.Gözaltına alınan eylemciler polis otosuna bindirilerek emniyete götürüldü. DHA