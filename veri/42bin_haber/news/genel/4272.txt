Yeraltından yeni bir ses geliyor
Altay Öktem, Türkiye’de yeraltı edebiyatının nabzını en iyi tutan isimlerden… Bugünlerde kurduğu yayınevi Marjinal Kitaplar’la, yeraltı edebiyatının güçlü isimlerini meraklılarıyla buluşturacak. Kendisiyle yeraltı dünyasını konuştuk…
 Ali Mert Alan/alimertalan@gmail.com
 Yeraltı edebiyatını canlan-dırmak, genç yazarları ortaya çıkarmak ve hatırlanması gereken önemli eserleri tekrar okuyucuyla buluşturmak için bugünlerde yeni bir yayınevi kuruldu; Marjinal Kitaplar. 
 Aynı zamanda AKŞAM Kitap yazarı olan, şair ve yazar Altay Öktem’le kurduğu yayınevini ve yer altı edebiyatını konuştuk. 
 
 Marjinal Kitaplar nasıl doğdu? 
 Ülkemizde, sadece ana akım edebiyatın peşinden gitmeyen genç bir okur kitlesinin olduğuna her zaman inandım. Yıllardır bu tarz roman, öykü ve şiir çalışmaları elime geçiyor ve hepsine de aynı cevabı veriyorum; “Neden bana gönderiyorsunuz?” Benim bir yayınevim yok, dergim yok, editör değilim… Sonuçta bunun yayınlanma ihtimali yok… Elbette farklı bakış açısı olan, farklı yayın politikası izleyen yayınevlerimiz var ama sayıca yeterli değiller ya da ancak belli sayıda ‘farklı’ ürüne yer verebiliyorlar. Sonuçta Laika Yayınları’na bağlı Marjinal Kitaplar, farklı bir dizi oluşturma fikrime sıcak baktı ve beraber yola koyulduk. Aslında yeni bir yayınevi kurmuş sayılmayız, hali hazırda bulunan birini devralmış olduk.
 
 TIM BURTON DA KİM? 
 İnsanlar neden size gönderiyor yazılarını, niye böyle bir misyonunuz var? 
 Yazdıklarını anlayacak, değerlendirebilecek bir merci bulamadıkları için... Elbette merkezi edebiyatın içinde yer almak isteyenler için tüm kapılar açık. Farklılığa ise pek tahammül yok. Sonuçta yayınevleri de ticari kuruluşlar. Satan, okuru bulunan türler varken maceraya atılmak, yeni bir dile kapılarını açmak riskli geliyor. Yeni yazarlar bir yana, aynı sıkıntıları ben bile zaman zaman yaşıyorum. Karakalem dergisini yayımladığım dönemde, Crow filmiyle, Tim Burton şiirleriyle ilgili dosyalar yapacağımızı duyan bazı yayıncı arkadaşlar şaşırmıştı. Çoğu bu isimleri duymamıştı ve riskli buldular. Hatta “Tim Burton kim ya? Neruda dosyası yapsanıza” diyen bile oldu. 30 yıl sonra aynı yerde kalalım isteniyor; çünkü risksiz. 
 
 YERALTI İŞLERİ KARIŞIK! 
 Türkiye’de yeraltı edebiyatının durumunu nasıl değerlendiriyorsunuz?
 Türkiye’de henüz tam oluşmamış bir alt tür. Ama bu türde çok başarılı örnekler de var. Fatih Kaynak mesela, çok iyi bir yeraltı edebiyatçısıdır. Göktuğ Canbaba’nın önümüzdeki ay Marjinal Kitap etiketiyle yayınlayacağımız ‘İşeyen Atmaca’ adlı romanı, bu türde zirve bir kitap. 
 
 Kitaplar, edebi bir eserden çok ‘ticari ürün’ gibi pazarlanıyor günümüzde. Ne düşünüyorsunuz? 
 Tanıtım, reklam elbette gerekli. Ama günümüzde kitaplar tamamen ticari nesneye dönüştürüldü ve bir tüketim nesnesi olarak pazarlanmaya başlandı. Yanlış olan bu. Sonuçta, yüzbinlerce satan birçok kitap yayımlanıyor artık ama kaç gerçek yazar yetişiyor? Mesela son on yılda Türk edebiyatı için büyük kazanım diyeceğiniz kaç isim sayabilirsiniz? Ama kaç milyon roman sattığını hesaplayabilirsiniz. Kârı da hesaplayabilirsiniz.  
 
 Yayınevinizi tanımlarken son yıllarda proje kitaplar ve proje yazarlar olduğunu ifade ediyorsunuz. Kim bu isimler? 
 Hepimiz biliyoruz aslında bu isimleri. Yazarlık, belki de dünyanın en naif, en samimi işidir. Yazar, iç dünyasında, hayalgücünü kullanıp çoğu zaman kendiyle çarpışarak bir kurgu oluşturur ve alacağı tepkiyi merak eder. Ama bir ekip tarafından nasıl bir kitap yazılacağı, nasıl pazarlanacağı üzerine stratejiler geliştirilip bir isme bu yazdırılırsa, bu artık ticari bir ürün olur. 
 
 POPÜLER OLSAK KEŞKE 
 Popüler kültürü reddeden bir tavrınız var. Peki ya Marjinal Kitaplar popüler olursa...   
 Sevinirim. Popüler olmaya değil, popülist bir çizgi izlemeye karşıyım. Biz belirlediğimiz yayın politikasından sapmazsak ama bu çizgideki kitaplar çok satmaya başlarsa, daha ne isterim ki? 
 
 ‘Şeker Portakalı’, ‘Fareler ve İnsanlar’ gibi kitaplar sakıncalı bulundu, sizin kitaplarınızda korku ve şiddet unsurlarının olduğunu söylüyorsunuz, korkuyor musunuz? 
 Korkunun ecele faydası yok! ‘Şeker Portakalı’, ‘Fareler ve İnsanlar’ gibi kitaplarda bile suç unsuru bulabilecek bir zihniyet, istisnasız her kitapta suç unsuru bulabilir. Akıllarına eserse yapabilirler. “Başımıza bela alırız” diye korkmaya gerek yok; zaten almışız alacağımız kadar!
 İlk Marjinaller geldi
 Marjinal Kitraplar’ın ilk yayınlarından biri Zeynep Çolakoğlu’nun kaleme aldığı ‘Büyülü Sözlük’. Bazı mitolojik terimleri ve kavramları metal müzikle bağlantılarıyla birlikte ele alan karanlık bir sözlük... 
 Dizinin ikinci kitabı ‘Cinbaz’, sinema eleştirilerinden tanıdığımız Ege Görgün’ün öykülerinden oluşan bir kitap. Özellikle kitaba adını veren ‘Cinbaz’ adlı uzun öykü, insanı sarsacak nitelikte. 
 ‘Tutsak Çağrışım’ ise çok genç bir yazarın, Gül Yıldız’ın ilk kitabı. Genç bir kızın, kendi duygularını, hayata bakışını ve yaşadığı çelişkileri yalın bir dille anlattığı bir sade bir ‘anlatı’ aslında. Ama sosyoloji, felsefe, reklamcılık, halkla ilişkiler eğitimi alan, gazetecilik yapan, üstelik hayatın sokak aralarını çok yakından tanıyan birinin bu yalın anlatısı, bizi inceden inceye sarsıyor, hatta yer yer savuruyor. 
 Serinin şu anda yayımlanan son kitabıysa benim, ilk baskısı 2003’te yapılmış ‘Tanrı Acıkınca’ adlı romanım.
  