İmralı'ya kim gidecek?
Öcalan'la görüşmek üzere İmralı'ya bir kaç gün içinde ikinci heyetin gideceği iddiasıyla ilgili BDP Genel Başkanı Selahattin Demirtaş Twitter'dan açıklama yaptı. Demirtaş, ''İkinci heyet haberleri gerçek dışıdır'' dedi. Adalet Bakanlığı yetkilileri de görüşmenin henüz netleşmediğini belirtti. Başbakan Yardımcısı Beşir Atalay ise ''Çözüm süreci verimli şekilde yürüyor'' dedi.
Öcalan'la görüşmek üzere bir kaç gün içinde Ahmet Türk, Ayla Akat Ata ve Sırrı Sakık'ın İmralı'ya gideceği iddia edildi. BDP Genel Başkanı Demirtaş, sosyal paylaşım sitesi Twitter'daki hesabından yaptığı açıklamada ''Haberler gerçek dışı'' ifadesini kullandı. 
Demirtaş, şunları yazdı:
''İmralı'da Sn.Öcalan ile görüşmeye gidecek ikinci heyet haberleri tümden gerçek dışıdır.Bize iletilmiş hiç bir bilgi yoktur
Partimizce açıklama yapılmadığı müddetçe bu türden hiç bir habere itibar edilmemesini rica ediyoruz'' 
 
BAKANLIK: HENÜZ NETLEŞMEDİ 
Görüştüğümüz Adalet Bakanlık kaynakları da haberlerin gerçeği yansıtmadığını, İmralı'ya gidecek heyetin ve ziyaret zamanının henüz netleşmediğini belirtti. 
ATALAY: SÜREÇ YÜRÜYOR 
Başbakan Yardımcısı Beşir Atalay ise İmralı'ya gidecek ikinci heyetle ilgili, Çözüm süreci verimli şekilde yürüyor dedi. 
 