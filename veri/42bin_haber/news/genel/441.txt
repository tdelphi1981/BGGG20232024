'Türk Tiyatrosu tarihinin en parlak dönemini yaşıyor'
Kasım ayında İnterstar aracılığıyla sanatseverlere Amerika'da eşlik edecek olan Haldun Dormen'i yolculuk öncesi evinde ziyaret ettik. Yeni projelerinden kürt sorununa kadar birçok konuda konuştuğumuz Dormen, en çok 'Tiyatro öldü' denmesinden rahatsız oluyor ve 'Türk Tiyatrosu tarihindeki en büyük patlamayı yaşıyor' diyor
 Röportaj: Gizem COŞKUNARDA
 - Hemen hemen tüm oyunlarınız Tiyatro Kedi'de, ticari olarak bir bağınız var mı? 
 Hayır, yok. Dormen Tiyatrosu'ndan sonra, başka bir sahnem daha olmadı. Yapmayı da düşünmüyorum. Bundan sonra bana teklif ederler ben oynarım. Artık daha çok keyif aldığım işlerdeyim. Ticari bir amaç güdmüyorum. Öncelikle yönetmenlik benim işim ama oyunculuktan da keyif alıyorum. 
 - Zorluğundan mı sıkıldınız?
 Evet, kesinlikle hem maddi hem manevi zor bir iş. Böyle çok daha mutluyum istediğim sahnelerde oynuyorum, istemediğimi oynamıyorum. Yani, çok daha rahat... 
 - Tiyatronun kesinlikle özelleştirilmesine karşısınız. Ancak değişmesi gereken birşeyler var mı?
 Evet, Devlet Tiyatroları özelleştirilemez, hakikaten bu korkunç birşey olur. 1914'ten günümüze gelmiştir, antik bir müessemizdir, ona saygı göstermemiz gerekir. Elbette bazı değişiklikler getirilebilir. 7 sene maaş alıp hiç oynamayan oyuncu varmış devlet tiyatrosunda. Buna hakları yok tabii.
 'SOKAK KIZI İRMA'YI YENİDEN 
 - Peki buna nasıl bir düzenleme getirilebilir?
 Yaşlanmış olanları çıkarıyorlar. Oynayan oynuyor. Herkes oynamak zorunda. Yeni oyunlar için oyuncu lazımsa o zaman oyuncu alıyorlar. O zaman benim de şansım oluyor başkalarının da... Role kim uygunsa gidip oynuyor. Orkestrada bu uygulamayı yapıyorlarmış, bence güzel birşey. 
 - Don Kişot bitti, Kibarlık Budalası devam ediyor, bir yandan da TV diziniz var yeni projeleriniz var mı?
 Bahçeşehir Üniversitesi'yle görüşüyorum, kısa bir süre sonra orada derslere girerek eğitim vermeye başlayacağım. Onun dışında 'Sokak Kızı İrma'yı baştan yazdım. Fransız oyunu ben onu Türkiye'ye getirdim. 2012'de Talimhane'de geçiyor. Aynı müziği kullanıyorum ancak birkaç tane Türk enstrüman ekledim. Çok tutacağına inanıyorum. 
 - Peki, oyuncu olarak kimi düşünüyorsunuz?
 Oyuncu olarak birkaç kişiye teklif yaptık. Emre Altuğ oynayacak gibi gözüküyor.
 KIVANÇ ÇOK BAŞARILI
 - Bir müzikal için Murat Boz'la da çalışmak istediğiniz konuşulmuştu.
 Murat Boz'a teklif yapmadık ama onunla da çalışmak isterim. Keza Kıvanç Tatlıtuğ'u çok beğeniyorum. Çok çalışıyor ve hayranım onun oyunculuğuna. Kuzey Güney dizisini ben daha çok yeni seyrettim ama geceleri oturup onu izliyorum. Kıvanç bence bayağı önemli bir oyuncu ama Buğra da çok iyi. Olağanüstü birşey sarf ediyor. Bütün oyuncular muazzam. 
 - Hem TV'ye hem de tiyatroya iş yapan birisiniz. Tiyatro birebir seyirciye geçmesine rağmen neden TV işleri daha çok tutuluyor? 
 Bu dünyanın heryerinde böyle Tv işi her zaman daha çok izlenir. Herkes 'Türk tiyatrosu yok oluyor, Türk Tiyatrosu ölüyor' diye abuk subuk şeyler söylüyor. Türk Tiyatrosu tarihindeki en büyük patlamayı yaşıyor. Korkunç bir patlama yapıyor. Bence Türk tiyatrosu korkunç bir patlama yapıyor ve hızla gelişiyor. Alternatif tiyatrolar var 200 tane. Eskisiden biz hepimizi toplasanız 35 tiyatro ederdik. Tiyatro öldü demesinler. Zannediyorlar ki tiyatro, Yıldız Kenter, Haldun Dormen, Gazanfer Özcan'dan ibaret... Hayır böyle değil, o dönem bitti. Onlar da var tabii ama yeni fışkıran bir gençlik var. 
 - En son hangi oyunu seyrettiniz?
 Geçen akşam bir oyun gördüm özellikle belirtmek isterim. 2. Kat Tiyatrosu'nda, inanılmaz bir oyundu. Alper Kul ve Özgür Özgülgün'ün beraber yazdıkları Aut oyunu, muhteşem. Ferit Kaya, Erkan Kolçak Köstendil gibi başarılı oyuncular yer alıyor. Oyun boyunca seyirciyi avuçlarının içinde tutmayı başarıyorlar. 
 - Bir de kısa bir süre sonra sanatseverlerle bir Amerika yolculuğunuz olacak. Nasıl gelişti bu fikir?
 Bana teklif ettiler. Ben de günleri bana göre ayarlayın olur dedim. Tamam dediler ve başladık. Haldun Dormen'le Broadway ismi. Ben ısrar ettim birkaç müzeye gidilmesi için. Yalnızca müzikaller olsun istemedik. Evita'yı 7 defa seyrettim, 8'inciyi katılımcılarla birlikte izleyeceğim (gülüyor). Cirque Du Solei'e gidiceğiz. Mezun olduğum Yale Üniversite'sinde öğle yemeğinde bir konuşmam olacak. Hala Newyork'da yaşayan 6-7 arkadaşımı bir araya getirmeye çalışıyorum. Dileyenler bu yemeğe de bizimle birlikte katılabilecek. 
 İSTANBUL DÜNYANIN EN GÜZEL ŞEHRİ
 - İstanbul mu New York mu desem tercihiniz ne olurdu?
 Her zaman İstanbul. Bence dünyada İstanbul gibi bir şehir daha yok. İnsanlar farkında değil ne kadar şanslı olduklarının. İstanbul'da yaşamak büyük bir şans. Karışıklığına, trafiğine herşeyine rağmen İstanbul bambaşka bir şehir. Aynı zorluklar Londra'da da var New York'da da. New York'u çok seviyorum ama  kültür yok. İstanbul tarih kokuyor, kültür kokuyor.  Eski İstanbul'dan ziyade şimdiki İstanbul daha iyi.Eskiden küçük bir kasabayken şimdi kozmopolit oldu. Her yeri gördüğüm için rahat konuşabiliyorum. Eskiden bir yabancı sanatçı gelirdi aylarca konuşulurdu, şimdi kim gelip gidiyor, haberim olmuyor.
 KÜRTLERİ İHMAL ETTİK
 - Son günlerde ülke olarak sıkıntılı bir dönemden geçiyoruz bu konu hakkında ne düşünüyorsunuz?
 Evet bu durumdan memnun olduğumuz söylenemez. Benim gibi Atatürkçü olarak yetişmiş birinin bazı şeyleri kabul etmesi çok zor. Ama ben bunların zamanla normale döneceğini düşünüyorum. Bu konuda umudum var. Bu ülke Atatürk'ün ilkeleri üzerine kuruldu ne kadar sarsmaya çalışırlarsa çalışsınlar yıkılmaz başarılı olamazlar.  Yaptıkları güzel şeyleri kabul etmek lazım. Takdir gerektiriyor onu da söyleyeyim. Şehircilikte çok iyiler. 
 - Sizce bir kimlik problemi yaşıyor muyuz?
 Evet yaşıyoruz ama bu geçmişten geliyor. Bence Türkiye'nin en büyük 3 hatası; Kürtleri bu kadar yıldır kaale almamamız, 6-7 Eylül, bir de geçmişten gelen varlık vergisi.. Yani bunlar Ermeniler, Yahudiler, Rumlar bu ülkenin temel taşlarıdır. 
 - Daha önce Kürtçe bir oyun sahnelediniz, nasıl tepkiler aldınız?
 Çok iyi tepkiler aldım. Başta kolay olmadı tabii.. 1'ncisi Kürtçe kelime bilmiyordum. Önce Türkçe okutuluyordu sonra kürtçe okuyordum. O zaman anlıyordum ne olduğunu. Benden çok onlar mutlu oldu sokaklardan çok olumlu tepkiler aldım. Ahmet Kaya'nın eşinin söylediği bir cümle çok doğruydu. 50 sene önce bunları yapsaydık şimdi hiçbir problem olmazdı, dedi. Özetlemek gerekirse Kürtleri ihmal ettik, geç kaldık. Ama ben şuna inanırım: Zararın neresinden dönersek kardır...
  