Vizyona giren 'en' yeni filmler
Yüzük 'HOBBIT'lerde
 Yüzüklerin Efendisi'ne başlangıçlık eden ve J.J.R. Tolkien'in aslında bir çocuk kitabı olarak yazdığı 'Hobbit', klasik üçlemenin ardından beyazperdeye konuk oluyor. Serinin dördüncü filmi, seyirciyi yine büyülü bir dünyaya davet ederken, geldiği nokta itibariyle devam filmlerini de müjdeliyor.
 KAAN KAVUŞAN
 kaan.kavusan@aksam.com.tr
 Hobbit'in çekilip çekilmeyeceği muammayken, Yüzüklerin Efendisi'nin yönetmeni Peter Jackson sadece yapımcı olarak arka planda kalmak ve filmi Guillermo Del Toro'ya çektirmek istiyordu. Ama en sonunda arzusuna dayanamayıp filmi çekmeye karar verdi. İlk işi de hem Hobbit'te hem de üçlemede yer alan oyuncuların kadroda yer olmasını sağlamak oldu.
 İşte yeni bir üçlemenin başlangıcı olan 'The Hobbit: An Unexpected Journey - Hobbit: Beklenmedik Yolculuk'ta da kahramanımız, 13 cüce ve ilk üçlemede de yer alan iki karakter Gandalf ile Bilbo Baggins.
 Serinin ilk filmi Yüzük Kardeşliği'nde Bilbo'nun bir kitap yazdığını görmüştük. 'Oradaydım ve döndüm: Bir Hobbit Hikayesi' diyordu kitabının kapağını kapatırken yaşlı Bilbo. Şimdi tehlikeli bir maceraya katılmak zorunda olan 'Genç Bilbo'nun peşinde ve yüzüğün Hüküm Dağı'nın alevinde erimesinin 60 yıl öncesindeyiz. Yaşlı Bilbo'nun yazdığı kitabın sinematik versiyonunu izliyoruz...
 'EN İYİ GENÇ ROMANI' ÖDÜLLÜ
 Peter Jackson ve görsel vizyonunun tekrar emrimize amade olmasıyla tanıdık bir dünyanın içine giriyoruz. Fakat bu dünya, özellikle filmin ilk dakikalarında Yüzüklerin Efendisi filmlerinden çok, kitabın da tabiatı dolayısıyla daha masalsı ve çocuksu bir tat veriyor. Tolkien'in 1937 yılında yazmış olduğu kitabın 'En İyi Genç Romanı Ödülü'nü aldığını hatırlamak da bize bu konuda yardımcı olacaktır. Kahramanlığın çeşitli türleri, Tolkien'in yazma güdüsü olsa da, yazarın katılmış olduğu II. Dünya Savaşı'nda yaşananlarla paralel savaş kurguları eleştiriye neden olmuştu. Buna karşın kurgularını, Cermen ve İskandinav mitlerine dayanarak melezleştirmesi edebi değerlerini korumalarını sağladı. Birçok tema ve isim, İskandinav etimolojisi temel alınarak yaratıldı. Örneğin Hobbit'teki cücelerin isimleri İskandinav mitolojisinde de yer alan '13 cüce'nin isimlerinin İngilizceleştirilmiş hali...
 Kitap olarak Hobbit'in başka bir önemi de kazandığı eleştirel başarı ve satış rakamıyla yeni bir fenomene öncü olması. Kitabın başarısı üstüne yayıncı, aynı evrende geçen başka bir hikaye istiyor ve karşımıza Yüzüklerin Efendisi üçlemesi çıkıyor.
 Film de kitaba oldukça sadık kalarak, 'Büyük Cüce Şehri Erebor'un bir ejderha tarafından sürülen varisi Thorin ve 12 yoldaşının yolcuğunu anlatıyor. Galdalf ve Bilbo dışında Yüzüklerin Efendisi'nden tanıdığımız bazı karakterler de ortak evrenin parçalarından. Jackson'ın özellikle Ayrık Vadi'ye dair bir ayrıntıyı dahi atlamamış olması da dikkat çekici bir hafızaya işaret.
 Film 169 dakikalık süresine rağmen öylece akıp gidiveriyor, bizlere de üçlemenin diğer ayaklarını beklemek kalıyor. Şunu söylemek gerekiyor; bazı bölümler Hobbit kitabını okumamış biri için Yüzüklerin Efendisi üçlemesine oranla çok daha çocuksu gelebilir. Özellikle Boz Büyücü Radagast'ın sahneleri, sıkça söylenen coşkulu şarkılar ve 'cüce mizahı' kitabı... Ama kitabı okumuş olanlar için bu gayet sıradan bir durum.
 Film daha net bir görüntü sağlayan ama hataları belirgin hale getiren 48 kare olarak çekildi ama ülkemizde 24 kare olarak gösterime girdi. 
 Filmdeki cüceler birbirine çok benziyor. Karıştırmayasınız diye biz de size bir grafik hazırladık! (aşağıda)
 
 Vizyondakiler... Vizyondakiler...Vizyondakiler...
 TEPENİN ARDI
 Emin Alper'in yönettiği 'Tepenin Ardı', birbirinden farklı karakterlere sahip iki kardeşin hikayesi. Rahatlamak amacıyla dedelerinin çiftliğine giden kardeşlerin huzuru, nereden duyulduğu pek belli olmayan bir silah patlaması sonrasında bozulurken, aile dramları da ortaya çıkıyor. Film, yer yer Westernler'i andıran atmosferiyle gerilimi yüksek tutan bir dram.
 SEN DÜNYAYA GELMEDEN
 Saraybosna'da tanışan Gemma ve Diego evlenirler fakat Diego, Yugoslav iç savaşı sırasında hayatını kaybeder. Gemma da savaştan sonra Diego'nun öldüğü topraklara dönerek geçmişin izlerini arar. Penelope Cruz ve Emile Hirsch'in başrollerden ikisine can verdiği filmde ana rollerden birinde de Saadet Işıl Aksoy yer alıyor. Filmin eleştirmenlerden iyi not aldığını söylemek güç.
 LAZ VAMPİR: TİRAKULA
 Türk filmleri bu haftaya damgasını vuruyor. Metin Koç ve Ulaş Zeybek'in yönetmenliğini üstlendiği film, Koçoğlu adlı vampir avcısının hayata dönüşü ve ardından Drakula'yı yakalama çabalarını anlatıyor.
  'Öyle Bir Geçer Zamanki'den tanıdığımız Wilma Elles, Levent Sülin ve Alp Korkmaz'ın başrollerinde rol aldığı 'Laz Vampir: Tirakula' haftanın komedi seçeneği.
 BANA BİR SOYGUN YAZ!
 Hakan Yılmaz'ın başrolünde oynadığı 'Bana Bir Soygun Yaz' komik bir suç hikayesi anlatıyor. Onur, Ankara'ya bir işini çözmek için yola çıkarken, arkadaşı Hacamat Hüso ona, Ankara'da bir tanıdığı teslim edilmek üzere bir kutu şekerleme teslim eder fakat bu şekerleme aslında uyuşturucudur ve yanlışlıkla yok olur. Filmin yönetmen koltuğunda Biray Dalkıran var. 
 Senarist ise İnci Uluçay.