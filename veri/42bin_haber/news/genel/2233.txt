Klasik bir darbe artık olmaz ama...
Darbeleri Araştırma Komisyonu Başkanı, AKP İstanbul Milletvekili Nimet Baş evinin kapılarını ilk kez AKŞAM'a açtı... Komisyon'a yönelik eleştirilerden, sonuç raporuna pek çok konuda konuşan Baş, darbe değerlendirmesi de yaptı:
 Artık bir bildiri ile 'Meclis feshedilmiştir, ordu yönetime el koymuştur' gibi bir şey duymayız. Belki 'atipik' müdahaleler olabilir. Düşünenler olabilir, 'Hiç kimse düşünmez' diyemem. Askerin hiyerarşik yapısı bence hala çok güçlü
 YELDA GÖKDAĞ / ANKARA
 TBMM Darbe ve Muhtıraları Araştırma Komisyonu, aylar süren yoğun mesaisinin ardından bin 400 sayfalık raporunu tamamlayıp Meclis Başkanlığı'na sunarak çalışmasını sonlandırdı.
 TÜRKİYE'NİN karanlık günlerine ışık tutan Komisyon'un Başkanı AKP İstanbul Milletvekili Nimet Baş ise AKŞAM'a konuştu.
 BÜYÜK YIKIM DARBESİ
 - 12 EYLÜL'Ü NASIL PAS GEÇERİZ: 'Komisyon çalışmalarında diğer darbelerin üzerine 28 Şubat kadar gidilmediği' yönündeki eleştirileri haksız buluyorum. Tek fark şuydu: 28 Şubat darbesi daha yakın bir tarihte yaşandı ve bu sebeple tanıkları hayattaydı. Yani daha fazla isim dinlenebildi. Onun dışında hiçbir farkı yok. 12 Eylül darbesini nasıl pas geçeriz? 12 Eylül yakın tarihimizde yaşadığımız en büyük yıkım darbesidir.
 O ELEŞTİRİ HAKSIZ
 - KİMSE KARNINDAN KONUŞMASIN: Komisyon çalışmalarında 27 Nisan'ın yeterince araştırılmadığı eleştirisi de son derece haksız. 27 Nisan ile ilgili yapılması gereken ne vardı da biz yapmadık? Konunun muhatabı Sayın Başbakan ve Genelkurmay Başkanı. Her iki isme de sorularımızı sorduk. Muhafelet vekilleri, '27 Nisan'ın kuvvet komutanlarının dinlenmesi' talebini çok geç iletti. Yani dinlemelerimiz bitmişti. Üstelik Büyükanıt, 'Kuvvet komutanlarının haberi yoktu' diyor. Kuvvet komutanları gelseler ne diyecekler? Onlar da haberimiz yoktu diyecekler. Herkes açık konuşsun. Kimse karnından konuşmazsa biz de iddiaları neyse, bunu aydınlatmaya çalışırız.
 KIRILMA NOKTASIDIR
 - 27 NİSAN'I ALKIŞLADILAR: 27 Nisan muhalefeti değil iktidarı hedef aldı. Kaldı ki o dönemde muhalefet bildiriyi, havada karşıladı, ayakta alkışladı. Kim ne dedi, o günlere bir dönüp bakmak lazım. 27 Nisan'daki, millet iradesine sahip çıkan ve dik duruş sergileyen bir siyasi irade Cumhuriyet tarihimizde daha önce hiç görülmedi. Biz o dönemde dik bir duruş sergilemeseydik, belki oylarımız da düşecekti. Bu nedenle, 27 Nisan bir kırılma noktasıdır. 27 Nisan'ın bir bildiri olduğunu düşünüyorum. Bir Genelkurmay Başkanı'nın geceyarısı internet sitesine koyduğu bir yazı. Kaldı ki Genelkurmay'ın, sayısız böyle yazıları var. 
 - ATİPİK MÜDAHALELER OLUR: Bundan sonra Türkiye'de klasik bir darbenin yaşanmasını imkansız görüyorum. Bir bildiri ile 'Meclis feshedilmiştir, ordu yönetime el koymuştur' gibi bir şey duymayız. Belki 'atipik' müdahaleler olabilir. Düşünenler olabilir, 'Hiç kimse düşünmez' diyemem. Düşüncede bile müdahalelerin olmaması için toplumsal bilincin gelişmesi, kurumların demokratikleşmesi lazım. Askerin hiyerarşik yapısının ben hala çok güçlü olduğunu düşünüyorum.
 - 'İFRAT-TEFRİT' GÖNDERMESİ: (Bugün darbe olsa medya nasıl durur? sorusu üzerine): Yılların gazetecisi Oktay Ekşi'ye sorduk bunu. 'Tekrar selam durur orduya' dedi. Konsey Başkanlığı yapmış birisi diyor bunu. 'Hiç güvenmeyin' diyor. Bir kitle için tamamen güven duyulan ya da güvensizlik duyulan açıklamalarını ifrat-tefrit çizgisinde görürüm.
 - ERBAKAN'DAN SİTAYİŞLE BAHSETTİLER: Rahmetli Erbakan'ın cenazesine dönemin komutanlarından katılanlar oldu. 28 Şubat döneminde Erbakan'a zulmetmiş kişiler, Komisyon'da kendisinden sitayişle bahsettiler. Bunu anlamak mümkün değil. Bu çelişki karşısında tam bir çarpılma yaşadım. Sadece Erbakan için de değil olağanüstü dönemlerden geçen tüm siyasiler için üzüldüm. Onlarla çok yüksek düzeyde empati kurdum.
 Ergenekon'a ilişkin hiçbir hususa girmedik
 'Ergenekon Savcısı'nın darbe komisyonu raporu talebini nasıl değerlendirdiniz?' sorusuna ise Nimet Baş, şu yanıtı verdi: Hangi gerekçe ile istedikleri konusunda bilgim yok. Biz Ergenekon davasına ilişkin hiçbir hususa girmedik. Sadece raporu değil belgeleri de istemişler sanırım. Bize gelen belgeler savcının da dikkatini çekmiş belli ki. Alt komisyonlardan biri 28 Şubat-27 Nisan'ı inceledi. Belki o döneme dair gelen belge ve bilgiler dava kapsamına girmiştir. Bizim meseleyi aydınlatmamız beklenemez.
 MUHTEŞEM YÜZYIL
 DİZİ için, 'kurgudur' demek olmaz. Çünkü Kanuni Sultan Süleyman kurgusal bir kişilik değil. Tarihi, gerçek bir kişilik. Kanuni gibi tarihi kişileri istediğimiz gibi göstermek özgürlük müdür? Bu soruya 'özgürlüktür' yanıtı veren varsa sormak isterim, 'Atatürk'le ilgili böyle bir dizi çekilse tavırları ne olur?' ya da 'Böyle bir dizi çekilebilir mi?' Bu karşılaştırmayı da çok doğru bulduğum için söylemiyorum. Bu ülkede yaşayan herkesin, özgürlük savunucularının da tabuları var. Kendi tabuları olanların başkalarının hassasiyetlerini hiç gözetmiyor olmaları bana anlamlı gelmiyor.
 DOKUNULMAZLIKLAR
 PARLAMENTODA siyasete millete rağmen değil, milletle birlikte yapıyoruz. Dokunulmazlık dosyaları arasında milletin vicdanında çok derin yaralar açan suçlar var. Sadece bir siyasi parti mensuplarını değil, milletin vicdanını yaralayan suçların ölçü alınması adil olur. Uygulamanın da böyle olacağını düşünüyorum. Bunun içine her partiden vekiller girebilir.
 ASKER İNTİHARLARI
 MECLİS İnsan Hakları Komisyonu'nun ortaya çıkardığı veriler ve Genel-kurmay Başkanlığı'nın bu veri üzerinden yaptığı değerlendirme var. Demokratik bir ülkede hiçbir şeyin üzeri 
 örtülmemeli, şeffaf olmalı. Bu ülkenin gençlerini, peygamber ocağı dediğimiz bir makama güvenip teslim ediyoruz. Ben isterim ki bir anne olarak, üstlerine bizim titrediğimiz gibi titresinler çocuklarımızın.
  