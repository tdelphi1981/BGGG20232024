Çarklar durdu %3 büyüme hayal
Yılın son çeyreğinde sanayi üretiminin artacağına dair beklentiler boş çıktı! TÜİK'in rakamlarına göre sanayi üretimi 2012 Aralık ayında yüzde 3.8 azaldı. 2012'deki ortalama artış ise yüzde 2.3'te kaldı
 Büyümenin öncü göstergelerinden sanayi üretimi, 2012 yılı Aralık ayında bir önceki yılın aynı ayına göre yüzde 3.8 azalışla 135.9 değerinde gerçekleşti. Türkiye İstatistik Kurumu (TÜİK) tarafından açıklanan 2012 Yılı Aralık ayı Sanayi Üretim Endeksi'ne göre yıllık artış 2.3'te kaldı. Sanayi üretimi kasım ayında beklentilerin üzerine çıkmış ve yüzde 11.3 artış göstermişti. Ekim'de yüzde 5.7'lik düşüş olmuştu. Kasım ayındaki hızlı yükseliş yılsonu büyüme rakamını artıracak beklentisine yol açmıştı.
 MADENCİLİK ÇAKILDI
 ALT sektörler incelendiğinde, madencilik ve taşocakçılığı yüzde 10.4, imalat sanayi sektörü yüzde 3.6, elektrik, gaz, buhar ve iklimlendirme üretimi ve dağıtımı sektöründe yüzde 2.9 düşüş oldu. 
 ATA Yatırım Başekonomisti Gülay Elif Girgin, 'Yüzde 0 civarında bir beklenti vardı. Bu veriyle son çeyrek GSYH'sı da yüzde 2.5-3 seviyelerinde gerçekleşecek gibi... Üçüncü çeyreğe göre daha iyi bir büyüme ama son çeyrek büyüme ile beraber tüm yıl yüzde 3'ün altında kalacak gibi görünüyor. Yıllık büyüme yüzde 3'ün hafif altında kalabilir' dedi.
 REVİZE GELDİ
 BURGAN Yatırım Başekonomisti Haluk Bürümcekçi, 'Veriler ekonominin potansiyelinin altında kalmaya devam ettiğini ve TCMB'nin son çeyrekte öngördüğü toparlanmanın gerçekleşmediğini yansıtıyor. Veri sonrası, 2012 büyüme tahminimizi yüzde 2.9'dan yüzde 2.5'e indirdik' dedi. Abank Ekonomisti Serdar Şenol da 'Özellikle otomotiv sanayindeki yüzde 9'luk daralma dikkat çekici. Son çeyrek ve yıllık büyüme beklentilerini de revize etmek gerekebilir' dedi.
  