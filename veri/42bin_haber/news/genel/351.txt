'Yunanistan gelecek yıl dönüş yapabilir'
Yunanistan Başbakanı Samaras, tasarruf önlemlerine rağmen Yunan ekonomisinin gelecek yıl dönüş yapabileceğini söyledi.
 Yunanistan Başbakanı Antonis Samaras, son tasarruf önlemlerine rağmen Yunan ekonomisinin gelecek yıl dönüş yaparak, toparlanma sürecine girebileceğini söyledi.
 International Herald Tribune ve Kathimerini gazeteleri tarafından düzenlenen Yunanistan Yatırım Forumu'nun akşam yemeğinde konuşmacı olan Samaras, Yunanistan'ın kredinin gelecek dilimini çok yakında alacağına olan iyimserliğini dile getirdi.
 Samaras, Yunan bankalarının yeniden sermayelendirilmesi için gelecek kredi diliminin önem taşıdığını vurgulayarak, kredi diliminin likiditeyi güçlendireceğini, devletin özel sektöre borçlarını ödeyeceğini kaydetti. ''Kredinin gelecek dilimi hayati öneme sahip, Yunanistan ayağa kalkabilecek ve Euro'dan çıkma tehlikesi geçecek'' diyen Samaras, drahmiye dönüş korkusunun kaybolacağını ve likiditenin güçleneceğini, ekonomideki ikliminin tamimiyle değişeceğini ifade etti.
 Samaras, ''Sonuncu olacak bu tasarruf önlemlerine rağmen Yunan ekonomisi gelecek yıl dönüş yapabilir ve toparlanma sürecine girebilir'' diye konuştu.
 Yapısal değişliklerin önemi konusunda Yunanistan'da ilk kez bir görüş birliğinin bulunduğunu dile getiren Samaras, ülkedeki krizin, kaderciliği ve klişeleri yıkacak başarı için bir mücadele alanı olduğunu belirtti.
 Samaras, konuşmasında, borç krizinden çıkmak için Yunanistan'ın potansiyelinden yararlanmak ve rekabetçiliğini artırma ihtiyacını vurgularken, sosyal uyumu koruma ve yükselen aşırıcılığın önüne geçmenin de bunlarla eşit miktarda önemli olduğunu söyledi.
 Hükümeti destekleyen iki partiden biri olan PASOK'un lideri Evangelos Venizelos ise aynı toplantıda yaptığı konuşmada, partisinin, troyka tarafından iş kanunlarında yapılması talep edilen radikal değişimlere tamamıyla açık olmadığını vurguladı.
 AB yasalarına dikkati çekerek, ''Yunanistan'ın üçüncü dünya ülkesi olmadığını'' söyleyen Venizelos, rekabetçiliği artırmak konusunda yapılması istenen değişikliklerin çözüm getirmeyeceğini savundu.
  