2023 yılında bireysel emeklilik fonları 300 milyar lirayı bulacak
AvivaSa Emeklilik ve Hayat CEO'su Meral Eredenk, hem yeni uygulamalar hem de doğrudan devlet katkısıyla BES fonlarının büyüklüğünün 2023'te 243 milyar liraya ulaşacağını belirterek, 'Vakıf ve sandık aktarımlarının da etkisini hesaplarsak 2023'te sektörün fon büyüklüğü 300 milyar liraya ulaşır' dedi
 Mevcut uygulamalarla BES'te 2023 yılında 140 milyar liralık bir fon birikeceğini öngören AvivaSA Emeklilik ve Hayat CEO'Su Meral Eredenk, ancak yeni teşvikler ve yasal düzenlemelerle fon ve katılımcı artışının beklentilerinin de üzerine 
 çıkacağını söyledi. Eredenk, 'Hem yeni uygulamalar hem de doğrudan devlet katkısının sağlayacağı ekstra fon büyüklüğünün etkisi ile 2023 yılında yüzde 73,4 oranında artarak 243 milyar TL'ye ulaşmasını öngörüyoruz. Vakıf ve sandık aktarımlarının da etkisiyle 2023 yılında sektörün fon büyüklüğü 300 milyar TL seviyelerine ulaşabilir' dedi.
 Eredenk, işverenlerin BES katkılarının vergiden indirilme oranında limitin brüt maaşın yüzde 10'undan yüzde 15'ine yükseltilmesi ve çalışanların kurumsal planlardaki kurum katkısına hak kazanabilmeleri için gereken sürenin üst sınırının 5 yıldan 7 yıla çıkarılması da bir başka yenilik olarak sisteme eklendiğini ifade etti. Fon türlerinin genişletilmesinin de sistemi teşvik edeceğini kaydeden Eredenk, 'Kıymetli madenlere dayalı fonların kurulacak olması, uzaktan satışa olanak verilmesi, zorunlu hallerde kısmi çıkışa izin verilmesi gibi yenilikler de ilgiyi artıracak' dedi.
 Uzun vadeye teşvik
 Yeni BES Kanunu'nun sistemin geleceği açısından olumlu değişiklikler içerdiğini anlatan Eredenk, şunları söyledi: 'Halihazırda sunulan vergi avantajının yeterince kullanılamaması ve bu anlamdaki bilgi eksikliğinin direkt devlet katkısıyla çözümlenecek olması, özellikle katılımcılar açısından büyük faydaya dönüşecek ve sisteme girişleri artıracaktır kanaatindeyiz. Öngörülen 'devlet katkı payı' düzenlemelerinin vergi avantajından yararlanamayan katılımcıların getirilerini artırmanın yanı sıra bu katkı payının kademeli olarak hak edilmesi düzenlemesinin de sistemde uzun süreli kalışı teşvik edeceğini düşünüyoruz.'
 Acente ağına yatırım yapacak
 AvivaSA Emeklilik ve Hayat CEO'Su Meral Eredenk, şirketin büyüme hedefini ise şöyle özetledi: 'Türkiye'nin en büyük direkt satış kadrosuna sahip bireysel emeklilik ve hayat sigortası şirketi olarak satış kadromuza ve acente ağımıza yatırımlarımız önümüzdeki dönemde ağırlık kazanacak. Diğer yandan acente ağımızı güçlendirmek üzere başlattığımız 4Renk Gelişim Programımıza ilişkin çalışmalarımız sürüyor. Sektörümüzde bir ilk olma özelliği taşıyan program ile acentelerimizin kariyer ve performans gelişimlerini destekleyeceğiz.'
 FON BÜYÜKLÜĞÜ 3.7 MİLYAR LİRA
 AvivaSA Emeklilik ve Hayat olarak 472 bin. 586 katılımcıya ve 3.7 milyar TL fon büyüklüğüne ulaştıklarını belirten Meral Eredenk, 611 müşterilerinin ise sistemden emekli olduğunu ifade etti.
 Finansal eğitim şart
 Eredenk, yaşam döngüsü trendlerindeki değişim ve Bireysel Emeklilik Sistemi'nin devreye girmesinin, finansal okuryazarlığın önemini de artırdığını vurguladı. Meral Eredenk, 
 ' Bu nedenle katkı payı esaslı emeklilik planlarında katılımcılara daha erken tasarrufa başlamaları gerektiği, hangi riskleri taşıdıkları ve ödeme dönemindeki yaptırımlar konularında finansal eğitim verilmesi gerektiğini düşünüyoruz' diye konuştu.