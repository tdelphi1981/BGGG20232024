İkinci heyet için son söz Erdoğan'ın
DTK Eşbaşkanı ve Mardin Bağımsız Milletvekili Ahmet Türk ile BDP Batman Milletvekili Ayla Akat'ın İmralı'da Abdullah Öcalan'la görüşmesinin üzerinden bir aydan fazla süre geçti. BDP ve DTK eşbaşkanlarının İmralı'ya gitmek için Adalet Bakanlığı'na yaptığı başvuru değerlendirilirken son sözü Başbakan'ın söyleyeceği belirtiliyor.
 Helin ALP 
 İkİncİ heyette kimin yer alacağı son bir aydır gündemden düşmezken, krizin perde arkası ve Ankara kulislerinde ne konuşulduğunun cevaplarını aradık. BDP'liler Adalet Bakanı Sadullah Ergin'le son bir ay içinde üç kez bir araya geldi. İmralı'ya kimin, ne zaman gideceğiyle ilgili hızlanan görüşme trafiğine telefon görüşmeleri de eklendi. Son olarak geçen hafta BDP Grup Başkanvekili Pervin Buldan ile Şırnak Milletvekili Hasip Kaplan Bakanlığa giderek Ergin'e eşbaşkanların adaya gitme taleplerini yinelediler.  
 Kulİslerde Başbakan Erdoğan'ın adaya gidecek heyet için BDP Grup Başkanvekilleri İdris Baluken ile Pervin Buldan'ı önerdiği, ancak daha sonra Baluken'in de Şemdinli'de PKK'lılarla kucaklaştığını öğrendikten sonra bu kararından vazgeçtiği belirtiliyor. Başbakan'ın, BDP Eşbaşkanı Gültan Kışanak ve DTK Eşbaşkanı Aysel Tuğluk'un adaya gitmesine sıcak bakmadığı da biliniyor. Nitekim, Başbakan Erdoğan'ın, İmralı'ya gidecek heyet konusunda Macaristan'da, "Dağdaki teröristle kucaklaşanı İmralı'ya göndermeyiz. Her isteyenin oraya gönderilmesi söz konusu olamaz, ille de eşbaşkanlar olacak diye bir mecburiyet yok" şeklindeki açıklamaları bu iddiaları güçlendirdi.   
 KURUMSAL TEMSİLİYET  
 BaŞbakan'In Macaristan'dan yaptığı bu açıklamalar BDP kulislerini de dalgalandırdı. BDP'liler sürecin bireyler üzerinden gitmeyeceğini, kurumsal temsiliyetin sağlanması gerektiği savunuyor. Kulislerde heyetin, BDP Eş Başkanı Selahattin Demirtaş ile DTK Eş Başkanı Ahmet Türk'ten oluşması öne çıkıyor. Heyetle ilgili son sözü söyleyecek olan Başbakan'ın, Demirtaş'a da "mesafeli bir tavır" içinde olduğu ifade ediliyor. Erdoğan'ın son kararını bugünlerde yapacağı temasların ardından vermesi bekleniyor.  
 Kulİslerde, bazı bakanların ve MİT Müsteşarı Hakan Fidan'ın da İmralı görüşmelerinde BDP'nin kurumsal olarak yer alması gerektiğini düşündükleri dile getiriliyor. Öcalan'ın da eşbaşkanlarla görüşmek istediği biliniyor.  
 GörüŞmelere ilişkin Başbakan'ın onayını alan ikinci heyetin, Abdullah Öcalan'ın 15 Şubat 1999'da Kenya'da yakalanarak Türkiye'ye getirilişinin yıl dönümü olan 15 Şubat'tan önce İmralı'ya gitmesi muhtemel görünüyor. Öcalan ile görüşecek heyetin, MİT ile devam eden görüşmelerin ayrıntılarını, Öcalan'ın sürece ilişkin görüşlerini öğrendikten sonra yeni anayasa ve başkanlık sistemi için İmralı'dan gelecek işareti de öğrenmek istedikleri kulislere yansıyor.   