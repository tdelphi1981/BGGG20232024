Bu yasa 6.5 milyon kişiyi tehdit ediyor
Bazı uluslararası işçi örgütleri, Cumhurbaşkanı Abdullah Gül'e mektup yazarak, 'Sendikalar ve Toplu İş Sözleşmesi Kanunu'nu iade etmesini talep etti. Küresel Sendikalar Konseyi ve Avrupa Sendikalar Konfederasyonu adına Cumhurbaşkanı Gül'e gönderilen mektupta, Sendikalar ve Toplu Sözleşme Kanunu'nun TBMM'den geçtiği ve onay için Cumhurbaşkanlığında olduğu hatırlatıldı.
 İTİRAZLAR DİNLENMEDİ 
 Küresel sendikal hareketin, söz konusu yasayla ilgili çekincelerini defalarca Türkiye hükümetine aktardığı belirtilerek, kanundaki bazı hükümlerin, temel ILO sözleşmelerinden doğan işçi haklarını ihlal ettiği ifade edildi. Avrupa Komisyonu'nun da kanunla getirilen düzenlemeleri eleştirdiğine işaret edilerek, Türkiye'nin 2012 ilerleme raporunda yüksek barajlardan ve grev hakkına yönelik kısıtlamalardan özel olarak bahsedildiği kaydedildi. 
 Türkiye'nin ilgili ILO sözleşmelerini imzaladığına dikkat çekilerek, kanunun taslak halinin 'kısıtlayıcı işkolu, işyeri ve işletme barajlarını sürdürdüğü, grev hakkı üzerindeki kısıtlamaları devam ettirdiği, toplu sözleşme sürecine devlet müdahalesini ve sendika üyeliği ve toplu sözleşme sürecinde bürokratik bariyerleri koruduğu'' gerekçesiyle eleştirildiği belirtildi.
 Uluslararası sendikal örgütlerin, ILO'nun ve Avrupa Komisyonu'nun itirazlarının Meclis görüşmeleri sırasında dikkate alınmadığı öne sürülerek, düzenleme ile bazı iyileştirmeler de olduğu, ancak yasaya Türkiye'de sendikal hakları daha da fazla ihlal edecek bazı yeni maddeler eklendiği savunuldu.
  