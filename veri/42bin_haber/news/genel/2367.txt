'Antalya, turizmde dünya markası olmalı'
Kültür ve Turizm Bakanı Ertuğrul Günay, Türkiye'nin turizmde bir markaya ihtiyacı olduğunu söyledi. Günay, "Turizm bizim marka üretmemiz gereken en temel alanlardan bir tanesidir. Antalya-Türkiye artık dünyanın marka değeri tartışılmaz özel isimleri haline gelmelidir." dedi.
 Ertuğrul Günay, Antalya'daki ziyaretleri kapsamında Odeon Tourism International'ın (OTI), Antalya Kültür Merkezi'nde (AKM) düzenlenen 20. kuruluş yıldönümü etkinliklerine katıldı. 'Türkiye'de Turizmin 150. Yılı' konulu sergiyi de gezen Bakan Günay, daha sonra etkinlik kapsamında açılış konuşmasını gerçekleştirdi.
 Konuşmasında turizmin önemine değinen Günay, Odeon Turizm'in Rusya'dan 1.5 milyon turist taşıyan bir firma olduğunu belirtti. 20 yıl öncesine kadar Türkiye'ye Rusya'dan 500 bin insanın gelebileceğine kimsenin inanamayacağını ifade eden Günay, "Şimdi 4 milyon insan Rusya'dan Türkiye'ye geliyor. Bu rakamı önümüzdeki 10 yıl içinde 10 milyona çıkarmayı hedefliyoruz. Toplumları şehirleri, milletleri, ülkeleri birbirleriyle kaynaştıran sektör turizm sektörü. Turizm sektörü barışı kuran bir sektör, gelecekte daha adaletli dünyayı kuracak olan sektör bence turizm sektörüdür." şeklinde konuştu.
 Türkiye'nin markalaşmış isimler çıkarmaya ihtiyacı olduğunu vurgulayan Bakan Günay, salonu dolduranlara hayalini şöyle anlattı:
 "Bir hayalim var. Hep bunu söyledim. Yakın bir tarihte, çok uzak olmayan bir tarihte dünyada belli bir kültür düzeyinde ve gelir düzeyindeki insanlar Türkiye'yi görmemişse yaşamlarında bir eksiklik göreceklerdir. Türkiye'yi görmeyen insan hayatında bir eksiklik hissedecek. Türkiye'yi görmek dünyada çok köklü, derin bir kültürle tanışmak anlamına gelecek. Arkadaşlarımızla birlikte bu amaç doğrultusunda çalışıyoruz."
 VALİ ALTIPARMAK: DEĞERLERİMİZİ GELECEĞE TAŞIMALIYIZ
 Büyümenin önemine değinen Antalya Valisi Ahmet Altıparmak ise, tarihi güzelliklerin ve değerlerin geleceğe taşınması gerektiğini söyledi. Turizmi ve değerlerini korumanın gereğini vurgulayan Altıparmak, sözlerini şöyle sürdürdü:
 "Sorgun Ormanları, Titreyen Göl Havzası ve tabii peyzaj Antalya'da eşsiz. İbradı'dan Kemer'e, Korkuteli'nden Kaş'a hepsi birbirinden farklı. Bu güzellikleri koruyarak, sahip çıkarak geleceğe dönük olarak taşımamız lazım. Bunlara sahip olarak, bunları kazandırmamız lazım. Bu sadece ne Turizm Bakanlığı'nın ne de Antalya Valiliği'nin sorumluluğu; bu, turizmden ekmek yiyen, Antalya'da yaşayan herkesin görev alanına girmektedir."
 OTI Holding'i anlatan, OTI Holding Yönetim Kurulu Başkanı Ayhan Bektaş da holdingin bugün turizmin her kolunda 15 iştiraki ve 3 binin üzerindeki profesyonel çalışanıyla 26 ülkede ve 5 kıtada faaliyet gösteren uluslararası bir oyuncu olduğunu söyledi. 20 yılda yaklaşık 9 milyon turiste hizmet verdiklerini dile getiren Bektaş, "Dünya Turizm Örgütü'nün yaptığı dünya sıralamasında bir tek Türkiye bir üst basamağa çıktı. 2010 yılındaki verilere göre 7. sırada olan Türkiye, 2011 yılında 6. sıraya yükseldi." dedi.
            
 Konuşmalardan sonra Bakan Günay, bakanlığın çalışmalarını içeren şair ve ressam Bedri Rahmi Eyüpoğlu'nun kitabını OTİ Holding Yönetim Kurulu Başkanı Ayhan Bektaş'a hediye etti. Bektaş ise Bakan Günay'a İznik yapımı porselen tabak hediye etti. 
            
 Program 'Anadolu'nun Kayıp Şarkıları' konseri ile son buldu.
 CİHAN
  