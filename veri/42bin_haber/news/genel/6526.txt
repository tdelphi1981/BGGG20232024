BDP grubu neden iptal edildi
Bugün yapılacak olan BDP grup toplantısı Selahattin Demirtaş'ın rahatsızlığı nedeniyle iptal edildi.
Salı günleri Ankaralı gazetecilerin "Meclis günü"dür. Çünkü TBMM'de grubu bulunan siyasi partilerin "grup toplantısı" yapılır.  
Ak Parti grubunda Başbakan Recep Tayyip Erdoğan kimi zaman hükümetin atacağı yeni adımları, yeni politikaları açıklar, kimi zaman eleştirileri yanıtlar.
Muhalefet için de önemlidir salı günleri; Çünkü MHP ile başlayan, sabah saatleri boyunca AK Parti, BDP ve CHP ile devam grup toplantılarında, parti liderleri kendi vekillerine hitaben konuşular. Ama aslında, Başbakan dahil tüm liderler için hedef, mesajların doğrudan halka, seçmene iletmektir. Öyle de olur. 
İMRALI SÜRECİNDE KRİTİK SALIYDI, AMA...
PKK terör örgütüne silah bıraktırmak için başlayan ve Türkiye gündemine "İmralı süreci" olarak giren görüşme süreciyle birlikte, Salı günleri de ayrıca önem taşımaya başladı. 
Özellikle de bugün, liderlerin TBMM'de bugünkü grup toplantısında, tüm Türkiye'nin yakından izlediği barış süreci konusundaki "en kritik" mesajların beklendiği gündü.  
Ama olmadı;
Önce Başbakan Recep Tayyip Erdoğan'ın rahatsızlandığı haberi geldi. Erdoğan, soğuk algınlığı nedeniyle birkaç gün dinlenecek. Bu çerçevede, AK Parti grup toplantısı da iptal edildi. 
Ardından ise, daha ilginç bir haber geldi;
BDP grup toplantıdı da iptal edildi.
SORU İŞARETLERİ...
BDP Grup toplantısının iptal gerekçesi de rahatsızlık; BDP Eş Başkanı Selahattin Demirtaş dün Diyarbakır'da göğsünde bir sıkışma hissedip hastaneye kaldırılmıştı. Demirtaş'ın durumu iyi. Ama rahatsızlığı, belki de bu Salı'nın en kritik toplantısının, BDP grubunun iptaline neden oldu. 
BDP'nin bugünkü toplantısı çok kritikti çünkü;
Demirtaş hafta sonu sosyal medya üzerinden verdiği mesajlarda Salı günü çok önemli bir açıklama yapılacağını bildirmişti; 
BDP Grup toplantısında, Türkiye gündemine "APOleaks" olarak giren, İmralı'da Abdullah Öcalan'ın, BDP'li vekiller Altan Tan, Sırrı Süreya Önder ve Pervin Buldan ile yaptığı görüşmenin zabıtlarının "nasıl sızdığı" açıklanacaktı. Demirtaş hafta sonu "sızdıranlar BDP vekilleri değil" dedi ama ekledi; "sızıntının BDP üzerinden olduğu anlaşılıyor..."
Yani zabıtlar, BDP'den çıktı. Ama nasıl ve kim tarafından? 
İşte bunlar açıklanacaktı BDP grubunda. Eğer iptal edilmeseydi...
NEDEN DİĞER EŞ BAŞKAN YAPMADI?
BDP grubunun iptali, bir başka ilginç soruyu da akla getirdi.
Malum;
BDP'nin iki eşbaşkanı var; Selahattin Demirtaş ve Gültan Kışanak. Bu iki isim, partiyi ilgilendiren her konuda birlikte hareket ettiler bugüne kadar. HAtta grup toplantılarını da paylaştılar; Bazen Demirtaş yaptı grup BDP'li vekillere hitaben konuşmayı, bazen de Kışanak. 
Peki şimdi, Demirtaş rahatsızken, neden diğer eş başkan, yani Kışanak toplamadı grubu? Tam da, İmralı süreci konusunda BDP'nin en kritik açıklaması beklenirken...
İşte Ankara'da sorulan en kritik soru bu.
 
 
 