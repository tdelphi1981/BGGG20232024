ABD “Mali Uçurum”un eşiğinden döndü
Vergi artışı ve geniş kapsamlı harcama kesintilerini içeren “Mali Uçurum” tasarısı, 8'e karşı 89 evet oyuyla ABD Senatosun’dan geçti.
 Yeni yılın ilk saatlerinde, yerel saatle 02.10'da, Senatörler Demokratların çoğunluğunu oluşturduğu oylarla uzlaşmaya vardı. Temsilciler Meclisi'nin de tasarıyı görüşmek için sabah saatlerinde toplanması bekleniyor. Obama bu konuda meclise gecikme olmadan onaylamanın yapılması yönünde çağrıda bulundu.
 Günlerdir Demokratlar ve Cumhuriyetçiler arasında geçen "Mali Uçurum" görüşmelerinin sonuca bağlanması ABD’de memnuniyetle karşılandı. Her iki partinin karşılıklı taviz vermesi sonucu varılan anlaşmaya göre vergi oranlarının bir kısmı artırılırken, kamu harcamalarının ise azaltılması bekleniyor. İkinci defa başkan seçilen Barack Obama, yaptığı ilk açıklamada vergi kesintileri ve kamu harcamalarının azaltılmasında orta gelirli aileleri baz alarak hareket edeceklerini söylemişti. Obama, özellikle 250 bin dolar üzerinde gelire sahip olan Amerikalıların daha fazla vergi vermesini talep etmişti. Bu maddeye karşı çıkan Cumhuriyetçiler ise 1 milyon dolardan fazla gelire sahip olanların daha fazla vergi ödemesini içeren, Temsilciler Meclis Başkanı John Boehner’in ‘B planına’ bile sıcak bakmadıklarını açıklamıştı. Noel tatilinden sonra bir araya gelen partililer orta yolu bulmak için günlerdir yoğun bir çaba gösterdi.
 George W. Bush dönemine ait kanunun süresinin dolacağı 31 Aralık gece yarısına kadar kongre bunu önleyecek bir tasarıyı geçiremedi. 2013’ün ilk saatlerinde ise sözkonusu tasarısının Senato’dan geçirildiği açıklandı. Uzun süredir tartışılan yasanın Temsilciler Meclisi tarafından bugün veya en geç Çarşamba gününe kadar onaylanması bekleniyor.
 Alınan bilgiye göre anlaşmanın detayları ise şöyle; Yıllık gelirleri 400 bin dolar ve üstü olan bireyler ile yıllık geliri 450 bin dolar ve yukarı olan ailelerin önceki dönem vergi indirimleri devam edecek. Bu gelirin altında kazanç sağlayanların vergi oranları ise yüzde 35’ten yüzde 39.6’a yükseltildi. Emlak vergisinde ise 5 ve 10 milyon dolar değerinde mülk sahibi olanların vergi ödeme oranları 2012 yılına göre yüzde 5 arttırılarak yüzde 40’a yükseldi. Sermaye kar payı 400 bin dolar olan bireyler ve 450 bin dolar olan aileler için vergi oranı yüzde 35’ten yüzde 40’ a yükseldi. Ayrıca işsizlik yardım fonu bir yıllığına uzatıldı. Üniversite öğrencilerine verilen vergi kredisi de uzatıldı. Bunlara karşı Obama’nın kamu harcamalarında kesintiye gideceği ifade ediliyor.
 Yeni yıl tatili sebebiyle tasarının geçmesi henüz piyasalara yansımadı.
  