Köksal Şengün: Ailem ve dostlarım haklı çıktı
Eski Adalet Bakanı Seyfi Oktay ve 9. Cumhurbaşkanı Süleyman Demirel’in yeğeni Nihan Atasagun’un aralarında bulunduğu 11 sanığın yargılandığı ‘Adil Yargılamayı Etkilemeye' ilişkin açılan davanın 6. duruşması dün yapıldı.
  Seda KILIÇ
 Duruşmada, Ergenekon davasına bakan İstanbul 13. Ağır Ceza Mahkemesi’nin eski Başkanı Köksal Şengün’ün ifadesi okundu. Şengün ifadesinde şöyle dedi: '3 yıl süre ile kamuoyunda Ergenekon davası olarak bilinen davanın yargılamasını sürdürdüm. Bu süre içerisinde iddianamede adı geçen sanıklar tarafından tarafıma yargılamayı etkilemeye yönelik herhangi bir girişimde bulunulmadığı gibi, ilgili dosyadaki bazı sanıkların tahliyelerine yönelik her hangi bir baskı, telkin veya yönlendirmede de bulunulmamıştır. Davanın bütün bilgi ve belgelerinin yazılı ve görsel medyada detaylı bir şekilde ve ilgili ilgisiz kişilerin değişik tarzdaki yorumları ile yayınlanması karşısında gerek ailem, gerekse tüm dost ve arkadaşlarım o mahkemeden ayrılmam konusunda devamlı bana telkinde bulundular. Haklı da idiler.' Duruşma 21 Şubat’a ertelendi. 
 
 GİZLİ TANIĞA UYARI
 ERGENEKON davasının 249'uncu duruşması, 16 celse men cezasını tamamlayan Mustafa Balbay ve Tuncay Özkan da katılımıyla dün gerçekleşti. Duruşmada, gizli tanık 'Ayaklanma' ifadesinde tarihler ve sanıkların teşhisiyle ilgili yanlış bilgiler verince uyarı aldı.
  