Gülen'in kardeşi son yolculuğuna uğurlandı
Bir süredir akciğer kanseri tedavisi gördüğü Fatih Üniversitesi Tıp Fakültesi Hastanesi'nde geçen cuma günü vefat eden Fethullah Gülen'in kardeşi Hasbi Nidai Gülen dün memleketi Erzurum'da toprağa verildi.
 Cenaze törenine Sağlık Bakanı Recep Akdağ, Ulaştırma, Denizcilik ve Haberleşme Bakanı Binali Yıldırım, Çalışma ve Sosyal Güvenlik Bakanı Faruk Çelik, AK Parti Erzurum Milletvekilileri Muhyettin Aksak, Adnan Yılmaz, Erzurum Valisi Sebahattin Öztürk, Büyükşehir Belediye Başkanı Ahmet Küçükler, Erzurumlu işadamı Polat Holding Yönetim Kurulu Başkanı İbrahim Polat, işadamları Naci Tosun, İzzet Aker'in de bulunduğu iş ve siyaset dünyasından birçok isim katıldı. 
 Hasbi Nidai Gülen için, getirildiği memleketi Erzurum'da Lalapaşa Camii'nde öğle vaktini müteakip cenaze namazı kılındı. İlahiyatçı Yazar Mehmet Ali Şengül'ün kıldırdığı cenaze namazına yaklaşık 5 bin kişi katıldı. Cenaze namazının ardından omuzlarda taşınan Hasbi Nidai Gülen'in cenazesi Pasinler İlçesi'ne bağlı Korucuk Köyü'ne götürülerek, aile mezarlığında babası Ramiz Gülen'in yanında toprağa verildi. Daha sonra Gülen'in kardeşleri Salih, Mesih, Seyfullah ve Kutbettin Gülen ile merhumun oğulları Cüneyt, Usame ve Fatih taziyeleri kabul etti. Cenazeye ABD'de yaşamını sürdüren Fethullah Gülen katılmadı. 
 Levent AKPINAR / ERZURUM