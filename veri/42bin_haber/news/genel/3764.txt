Antalya'da yağmur hayatı felç etti
Antalyada dün akşam saatlerinde şiddetini artıran yağmur, günlük yaşamı olumsuz etkiledi. Aksu İlçesi'nde içinde 2 kişinin olduğu bir minibüs akıntıya kapıldı. Cep telefonlarıyla polisten yardım isteyen 2 aylık hamile kadın ve eşini itfaiye kurtardı.
Antalyada dün öğleden sonra başlayan ve akşam saatlerinde şiddetini artıran yağmur nedeniyle trafik felç oldu. İşyerlerinden evlerine gitmek üzere ayrılan Antalyalılar, trafikte uzun süre beklemek zorunda kaldı. Yağmur özellikle Antalyayı havalimanı ve Manavgat, Alanya ilçelerine bağlayan çevre yolunda etkili oldu. Yol kenarında 2 metre derinliğe sahip kanal yağmur sularıyla doldu, yolla aynı seviyeye geldi. 
ANTALYA AFET BÖLGESİ GİBİ OLDU / Foto Galeri

TARIM ALANLARI SULAR ALTINDA KALDI 
Merkez ilçe Aksuda ise tarım alanları ve seralar, şiddetli yağmur sonrasında sular altında kaldı. İlçedeki bazı dereler taşınca çevredeki evlerde sel tehlikesi yaşandı.

Antalya Meteoroloji Bölge Müdürlüğü, kentte etkili yağışın haftasonu da devam edeceğini bildirdi.

Diğer yandan Antalyada etkili yağış nedeniyle polis ve belediye ekipleri, dere yatakları başta olmak üzere riskli bölgeler konusunda alarma geçti. 
UÇAKLARIN İNİŞ-KALKIŞLARINDA PROBLEM YAŞANDI 
Antalya Havalimanından sorumlu Vali Yardımcısı Mehmet Yavuz, dün akşam saatlerinde etkisini arttıran şiddetli rüzgar ve yağış nedeniyle uçakların iniş ve kalkışında problemler yaşandığını söyledi.  
EVE GİDEN ÇİFT MİNİBÜSTE MAHSUR KALDI  
Aksu İlçesinde aşırı yağış nedeniyle bir ailenin bulunduğu minibüs suda mahsur kaldı. Toparlar Mevkiindeki evine giden Hüseyin ve Bedriye Şener çiftinin bulunduğu minibüs bir anda akıntıya kapıldı. Minibüsten çıkamayan çift cep telefonlarıyla polisten yardım istedi. Olay yerine ulaşan itfaiye ekipleri, 2 aylık hamile Bedriye Şener ve eşini zodyak botuna alarak kurtardı. Yaklaşık 2 saat boyunca minibüs içerisinde mahsur kalan çift hazır bekletilen ambulansla hastaneye kaldırıldı.  
TABELALAR VE AĞAÇLAR DEVRİLDİ  
Kentin çeşitli noktalarında ise aşırı rüzgar nedeniyle ağaçlar ve reklam panoları devrildi. Tonguç Caddesi üzerinde park ettiği otomobilinin üzerine ağacın devrildiğini gören Şerif Arıcı gözyaşlarına boğuldu. Kazı çalışması nedeniyle ağacın devrildiğini belirten Arıcı "Neden önlem almadan kazı çalışması yapıyorlar. 1 ay önce aldığım arabamın haline bakın. Bir aylık maaşımı aracımın hasarına vereceğim" dedi. İtfaiye testere yardımıyla otomobili ağacın altından kısa sürede çıkardı. 
    Yağmur 30 dakikada Marmaris'i felç etti  İzmir'de taşan dere yatağı trafiği kapadı  Sağanak yağmur Manisa'da baskınlara neden oldu  



 