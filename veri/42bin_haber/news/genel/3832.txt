Flash TV Türkiye'dir!
Türkiye'nin fenomen kanalı Flash TV... Obama'nın Türkiye'ye gelişini siyaha boyanmış yüzüyle anlatan haber spikerinden, her akşam yayınlanan halaylı, uzun havalı, müzik eğlence programlarına kadar 'olay yaratan' işleri hiç de az değil. Öyle ki, bu ilginçlikleri açıklamak için bir deyim bile üretilmiş; 'Flash TV kafası'... Kanalın hayata bakışını tanımak için Flash TV Yayın Yönetmeni Şenay Şenol'u ziyaret ettik; 'Flash TV Türkiye'dir' dedi.
  Eyüp TatlIpInar
  eyup.tatlipinar@aksam.com.tr
 
 Türkiye'nin ikinci özel kanalı Flash TV, tam 20 yıldır yayında. Özellikle 2000'li yılların ardından yayıncılık anlayışıyla fenomene dönüşmüş bir kanal. 'İlginç' olaylar anlatmakla bitecek gibi değil. 
 Bir ara Yalçın Çakır'ın programları ve konukları çok konuşuluyordu örneğin. Tantuni ustasının, kızlarını kaçırdığını söyleyip yardım talip edenler; Çakır'la evlenmek isteyenler; iktidarsızlık konusunda kavgaya tutuşan eşler; kaynanasının büyüsünden şikayet edenler... Tabii Çakır da insan, psikolojisinin bir dayanma sınırı var. Nitekim halen sunduğu sabah haberlerine başlarken, önceki programları nedeniyle psikolojisinin bozulduğunu bizzat kendisi açıklamıştı. 
 
 HABERİN FENOMENİ 
 Televizyonların en fantastik haber programlarından birine Flash TV ev sahipliği yapmaktadır halen. Gökhan Taşkın'ın hazırlayıp sunduğu 'Gece Hattı' programında, hemen her haberde ekranda beliren kırmızı bir ok dikkat çeker. Örneğin haberde bir otomobilden bahsediliyorsa kırmızı ok ekranda onu işaret eder. Bazen bu oka 'araba' yazısı da eşlik eder. 
 Fakat 'Haber Hattı'nın asıl olayı, bizzat sunucu Gökhan Taşkın'dır. Türban yasağı protestosu için başörtüsü takmak, Ortadoğu'daki şiddeti protesto etmek için ekrana poşuyla çıkmak sıradan 'Taşkınlıklar'dır. 
 Obama'nın Türkiye ziyaretiyle tüm Türkiye Taşkın'ı tanır. Yüzünü kömür karasına boyayan sunucu ekranda göründüğünde, Türkiye adına Obama'dan isteklerde bulunur. O sırada ekranın altında 'İsteyenin bir yüzü kara, vermeyen Obama olmasın!' yazısı belirir (Burada yazının anlamını çözmeye çalışıp takılmayın). 
 
 'HAYAT FLASH TV'YE GÜZEL' 
 Sosyal medyada, internet forumlarında bakındığınızda bol bol 'vukuat', espri malzemesi çıktığını görürsünüz Flash TV'den... Yukarıda aktardığımız durumlara gönderme yapmak için, literatüre 'Flash TV kafası' denen bir tanım girmiştir örneğin. 'Dünya yıkılsa Flash TV'dekiler halay çekmeye devam eder'; bu kafayı açıklayan ünlü sözlerden biri olabilir pekala... Haftanın bütün günleri akşam saatlerinde müzik eğlence programları görürsünüz. Bir baktığınızda halayla, bir baktığınızda uzun havayla, bir baktığınızda roman danslarıyla yıkılıyordur ortalık. 
 'İyi de bu 'Flash TV kafası'nın arkasında nasıl bir anlayış vardır?' Sorunun yanıtını bulmak için kanalı ziyaret ettik. Yayın Yönetmeni Şenay Şenol'la görüşüp Flash TV'yi anlamaya çalıştık. 
 Şenol vaktiyle Bursa Olay Gazetesi'nin televizyon sayfalarını hazırlıyormuş. 1992'de Flash TV'nin kuruluşunda yer almış. Çeşitli görevlerin ardından 1998'de yayın yönetmenliği görevini üstlenmiş. Sorularımızı yanıtlarken oldukça rahat ve samimiydi...
 KADIN PROGRAMLARININ İLK ADRESİ 
 'Dest-i İzdivaç'ın tutacağını sanmıyordum'  
 × Siz kanalda kadın programları da sunmuşsunuz aynı zamanda... 
 Türkiye'de ilk kadın programlarını yapıp sunan benim. TRT'de Mehpare Çelik sabah programı yapıyordu ama kadın programı değildi, haber de vardı mesela. Biz Flash Kadın'a uzman konuklar alıp kadınların hukuki haklarına, sağlıklarına yönelik programlar yapıyorduk. 2000'lerde konsept değişince reality şova döndü kadın programları. 
 
 × Kadınların hikayeleri öne çıkmaya başladı... 
 Evet. Yasemin Bozkurt'a, 'Yasemin'in Penceresi' programını yapmasını önerdik. O da bize 'Kadının Sesi' adında bir program yapmayı istediğini söyledi. Zor durumlarda kalan, mesela kocasından şiddet gören kadınlar hikayelerini anlatacaktı. 
 'Tutmaz bu program' dedim. Hangi kadın gelip ekrana çıkmaya cesaret eder ki? Bozkurt 'Bir deneyelim' dedi, ertesi hafta gidip sözümü geri aldım. Hemen büyük ilgi gördü. 
 
 × Neden o kadar ilgi gördü? Başkalarının yaşamını gözetlemeyi seviyor muyuz? 
 Zor bir soru. Zaman zaman ben de bunun muhasebesini yapıyorum. 'Neden çoğaldı bu programlar, iyi mi kötü mü yapıyoruz?' diye. Çok nokta var, mesela izleyenler bazen 'Benden daha kötü olanlar varmış' diyerek rahatlıyor. 
 
 × Faydası ne olabilir? 
 Kadınlar içine kapalı bir dünyada yaşıyorlardı. Başlarına gelenleri anlatabilmelerini, zorlukları herkesin yaşadığını görmelerini, tepki gösterme cesaretini bulmalarını sağladı. 
 
 × Evlilik programınız 'Dest-i İzdivaç' kimin fikriydi? 
 Evlilik programları da ilk bizden, Flash TV'nin sahibi Ömer Göktuğ'dan çıkmıştı. Vizyon sahibi biridir, iyi gözlemcidir. Ben o konuda da endişeliydim. Erkekler gelip ekranda 'Eş arıyorum' diyebilir ama kadınların da bunun için geleceğinden şüpheliydim. Bir iki deneme yaptık, etkisini hemen gösterdi. 
 
 × Bu ilgiyi neye bağlıyorsunuz? 
 'Cast' ajanslarından birilerini getirtmedik. Bazen duyuyorum başka kanallarda programlar bazen böyle işliyor. Gerçek kişilerle çalıştık. Bir kadın geliyor mesela, sonra onun mahallesindeki başka biri ya da akrabası... 
 
 × İnsanların ekranda görerek eş seçmesi ilginç bir durum... 
 Yaşam şekli değişti. Eskiden görücü usulü vardı. Kent içinde insanlar yalnızlaşıyor, sosyal çevre, eş dost ilişkileri kayboluyor. Görücü usulünün boşalttığı yeri bu evlilik programları doldurdu.
 DÜNYA YIKILSA FLASH TV EĞLENİR Mİ?
 'Eğlence meselesi bir yaftaya dönüştü.'
 × Haftanın 7 günü akşam saatlerinde eğlence programınız var. Hayat sizin için eğlenceden mi ibarettir? 
 Beş yıl kadar önce müzik eğlence programlarının tuttuğunu görünce sayısını artırdık. Planlı bir durum değildi ama bu sürede bir 'entertainment' kanalına dönüştük. Bunda bir sakınca görmüyorum. Kimse neden NTV'yi sürekli haber yayınladığı için eleştirmiyor da bizi müzik yayınladığımız için eleştiriyor? Ayrıca işe sadece eğlence gözüyle bakılmasını onaylamıyorum. 
 × Sosyal medyada bazen görüyoruz; 'Dünya yıkılsa Flash TV eğleniyor' algısı var... 
 O programlarda Türkiye'nin 7 ayrı bölgesinin kültürü, halk müzikleri yansıtılıyor. Nereden bakmak istediğine bağlı. Kültürel değerleri yansıtan programlar olarak neden bakılmıyor? Latif Doğan'ın 'Küstüm Şov'u yalnızca eğlence dersek haksızlık ederiz. Bir de sosyal medyada yaftalama durumu var. 
 × 'Eğlence kanalı' yaftası mı? 
 Evet öyle. Biz mesela üzüntülü bir olay yaşandığında yayını kesip daha uygun filmler, programlar koyuyoruz. 'Dünya yıkılsa Flash TV eğleniyor' algısı doğru değil yani, bir yafta, etiket. Başka hangi kanal üzücü olaylarda yayını durduruyor? 
 × Diber Ay, parmaklıklar ardındaki hapishane dekorunda program yapıyor. Bu konsept üzerine çok düşündünüz mü? 
 Dilber Ay'ı çıkarıp uzun hava okutsanız kimse dinlemez. Müziği i-pod'undan indirip dinliyor insanlar zaten. Farklı bir şeyler yapman lazım. Konsepti bulmam zor olmadı, o konseptin öyle özel bir çıkış nedeni de yok ama dekorla birebir ilgilendim, uğraştırdı biraz. 
 × Yıldız Tilbe'nin programı vardı ama bitti. Bazıları onu Flash TV'ye çok uygun görüyordu. Neden bitti? 
 Sözleşmemizin süresi doldu. Biz kendisinden çok memnunduk. Bizim kanala uygun olduğu doğrudur. Kişisel olarak konuştuğunuzda çok kültürlü biridir Tilbe. Örneğin dini, politik konularda sohbeti iyidir. Çalışması da uyumluydu bizimle. Önümüzdeki dönemlerde tekrar çalışmak isteriz tabii.
 YARATICI EKİBİN SIRRI
 'Siyasiler televizyonculara danışmalı'  
 × Flash TV tecrübenizin size öğrettiği nedir? Bir programın 'tutmasının' sırrı ne olabilir? 
 Tabu konuları, insanların konuşmaktan, görmekten çekindiği şeyleri ele alırsanız ilgi çeker. 1998'di galiba, Yaşar Nuri Öztürk'ü programa çıkarmak istiyordum. İki ay uğraştım ikna etmek için. 'Din hassas konudur, canlı yayında konuşulur mu?' diyordu. Programa başladık, akşam 20.00'den sabah 04.00'e kadar telefonlarımız susmuyordu. 
 × Bugünlerde var mı böyle tabu konuları işleyeceğiniz programlar? 
 Bizim çıkınımızda her zaman program vardır. Günü gelince yayınlarız. 
 × Bir ekibiniz var mı programları tasarlamak, hangisini yayınlayacağınıza karar vermek için?
 Kanalın farklı birimlerinden olan arkadaşlarımız var. Bazen 5, bazen 7 kişi... Bu kişiler özel televizyonculuğun başından beri bu alanda çalışan kişiler. Toplumu profesörlerden de, siyasetçilerden de daha iyi tanırlar. 
 × Siyasi liderlerden danışmanlık teklifleri alıyor musunuz? 
 Onların kendi danışmanları var elbette. Televizyon programcıları var mıdır o kadroda bilmiyorum ama olsa iyi olur.
 EN 'FANTASTİK' HABERLER...
 'Levent Kırca mizahını değiştirirse düşünebiliriz'
 × Haber programcısı Gökhan Taşkın'ı ilginç kılıklarda görüyoruz. Başörtüsü takıyor, Obama'ya benzemek için yüzünü siyaha boyuyor... Ne düşünüyorsunuz? 
 Anayasa'yla belirli kırmızıçizgileri, insan hakları ihlallerini aşmadığı sürece programcıyı yönlendirmeyiz. Hafta arasında Fatih Altaylı'yla Levent Kırca'nın programını izlemişsinizdir. Tartışmanın tansiyonu yükselince herkes onları konuşmaya başladı. Dikkat süresi bir zamanlar 20 dakikaydı, 2000'lerin ortalarında 10 dakikaya indi, şimdi 6 dakika... Bu sürede dikkat çekecek bir şey yaparsan izlenirsin. Gökhan Bey'in kişisel tarzıdır, sosyal medyada konuşulması hedefini tutturduğunu gösteriyor. 
 × Fatih Altaylı'yı kanalınıza transfer etmek ister miydiniz? 
 Birinin ünlü olması çok izleneceği anlamına gelmez. Hafta arasında Levent Kırca'yla giriştikleri tartışmanın nabzı yükselirken ilgi çekmesinin nedeni iki kişinin arkadaşlığıydı. Nabzı yüksek her tartışmada o sonucu alamazsınız. Bizim kanalda şu sıralarda siyaset programı düşünmüyoruz zaten.  
 × Neden siyaset programı düşünmüyorsunuz? 
 Her akşam müzikli programların arasında bir gün de 'Hadi gel bu akşam siyaset konuşalım' olmaz. Seçimler yaklaşınca düşünebiliriz ama hararetli tartışma programı olmaz o. Şu anda siyaset alanında insanlar kavgalı değil, akıllı uslu, bilgilendirici program izler.  
 × Levent Kırca o programda, çalıştığı kanaldan atıldığını söyledi. Ona Flash TV'yi açar mısınız? 
 Nasıl bir program yapmak istediğine bağlı. 'Olacak O Kadar'ın espri anlayışı geride kaldı. Cem Yılmaz'ın esprilerinin herkesi güldürdüğü bir zamanda, Kırca'nın esprileri dikkat çekmez. Kırca'nın kendini yenilemesi, mizahının daha rafine olması lazım. 
 × Mizah haber sitesi Zaytung'da şöyle bir haber vardı; 'Abdullah Öcalan'a verilen televizyonun yalnızca Flash TV'yi göstermesi, barış sürecini bir kez daha sekteye uğrattı...' 
 Bu bir espri tabii. Dediğim gibi, nasıl bakmak istediğinizle ilgili, yalnızca eğlence kanalı olarak bakmayı doğru bulmuyorum Flash TV'ye. Türkiye'nin müzik kültürünü yansıtıyor. Bazı durumlarda kullanılan popüler bir söz var, onunla açıklarsam 'Flash TV Türkiye'dir' diyebilirim. Dileyen herkes izliyor, Öcalan da isterse izleyebilir.
  