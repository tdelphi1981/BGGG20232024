Polimeks, 2.2 milyar $'la Türkmenistan Havaalanı proje ihalesini kazandı
Polimeks İnşaat, 2 milyar 253 milyon dolar değerinde olan Aşkabat Uluslararası Havaalanı projesinin anahtar teslimi ihalesini kazandı
 Polimeks İnşaat, Aşkabat Uluslararası Havaalanı inşaatı ihalesini kazandı. Yurtdışında iş yapan Türk müteahhitlik firmalarının tek kalemde aldığı en büyük iş olan Aşkabat Uluslararası Havaalanı inşaatının proje değeri ise 2 milyar 253 milyon dolar olacak. Yeni havaalanının inşasına 2013 Ocak ayında başlanarak 2016 yılında tamamlanması hedefleniyor. Yeni havaalanı, yaklaşık 350 bin metrekare kapalı alanıyla yılda 14 milyon yolcuyu ağırlayacak. Polimeks İnşaat Yönetim Kurulu Başkanı Erol Tabanca, Aşkabat Uluslararası Havaalanı projesinin, tamamlandığında sadece Türkmenistan'ın değil dünyanın önemli havaalanları arasında yer alacağını söyledi. 
 TABANCA inşaatı 2016'da bitirmeyi hedeflediklerini belirterek, 'Yeni projemizin değeri 2 milyar 253 milyon dolar. Kurulduğumuz günden bu yana toplam 120 projeye imza attık. Bu proje, Türkmenistan'da inşa ettiğimiz ikinci havaalanı olacak. Türkmenistan tarihinde önemli bir yeri olan Oğuz Han'dan ve  yine Türkmen kültüründe önemli bir motif olan laçin kuşundan esinlenerek oluşturulan projenin tasarımı da firmamızın eseridir' dedi.  
 Polimeks, 2012 yılında inşaat sektörü en prestijli yayını olarak kabul edilen ENR Dergisi tarafından yayınlanan 'Dünyanın En Büyük 225 Uluslararası Müteahhidi' sıralamasında 56'ıncı; Türk firmaları arasında ise birinci sırada yer aldı.
 Projede neler var?
 AŞKABAT Uluslararası Havaalanı'na  yolcu terminali,  VIP Terminali, Kontrol Kulesi, 3.000 araç kapasiteli açık ve kapalı otopark, yılda 200.000 ton yük kapasiteli Kargo Terminali, üç uçak kapasiteli Uçak Bakım Hangarı, Catering Binası, Yakıt İkmal Tesisleri, İtfaiye Binaları, Bakım-Onarım tesisleri, Sivil Havacılık Okulu, Simülatör Binası, Hastane, Yurt Binası ve Kapalı Spor Salonu inşa edilecek.