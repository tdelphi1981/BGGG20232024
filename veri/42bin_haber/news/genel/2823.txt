Sponsorlu sınav!
Silivri'de sınav krizi... İlçe Milli Eğitim Müdürlüğü 8 bin 500 öğrenciye yönelik 'deneme' sınavı yaptı. Kitapçığa, ihale usulü dershane ve özel okulların ilanları konuldu. Öğrencilerin GSM numaraları soruldu. İlçede, 'haksız rekabet' tartışması başladı...
 ERCAN ÖZTÜRK
 Sponsorlu' deneme sınavı Silivri'yi karıştırdı... İşte o ilginç olay: İlçe Milli Eğitim Müdürlüğü, 5-6-7 ve 8. sınıflara yönelik 'Kazanım Değerlendirme Sınavı' adı altında sınav düzenlendi. Sınavdan önce ise ihale usulüyle teklif alındı. Teklifler sonrası kitapçıklar, Avcılar'daki Net Eğitim adlı bir firmada hazırlanıp bastırıldı. Teklif veren diğer firmalar ise Ankara'dan Martı Okul Yayınları, Güzdem Yayıncılık, Düzlem Yayıncılık ve Silivri'den de Okan Kırtasiye olmuş. Kitapçıklarda 2 özel okul ile 3 dershanenin ilanı yer aldı. Optik okuma kağıtlarında ise öğrencilerden GSM numaralarının da kodlanması istendi. 5 ayrı reklam için ne kadar ücret aldığı bilinmiyor.
 NORMAL BİR UYGULAMA
 SİLİVRİ İlçe Milli Eğitim Müdürü İkram Kayapınar, 'Bizim içimiz rahat. Memurlarıma güveniyorum. Daha öncede benzer çalışmalar yapmıştık. Silivri'deki özel eğitim kurumlarımız da hep yardımcı oldu. Belki kitapçıkların Silivri'deki bir matbaada neden basılmadığı tartışılabilir ama konuya sorunsuz bir sınav yapılması tarafından baktım. Para konusunda da muhatap olmadık. Sponsorluk ücretleri direkt firmaya yatırıldı. Sponsorlu kitapçıklar sayesinde velilerin cebinden para çıkmamış oldu. Firmaya ne kadar vereceğimizi ve reklam alınan firmalardan ne kadar para alındığını ise daha öğrenmedim' dedi.
  GEÇEN YILDAN KALMIŞTIR
 KAYAPINAR, öğrencilerin telefon numaralarının istenmesi olayından ise haberinin olmadığını söyledi: 'Eğer öyleyse geçen seneki sınavların birisinden kalmıştır. Sınavlarda öğrencilerin telefonları istenmez. Dikkatten kaçmış.'
 Öğrenciden numara istenmez!
 SPONSOR firmalar ise İlçe Milli Eğitim'den böyle bir teklif geldiğini, sınava katkıda bulunmak istediklerini belirtti. Kitapçıklara reklam vermeyen şirketler ise tepkili: 'Yasal değil. Sınavdan yüksek alan öğrenciyle kolay diyaloğa geçilmesi için yapıldığını düşünüyoruz. Hiçbir sınavda GSM numarası istenmez.'
 Bakanlık kaldırdı
 İSTANBUL İl Milli Eğitim Müdürlüğü yetkilileri ise olayı ilk kez duyduklarını belirterek; 'Bu tarz sınavlar bakanlık tarafından kaldırıldı. İhale yapılmışsa kötü bir durum oluşmuştur' dedi. 
  