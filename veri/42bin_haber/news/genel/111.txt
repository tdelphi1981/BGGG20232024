'Taksim ranta kurban gitmesin'
CHP İstanbul İl Örgütü ve bazı sivil toplum kuruluşu üyelerinden oluşan grup, Taksim Meydanı'nın yayalaştırılması projesini protesto etti
 Taksim Meydanı'nın yayalaştırılması projesine tepki... CHP Genel Sekreteri Bihlun Tamaylıgil ve CHP İstanbul Milletvekili Süleyman Çelebi'nin de destek verdiği eylemde, CHP İstanbul İl Örgütü ve bazı sivil toplum kuruluşları üyelerinden oluşan grup, pankart açarak, slogan attı. Meydanda bir süre gitar çalıp şarkı söyleyen sanatçı Bilgesu Erenus, grup adına yaptığı açıklamada, kentlerin kültürel kimliğini ve toplumsal belleğini oluşturan, koruma altına alınmış kamusal alanların ortadan kaldırılmasını öngören projelerin hayata geçirildiğini söyledi.
 TAKSİM HEPİMİZİN
 Projeyle, Cumhuriyet ve demokrasi tarihinin en önemli kentsel, kamusal ve toplumsal simge alanlarından olan Taksim Meydanı ve Gezi Parkı'nın yok edileceğini öne süren Erenus, projenin çağdaş meydan düzenlemesi ve ulaşım planlaması ilkelerinden, bilim ve teknikten uzak, koruma ve hukuk kuralları ihlal edilerek, yürütüldüğünü iddia etti. Vatandaşlara, üzerinde 'Taksim hepimizin' yazan temsili tapu senetleri dağıtan bazı grup üyeleri, protestonun ardından Taksim Meydanı'nda kısa süre oturma eylemi yaptı. Grup, daha sonra olaysız şekilde dağıldı.
 TRAFİK YER ALTINA İNECEK
 Proje kapsamında trafik tamamen yer altına alınarak Taksim Meydanı'nın Gezi Parkı ile bütünleşmesi sağlanacak. Meydanın ortasında kalan metro ve füniküler çıkışı da yanlara alınarak yayaların İstiklal Caddesi ve Tarlabaşı Bulvarı'na kesintisiz erişimi gerçekleşecek. Meydana çıkan bütün trafik tamamen yer altına inecek.