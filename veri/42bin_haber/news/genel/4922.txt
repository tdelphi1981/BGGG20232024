Bankacılar canavardan korkmuyor yüzde 4.4 büyümeyi cepte görüyor
Yılın ilk ayı geride kaldı, ilk enflasyon rakamı bugün açıklanıyor. Bankacılığın patronları 'Bu yıla ilişkin enflasyon, büyüme, işsizlik, cari açık ve kur tahminlerini paylaştı: Enflasyon yüzde 6-6.5, büyüme ortalama olarak yüzde 4.4, işsizlik yüzde 9 civarında olur. Dolar yerinden kıpırdamaz. Gözler yine cari açıkta...
  
 Ayfer Arslan
 2011 yılında güçlü iç talebin etkisiyle yüzde 8.5 oranında büyüyen Türkiye ekonomisi, geçen yıl küresel krize paralel Merkez Bankası'nın aldığı önlemler ve kredi sınırlaması nedeniyle yüzde 3'ler civarında büyüdü. Merkez Bankası Başkanı Erdem Başçı bu yılın ilk toplantısında 'temkinli' bir duruş sergilerken, iç talebin aşırı ısınması ve kredi hızının yüzde 15'leri geçmesi halinde gerekli önlemleri alacakları mesajını verdi.
 Türk bankacılık sektörünün önde gelen bankalarının CEO'ları bu yıl iç talebin canlanacağı beklentisiyle Türkiye ekonomisinin yüzde 4 ila yüzde 5 arasında büyüyeceğini tahmin ediyor. Ekonomik aktiviteyle beraber 2013 yılında işsizlik oranında iyileşme bekleyen paranın patronları, TL'deki istikrarlı seyrin ise süreceğini öngördü.
 DOLAR 1.75-1.80 OLUR
 Banka CEO'larına göre Türkiye ekonomisini bekleyen iki önemli risk, hem ekonomik büyümenin hızlanması hem de petrol fiyatlarının artışı nedeniyle cari açığın tekrar yükselme eğilimine girmesi. Tüketim ve yatırım harcamalarındaki artışa bağlı olarak enflasyonun da bu yıl sonunda yüzde 6 ila 6.5 arasında gerçekleşeceğini öngören bankacılar, doların da 1.75 TL ila 1.80 TL arasında dalgalanmasını bekliyor. 
 2013 yılında Türkiye için en büyük risk faktörünün Euro Alanı'nda yaşanması olası olumsuz gelişmeler olduğunu belirten bankacılar, ancak Türkiye ekonomisinin geçmiş yıllara kıyasla dışsal şokları emme kapasitenin büyük ölçüde arttığı görüşünde. Sektörün önde gelen isimleri, makroekonomik dengelerdeki iyileşme ve güçlü bankacılık sektörüne bağlı olarak olası risklerin Türkiye ekonomisine etkisinin kısa vadeli olacağını, orta vadede ekonominin hızlı bir şekilde yeniden rayına oturacağını düşünüyor.
 Ergun Özen: Türkiye %4.8 büyür
 Garanti Genel Müdürü Ergun Özen, iç talebin canlanacağı beklentisiyle Türkiye ekonomisinin bu yıl yüzde 4.8 büyüyeceğini öngördü. Özen, ' Hem ekonomik büyümenin hızlanması hem de petrol fiyatlarının yüksekliğini koruyacağı beklentisiyle, 2012'de yüzde 7'ler seviyesine gerileyen cari açığın GSYH'ye oranının 2013'te tekrar yükselme eğilimi göstereceğini öngörüyoruz. İstihdamda ise, 2013'te hız kazanmasını beklediğimiz ekonomik aktiviteyle birlikte, 2012 yılsonuna göre iyileşen bir işsizlik oranı bekliyoruz.  Enflasyonun da yüzde 6.5 civarında gerçekleşeceğini tahmin ediyoruz. TL'de ise istikrarlı seyir devam edecek' dedi.
 İç talepteki canlanma enflasyonda baskı yapacak
 İŞ Bankası Genel Müdürü Adnan Bali, 2012 yılında zayıf bir seyir izleyen özel tüketim ve yatırım harcamalarının MB'nin destekleyici para politikalarının da etkisiyle yeniden canlanmasını bekliyor. Bali, Türkiye ekonomisine ilişkin öngörülerini şöyle aktardı: 'Büyümenin bu yıl yüzde 4'ü aşacağını, büyümedeki hızlanma paralelinde istihdamın artmaya devam edeceğini ancak işgücünün de aynı paralelde artmasına bağlı işsizlik oranındaki iyileşmenin sınırlı kalacağını tahmin ediyoruz. İç talebin yeniden canlanmasına paralel cari açıktaki iyileşme yavaşlayacak.  İç talepteki canlanma enflasyon üzerinde bir miktar baskı oluşturabilecek.'
 
  