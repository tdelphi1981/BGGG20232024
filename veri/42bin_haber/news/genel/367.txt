Madde bağımlısı gençleri bir 'umutla yaşam'a bağladı
Desa ve Umut Çocukları Derneği'nin başlattığı 'Bir Umut Bir Yaşam' projesiyle madde bağımlısı gençler kendileri için kurulan atölyede hem meslek öğreniyor hem de kendi paralarını kazanıp yeni bir hayata adım atıyor...
 Aylin Löle
 Umut Çocukları Derneği ile madde bağımlısı gençleri ailelerine ve sosyal hayata kazandırmak için 'Bir Umut Bir Yaşam' projesini başlatan Desa, yeni bir hayatın kapısını araladı. Hayata talihsiz bir şekilde başlayan bu gençlere meslek edindirmek amacıyla kurulan özel atölyede, Desa tasarımcılarının tasarladığı çantalar, gençler tarafından üretiliyor. Gençlerin el becerilerini geliştirmek, onlara meslek kazandırmak ve böylelikle geleceğe umutla bakmalarını sağlamayı hedefleyen projede üretilen özel tasarımlı bez çantalar, satın alınan yeni sezon DESA çanta ile birlikte herkese hediye edilecek. 'İhtiyacı olan kişiye balık vermiyoruz, balık tutmasını öğretiyoruz' diyen DESA Yönetim Kurulu Üyesi ve Genel Müdürü Burak Çelet, projenin detaylarını Akşam ekonomiye anlattı...
 
 l Bir Umut Bir Yaşam Kampanyası fikri ne zaman ve nasıl doğdu?
 Desa olarak yıllardır ihtiyacı olan insanlara meslek kazandırmak, onlara mesleki eğitimler vermek ve bünyemizde çalıştırmak gibi kendimize misyon edindiğimiz çalışmalar bulunuyordu. Umut Çocukları Vakfı ile tesadüfen kendilerinin farklı bir çalışma için yaptıkları radyo spotları ile haberimiz oldu ve görüşmelerimiz başladı. Umut Çocukları Vakfı'nın güzel bir atölyeleri olduğunu ancak bunu çalıştırmak için iş bulamadıklarını duyunca geçmiş projelerde edindiğimiz deneyimi bu çocuklarımızı meslek sahibi yapmak için kullanabileceğimizi düşündük. 
 
 l Bu kampanya ile ne amaçlıyorsunuz? 
 18 yaş ve üstü madde bağımlısı gençleri ancak onlara bir uğraş vererek kazanabilirsiniz. Biz de bundan yola çıkarak, kendilerine çanta yapımı konusunda eğitim vermeye başladık.  Ellerindeki makine parkuru kumaş dikmeye uygun olduğu için öncelikle 'Umut Çantaları' adını verdiğimiz kanvas çantalar yaptırtmaya başladık. Desa Mağazalarından ve online alışveriş sitemiz desa.com.tr'den 2012 Kış Sezonu çantası satın alan her müşterimize bu özel tasarım kanvas çantalardan hediye ediyoruz. Kanvas çantaları hediye ettiğimiz müşterilerimizin adına Umut Çocukları Derneğine bağışta bulunuyoruz. Bu, projemizin ilk etabıydı. 
 Hem dericilik mesleğini öğreniyorlar, hem de gelir elde ediyorlar
 l Sonrasında nasıl hareket ettiniz peki?
 Projenin gerçekten amacına ulaşabilmesi için onlara düzenli, sürekli bir iş verilmesi gerektiğinden, projemizin ikinci etabını da başlattık ve çocuklarımızı deri ile tanıştırdık. Kendilerine şu an Desa mağazalarında kasa yanlarında satılmakta olan bilekliklerimizin üretimi konusunda eğitim verdik ve makine parkurunu buna uygun bir şekilde geliştirdik. Her gün bir ustamız gidip kendilerine mesleki eğitim veriyor ve mağazalarımızda bu çocukların yaptıkları bileklikler müşterilerimize sunuluyor. Devamlılık çok önemli, vakıf çocukları hem dericilik mesleğini öğreniyorlar hem de belli oranda gelir elde ediyorlar. Bu tip projelerde çocuklarımıza balık vermekten çok balık tutmayı öğretmenin daha önemli olduğunu düşünüyoruz ve her şeyden önce onları meslek sahibi yapmak amacı ile hareket ediyoruz.
 Balık vermiyor, balık tutmasını öğretiyoruz
 BİR insana meslek kazandırmak ve daha da önemlisi talihsiz deneyimler yaşamış çocuklarımızı, gençlerimizi hayata kazandırmak bizler için en mutluluk verici olay. İhtiyacı olan kişiye balık vermiyoruz, balık tutmasını öğretiyoruz. Böylece kendi içinde  sürdürülebilir, iki tarafa da fayda üreten ve firmadan bağımsız olarak orta vadede kendi ayakları üzerinde durabilen bir proje ortaya çıkarmış olmak bu projenin bizi manen en çok tatmin eden tarafı oldu.
 20 bin TL yatırımla makine parkı kurdu
 BİR Umut Bir Yaşam Projesi'nin ilk aşamasında kanvas çanta üretimi konusunda eğitim verilmesi ve bu çantaların üretilmesi için 10 bin TL'lik bir kaynak aktarıldı. Akabinde 20 bin TL'lik bir makine parkı kuruldu ve deri üzerinde eğitim verilmeye başlandı. Burada Desa'nın ayırdığı bütçenin en önemli bölümünü bu bahsi geçen meblağlar değil, 'Usta Öğretici' belgesine sahip meslek uzmanlarımızın vakfın atölyesinde vermiş oldukları eğitime ayırmış oldukları zaman ve çocuklarımızın başka arayışlar içine girmesine fırsat vermemek için sürekli olarak kendilerine iş verme çabası oluşturuyor.
 Çocukları giydiriyor
 GEÇTİĞİMİZ yıllarda ihtiyaç sahibi ailelerin okul çağındaki çocuklarına, kabandan ayakkabıya kadar giydirilmesi konusunda çalışmalarımız oldu. BMD (Birleşmiş Markalar Derneği) öncülüğünde yürütülen kampanyalarda ilk yıl 100 bin, ikinci yıl ise 250 bin çocuk giydirildi. Bu yıl tekrar 250 bin çocuğun giydirilmesi hedefleniyor. Bunun dışında her yıl başarılı 10 lise ve üniversite öğrencisine burs veriyoruz. Ayrıca her sene 30 çocuğumuzu eğitebilmek amacı ile Milli Eğitim Bakanlığı ile ortaklaşa sınıf açıyoruz.
  