50 metrekare ofiste doğdu, 50 yıl içinde dünya markası oldu
1962'de küçük bir ofiste kurulan Çukurova Ziraat, Türkiye'nin dinamosu oldu. Uluslararası 5 distribütörlük anlaşması olan şirket, iş makinesinden kamyona, forkliftten yedek parçaya binlerce müşteriye hizmet veriyor...
 Bundan 50 yıl önce küçük ve mütevazı bir ofiste temelleri atılan Çukurova Ziraat, bugün uluslararası 5 farklı markanın distribütörlük anlaşması ile 20'nin üzerinde ülkeden iş makineleri, kamyonlar, forkliftler,  liman ekipmanları ve yedek parçalar temin eden ve binlerce müşteriye hizmet veren şirkete dönüştü. 
 ZİRAAT'TEN İŞ'E YÖNELDİ
 Şirketin 1962 yılında ziraat makineleri distribütörlüğü yapan bir firma olarak kurulduğunu hatırlatan Çukurova Ziraat Genel Müdür Taner Sönmezer, '1990'lı yıllarda artan altyapı yatırımları ile satış ve pazarlama stratejimizi, ziraat makinelerinden iş ve inşaat makinelerine doğru yöneltti. Sumitomo Ekskavatörleri, Case İş Makineleri, Ammann Silindirleri gibi dünyaca ünlü markaların tek Türkiye distribütörlüklerini yapmakta olup, birçok kez bu markaların dünyada en başarılı distribütörü seçildik. Son olarak markalarımız arasına, Hyster Forklift ve Liman Ekipmanları ve Astra kamyonlarını da katarak ürün yelpazemizi daha da genişlettik' dedi.
 50'Yİ AŞKIN SERVİSİ VAR
 Çukurova Ziraat'in İstanbul, Adana, Ankara, İzmir Bölge Müdürlükleri ile Bursa, Diyarbakır, Trabzon Satış Ofisleri ve Türkiye genelinde 50'yi aşkın yetkili servis ve yedek parça ağı ile müşterilerine satış ve satış sonrası hizmeti verdiğini belirten Sönmezer, 'İş ortaklarımızın ihtiyaçlarına yönelik; Satış ve Satış Sonrası Hizmetlerimizi,7/24 hizmet anlayışımızı devam ettirerek 2013 yılından itibaren yapacağımız yeni yatırımlarla da müşteri memnuniyetimizi en mükemmel seviyeye çıkartmayı hedefliyoruz' dedi.
 Alınan her 1 makine için 1 fidan dikiyor
 Çukurova Ziraat'in sosyal sorumluluk projelerine de imza attığını belirten Sönmezer, 'Çukurova Ziraat 50.Yıl Hatıra Ormanı oluşturarak, gelecek nesillere daha yeşil bir Türkiye bırakmayı amaç edindik. İş ortaklarımıza aldıkları her makine için, Hatıra Ormanımız'da onların adına 1 adet fidan dikiliyor' dedi.
 Güvenilir iş ortağı olmaya devam!
 Çukurova Ziraat'in 50. yılını kutladıklarını ifade eden Sönmezer, 'Edindiğimiz 50 yıllık tecrübelerimizi müşterilerimize dünya markaları sunarken, şantiyelerindeki 'Güvenilir iş ortağı' olmaya devam edeceğiz' dedi.