Çin ve Japonya, Amerika'ya borç vermek için yarışıyor
Elinde en çok Amerikan tahvili bulunduran ülke konumundaki Çin, geçtiğimiz Ekim ayında 7,9 milyar dolarlık ABD tahvili daha satın aldı.
 Çin medyasında yer alan haberde, Pekin hükümetinin satın aldığı ABD tahvilleri miktarının Ekim ayı itibariyle 1 trilyon 161 milyar dolara çıktığı bildirildi.
 ABD Maliye Bakanlığı'ndan yapılan açıklamaya göre Ekim ayının sonu itibariyle, ABD'nin dış tahvil borçları toplamı 5 trilyon 482 milyar dolara ulaşarak rekor düzeye çıktı.
 Japonya'nın elinde bulundurduğu ABD tahvil stokunu 7 aydır üst üste arttırdığına vurgu yapılan açıklamada, Tokyo hükümetinin ABD'ye en çok borç veren ülke olan Çin'le arasındaki farkı 26,8 milyar dolara indirdiği belirtildi. Japonya'nın elinde 1 trilyon 135 milyar dolarlık ABD tahvili bulunuyor.
 Çin, son 12 ayda 94 milyar dolarlık ABD tahvili alımı yaparken, komşusu Japonya aynı dönemde 129 milyar dolar tutarında ABD tahvili satın aldı.
 CİHAN
  