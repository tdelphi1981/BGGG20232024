Erdoğan'ı örnek alan Araplar, Türkiye'de bıyık nakli yaptırıyor
CNN, Daily Mail ve Huffington Post özel dosyalarla, Arapların bıyık nakli için Türkiye'ye gittiğini yazdı. Başbakan Erdoğan'ın, bıyıklarına sahip olmak isteyen Araplar 7 bin dolar ödüyormuş
 Türkiye'nin sağlık turizminin en önemli ülkelerinden olduğu bugüne kadar yazıldı çizildi. Fakat bu kez durum farklı. Yeterince bıyığı olmayan Araplar, Türkiye'de bıyık nakli yaptırıp hayallerine kavuşuyor. Hayalleri de Başbakan Erdoğan, Esad ve Irak'ın devrik lideri Saddam gibi bıyığa sahip olmak... Daily Mail, CNN televizyonunda yayınlanan ve Ortadoğu'da giderek artan bıyık modasına paralel olarak bıyık kılı nakillerinin de arttığını belirten programı internet sitesinde haber konusu yaptı. 
 GAZETE, Ortadoğu'da erkeklerin bıyığı 'erkeklik ve güç' sembolü olarak gördüğünü belirterek, estetik cerrah Selahattin Tulunay'ın ifadelerine dayanarak 'Türkiye'de bıyık naklinin son yıllarda arttığını ve müşterilerin çoğunun da Arap olduğunu' yazdı. 
 TULUNAY'A göre gençler, daha çok İbrahim Tatlıses gibi ünlülerin bıyıklarını kendilerine örnek alıyorlar. Tulunay daha karizmatik görünmek isteyen bazı politikacıların da bıyık nakli yaptırdıklarını söylüyor. Operasyon çerçevesinde saçın yoğun bölgelerinden alınan kıllar bıyık bölgesine aktarılıyor. Bıyıkların büyümesi altı ay sürüyor.
 İkinci adres Paris
 CNN'deki programa konuşanlardan biri de Paris'li cerrah Pierre Bouhanna. Bouhanna, bıyık nakli yaptıran müşterilerinin büyük bölümünün İran, Lübnan, Türkiye ve Birleşik Arap Emirlikleri'nden geldiğini belirtiyor. Daily Mail ise, CNN'in programından aktardığı haberinde Başbakan Erdoğan ve İbrahim Tatlses'in yanı sıra Saddam Hüseyin ve Beşşar Esad'ın da fotoğraflarına yer veriyor.
 Bıyık erkeklik göstergesidir
 BIYIK nakillerindeki artış dünyanın en önemli haber sitelerinden Huffington Post'un da dikkatinden kaçmadı. Haberi İbrahim Tatlıses'in resmiyle servis eden site, Ortadoğu'daki erkekler için bıyığın aynı zamanda erkeklik simgesi olduğunun altını çizdi. Arap kültüründe bıyığın olgunluk ve akillik anlamına geldiğini belirten site, Recep Tayyip Erdoğan'ın da aralarında bulunduğu bazı bölge liderlerinin, bu simgeyi kullandığını ifade etti.
  