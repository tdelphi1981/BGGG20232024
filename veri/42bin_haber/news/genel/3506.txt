Başbakan edebin içini boşalttı
CHP Grup başkanvekilleri Akif Hamzaçebi ile Emine Ülker Tarhan, TBMM'de düzenledikleri basın toplantısında Başbakan Erdoğan'ın grup konuşmasını eleştirdi.
 Hamzaçebi, 'Milleti kucaklayan, barış ve mutluluk vadeden bir konuşmanın ötesinde toplumu kutuplaştıran, ve bundan siyasi çıkar sağlamaya yönelik bir konuşmaydı' dedi. Tarhan da 'Edep diye diye aslında edebin içini boşalttı bu Başbakan. Bu adam ülkenin her karış toprağına edep ektiğini zannetse ne olur zannetmese ne olur. Benim için söyledikleri lafügüzaftır. Bize edep dersi verecek bir başbakan göremiyorum etrafta' diye konuştu. 
 HAMZAÇEBİ, CHP Milletvekili Hüseyin Aygün'ün Paris'te öldürülen PKK'lının ailesine taziye ziyaretine ilişkin Başbakan'ın sözlerini de 'Sayın Başbakan'a aynı konuda kendi milletvekillerinin hangi değerlendirmeleri yaptığını bir okumasını tavsiye ediyorum' diye yanıtladı.
  