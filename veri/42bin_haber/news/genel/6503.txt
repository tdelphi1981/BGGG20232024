Afyonda şimdi de kadına özel otobüs
Afyonkarahisar Valiliğinin bir süre önce kamuya açık alanlarda alkolü yasaklamasının ardından, AK Partili Belediye de otobüslerde ahlak dışı olayların arttığı gerekçesiyle kadınlara özel ve ücretsiz otobüs seferleri uygulaması başlattı.
Afyonkarahisar Belediyesine ait bazı araçlar sadece kadınlara hizmet veriyor. Bu amaçla belediyeye ait bu araçlara, özel bir uyarı levhası konuldu. Uyarıda hangi gerekçe ile bu seferlerin konulduğu açıklanıyor. Yazıda, Araçlarımızda aşırı yoğunluk nedeniyle yaşanan hırsızlık ve ahlak dışı olayların artması sebebiyle, ücretsiz servislerimiz sadece bayanlar için geçerlidir. Halkımıza duyurulur. Afyonkarahisar Belediyesi uyarısı bulunuyor.  
İÇKİYE YASAK OKULLARA MESCİT 
 Afyonkarahisar Valiliğinin, bir süre önce kamuya açık alanlarda içki içilmesini 2012/3 sayılı kararla yasaklaması basına yansımıştı. Valilik, mart başında yayınladığı genelgeyle de okullarda ibadet yapmak isteyen öğrenciler için mescit açılmasını istemişti. Basına yansıyan genelge, 17 ilçe kaymakamı ve okul müdürlerine gönderilerek, İbadet etmek isteyen öğrencilere yardımcı olunması yönünde talimat verilmişti. 
 