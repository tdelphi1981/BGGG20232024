Son nefesinde ihbar etti
Pendik'te otomobil galerisi sahibi bir kişi, kendi şirketinde çalışan muhasebeciyi silahla vurarak öldürdü.
 Kurtköy Çamlık Mahallesi Piri Reis Caddesi'ndeki bir villada, otomobil galerisi sahibi Şerafettin Ü, şirketinde muhasebeci olarak çalışan Süleyman Altunoğlu (47) ile henüz belirlenemeyen bir nedenle tartıştı.
 Tartışmanın büyümesi üzerine, Şerafettin Ü, yanındaki tabancayla Altunoğlu'na birkaç el ateş etti.
 Vücuduna isabet eden kurşunlarla ağır yaralanan Altunoğlu, cep telefonuyla aradığı bir arkadaşına vurulduğunu söyleyerek, yardım istedi. Altunoğlu'nun arkadaşının durumu bildirmesi üzerine, olay yerine polis ve sağlık ekibi sevk edildi.
 Sağlık ekiplerinin ilk müdahalesinin ardından, bölgedeki Özel Emsey Hastanesine kaldırılan Altunoğlu, buradaki müdahalelere rağmen hayatını kaybetti.
 Olayın ardından kaçan Şerafettin Ü'nün, durumu öğrenmesi üzerine fenalaşarak Altunoğlu'nun götürüldüğü hastaneye kaldırılan oğlunu görmek için hastaneye geldiği sırada, gözaltına alındığı öğrenildi.
 Polisin olayla ilgili başlattığı soruşturma sürüyor.
 AA