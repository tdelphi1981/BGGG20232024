Sektörün ihracat ligi şampiyonu Ford Otosan
Ford Otosan, 75 ülkeye 3.5 milyar dolarlık ihracat gerçekleştiriyor. Genel Müdür Yenigün, 100 milyon dolarlık mühendislik de ihraç ediyoruz. 2014'te kapasiteyi 400 bine çıkarmayı hedefliyoruz' dedi
 Türk otomotiv sanayiinin bir seferde gerçekleştirilen en büyük yatırımı olan Ford Otosan Kocaeli fabrikasının temeli,  650 milyon dolarlık yatırımla 1997 yılında atıldı. O günden bugüne Ford Otosan yatırımlarına devam ediyor. 
 Türkİye'nİn en fazla ihracat yapan ilk 3 şirketi arasında yer alan Ford Otosan, 2011'de yeni pazarlara açılarak 5 kıtada 75 ülkeye araç ve parça ihracatına ulaştı. Şirket, 3,5 milyar dolarlık ciroyla sektörün ihracat şampiyonu... 
 %60'INI O SATIYOR
 2011'de, Türkiye ticari araç ihracatının yüzde 60'ını gerçekleştiren şirket,  son 5 yılda ise toplam 2 milyar 269 milyon dolar net ihracat fazlası verdi. Ford'un üç büyük Ar-Ge merkezinden biri. 2011'de 50 milyon dolar mühendislik ihracat geliri elde eden Ford, bunu yıl sonuna kadar 100 milyon dolara çıkarmayı hedefliyor.
 Yatırım ve istihdam yarattık
 FORD Otosan Genel Müdürü Haydar Yenigün; '11 yıl sonra Türkiye'de otomotiv konusunda yeni yatırım, yeni istihdam yaratan, büyüyen tek otomotiv firmasıyız ve bununla gurur duyuyoruz' ifadelerini kullandı.
 Murat ile yola çıkan Tofaş 41 yılda global oyuncu oldu
 Türk Otomobil Fabrikası A.Ş., (TOFAŞ) Koç Holding ve Fiat S.p.A.'nın eşit hissedar olduğu bir Türk otomotiv şirketi olarak günümüzde Fiat'ın dünya çapındaki üç stratejik üretim ve Ar-Ge merkezinden birine dönüştü. Şirket bu yıl kuruluşunun 44'üncü, üretime başlamasının ise 41'inci yılını kutluyor. Yılda sadece 20 bin adetlik üretim kapasitesiyle, 600'a yakın çalışanıyla mütevazı bir fabrikada ilk üretime Murat 124 modeliyle başlayan Tofaş, 400 bin üretim kapasitesiyle, 8 bine yakın çalışanıyla, 80'den fazla ülkeye yaptığı ihracatla otomotivin global oyuncuları arasında yer alıyor.
 TofaŞ, bugün 400 bin adet/yıl üretim kapasitesiyle de Türk otomotiv sanayiinin en büyük üreticisi... Tofaş, Dünya Klasında Üretim (WCM) alanında 170 Fiat Grubu fabrikası içinde eriştiği 'Gümüş' üretim seviyesiyle Bursa fabrikasında 5 markaya üretim yapan küresel bir oyuncu...
 Hyundai gaza bastı yıllık üretimini 200 bine çıkarıyor
 Türk tüketicisi Hyundai markasıyla ilk olarak 1990 yılında tanıştı. Kocaeli'de 25 Eylül 1995'te temeli atılan ve rekor bir sürede tamamlanıp 1997 Temmuz'unda seri üretime başlayan Hyundai Assan Otomotiv Sanayi ve Ticaret A.Ş, 20 Eylül 1997 tarihinde açıldı. Fabrikada bugüne kadar Türkiye ve Avrupa pazarları için Accent, H100 Panel Van, Starex, Matrix ve i20 modellerinin üretimi yapılıyor. Şu an yıllık 100 bin adetlik kapasiteyle sadece i20 modelinin üretimi gerçekleştiriliyor. Yıllık 100 bin adet olan üretim kapasitesini minimum 200 bin adede çıkaracaklarını  belirten Hyundai Genel Müdürü Ümit Karaarslan şöyle devam etti: 2013 sonunda tamamen yeni bir modelin üretimine başlayacağız. 2014'te  yüzde 85'i olan yıllık 170-180 bin adetlik ihracat miktarına ulaşılacaktır.'
 Yılda 20 bin otoyla başlayan üretim 400 bine koşuyor
 Kuruluşu 1969 yılına dayanan Oyak-Renault Otomobil Fabrikaları, 43 yılda sadece Türkiye'nin değil, Avrupa'nın önemli otomobil üstlerinden birine dönüştü. 1971 yılında bantlardan ilk otomobili Renault 12'yi çıkartan firmanın yılda 20 bin adet olan üretimi, 360 bin adedi geçerken, motor üretim kapasitesiyse 450 bin adede ulaştı. Renault Grubu'nun dünya çapındaki 38 üretim merkezinden biri Oyak-Renault, halen Symbol, Fluence, Fluence ZE, Megane HB ve Yeni Clio modelleriyle bu otomobillerin motor, vites kutusu ve mekanik aksamlarını üreterek önemli bölümünü ihraç ediyor.
 Türk otomobitv endüstrisinin gelişmiş pazarlara yüksek miktarlarda ihracata başlamasının öncü modeli Renault Megane oldu. Tek üretim üssü Oyak-Renault'nun Bursa'daki fabrikası olan Megane, 1998 yılında dünya pazarlarına ulaştırılmaya başlandı.
 5 kıtada 100 ülkeye ihracat
 Oyak Renault Genel Müdürü Tarık Tunalıoğlu; 'Şu anda 5 kıtada 100'den fazla ülkeye ihracat yapıyoruz' dedi. Yeni Clio'nun en önemli üretim üssünün Bursa olduğunu söyleyen Tunalıoğlu; 'Station wagon versiyon Grand Tour'da tek üretim merkezi Bursa. Bu avantajımızı kullanacağız' diye konuştu.
 Yarın: 
 Dünyanın gözü Turkcell'in üzerinde...
 Superonline Türkiye'yi data merkezi yapacak...
 'Damat'a 2013'te yabancı gelin gelebilir...
 Zamanpur: Dışarıda internetle büyüyoruz
  