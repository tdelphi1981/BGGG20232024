Sandy ABD seçimlerini etkileyebilir
ABD'nin doğusunda etkili olan Sandy kasırgasının seçimlere katılımı etkileyeceği düşünülüyor.
 ABD'de Sandy kasırgası etkisini kaybederken, ülkenin doğu bölgesinde 17 eyaleti etkisi altına alan doğal felakette ölenlerin sayısının 50'ye ulaştığı belirtildi.
 Sandy kasırgası New York ve New Jersey'i geçerek Kanada'ya ulaştı. Kasırgada ölenlerin sayısı 50'ye yükselirken, bu sayının artmasından endişe ediliyor.
 Bu arada elektrik kesintisi kasırganın yol açtığı en büyük sorunların başında gelmeye devam ediyor.
 
 New Jersey'de hala sokaklarda tekneler yüzüyor
 Sandy kasırgası en çok New York ve New Jersey'i etkilerken, New Jersey'nin okyanus içine doğru uzanan güney bölgesinde hala teknelerin sokaklarda yüzdüğü gözleniyor.
 On binlerce insanın tahliye edildiği bölgede, seçim kampanyasını bir tarafa bırakarak afet çalışmalarını yöneten Başkan Barack Obama da bugün New Jersey'de felaket bölgelerini ziyaret ederek bizzat hasar teşhisinde bulunacak.
 New York havaalanları henüz uçuşlara kapalı iken, bugün J.F. Kennedy havaalanının kısmen uçuşlara açılacağı öğrenildi.
 Sandy oy kullanma oranlarını etkileyebilir
 Amerika'nın seçim gündemini alt üst eden Sandy kasırgasının doğu eyaletlerinde seçimlere katılımı da etkileyeceği düşünülüyor. Amerika'da birçok seçmenin oyunu posta yolu ile kullandığı göz önünde bulundurulduğunda, mevcut şartların özellikle yaşlıların oy kullanma oranında düşüşe yol açacağı öngörülüyor. Oy verme işleminin son günü olan 6 Kasım'a kadar elektrik sorununun çözülmemesi durumunda, elektronik ve internet oylarının nasıl kullanılacağı konusunda ise soru işaretleri devam ediyor.
 
 Zararın 20 milyar dolar civarında olması bekleniyor
 ABD'yi etkisi altına alan Sandy kasırgası, ülkede en fazla maddi zarara neden olan felaketlerden biri olarak gösteriliyor.
 Kasırganın ülke genelinde yaklaşık 20 milyar dolar zarara neden olacağı tahmin ediliyor.
 Ülkenin doğu bölgesinde 17 eyaleti etkisi altına alan kasırganın 1600 kilometrelik bir alanı etkilediği, en yüksek dalga boyunun ise 4,23 metre olduğu belirtildi.
 Kasırganın neden olduğu rüzgar en hızlı olarak Mount Washington ve New Hampshire'da saatte 225 kilometre olarak tespit edildi.
 Sandy nedeniyle 51 kişi hayatını kaybederken, 8,5 milyondan fazla kişi elektriksiz kaldı, 18 bin 100 uçak seferi iptal edildi. Çok sayıda evin zarar gördüğü Sandy kasırgası 20 milyar dolar zarara neden olurken, kasırga ABD tarihinde en fazla maddi zarara neden olan felaketlerden biri olarak gösterildi.
 Appalaş Dağları'nda yoğun kar yağışına neden olan Sandy kasırgası nedeniyle Redhouse ve Maryland bölgelerinde kar kalınlığı 71 santimetreye ulaştı. Ocean City, Maryland, Dartmouth ve Massachusetts eyaletlerinde ise 640 kilometrelik kıyı şeridi tahliye edildi.
 
 AA