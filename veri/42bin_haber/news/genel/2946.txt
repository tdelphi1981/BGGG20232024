13 liraya Cem Yılmaz, daha ne olsun!
Cem Yılmaz'ın 2010'dan bu yana yaptığı gösterinin derlemesi bu kez salonların ardından DVD'ye değil, sinemaya uğradı. Bu hafta 'vizyona giren' gösteriyi izledik; izleyenlere sorular sorduk. Cevaplar benzerdi: 'Sinemada oynaması güzel oldu.'
  KAAN KAVUŞAN
  kaan.kavusan@aksam.com.tr
 Cem Yılmaz'ın, 'CM101 MMXI Fundamentals' başlığı altında 2010'dan beri sergilediği son şovu bu kez sinemadaydı. 
  500 salonda 290 kopyayla gösterime giren, yine gündelik hayatımıza etki eden birçok olgu ve meseleyi kendine konu edinen Cem Yılmaz, salondaki herkesi güldürmeyi başardı.
  Cem Yılmaz beş sene sahne şovlarına ara verip, oğlu Kemal ve eşi Ahu Yağtu'yla ilgileneceğini, sinema ve televizyona yöneleceğini söylüyorsa da şovu yine 'kapalı gişe' oynayacak gibi. Gösterinin ilk gününde, akşam seansları doluydu. Forum İstanbul'daki sinemada sadece iki bilet kalmıştı.
  Yaklaşık iki buçuk saat süren şovda kahkaha sesleri salondan taştı. Biz de mola sırasında ve sinema çıkışında salondakilere sorduk: 'Cem Yılmaz'ın salondan çıkıp sinema perdesine uğraması iyi mi oldu, kötü mü?'
 Özlem Yıldırım (24):
 × Beğendiniz mi? 
 Çok güzeldi. 
 
 × Daha önce canlı olarak izlemiş miydiniz Cem Yılmaz'ı?
 Hayır, izlemedim.
 
 × Sinemada gösterime girmesine ne diyorsunuz?
 İyi bir şey, daha ucuz fiyata izliyoruz.
 
 × Peki, hem sinemada gösterilse, hem de canlı olarak oynansa hangisini seçerdiniz?
 Canlı başka olur.
 Saliha Yıldırım (56):
 × Beğendiniz mi? Daha önce canlı olarak izlemiş miydiniz?
 Çok beğendim. Ben de izlemedim.
 
 × Sinemada gösterime girmesine ne diyorsunuz?
 İyi, tabii canım. Ne güzel ucuza izliyoruz. Gösteriye gitsek 150-200 lira vereceğiz.
 
 × Peki, hem sinemada gösterilse, hem de canlı olarak oynansa hangisini seçerdiniz?
 Sinema yeter. Burada da komik yani.
 
 × Cinsellikle ilgili espriler rahatsız etti mi peki sizi?
 Yok canım, bildiğimiz Cem Yılmaz yani işte. Bekliyorduk.
 
 Semih Tunçbilek (22):
 × Beğendiniz mi?
 Özellikle ikinci yarı çok iyiydi.
 
 × Daha önce canlı olarak izlemiş miydiniz? 
 İzlememiştim. 
 
 × Sinemada gösterime girmesine ne diyorsunuz?
 Bence iyi bir şey. 13 liraya Cem Yılmaz, daha ne olsun.
 
 × Peki, hem sinemada gösterilse, hem de canlı olarak oynansa hangisini seçerdiniz?
 Sinemayı. Burada da acayip güldük yani.
 
 Hakan Özsoy (22):
 × Beğendiniz mi?
 Baksana ağabey, öldük gülmekten.
 
 × Daha önce canlı olarak izlemiş miydiniz?
 Yok, izlememiştim.
 
 × Sinemada gösterime girmesine ne diyorsunuz?
 Güzel iş, akıllıca. Hepimiz kazanıyoruz.
 
 × Peki, hem sinemada gösterilse, hem de canlı olarak oynansa hangisini seçerdiniz?
 Canlı görmek ayrı. En azından bir kere gidilir gösteriye.
 
 Berk Öngören (29):
 × Beğendiniz mi?
 İlk yarı yer yer komikti ama ikinci yarı çok komikti.
 
 × Daha önce canlı olarak izlemiş miydiniz?
 Evet, bir şovunu izlemiştim. 'Bir Tat Bir Doku' zamanını.
 
 × Ne gibi farklar var sinemayla canlı gösteri arasında?
 Her türlü gülüyorsun.
 
 × Hangisini tercih edersiniz?
 Bir kere canlı izledim, o yüzden sinema. Gerçi maddi duruma göre değişir.
  