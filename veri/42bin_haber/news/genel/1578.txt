Migros'tan Carrefour'a 'üstü kapalı' yeşil ışık: Kayıtsız kalmayız
Carrefour-Sabancı ortaklığında son noktaya gelindiğine dair spekülasyonlar sürerken, Migros'tan Carrefour'a yeşil ışık geldi.
 Migros Genel Müdürü Özgür Tort, CarrefourSA'daki yapı değişikliğiyle ilgili, süreçte adı geçen Migros'un nasıl bir tavır içinde olduğuna ilişkin, 'Türkiye pazarı, tüm rakiplerimizle beraber büyüyecek. Ama büyüme trendinde aradığını bulamayan bazı rakiplerimiz, eğer farklı bir karar alacaklarsa Migros da bunların arasında konsolidasyon çalışmaları içinde bulunacaktır' diye konuştu.
 HEDEF BÜYÜMEK
 Tort, şöyle devam etti:  Bu çerçevede, Türkiye'de pazarda hangi konsolidasyon kavramı varsa, bir vesileyle biz mutlaka içerisinde yer alırız. Ama bu operasyonların gerçekleşmesi, yalnızca arzulamakla olmaz, içerisinde dengelerin politik olarak yerine gelmesi gerekiyor. Bu fikrimiz bütün rakiplerimizle ilgili geçerlidir.'
 Ciroyu yüzde 14 artırdık
 Tort, yılın ilk 9 ayında bir önceki yıla göre ciroda yüzde 14, artış sağladıklarını söyledi ve ekledi: 'İlk 9 aydaki sonuçlar, daha önce açıkladığımız 2012 sonu 6.4 milyar TL'lik ciro hedefini aşacağımızı ortaya koyuyor.'
 9 ayda tutan hedefi revize etti: 150 mağaza açacağız
 YILIN ilk 9 ayında, yıl sonu hedefi olan 100 mağaza hedefine ulaştıklarını, bu nedenle yıl sonu hedeflerini revize ederek mağaza sayısını 150'ye çıkardıklarını açıklayan Tort, '2012'de yaptığımız yatırım 170 milyon TL'yi bulacak' dedi. Hem müşteri hem de Migros yapısına değer katmaya odaklandıklarının altını çizen Tort, 'Bunu da yaygınlaşarak gerçekleştirebiliriz. Yıl sonunda toplam mağaza sayımızı 890'a çıkarmayı bekliyoruz. 2013'te ise 1000 mağazayı aşmayı hedefliyoruz' ifadesini kullandı.
 Gıdada en ucuz biziz
 Tort, temel gıdalarda ve taze ürünler konusunda yoğun bir çaba harcadıklarını belirterek, fiyatlarda kalıcı bir reel düşüş sağladıklarını açıkladı. Tort, 'Bugün rahatlıkla ifade edebilirim ki, Migros ve Tansaş markalı yoğurt, toz şeker, un, yağ, süt gibi ürünlerde Türkiye'nin en ucuzuyuz' açıklamasında bulundu.
  