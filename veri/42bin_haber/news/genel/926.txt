MHP'de büyük yarış
MHP'nin 10'uncu Olağan Kurultayı bugün Ankara'da yapılıyor.
 ADAYLAR AÇIKLANDI
 MHP 10. Olağan Büyük Kongresi’de Devlet Bahçeli 401, Koray Aydın 72, Musavvat Dervişoğlu ise 43 delegenin imzasıyla genel başkanlığa aday gösterildi.
 MHP 10. Olağan Büyük Kongresi Ankara Arena Spor Salonu’nda devam ediyor. Kongrede, mevcut Genel Başkan Devlet Bahçeli’nin rakipleri belli oldu. Kongrede, Bahçeli ile birlikte Koray Aydın ile Musavvat Dervişoğlu genel başkanlık için yarışacak.
 Kongrede, Bahçeli 401, Koray Aydın 72, Musavvat Dervişoğlu ise 43 delegenin imzasıyla genel başkanlığa aday gösterildi.
 
 -GENEL BAŞKANLIK İÇİN OYLAMAYA GEÇİLDİ
 MHP 10. Olağan Büyük Kongresi’nde genel başkanlık için oy kullanma işlemi başladı.
 Ankara Arena Spor Salonu’nda yapılan MHP 10. Olağan Büyük Kurultayında mevcut Genel Başkan Devlet Bahçeli’yle birlikte Trabzon Milletvekili Koray Aydın ve eski MHP İzmir İl Başkanı Müsavat Dervişoğlu genel başkanlık için yarışıyor.
 Kongrede, genel başkan olabilmek için adayların delegenin salt çoğunluğunun oyunu alması gerekiyor. Kurultayda MHP’nin bin 216 delegesi bulunurken, bu durumda adayların ilk turda genel başkan seçilebilmek için en az 609 oy alması gerekecek. İlk turda salt çoğunluk sağlanamazsa, kongrede ikinci ve ardından üçüncü tur oylamaya geçilecek. Son turda adaylardan en çok oyu alan genel başkan seçilecek. 
 Kongrede, Bahçeli 401, Koray Aydın 72, Musavvat Dervişoğlu ise 43 delegenin imzasıyla genel başkanlığa aday gösterilmişti. Devlet Bahçeli oylamanın başlaması ardından oyunu kullandı.
 FOTO GALERİ İÇİN TIKLAYIN!
 
 BAHÇELİ 1 SAAT 45 DAKİKA KONUŞTU
 
 MHP Genel Başkanı Devlet Bahçeli, partisinin 10. Olağan Kongresinde, Cumhuriyetin 100. yılı olan 2023, İstanbul’un fethinin 600. yılı olan 2053 ve 2077’ye dönük hedeflerini açıkladı. Bahçeli, “Kendimiz kalarak, kendimiz olarak, benliğimizden, ülkülerimizden ve düşüncelerimizden ayrılmadan iktidar olunabileceğini inşallah göstereceğiz. Okyanus ötesine tutunmadan Türk milletinin iktidarını kuracağımızı mutlaka ispatlayacağız. Ülkücü Cumhurbaşkanı, ülkücü Başbakan ve ülkücü Meclis başkanının aynı anda ve eşgüdüm halinde bulunması ve çalışması hayal değildir” diye konuştu.
 MHP Genel Başkanı Devlet Bahçeli, partisinin 10. Olağan Kongresinde, Cumhuriyetin 100. yılı olan 2023, İstanbul’un fethinin 600. yılı olan 2053 ve 2077’ye dönük hedeflerini açıkladı. Bahçeli, “Kendimiz kalarak, kendimiz olarak, benliğimizden, ülkülerimizden ve düşüncelerimizden ayrılmadan iktidar olunabileceğini inşallah göstereceğiz. Okyanus ötesine tutunmadan Türk milletinin iktidarını kuracağımızı mutlaka ispatlayacağız. Ülkücü Cumhurbaşkanı, ülkücü Başbakan ve ülkücü Meclis başkanının aynı anda ve eşgüdüm halinde bulunması ve çalışması hayal değildir” dedi.
 Bahçeli, partisinin Ankara Arena Spor Salonu’nda gerçekleştirilen 10. Olağan Büyük Kongresi’nde konuştu. Yaklaşık iki saat süren konuşmasına kongre salonundaki konuklar ve partililer başta olmak üzere uzun bir selamlamayla başlayan Bahçeli, Atatürk ve silah arkadaşlarını, bütün şehitleri ve Alparslan Türkeş’i rahmet ve minnetle andığını belirterek, “Milliyetçi hareketi yükseltme hareketinden asla taviz vermeyen fedakâr dava arkadaşlarım, millet, milliyet ve milliyetçiliğin fedakâr neferleri ülküdaşlarım, ülkü, ilke mücadelesinin eşsiz temsilcileri, yiğit bozkurtlarım, asaletin, zarafetin ve nezaketin simaları olan sevgili asenalar saygıdeğer hanımefendiler…  Bugün Ankara bir başka güzeldir, bugün Ankara kutlu hareketimizin sevincine ev sahipliği yapmaktadır. Bugün Ankara’da üç hilal ayağa kalkmaktadır, bugün Türklüğün kalp atışları gök kubbeyi çınlatmaktadır. Bugün ‘Türk milleti sensiz asla’ diyen vatansever milli vicdanlar başkentte bir araya geldi. Varım, var olacağım; birim, bir kalacağım diyen millet evlatları Ankara’ya ulaştı. Yenilmedim, yenilmeyeceğim; yıkılmadım, yıkılmayacağım; düşmedim ve düşmeyeceğim diyen millet sevgisi Ankara’da buluştu” ifadelerini kullandı. Konuşmasında “ülkücü şehitler” ile Türk tarihinin önemlisi isimlerini de tek tek anan Bahçeli, “Milliyetçi Hareket varsa çareler tükenmiş, çıkışlar tıkanmış değildir. Milliyetçi-ülkücü hareket varsa hiçbir şey bitmiş değildir. BOP eşbaşkanına, yanına aldığı ihanet yoldaşlarına, küresel tezgâhlara ve kan içen vampirlere inat biz buradayız ve millet için her fedakârlığı yapmaya hazırız” dedi.
 -“AKP, OSLO’DA DÜŞMANLA MASAYA OTURSUN, BİZ SİZLERLE OLALIM YETER”-
 Konuşmasında, AK Parti kongresine de atıfta bulunan Bahçeli, “Hatırlarsanız, AKP zihniyeti Barzani’yle gurur duymuştu. Az kalsın PKK ve İmralı canisiyle gurur duyduklarını ilan edeceklerdi. Bu nedenle AKP tercihini yapmıştır. Onların gururu Mehmetçiğin kanını akıtan peşmergedir, bizim gururumuz Türk dünyasının birbirinden değerli siz muhterem misafirlersiniz.  Siyasetini bölmeye, parçalamaya ve ufalamaya adamış bu sakil zihniyet ne dediğimizi, nerede durduğumuzu dünya durdukça fark edemeyecektir. Varsın AKP Barzani’yle övünsün, Başbakan varsın şeref kartını İmralı’ya gömsün. Siz bunların hiçbirine aldırmayın, Türk milletinin gerçek övünçleri buradadır. AKP canileri alkışlasın, bize sizlerin duaları yeter. AKP, teröristlerle onur kazansın, bize şehit analarımızın varlığı yeter. AKP canileri alkışlasın, bize sizlerin duaları yeter. AKP, Oslo’da düşmanla masaya otursun, biz sizlerle olalım yeter. AKP Habur’da teröristleri karşılasın, biz Mehmetçiği karşılayalım yeter” diye konuştu.
 -2023’TEN 2077’YE-
 Konuşmasında, partisinin hedeflerini de anlatan Bahçeli, MHP’nin Türkiye vizyonlu, kimseyi dışarıda bırakmayana yeni bir medeniyet anlayışını kendisine hedef olarak belirlediğini ifade etti. Bu doğrultuda ilk hedeflerinin Cumhuriyetin 100. yılı olan 2023’de “Lider ülke Türkiye’ye” ulaşmak olduğunu belirten Bahçeli, AKP’nin ise 2023 projesini taklit ettiğini savundu. Bahçeli, “2023 projesini 1997 yılından beri gündeme getiren MHP’dir. Bu konuda defalarca uyarıda bulunmamıza rağmen Başbakan Erdoğan, 2023 vizyonunu kendisine ve partisine mal etme kurnazlığından ve açıkgözlülüğünden hiç vazgeçmemiştir” dedi.
 
 Bahçeli, ikinci olarak İstanbul’un fethinin 600. yılı olan 2053 yılında ülkü ve gayelerinin “Süper Güç Türkiye”  olduğunu belirterek, üçüncü hedeflerini de “Son yurdumuzda devlet kurmamızın bininci yıldönümü olan 2077’de, Türkiye’nin dünyaya yön ve nizam veren, siyasi, ekonomik ve kültür alanında rakipsiz bir kutup başı haline gelmesidir” sözleriyle açıkladı. Bahçeli, “MHP, eşitliği, demokrasiyi, katılımı, özgürlüğü, saygıyı ve hoşgörüyü esas alan dışa dönük ve pozitif rekabeti baz alan milliyetçilikle bunu gerçekleştirme isteğindedir. Ekonomide, siyasette, sosyal bünyede ahlak, hakkaniyet ve demokrasiyi kurumsallaştırmış, bölüşüm ve dağıtım kanallarını isabetli bir şekilde tanzim etmiş bir yönetim modeliyle geleceğin Türkiye’sini inşa etmeye yeminlidir. Kimseyi ayırmadan, kimseyi ayıklamadan, kimseyi dışlamadan ve hiç kimseyi dışarıda bırakmadan Türk milletinin tüm evlatlarının katkısıyla belirlediğimiz kızıl elmaya varabilir ve nurlu ufuklara kavuşabiliriz” dedi.
 -“BAŞBAKAN’IN 2071 HEDEFİ ALDATMA”-
 Başbakan Erdoğan’ın 2071 hedefinin de tamamen “aldatma” olduğunu ifade eden Bahçeli, “Bu gidişle Malazgirt Zaferi’nin bininci yıl dönümünde Anadolu’da millet kalmayacaktır. Bin 71’in hatırasına ihanet olan bu durumu kabul etmemiz mümkün değildir. Başbakan’ın 2071 hedefinde Türk milleti yoktur, Türk kimliği yoktur, Türk yoktur. Başbakan’ın 2071 hedefinde Türk vatanı da yoktur. Etnik kimliklere geriletilmiş, iç sarsıntılarla felç edilmiş, Türküm demenin suç sayıldığı, Cumhuriyet’in mevta haline dönüştüğü bir Anadolu coğrafyası Başbakan Erdoğan’ın isteği ve gizli gündemidir” dedi.
 -“ÜLKÜCÜ CUMHURBAŞKANI, BAŞBAKAN VE TBMM BAŞKANCI HAYAL DEĞİL”-
 Bahçeli iktidar olma konusunda da karalı olduklarını vurgularken, “Kendimiz kalarak, kendimiz olarak, benliğimizden, ülkülerimizden ve düşüncelerimizden ayrılmadan iktidar olunabileceğini inşallah göstereceğiz, inşallah kanıtlayacağız. Okyanus ötesine tutunmadan Türk milletinin iktidarını kuracağımızı mutlaka ispatlayacağız. Küresel ayak oyunlarına uyduluk yapmadan, emperyalistlerin dümen suyuna girmeden, değerlerimizden ödün vermeden iktidara ulaşılacağını dosta da düşmana da göstereceğiz. Bu imkânsız değildir. Ülkücü Cumhurbaşkanı, ülkücü Başbakan ve ülkücü Meclis başkanının aynı anda ve eşgüdüm halinde bulunması ve çalışması hayal değildir” diye konuştu.
 
 Milletinin adını, tarihini, dilini yıpratan, düşmanını da kardeş sayan bir yönetim anlayışının bu söylediklerini anlamasının söz konusu olmadığını belirten Bahçeli, “Ölürüz de milletimizden vazgeçmeyiz. Ölürüz de bir tek insanımızdan taviz vermeyiz. Ölürüz de vatan toprakları üzerinde taksimat yaptırtmayız ve Ne Mutlu Türküm Diyene sözünden de asla ayrılmayız” dedi.
 -BEŞİNCİ YIKIM AKP-
 Bahçeli tarihte milletin birliğini tahrip eden 5 önemli kırılma yaşandığını ifade ederken, bu kırılmaların sonuncusunun ise 3 Kasım 2002 tarihinde AK Parti’nin iktidara gelişi olduğunu ileri sürdü. İlk dört olayın savaşlarla oluşurken, beşincisinin demokratik vasıtalarla meydana geldiğini belirten Bahçeli, “Türk milleti AKP yönetiminin altında perişan olmuştur. İnançlarımız istismar edilmiş, milli varlıklarımız kuşatmaya alınmıştır. Türk milletinin bin yıllık kardeşliği saldırı ve tahriklere maruz kalmıştır. Sözde Kürt sorunu çerçevesinde kurulan taciz ve kışkırtma kampanyası milletimizin birliğini sarsmış, etnik bölücü teröre imkân ve ortam sağlamıştır” dedi.
 
 AK Parti zihniyeti için bugüne kadar ne dedilerse doğru çıktığını söyleyen Bahçeli, “Türk milletinin kimliğiyle uğraşmayın, bu birlik harcıyla oynamayın sonuçları vahim olur dedik, haklı çıktık. Bölücü militanların inlerini imha edin, Kandil’e Türk bayrağı dikin, aksi takdirde terör örgütünün dayatmalarıyla karşılarsınız dedik, haklı çıktık. Anadilde eğitim taleplerine sıcak bakmayın, devlet eliyle mahalli dillere kucak açmayın, alt kültürleri tanıma şuursuzluğunu bırakın, yoksa bölücülükle baş edemezsiniz dedik, haklı çıktık. Milli bayramlara saldırmayın, Cumhuriyet’in kurucu değerlerini oynatmayın, yoksa kötü gelişmelere yol açarsınız dedik, haklı çıktık” diye konuştu.
 -YARGI ÖNÜNDE ÖDETECEĞİZ-
 Başbakan Erdoğan’ın dava arkadaşlarına yönelik; “katil, faşist, kafatasçı, kovboy, Fatiha bilmeyenler, morg bekçileri, ırkçı, hayvan” şeklindeki sözlerini unutmadıklarını ifade eden Bahçeli, “Biz, partimize yavru muhalefet, tabela partisi, kandan geçinenler, şehit istismarcıları diyen sahteliği, ucuzluğu ve hamaset bezirgânlığını unutmuş değiliz. Biz, bürokraside yaşanan milliyetçi memur kıyımını unutmuş değiliz. Biz, ahlaksız ve çirkin yöntemlerle partimizi baraj altına çekmeye çalışan aşağılık komploları, bunun vicdanı çukurlaşmış faillerini, azmettiricilerini ve ortaklarını unutmuş değiliz” diye konuştu. Bahçeli, kendilerinin Türk milletine yan bakan, Türk tarihini yargılayan herkesle, haramzadelerle ve eşbaşkanlarla, müzakerecilerle, İmralı düşkünleriyle hesaplarını olduğu belirtirken, “Bu hesap görülmeden dünya bize haramdır, bu hesap kapanmadan rahatlık bize uzaktır” dedi.
 -MHP BÜYÜK KURULTAYINA 14.30’A KADAR ARA VERİLDİ
 MHP’nin Ankara Arena’da yapılan 10. Olağan Büyük Kurultayına, genel başkan adaylarının başvurularını tamamlaması için 14.30’a kadar ara verildi.  
 Kurultayda, MHP Genel Sekreteri İsmet Büyükataman Merkez Yönetim Kurulu faaliyet raporunu okudu. Konuşmasında, AK Parti’nin Kürt sorunu yaklaşımını eleştiren Büyükataman, bazı “halka mal olmayan sivil toplum kuruluşlarının” söylemlerinin halkın görüşü olarak sunulduğunu, bu kuruluşların mali kaynaklarının incelenmesi gerektiğini ifade etti. Büyükşehirlerle ilgili yasa çalışmalarına da değinen Büyükataman, MHP’li Belediyelere yeterli kaynak sağlanmadığını, ardı ardına denetimlere tabi olduklarını, bu denetimlerden temiz çıktıklarını anlattı. MHP kadın kollarının şehit ailelerini yalnız bırakmadığını kaydeden Büyükataman, birlik ve tek dil vurgusu yaptı.
 Salonda Türk dünyasından gelen misafirlerin isimleri okunması sırasında Divan Başkanı Tuğrul Türkeş, genel başkan adaylıklarıyla ilgili başvuruların eksik olduğunu belirterek, 40 delegenin imzasına sahip başvuruların beklendiğini, mali raporun ardından genel başkan adaylarının salona hitap edeceklerini hatırlattı.
 Merkez Yönetim Kurulu Mali Raporu’nu okumak için kürsüye gelen MHP’nin Mali İşlerden Sorumlu Genel Başkan Yardımcısı Mevlüt Karakaya, MHP’nin mali tablosu hakkında bilgi verdi. Raporların kabul edilmesinin ardından konuşan Divan Başkanı Tuğrul Türkeş genel başkan adaylarının netleşmesi için saat 14.30’a kadar ara verdi. Salonda, Koray Aydın destekçileri “Koray’ın sesini duymaya geldik”, “Koray Aydın kürsüye”, “Başbakan Koray” sloganları atarken, salonun kalan kısmından ıslık sesleri yükseliyor. Bazı delegelerin Koray Aydın'a destek veren izleyicileri alkışladıkları görülüyor.
 BAHÇELİ’DEN MUTABAKAT METNİ
 MHP Genel Başkanı Devlet Bahçeli, Türkiye’de Kürt sorunu olmadığını belirterek, CHP’yi AKP’nin gizli ortağı olmakla suçladı. Bahçeli, eğer böyle giderse, “Anayasa değişikliği yoluyla Türklüğün tasfiye edilecek, Türk vatandaşlığı tanımı hücuma uğrayacak, ortaklık devleti tesis edilecektir. Başbakan Erdoğan’ın çift başlılıktan şikayet eden tutumu Başkanlık sistemine kapı aralayacak ve eyalet idaresine bahane olacaktır” dedi.
 -Bahçeli, kongrede 9 maddelik bir mutabakat metni açıklarken, “Türkiye devleti sokakta bulunmamıştır. Sokağa, teröre ve AKP’ye de teslim edilmeyecektir. Türkiye Cumhuriyeti Devleti tektir, ülkesi ve milleti bir ve bütündür” dedi.
 MHP Genel Başkanı Devlet Bahçeli, Türkiye’de Kürt sorunu olmadığını belirterek, CHP’yi AKP’nin gizli ortağı olmakla suçladı. Bahçeli, eğer böyle giderse, “Anayasa değişikliği yoluyla Türklüğün tasfiye edilecek, Türk vatandaşlığı tanımı hücuma uğrayacak, ortaklık devleti tesis edilecektir. Başbakan Erdoğan’ın çift başlılıktan şikâyet eden tutumu Başkanlık sistemine kapı aralayacak ve eyalet idaresine bahane olacaktır” dedi.
 Bahçeli, partisinin Ankara Arena Spor Salonu’nda gerçekleştirilen 10. Olağan Büyük Kongresi’nde konuştu. Konuşmasında, partisinin hedeflerinin yanı sıra terör sorununa da ağırlıkla değinen Bahçeli, AKP, CHP ve BDP’yi ve PKK ve Barzani ile ittifak içinde olmakla suçladı. Bahçeli, “AKP, CHP, BDP ve PKK’nın Barzani’yi de yanlarına alarak sözde Kürt sorununu kaşımaları Türk milleti için felaketin habercisidir. Bu ittifakın, terörü sözde bu meseleye bağlamaları da, kanlı eylemleri meşrulaştırma edepsizliğinden başka bir şey değildir” ifadelerini kullandı. Kürt sorunu, insani bir yaklaşım açısından değil, Türkiye Cumhuriyeti’ni parçalamak amacıyla ele alındığını savunan Bahçeli, “Şunu kabul ediyoruz ki, bin yıldan bu tarafa, bir arada yaşayan ve geniş bir coğrafi bölgeye yayılmış olan kardeşlerimiz arasında mahalli şartlardan kaynaklı çeşitlilikler olabilecektir. Bu durum sosyolojik ve kültürel değişimler sonucunda belirginlik kazanmıştır. Bu gerçeği anlamakta direnen emperyalizmin şu anki uşakları; Kürt kimliği, anayasal statü, özerklik, federasyon, ana dilde eğitim ve savunma hakkı konularında ortalığı velveleye vermektedir. Bunlar açıkça Türkiye’yi, Türk milletini ve Türk vatanını bölmeye ve parçalamaya dönük hamlelerdir ki, böyle bir şeyi hoş görmemiz elbette eşyanın tabiatına aykırıdır. Tüm taraflara söylemek isterim ki; Türkiye’de Kürt sorunu yoktur. Tarihsel süreç içinde Türk milleti üzerinde oynanan oyunlar ve bölücülük kalkışması vardır. Sözde Kürt sorunu kanlı emperyalistlerin tuzağıdır. Sözde Kürt sorunu bölücü terörün hain ve kanlı eylemlerini sakladığı ihanet kılıfıdır” diye konuştu.
 -“BÖYLE GİDERSE İMRALI CANİSİ SERBEST KALACAK”-
 CHP’yi AKP’nin gizli ortağı olmakla suçlayan Bahçeli, “İşte AKP ile gizli ortağı CHP böylesi bir asılsız sorunun ardına takılmışlardır. Yanlarına PKK’nın Meclis kadrolarını da alarak Türk milletini ayırmaya ve düşmanların şimdiye kadar yapamadığını, onlar namına hayata geçirmeye çalışmışlardır” dedi. Bahçeli eğer böyle giderse, “İmralı canisi” dediği terörist başı Abdullah Öcalan’ın önce ev hapsi ardından da serbest kalmasının gündeme geleceğini, Büyükşehir Belediyesi Kanun Tasarısı yoluyla federasyon yapılanmasına gidileceğini belirterek şöyle devam etti:
 “Anayasa değişikliği yoluyla Türklüğün tasfiye edilecek, Türk vatandaşlığı tanımı hücuma uğrayacak, ortaklık devleti tesis edilecektir.  Başbakan Erdoğan’ın çift başlılıktan şikâyet eden tutumu Başkanlık sistemine kapı aralayacak ve eyalet idaresine bahane olacaktır. Ana dilde eğitim hakkı taksit taksit karşılanacak ve Türk milletinin kanı emilecektir. PKK militanlarını kapsayacak genel bir af çıkarılacak ve Türkiye karanlığa sürüklenecektir. Ve nihayet sözde Kürt sorunu yakıtıyla dört parçalı Kürdistan’ın kurulması kaçınılmaz olacaktır.”
 -“ALAYI BİRLİK OLSUN HEPSİNE YETERİZ”
 Tüm bunların karşısında tek gücün ise MHP olduğunu söyleyen Bahçeli, “Bunun için bize çözüm karşıtı diyorlar, bırakın desinler. Bunun için bize silahların susmasını istemediğimiz çamurunu atıyorlar, bırakın atsınlar. Bize analarımızın ağlamasına duyarsız kaldığımız haysiyetsizliğini yakıştırıyorlar, bırakın yakıştırsınlar. Bizim tarafımız da belli, duruşumuz da ortada. Biz Allah’a çok şükür milli hafızamızı kaybetmedik. AKP ve CHP yanlış ve ihanette buluşsun, umurumuzda değildir. AKP ve CHP emperyalist güdümlü kiralık kalemler, vicdanını devretmiş sözde aydınlar tarafından alkışlansın, bizim gündemimizde bile değildir. Hepsi bir olsunlar, alayı birlik olsunlar; Allah’ın izniyle hepsine yeteriz” dedi.
 
 Kürt kökenli vatandaşların da oynana oyunu artık görmesi gerektiğini belirten Bahçeli, “Kardeşlik hukukuna sahip çıkmalı, Türk milletinin eşit ve saygın ferdi olduğunu unutmamalıdır. Bölücülük çıkmaz sokaktır. Bin yıllık birliği yıkmak sonu olmayan bir hüsrandır” diye konuştu.
 
 Bahçeli, AK Parti’nin 10 yıllık iktidarında Türkiye Cumhuriyeti’nin kuruluş esasları; Türk milletinin adı ve milli kimliği, tek vatan, tek devlet, tek millet, tek bayrak ve tek dil ülküleri alenen tartışıldığını kaydederek, “AKP hükümeti çıktığı gaflet ve ihanet yolunda; Habur’da teröristlere selam durmuştur. İmralı’ya yüz sürmüş ve alnını çıkmayacak karayla kirletmiştir. Kandil’e Türk bayrağı dikmek yerine Kandil çetecileriyle temas ve diyalog köprüsü kurmuştur. Ve Başbakan Erdoğan şeref konusunda her defasına açığa ve boşluğa düşmüş ve İmralı mahzenine kalan şerefini emanet bırakmıştır. Bugün durum çok ciddidir. Tehdit çok açıktır” dedi.
 -9 MADDELİK MİLLİ MUTABAKAT-
 Konuşmasında, 9 maddelik bir “milli mutabakat” metni de açıklayan Bahçeli maddeleri şöyle sıraladı:
 “Türkiye devleti sokakta bulunmamıştır. Sokağa, teröre ve AKP’ye de teslim edilmeyecektir.
  Türkiye Cumhuriyeti Devleti tektir, ülkesi ve milleti bir ve bütündür.
 Türkiye Cumhuriyeti Devleti’nin kurucusu ve sahibi topyekûn büyük Türk milletidir.
 Türkiye Cumhuriyet Devleti’ne vatandaşlık bağıyla bağlı olan herkes; ırk, dil, din ve mezhep farklılığına bakılmaksızın Türkiye Cumhuriyeti’ni kuran Türk milletinin eşit ve saygın fertleridir.
 Milli varlığımızın temeli bu mensubiyet şuuru ve milli birlik ruhudur ve Türklük üst ve vazgeçilmez kimliğimizdir.
 Türk milletine yeni kimlik ve isim arayışları, yeni vatandaşlık icatları boş ve nafile faaliyetler olarak kalmaya her zaman mahkûmdur.
 Türk milleti varsa, Türkiye Cumhuriyeti Devleti de ilelebet payidar kalacaktır. Unutulmasın ki, Türkiye asla Türk milletsiz olamayacaktır.
 Türkiye Cumhuriyeti Devleti’nin ve büyük Türk milletinin varlığına Türk milliyetçileri bir, iri ve diri olduktan sonra kimse son ihanet vuruşunu yapamayacak ve kâbus rüyaları gerçekleşmeyecektir.
 Bu yüzden, Milliyetçi-Ülkücü Hareket’in, hain emeller karşısında sessiz, duyarsız, tepkisiz ve hareketsiz kalması asla düşünülemeyecektir.
 Türkiye bizimdir, bu aziz vatan hepimizindir ve bunun için haykırarak diyoruz ki; Türk Milleti Sensiz Asla.”
 -KONUŞMASINI DUA İLE BİTİRDİ-
 Konuşmasının sonunda, solandakilere seslenen Bahçeli, “Benimle yürümeye, benimle Üç Hilali iktidar yapmaya var mısınız? İktidara ulaşmaya hazır mısınız” diye sordu. Herkesi, bir kez daha, vatan sevgisi ortak paydasında, bin yıllık kardeşliği sonsuza kadar yaşatmaya davet ettiğini söyleyen Bahçeli,  konuşmasını şair Arif Nihat Asya’dan esinlendiğini ifade ettiği bir duayla bitirdi:
 
 “Biz, kısık sesleriz; minareleri ezansız, gökyüzümüzü bayraksız bırakma Allah’ım. Müslümanlık ve Türklükle yoğrulan yurdumuzu çaresiz bırakma Allah’ım. Biliyoruz hasma karşı koymasını, bizi cansız bırakma Allah’ım. Bizi sevgisiz, susuz, havasız ve vatansız bırakma Allah’ım. Bizi yersiz, yurtsuz, yarınsız ve yalnız bırakma Allah’ım. Biz ki, bin yıllık kardeşlik dedik, bizi ayrı düşürme Allah’ım. Biz ki, bağımsızlıkta karar kıldık, bizi esaret altında bırakma Allah’ım. Kötülerle mücadelemizde bizi bir başımıza bırakma Allah’ım. Musibetleri al başımızdan, felaketleri at hanemizden, bizi garip koyma Allah’ım. Milletimi yaşat, devletimi var et, insanımı huzurlu ve saadetli et; sen bizden yardımını esirgeme Allah’ım. Bozkurdun başını dik, Ülkücünün alnını açık ve Üç Hilal’in geleceğini kutlu et Allah’ım. Günahlarımızı affet, bize sevdiklerinden ve sevenlerinden olabilmeyi nasip et Allah’ım.”
 MHP KONGRESİNDE DİVAN BAŞKANI TUĞRUL TÜRKEŞ OLDU
 MHP’nin 10. Olağan Büyük Kongresinde Divan Başkanlığına Ankara Milletvekili Yıldırım Tuğrul Türkeş seçildi.
 Kongrenin açılışında konuşan MHP Genel Başkan Yardımcısı Semih Yalçın, 3 Aralık 2011’de başlayan il kongrelerinin, 7 Ekim’deki Gaziantep kongresiyle son bulduğunu belirtti ve “İllerde kongre süreçleri tamamlandı. Rakip partileri kıskandıran bir demokratik yarış oldu. Yaşanan il kongre sürecinde yaşana demokratik tutumun önyargılı değerlendirmeleri boşa çıkardı” dedi. İçeriden ve dışarında ihanet çemberiyle kuşatılan Türkiye’nin MHP’ye ihtiyacının arttığını kaydeden Yalçın, kongredeki birlik bütünlük ifadesinin şer odaklarına anlamlı bir mesaj olacağını belirtti. Yalçın, bin 216 üst kurul delegesinin yoklama kağıdını imzaladığını belirtti. Divan başkanlığı seçimi için aday gösterilen MHP Ankara Milletvekili Yıldırım Tuğrul Türkeş, yapılan açık oylamayla divan başkanlığına seçildi.
  
 Bu arada, kongre salonunda zaman zaman Devlet Bahçeli ve Koray Aydın taraftarları arasında sloganlar aracılığı ile atışma yaşanıyor.
 Kongre çalışmalarına, divanın oluşturulmasının ardından Saygı Duruşu ve İstiklal Marşı’nın okunmasıyla başladı. İstiklal Marşı’nın okunması sırasında tribünlerin ellerindeki Türk Bayraklarını kaldırarak, bozkurt işareti yapmaları da dikkat çekti.
 -TUĞRUL TÜRKEŞ: “İKTİDARIN SÜRESİ DOLDU, AKP’NİN ALTERNATİFİ MHP”
 -MHP 10. Olağan Büyük Kurultayı Divan Başkanı Tuğrul Türkeş, AK Parti’nin iktidardaki süresinin dolduğunu belirterek, AK Parti’nin alternatifinin MHP olduğunu söyledi.
 MHP 10. Olağan Büyük Kurultayı Divan Başkanı Tuğrul Türkeş, AK Parti’nin iktidardaki süresinin dolduğunu, alternatifinin ise MHP olduğunu söyledi.  
 Divan Başkanı seçilen MHP’li Tuğrul Türkeş, konuşmasında, MHP olarak birçok darbe, muhtıra ve zindanlar gördüklerini, işkenceler görüp şehit olduklarını, MHP’nin davasının “Allah, vatan ve millet yoluna adanmış bir dava” olduğunu belirtti.
 -"ÜLKÜCÜLÜK TERBİYE, DİSİPLİN VE SAYGIDIR"-
 Konuşmasında ülkücülere de seslenen Türkeş, “Ülkücülük terbiye, disiplin ve saygıdır. Adaylarımızı hepimiz seviyoruz ama kongreye saygı da her ülkücünün sorumluluğundadır. Buna riayet edilmesi gerekir” dedi. Konuşmasında, “Size baktığımda merhum başbuğumuz Alparslan Türkeş’i görüyorum” diyen Tuğrul Türkeş, MHP’nin gelip geçen bir parti olmadığını, Gün Sazak, Dursun Önkuzu gibi şehitlerini gördüğünü söyledi.
 -"AKP'NİN SÜRESİ DOLDU"-
 Türkeş, MHP’nin, Türkiye’nin kritik bir sürece girdiği bu günlerde Türk milletini daha fazla ihtiyaç duyduğu bir parti olduğunu ifade etti. “Bugünkü gidişattan memnun değiliz. Demokrasinin nöbetleşme süreç olduğunu AKP’nin süresini doldurduğunu, Türkiye’yi önümüzdeki dönem 3 önemli seçimin beklediğini biliyoruz” diyen Türkeş, bugünkü Kongre’nin topyekun bir canlanmaya ve dirilişe sahne olmak zorunda olduğunu bildirdi. AK Parti’nin alternatifinin milliyetçi ve muhafazakar tabana hitap eden MHP’de olduğunu kaydeden Türkeş, MHP’nin iktidar istediğini kaydederek, salona “iktidar” sloganı attırdı.
 -MHP’NİN BÜYÜK KURULTAYINDA ENGİN ALAN’IN MEKTUBU OKUNDU
 MHP’nin 10. Olağan Büyük Kurultayında, Balyoz davası kapsamında cezaevinde bulunan MHP İstanbul Milletvekili Engin Alan’ın Kurultaya gönderdiği mektup okundu. 
  
 Bahçeli’nin konuşmasının ardından Koray Aydın yanlılarının “Bozkurt Koray” sloganı atması salonun geri kalanı tarafından ıslıklandı. Sloganların kesilmesinin ardından söz alan Divan Başkanı Tuğrul Türkeş, “Şu an kendi istediği halde burada bulunamayan bir arkadaşımız var. İstanbul Milletvekilimiz Engin Alan. Eşi aramızda, hoş geldiniz” diyerek, Balyoz davası kapsamında cezaevinde bulunan MHP İstanbul Milletvekili Engin Alan’ın Kurultaya hitaben yazdığı mektubu okuttu.
 Alan, mektubunda Kurultay'da olamadığı için çok üzgün olduğunu ama yüreğinin orada olduğunu bildirdi. Mektubunda, “Fiziki beraberlik geçici, inanç ve ülkü birliktelikleri kalıcıdır” ifadelerine yeren veren Alan, “devlet ve milletin cumhuriyetin en zor döneminin yaşandığını, Türk adının silindiğini, terörün arttığını, Atatürk’ün üzerine bebek katilinin resminin asıldığını, milletvekillerinin teröristlerle kucaklaştığını, İmralı canisiyle ülkenin geleceği üzerine pazarlıklar yapıldığını, ülkenin parsellendiğini, federasyon temellerinin atıldığını” kaydetti. Alan mektubunda, özetle şu ifadelere yer verdi:
 “Vaziyet vahimdir bu gidişe ‘dur’ diyecek yegane güç Türk milliyetçileri ve MHP’dir. Bunun içindir ki, MHP alçakça bir komplonun hedefidir. Ülkeyi babalarını çiftliği gibi yönetmek isteyenlere fırsat vermeyin.”
  
 FOTO: EMRE SENOGLU MURAT OZTEK
 HABER: ANKA