Memur ve memur emeklilerine çifte zam
2.7 milyon memur ve 1.9 milyon memur emeklisi Ocak ayında çifte zam alacak. En düşük maaş, memurlarda aile yardımı dahil bin 839, emeklilerde bin 131 lira olacak.
 Yılın ikinci yarısında enflasyonun yüksek çıkması, yaklaşık 9 milyon SSK ve Bağ-Kur emeklisinin de yüzünü güldürecek. Enflasyon hesabında sapma olmazsa, memur ve memur emeklileri 2013'te yüzde 3'lük zam alacaklar. Oluşacak enflasyon farkı da maaşlara eklenecek.
 MEMUR VE MEMUR EMEKLİSİNİN 2013 YILINDAKİ TAHMİNİ MAAŞI
 Her iki kesimin de zamları geçmiş enflasyona göre belirleniyor. Yılın ilk yarısında yüzde 1.9 oranında zam alan 9 milyon SSK ve Bağ-Kur emeklisine yüzde 5 civarında bir zam verilmesi söz konusu olacak.
 Takvim gazetesindeki derleme habere göre, bu yıl yapılan toplu sözleşmeyle memurlara ve memur emeklilerine 2012 için yüzde 4+4, 2013 için yüzde 3+3 zam yapılması kararlaştırılmıştı.
 Ayrıca 6 aylık zammın enflasyonun altında kaldığı durumlarda 'aradaki fark kadar ilave zam yapılacağı' hüküm altına alınmıştı. Ocak ayında maaşlara yüzde 3'lük zammın yanı sıra yüzde 1.3'lük enflasyon farkı da yansıtılacak.
 2012'nin ikinci yarısında enflasyonun yüzde 5.3 olacağı öngörülüyor. Bu nedenle Temmuz 2012'de yüzde 4 zam alan memurlar ve memur emeklileri, Ocak 2013'te yüzde 3'lük zamma ek olarak yüzde 1.3 de enflasyon farkı alacak.
 EN DÜŞÜK VE EN YÜKSEK MEMUR MAAŞI
 Ocak'ta aile yardımı dahil en düşük memur maaşı, yüzde 1.3'lük enflasyon farkıyla bin 762 liradan bin 785 liraya yükselecek, yüzde 3'lük zammın eklenmesiyle bin 839 liraya çıkacak. Aile yardımı dahil ortalama 2 bin 45 lira olan memur maaşı, enflasyon farkıyla 2 bin 72 liraya yükselecek, yılbaşı zammıyla 2 bin 134 lira olacak.
 Aile yardımı dahil 10 bin 672 lira olan en yüksek memur maaşı, enflasyon farkıyla 10 bin 811 liraya, yeni yıl zammıyla da 11 bin 135 liraya yükselecek.
 En düşük memur emekli maaşı ise bin 84 liradan, yüzde 1.3'lük enflasyon farkıyla bin 98 liraya yükselecek. Yüzde 3'lük yılbaşı zammının eklenmesiyle maaşı bin 131 lira olacak.
 İKİNCİ 6 AYDA YÜZDE 3 DAHA
 2.7 milyon memur ve 1.9 milyon memur emeklisi, 2013 yılının Temmuz ayında da toplu sözleşme çerçevesinde yüzde 3 zam alacak.