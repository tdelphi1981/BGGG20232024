Eğlenilecek değil evlenilecek adam
Büyük beğeniyle izlenen 'Hangover' serisinin ünlü oyuncusu Bradley Cooper, ömür boyu sürecek aşkı arıyor.
 Tüm dünyada beğeniyle izlenen ve 4 arkadaşın sarhoş geçen bir geceden sonra yaşadığı çılgınlıkları anlatan “Hangover – Felekten Bir Gece” filminin yıldızı Bradley Cooper, aşkı yeniden arıyor.
 İngiliz basınından The Daily Mail sitesinde yer alan habere göre ünlü aktör, kendisi gibi oyucu olan “Avatar” ve “Star Trek” filmlerinin yıldızı Zoe Saldana’dan ayrıldıktan sonra ölümsüz aşkın peşine düştü.
 Kendi anne ve babasınınki gibi sonsuza kadar sürecek bir aşk aradığını söyleyen Cooper, romantik biri olduğunu ve en büyük dileğinin geleneksel bir aile kurmak olduğunu itiraf etti.
 38 yaşındaki yakışıklı oyuncu konuyla ilgili olarak, “Romantik biri olduğumu söyleyebilirim. Bence bütün erkekler içlerinde öyle. Kendi anne ve babama bakıyorum. 1963’ten beri evliler. Büyükanne ve büyükbabam da öyle... Hangi erkek bunu istemez” dedi.
 Geleneksel bir aile düşüncesinin harika olduğunu, klasik rollerin geçmişte kaldığını ama hala çekici bir tarafı olduğunu da ekleyen Cooper, Hangover’daki karakteri Phil Wenneck ile de arasında benzerlikler buluyor.
 Phil’in bekar hayatı istiyor gibi görünse de her iki filmin sonunda da ailesine döndüğüne dikkat çeken Cooper, pek çok erkeğin aslında bunu istediğini belirtti.
 “The Words” adlı filmin setinde tanışan Zoe Saldana ve Cooper 3 ay beraber olduktan sonra ayrılmış ancak Eylül’de yeniden bir araya gelmişti. Çift Paris’te aktörün ailesinin de katılacağı bir tatil planladıktan kısa süre sonra yollarını ayırdı.
 2011 yılında yaşayan en seksi erkek seçilen Cooper, Hollywood’un en gözde aktörleri arasında gösteriliyor.
  