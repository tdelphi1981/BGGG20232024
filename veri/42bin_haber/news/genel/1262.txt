Ülker çocuklara atölye kurdu, çağdaş sanatı sevdirecek
Contemporary İstanbul'a sponsor olan Yıldız Holding, Ülker Çocuk Sanat Atölyesi'yle 4 gün boyunca çocuklara sanat eğitimi verecek
 TÜRKİYE'nin en geniş kapsamlı uluslararası çağdaş sanat fuarı Contemporary İstanbul'un sponsoru olan Yıldız Holding, 22-25 Kasım 2012 tarihleri arasında düzenlenecek etkinlik kapsamında Ülker Çocuk Sanat Atölyesi açacak. Yıldız Holding'in Contemporary Istanbul sponsorluğu ve fuarda açılacak Ülker Çocuk Sanat Atölyesi'nin tanıtımı için düzenlenen basın toplantısında konuşan Yıldız Holding Kurumsal İletişim Genel Müdürü Zuhal Şeker, Contemporary İstanbul ile işbirliğinin 2010 yılında başladığını vurgulayarak 'Bu yıl ise resmi olarak sponsorluk sözleşmesi imzalayarak işbirliğimizi bir adım ileriye taşıdık' dedi.
 SANAT etkinliklerinin yetişkinlere yönelik planlandığını belirten Şeker, 'Sanat alanındaki bu boşluğu doldurmak istiyoruz. Çünkü sanatseverlik küçük yaşta kazanılan bir özellik. Fuar içinde çocuklar için bir sanat atölyesi oluşturduk. Önce çocuklar fuarı gezecek ardından da sanat atölyesindeki uzmanlar aracılığıyla her objeyi sanat eserine çevirebilecek uygulamalar göstereceğiz' dedi.
 600 sanatçı katılacak
 CONTEMPORARY İstanbul Başkanı Ali Güreli ise 'Sanatın, çocukların ve gençlerin hayatına azami ölçüde erken girmesi, yaratıcılıklarının anlaşılması ve destek verilmesi yönünden son derece önemli' dedi. Bu yıl 22-25 Kasım 2012 tarihleri arasında Lütfi Kırdar Rumeli Salonu'nda açılacak fuarda 55'i yurtdışı, 45'i yurtiçi olmak üzere 100 sanat galerisi ve 600 sanatçıyı ağırlayacak. 3 bin eserin yer alacağı etkinlikte Orta ve Doğu Avrupa ülkelerine öncelik verilecek.