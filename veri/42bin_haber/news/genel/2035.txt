Sonunda anlaşmaya vardılar
Irak hükümeti Kürt yönetimi ile anlaşmaya vardı.
 Irak merkezi hükümeti ve Kürt Bölgesel Yönetimi arasında bir süredir devam eden gerginlik ile ilgili anlaşma sağlandığını belirten Irak Cumhurbaşkanlığı'ndan yapılan açıklamada tarafların ihtilaflı bölgelerden askerlerini çekeceği duyurdu.
 Irak Devlet Başkanı Celal Talabani'nin partisi KYB'nin resmi internet sitesi PUK Media'da yer alan açıklamada, asker çekme işlemi için henüz bir takvimin belirlenmediği belirtildi. Açıklamada askerler çekildikten sonra, bölgelerin güvenliğinin bölge sakinleri tarafından kurulacak komitelerce sağlanacağı vurgulandı. Komitelerin bölgelerde yaşayanların nüfus oranlarına göre kurulacağına da dikkat çekildi. Bu arada varılan anlaşmaya göre, tarafların basın ve yayın organları üzerinden tansiyonu yükseltecek açıklamalardan kaçınacakları da belirtildi.
 Açıklama, Irak Başbakanı Nuri El Maliki'nin sözcüsü Ali El-Mussawi tarafından da doğrulandı. Irak Parlamentosu Kürt Milletvekillerinden Mahmud Osman ise, anlaşmayla ilgili şüphelerini olduğunu söyledi. Osman, anlaşmanın detaylarında problem olduğunu belirterek, "Her şey karşılıklı güvene bağlı ama iki taraf arasında güven kaybolmuş durumda" dedi.
 Aynı internet sitesine açıklama yapan Kürt Bölgesel Yönetim Başkanlığı sözcüsü Doktor Ömer Sabah, Mesut Barzani'nin tansiyonu yükseltecek davranışlardan uzak durulması şartını kabul ettiğini söyledi. Sabah, bölgede durumun hassas olduğunu, varılan anlaşmayla ilgili son kararın, bölge parlamentosu, bölgesel yönetim ve Kürt siyasi partilerin arasında tartışılmasının ardından verileceğini ifade etti.