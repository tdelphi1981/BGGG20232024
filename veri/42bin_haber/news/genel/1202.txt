O çeyize el süremedim
Tekirdağ'da feribottan denize düşen araçta anne ve babalarını yitiren Selvi-Mustafa Gülhan çifti ilk duruşma sonrası AKŞAM'a konuştu.
 Bülent Şanlıkan
 Türkiye, Mayıs ayında korkunç bir kazaya tanık oldu. Çeyiz götüren dünürlerin bulunduğu araç sabaha karşı vapur çıkışı denize düştü. Mustafa ve Selvi Gülhan (Eriş) arkadaki araçtaydı. Faciaya tanık oldular. Zeynep-Ahmet Gülhan ile Aysel-Vecdet Eriş çifti o kazada can verdi. Mustafa ve Selvi acılarını içlerine gömdü, ailelerinin isteğini yerine getirip evlendi. Önceki gün ilk duruşma vardı. Çift facia sonrası ilk kez geldikleri Tekirdağ'da AKŞAM'a konuştu. 
 
 KENETLENDİK
 Olay günü yaşadığı şokla kameralara yansıyan Selvi Gülhan ilk kez konuştu:'İhmali bulunanların cezalandırılmasını istiyorum. Eşimle daha fazla kenetlendik. Psikolojik destek alıyorum. Olaylar gözümün önünden gitmiyor. Bu acı dinmiyor. Ailelerimiz çok saygın ve sevilen insanlardı. Böyle bir olay Avrupa'da olmazdı. Feribotta kamyoncular vardı. Bizi kaptanların olduğu yere aldılar. İndiğimiz zaman oradakilerin hepsi uyuyordu. Kimse de gelip yer yön işareti yapmadı.
 
 ANNEMİN GÖZ NURU
 O gün annemin el emeği göz nuru çeyizlerimizi götürüyorduk. Çeyizler şimdi evimde. Ancak çıkarıp el süremiyorum. Psikolojim hazır değil. İleride çocuk istiyoruz ama ona da daha hazır değiliz.' Mustafa Gülhan ise bilirkişi raporuna öfkeli. Gülhan, 'Raporu veren kişiyi aradım. 'Karayollarının limandaki sorumluluğu nereden başlıyor' diye sordum. 'Liman girişindeki ışıklara kadar' dedi. Nasıl limanın içinde yaşanan bu olayla ilgili bilirkişilik yapabiliyor. 'Görevlendirdiler, yazmak zorunda kaldık' diyor. 'Vicdanın rahat mı' diye sordum. 'Rahat' dedi. Bu nasıl bir vicdan. Bir başka çarpıklık ise kaptan yanlış yere yanaşmasıydı. Feribot rampaya yanaşmamıştı' diye konuştu.
 Her şey açık ama 'yakamoz' diyorlar
 Mustafa Gülhan'ın Ağrı'da öğretmenlik yapan kız kardeşi Hülya Gülhan 'Küçük kardeşimin yanında anne bile diyemiyoruz. Üniversiteyi kazandı. Yurtta kalıyor. Sürekli sinir krizi geçiriyor. Her şey açık ve bir şekilde ortadayken yakamozdan oldu deniliyor' diye konuştu. Selvi Gülhan'ın erkek kardeşi Bilal Eriş ihmale vurgu yapıyor: 'Çok ağır bir ihmal var. Toplasan 10 lira tutmayacak iki tane duba yüzünden gitmeleri ağrımıza gitti. Kardeşimize annesinin kullanmış olduğu gelinliği giydirdik ve mevlit okutturduk. Ailelerimizin son arzusu da buydu'
 ÖKSÜZ-YETİMİZ
 Diğer kardeş Ümit Eriş şöyle konuştu: 'Sabah Tekirdağ'a aynı yolla geldik. Dubalardan başka bir şey görmedik. Ne yakamoz ne de başka bir şey. 6 çocuk aynı gün hem yetim hem öksüz kaldık'. Avukat Necip Bağırsakçı iskeledeki eksiklerin kazanın hemen ertesi günü düzeltilmesine dikkat çekiyor.
  