Güle güle sitarın Neşet Ertaş'ı
Geçtiğimiz hafta içinde ebedi yolculuğuna uğurlanan büyük sitar ustası Ravi Shankar'ın felsefesini, yaşadıklarını ve hayatını Ali Ece, AKŞAM Pazar için yazdı...
 ALİ ECE
 ali.ece@aksam.com.tr
 İlk kez sitar çaldığımda mahallenin tüm kuşları tellerine konmuştu ya da uyurken ben bininci kez Ravi Shankar'ı açık unutmuştum.
 'Gitar, sitar ve bağlama kardeştir, bölenler kalleştir'di parolamız. John Lennon'ın deyimiyle; Beatles'ın Batı'da İsa'dan bile popüler olduğu günlerde, dünya müzik merkezinin o dönemki beyninin Liverpool'dan, Ravi Shankar'ın yanına; Hindistan'a, Doğu müziğinin kalbine; seyahatleri 'World Music'in miladıydı belki de. Şimdilerde World Music, Ravi Shankar ile Beatles'ı birbirine bağlayan 'evrensel Drina Köprüsü'nden fast-food restoranlardaki 'global düşün ama yerel sat' ticareti tatsızlığına indirgense de gitar, sitar, bağlama artık daha da kardeş, bölenlerse daha da kalleş!
 Bana inanmayan Türkiye'de sitarı popüler müzikte kullanan ilk öncü ustalar Erkin Koray ve Orhan Gencebay'a sorsunlar. Nasıl insan kardeşliği, tüm savaşlardan daha eskiyse, Ravi Shankar güneşinin doğup filizlendiği Varanasi şehri de öyle eski. Mark Twain, Varanasi'nin 'tarihten, tüm geleneklerden ve hatta tüm efsanelerden bile daha eski' olduğunu söyler. Hatta, 'Hepsini toplasan Varanasi'nin yarısı kadar bile eski değildir' der.
 FARK BIEBER'LE BEATLES
 Ravi Shankar'ın temsil ettiği, 20. yüzyılda bizzat biçimlendirdiği Hint kültürü de şimdilerde bizim boyalı sosyetenin binlerce dolar dökerek nafile iç huzuru aradığı, 'sahte olduğu ölçüde ticari Hint kültür'süzlüğünden çok daha eski ama bir o kadar da yenidir. Aradaki fark Justin Bieber ile The Beatles arasındaki fark kadar büyüktür!
 Nasıl 4 Beatles üyesinin 3'ü aileden İrlanda göçmeni olarak baş sömürgecisi İngiltere'nin dünyadaki en büyük kültürel ikonuna dönüşürse, Shankar sülalesinin tamamı da Hindistan'dan dünyaya benzer şekilde yayılır. Kimse pek bilmese de (bilenler de çok önem vermese de) mp3 çağında 50 milyondan fazla albüm satmayı başaran ve bunu sadece kendi sevdiği şarkıları söyleyerek başaran Norah Jones, öz be öz Ravi Shankar'ın kızıdır. 
 Ravi Shankar'ın o 21 yaşındayken dünyaya gelen ilk çocuğu Shubho babası sitarla dünyayı fethederken, 1992'de ölene kadar tüm dünyayı onunla dolaşır. 81'de doğan kızı Anoushka Shankar ise abisi Shubho'nun bıraktığı yerden babası ölene kadar devam etti.
 Ailenin en büyük ve öncü göçmeniyse tabii ki Ravi Shankar baba! Henüz 10 yaşında koreograf olan abisi Uday ile Paris'e giden Ravi, ilk gençlik yıllarında caz, sinema, Beethoven, Mozart gibi Batı kültürünün demirbaşlarını sanatsal temeline ekler. Ancak temelin en sağlam taşı üstat Allauddin Khan ile karşılaştığı gündür şüphesiz. O güne kadar abisi Uday'ın etkisiyle aklı daha çok dans sanatında olan Ravi sitar öğrenmeye başlar. O andan itibaren Shankar ailesinin sanatsal rotası da tamamen değişir. Uday Shankar'ın oğlu Ananda Shankar, babası Uday yerine bizzat amcası Ravi'den etkilenerek sitarcı olur. Ancak amcasından çok Jimi Hendrix'le beraber çalar! 
 Amcası Ravi'den 22 yıl sonra doğan Ananda Shankar, 13 yıl önce hayata gözlerini yumdu. Bizde 'Modern müzikte bağlama olur mu?' diye tartışılan kabız yıllarda bizzat Brian Jones'un tanımıyla 'Rolling Stones şarkılarını sitarla Rolling Stones'tan daha iyi çalan usta' olarak ölümsüzleşti. Mutlaka Ananda Shankar'ın 'Jumpin' Jack Flash' ve Doors uyarlaması 'Light my Fire'ını dinleyin derim. O zaman Ravi Shankar'ın zamanında Beatles'a kattıklarını, Beatles ve Rolling Stones'un Shankar ailesine nasıl geri kattığını, kültürlerin etkileşiminin ne kadar büyülü olduğunu çok net duyacaksınız!
 'ERTAŞ'LAŞAN SHANKAR
 Bu büyüyü ilk yapan isim Ravi Shankar'dan başkası değil tabii. Çocukluğunda abisi Uday'ın Batı'daki dans gösterilerinde ilk kez Hint müziğiyle dünyaya nasıl ruhsal temiz hava aldıracak geniş bir pencere açacağını fark eder. İlk konserinde eşlikçisi hocası Allauddin'in oğlu Ali Akbar'dan başkası değildir. O günden itibaren bizim bağlama geleneğiyle karşılaştırırsak, Ali Akbar adaşı Ali Ekber Çiçek'leşir, Ravi Shankar ise Neşet Ertaş misali gelenekle avangardı harmanladıkça harmanlar. Kemancı Yehudi Mehunin ile konserleri, albümleri; Beatles'ın ilk sitarlı şarkısı 'Norwegian Wood'; The Byrds'ün Ravi Shankar'la aynı stüdyoda kayıt inadı derken bir anda kendini Hippi güneşinin batımı Woodstock'ta bulur. Woodstock'taki yarım milyon hippi henüz Ravi Shankar sahnede sitarını akort ederken bile kendinden geçer. Ama Ravi onlar için aynı şeyleri hissedemez. Sitar müziğinin hippilere otantik bir sos değil, bizzat en lezzetli müzik ziyafeti olduğunda ısrar eder.  Rotayı John Coltrane, John Cage, Philip Glass gibi Batı'nın avangartlarına çevirir. Coltrane ölmeden önce Shankar'ın yanına Hindistan'a gideceği valizi hazırlamakla meşguldür aslında.
 HARRISON 'KARDEŞ'
 60'larda hippilerden uzaklaşsa da Beatles'ın George Harrison'ı onun için hep başkadır. 'George benim kardeşim' der ve Bangladeş'e yardım konseri için ilk onu arar. Harrison, Dylan ve Clapton'ı da yanına alıp salt ticarileşmeye yüz tutan Rock çağının öncü hayır konserinde Shankar'ın güneşi de pırıl pırıl parlar.
 Gerisi mi? Neşet Ertaş'ın bir hırka, bir bağlaması gibi bir sitar bir de tabla... 92 yaşına kadar sevdiği, inandığı müziği çalar. Kim bilir, şimdilerde cennetin müzik bahçesinde 'kardeşi' George Harrison'ın yanına Neşet babayı da almış, devam ediyordur belki de... Rüyamdaki kuşlar da tellerine konmuş 'Tatlı Dillim Güler Yüzlüm' , 'Dhun Kafi' ve 'Within Without You'nun potporisini cıvıldıyorlardır... Kim bilir?
 Batılılar Shankar'a sos oluyordu
 Baba Zula'dan Murat Ertel: Şu anda Batı, diğer kültürlere daha kapalı. Batılı prodüktörler Batılı olmayanları sos olarak kullanıyor. Halbuki zamanında Shankar'la çalan Batılılar ona sos oluyordu. Ravi Shankar'ın sitarı o kadar kudretli ki 60'ların ruhunda Batı kültürünü sahici bir hoşgörü ortamıyla tanıştırdı; multi-kültüralizm yani çok kültürlülük fikrinin en sağlıklı örneğini biçimlendirdi o.