SSCB'nin yaptığı hatayı bugün Amerika yapıyor
Dağılan Sovyetler Birliği'nin son Devlet Başkanı Mihail Gorbaçov, Afganistan'ı işgal etmelerinin büyük hata olduğunu, bugün aynı hatayı Amerika'nın yaptığını söyledi.
 ŞİŞLİ Belediyesi'nin düzenlediği, 'Ortadoğu ve Akdeniz'in geleceği' konulu toplantı eski Başbakan Mesut Yılmaz'ın moderatörlüğünde gerçekleşti. Konuşmacılar arasında yer alan Gorbaçov, 'Bolşevikler İslami değerleri tahrip etti' dedi, soğuk savaş döneminde dinin bir silah olarak kullanıldığını itiraf etti.
 İŞGAL HATAYDI
 Başkanlığı döneminde hataları düzeltmek için çok uğraştıklarını, başarılı olamadıklarını söyleyen Gorbaçov 'Afganistan'ı işgal etmek Sovyetler için büyük hataydı. Bugün benzer bir hatayı ABD yapıyor' dedi. Gorbaçov, 'Filistin devletinin BM'de tanınması küçük ama önemli  adım' derken silahların kenara bırakılması gerektiğini belirtti. Gorbaçov, Azeri- Ermeni ihtilafı konusunda da 'Bu ülkeler Sovyetlerin parçasıyken de söylemiştim. Bugün bu sorun günümüzde de devam ediyor. Rusya olarak siyasi, barışçıl çözümlerden yanayız' diye konuştu.
 Mısır yine özgürlük istiyor
 ŞİŞLİ  Belediye Başkanı Mustafa Sarıgül'de açılış konuşmasında Kuzey Afrika'da yaşanan gelişmelere değindi. Sarıgül, 'Kuzey Afrika ve Ortadoğu'daki toplumsal hareketler, sadece enerji alanlarının yeniden dizayn edilmesi olarak algılanamaz. İnsanlık aleminin demokrasiye ve özgürlüğe olan özlemi her geçen gün artarak devam edecektir. Dün Mısır'da Tahrir Meydanı'nı dolduran halk, özgürlük ve demokrasi istiyordu. Bugün Mısır'da rejim değişti. Aynı Tahrir Meydanı'nda halk yine demokrasi ve özgürlük istiyor' dedi.