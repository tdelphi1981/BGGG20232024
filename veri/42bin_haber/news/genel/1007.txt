TÜBİTAK'ın akıllı bombasıyla F-16'lar hedefi 12'den vuracak
Yerli tank ve uçaktan sonra bu da yerli güdüm kiti. TÜBİTAK tarafından geliştirilen sistemle birlikte uçakların vuruş menzili 5-6 kilometreden 25 kilometreye çıkacak
 Savunma sanayii alanında gerçekleştirdiği başarılı projelerle Türk Silahlı Kuvvetleri'nin (TSK) vurucu gücünü artıran TÜBİTAK, savaş uçaklarında kullanılan bombaları akıllı hale getiren Hassas Güdüm Kiti'ni (HGK) geliştirdi. Uçaktan atılan bombalara güdüm yeteneği kazandıran HGK'lar TÜBİTAK Savunma Sanayii Araştırma ve Geliştirme Enstitüsü (SAGE) mühendislerinin 5 yıllık çalışması sonucu geliştirildi. Ar-Ge'si tamamlanan HGK'lar güdümsüz bombaların üzerine giydirilecek şekilde tasarlandı. Akıllı hale getirilen bombalar,koordinatları belirlenen hedefi uydu ve özel algılayıcıları yardımıyla 6 metre gibi düşük bir sapma değeriyle yok ediyor. Böylece ortadan kaldırılması istenen hedef dışındaki yerlere zarar verilmeden harekat yapılabiliyor.
 Savaş uçakları normal bombaları 5-6 kilometre uzaklıktan atarken, HGK'larda bu uzaklık 25 kilometreye çıkıyor.
 Maliyet beşte birine kadar düştü
 Yerli HGK'ların ithallere göre 5'te 1 oranında daha ucuz üretildiğini vurgulayan Bakan Nihat Ergün, şunları söyledi: 'Projelerimiz her yönden milli bir kazanca dönüşüyor. Yerli üretimimiz ne kadar artarsa dışa bağımlılığımız da o kadar azalıyor.'
 Dünyada üretebilen sadece dört ülke var
 TÜBİTAK SAGE tarafından başarıyla tamamlanan proje hakkında bilgi veren Bilim, Sanayi ve Teknoloji Bakanı Nihat Ergün, HGK'ların dünyada sadece 4 ülke tarafından üretilebildiğini söyledi. TSK'nın akıllı bomba ihtiyacını karşılamak amacıyla HGK'ların seri üretime geçeceğini belirten Bakan Ergün, '2013 yılından itibaren seri olarak üretmeye başlayacak' dedi.