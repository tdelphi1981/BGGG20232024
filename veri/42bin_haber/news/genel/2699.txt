Windows değil, Pardus
Milli işletim sistemi Pardus'un tablet ve akıllı tahtalara gireceğini belirten Ergün, Windows'la ilgili kararı MEB'in vereceğini söyledi
 Hükümet, Fatih Projesi üzerinden Türkiye'deki bilgisayar ve yazılım teknolojisinin gelişmesini amaçlıyor. Proje kapsamında, bilgisayar devlerinin iştahını kabartan pazar, Türkiye'deki bilgisayar teknolojisinin gelişmesi için kullanılacak. Bilim, Sanayi ve Teknoloji Bakanı Nihat Ergün şunları söyledi:
 YERLİ SİSTEM GELİŞECEK
 FATİH Projesi ile ilk aşamada 11 milyon tablet bilgisayar, 600 bin akıllı tahta alacağız. Her yıl 2 milyon tablet daha alınacak. Bu büyük pazarı, Türkiye'de bilgisayar teknolojisinin gelişmesi için kullanacağız. TÜBİTAK'ın geliştirdiği milli işletim sistemi Pardus mutlaka tabletlere konulacak. Ders notları, dijital dersler Pardus'a göre dizayn edilecek. Böylece TÜBİTAK'In geliştirdiği milli işletim sistemi de gelişip yaygınlaşacak. Bu da yazılım sektörünün Türkiye'de gelişmesi için önemli bir altyapı oluşturacak. TÜBİTAK olarak biz yürüteceğiz. Ama bunun yanında ilave işletim sistemlerinin kullanılıp kullanılması da mümkün olabilir.
 DEVLER BEKLEMEDE
 Ergün, bilgisayar devi Microsoft'un, Windows'u tabletlere koymak için çalıştığı iddialarına da şu yanıtı verdi: Pazardan pay almak için koşturmak yanlış bir şey değil. Ama Pardus'u Fatih Projesi'ne almamız şart görünüyor. Pardus dışında başka işletim sistemlerinin tabletlerde ve akıllı tahtalarda olup olmayacağına Milli Eğitim Bakanlığı (MEB) karar verecek.' Ebru TOKTAR ÇEKİÇ / ANKARA