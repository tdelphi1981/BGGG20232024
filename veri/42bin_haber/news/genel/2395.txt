Kalbiniz tehlikede olabilir
Kalp, dakikada 60 ila 80 kez atarak, 1 dakikada ortalama 4-4,5 litre kanı vücudunuzda dolaştırıyor.
Siz hissetmeden çalışan kalbinizin yorulmasını önlemek için yapılması gerekenleri öğrenmenin yeni yıl kararlarınızın arasında ilk sırayı alması, büyük önem taşıyor.  
Yeni yılda kalbiniz için yeni bir başlangıç yapın, daha sağlıklı bir kalp için risk faktörlerini öğrenerek ve düzenli kalp kontrolleri planlayarak kalbinizin sağlıklı kalmasını sağlayın. Memorial Antalya Hastanesi Kardiyoloji Bölümünden Uz. Dr. Nuri Cömert kalp sağlığını korumak için yapılması gerekenleri anlattı. 
  
KALP CHECK-UP'I YAPTIRIN  
  
Kalp hastalığına dair hiçbir şikayeti olmayan kişiler kalp hastalığına ne kadar yatkın olduklarını, ne oranda ani ölüm riski taşıdıklarını öğrenebilmek için kalp check-upı yaptırmalıdır. Kalp check-upı ile kişinin o anda mevcut bir kalp kapak problemi ya da ritim bozukluğu olup olmadığı; kalp kası hastalığı ya da koroner arter hastalığı varlığı sorgulanır. Özellikle genç yaşlarda ani ölümlerin artması nedeniyle kalp check upı yaptırmak daha önemli hale gelmiştir. Check up yaptırma sıklığı kişinin hangi risk grubunda olduğuna bağlı olarak belirlenir. 45 yaş üzerinde, tansiyon ve diyabet hastası olan bir kişi yılda bir defa check up yaptırmalıdır. Aynı yaş grubu için bu rakam, örneğin, risk faktörü bulunmayan, sigara içmeyen kişiler için 3 yıla çıkabilir.  
  
RİSK FAKTÖRLERİNİN FARKINDA OLUN  
  
Kalp sağlığı için önemli bir diğer adım hastalığa neden olan risk faktörlerinden uygun olanlarını ortadan kaldırmaktır. Başlıca risk faktörleri; erkeklerde 45, kadınlarda 55 yaşın üzerinde olmak, kadınların erken menopoza girmesi, kişinin aile öyküsünde kalp hastalığı veya erken yaşta ani kalp ölümü olması, tütün kullanmak (sigara veya nargile içmek), yüksek tansiyon, iyi kolesterolün düşük, total kolesterolün yüksek olması, hareketsiz yaşam, diyabet, fazla kilo, uzun süreli sürekli stres ve fast food tarzı beslenme alışkanlıkları olarak sıralanabilir.
 
SPOR PROGRAMINA BAŞLAMADAN ÖNCE UZMANA BAŞVURUN  

Spor yapmaya başlamadan önce kalp sağlığının spor yapmak için uygun olup olmadığının bilinmesi büyük önem taşır. Aktif bir spor yaşantısı içine girmeden önce, uzman doktorun gerekli gördüğü bazı incelemelerin ve testlerin yaptırılmasına özen gösterilmelidir. Fiziki muayene ve kan testleri yaptırılmalı, istirahat EKGsi ile kalbin doğal ritmine bakılmalı, efor testiyle kalbin egzersiz sırasındaki durumu gözlenmeli, ekokardiyografi ile kalp incelenmelidir. Ayrıca sıklığı ve süresi kontrollü şekilde artırılan egzersizle kalbi spora hazır hale getirmek, kalp sağlığını korumaya yardımcı olacaktır.  
  
 