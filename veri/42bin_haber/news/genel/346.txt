'Pamuk fiyatlarında değişiklik beklemiyoruz'
Ege Tekstil ve Hammaddeleri İhracatçıları Birliği Yönetim Kurulu Başkanı Sabri Ünlütürk, pamuk fiyatlarında önemli bir değişiklik beklemediklerini bildirdi.
 Ünlütürk, yaptığı yazılı açıklamada, ICAC-Uluslararası Pamuk İstişare Komitesi'nin 71'inci Genel Kurul Toplantısı'nın, 07-12 Ekim 2012 tarihleri arasında İsviçre'nin Interlaken kentinde gerçekleştirildiğini bildirdi.
          
 Toplantıda sektör adına güzel kazanımlar elde edildiğini belirten Ünlütürk, ''Pamuk Değer Zincirinde Sürdürülebilirliğin Sağlanması'' temasıyla toplanan ICAC Genel Kurulu'nda pamuğun üretimi ve ticareti ile ilgili devletler tavsiye niteliğinde kararlar alındığını bildirdi. Ünlütürk, ICAC Sekreteryası'nın öngörüsüne göre, uluslararası pamuk ticaretinin mevcut sezonda 8 milyon tona düşmesinin beklendiğini kaydetti.
         
  Sabri Ünlütürk, açıklamada şu görüşlere yer verdi:
          
 ''ICAC Sekreteryası'nın öngörülerine göre, 2012-2013 pamuk üretim sezonunda pamuk üretiminin yüzde 6'lık bir gerileme ile 26 milyon metrik tona düşeceği tahmin ediliyor. 2011 yılı mart ayında rekor düzeyde yükselen pamuk fiyatlarının önemli ölçüde düştüğüne işaret eden ICAC, 2012-2013 sezonunda pamuk  tüketiminin üretimin gerisinde kalarak, stokta artışa neden olacağını öngörmekte.
          
 Önümüzdeki dönemde pamuk fiyatlarının stabil kalacağı yönünde beklenti söz konusu olup, pamuğun mevcut fiyatı ve tarımsal ürünlerdeki fiyat artışı dikkate alındığında 2013-2014 sezonunda dünya geneli pamuk ekim alanlarında bir düşüşe neden olabileceği düşünülüyor. Ancak, önümüzdeki dönemde pamuk fiyatlarında önemli değişiklik beklemiyoruz. Esasen pamuğun diğer tarımsal ürünlerin yanı sıra alternatif elyaflar ile de rekabet halinde olduğu gözden kaçırılmamalıdır. Genel Kurul Toplantısı'nda da görüşüldüğü üzere, polyester dünya elyaf pazarına hakim görünmekte. Bu bağlamda, polyesterin gerek elyaf kalitesi ve gerekse üretim kapasitesi açısından daha da gelişeceği öngörülmekte olup, söz konusu elyafın oluşturduğu tehdidin yakından izlenmesi gerekmektedir.''
          
 AA
  