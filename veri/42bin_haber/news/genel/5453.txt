Atina'ya DHKP-C dosyası verilecek
Türkiye ile Yunanistan arasında terör zirvesi... 5 Mart'ta Ankara'da yapılacak Yüksek Düzeyli Stratejik İşbirliği Konseyi (YDSK) toplantısında 'Atina'ya cami' konusunun yanı sıra, 'terör ve DHKP-C' sorunu da masaya yatırılacak.
 
 BAŞBAKAN Recep Tayyip Erdoğan, daha önce Doha'da görüştüğü Yunanistan Başbakanı Antonis Samaras'a terör örgütü DHKP-C'nin Yunanistan'daki bağlantılarına ilişkin MİT tarafından hazırlanan son dosyayı iletecek. Terör örgütünün faaliyetlerine müsamaha gösterilmemesini isteyecek. MİT'in hazırladığı dosyada, DHKP-C'nin Yunanistan'da bulunan Lavrion, Kinesa ve Oropo-Dileysi kamplarıyla bağlantısına ilişkin tespitler bulunduğu belirtiliyor. Toplantıda, Yunanistan'da bulunan ve iadesi istenen DHKP-C'liler ile ilgili de adım atılması talebi dile getirilecek.
 İKİ ülke ortak kabine toplantısında Türkiye, azınlıkların durumunu da gündeme getirecek. Türkiye’deki Rumlar ile Batı Trakya Türklerinin iki ülke arasında önemli bir bağlantı olduğuna dikkat çekilerek, Türkiye'nin attığı adımların benzerlerinin Yunanistan'dan beklendiğine de dikkat çekilecek. Bu konular arasında Atina'ya cami projesi de konuşulacak. 
 Mahmut GÜRER / ANKARA
  