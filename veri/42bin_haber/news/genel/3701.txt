Ali Babacan A.Ş. hazır
Başbakan Yardımcısı Ali Babacan, siyaset sonrası dönem için hazırlıklarını tamamladı. Babacan, işyerini Ankara'nın mobilyacı ağırlıklı Siteler semtinden, şehrin dışındaki İstanbul Yolu'na taşıdı
 ASLI IŞIK/ANKARA 
 AK Parti'nin iktidara geldiği 2002'den bu yana bakanlık koltuğunda oturan Ali Babacan, siyaset sonrası döneme hazırlanıyor. 3 dönem sınırlaması nedeniyle, AK Parti'de milletvekili olamayacak olan Babacan'ın adı Ankara Büyükşehir Belediye Başkan adayı olarak gündeme gelmişti. Ancak Babacan, belediye başkanlığına sıcak bakmadığını, 'İşi tadında bırakmak lazım, siyaset profesyonel bir işe dönüşmemeli' diyerek ifade etti. Babacan yeni döneme, yıllardır işyerinin olduğu Siteler'de değil, İstanbul yolunda yaptırdığı 5 katlı müstakil binada girecek. Babacan'ın dedesinin 1928'de Çıkrıkçılar yokuşunda mensucat toptancılığıyla başladığı işletmeyi, Başbakan Yardımcısı Ali Babacan'ın babası yürütüyor. On yıl önce Ankara'nın mobilya merkezi Siteler'e taşınan Ali Babacan Mensucat'ın son durağı  İstanbul yolu'ndaki 5 katlı müstakil bina oldu. Kapısında kocaman bir Ali Babacan AŞ tabelası bulunan binaya Başbakan Yardımcısı'nın haftada iki gün uğradığı öğrenildi.
 Geldiğimiz yere döneriz
 BAŞBAKAN Yardımcısı Ali Babacan, bundan önce yaptığı açıklamalarda da özel sektöre döneceğini söylemişti. Babacan, NTV/CNBC-e ortak yayınında CNBC-e Genel Yayın Yönetmeni Servet Yıldırım'ın gündeme ilişkin sorularını yanıtlarken şu ifadeleri kullanmıştı: 'Bundan sonraki yıllarla ilgili bir planım yok. Üç dönem konusu insanların kafasını meşgul ediyor. Pek çok söylenti var. Fakat bunlara prim vermemek lazım. Özel sektörden geldik, nihayetinde gideceğimiz yer orasıdır.'
  