Jandarmaya 'Şiddet' dersi Bakan'dan
Aile ve Sosyal Politikalar Bakanlığı ile Genelkurmay arasındaki protokol kapsamında, 'kadına yönelik şiddete' karşı asker ocağında eğitime başlandı.
 Jandarma Okulları Komutanlığı Konferans Salonu'ndaki ilk panele Bakan Fatma Şahin, Jandarma Genel Komutanı Org. Bekir Kalyoncu ile çok sayıda asker katıldı. Jandarma Kurmay Albay Tünay Yanardağ, '70 il, 140 ilçe ve 174 jandarma karakol komutanlığında yapılan anket sonucunda personelin bilgilenme ihtiyacı duyduğu ilk 5 konu arasında kadına yönelik şiddet yer alıyor' dedi. Program, 'Ayşe Hanım' isimli kamu spotunun gösterimi ile başladı. Bakan Şahin, 'Bu eğitim ile birlikte bir ilke imza atıyoruz. Yüzölçümümüzün yüzde 92'si ve nüfusun yüzde 20'sini teşkil eden görev alanı içerisindeki bu çalışmada kadına şiddete yönelik yalnızca bir seminer ve konferans değil temel eğitimlerle kadın ve erkeğin sorunlarına koruyucu ve önleyici tedbirleri içine alan bir projeye başlıyoruz' dedi. Jandarma da ders kitabı hazırlattı. Tuğg. Güray Alpar Alpar, 'Başarı için 60 bin rütbeli personel ve her yıl jandarmaya katılan 120 bin erbaş ve erin şiddete karşı eğitimi de önem arzetmekte' dedi. CİHAN
 
  