Polonya, Rusya’dan doğalgaz indirimi aldı
Polonya'nın enerji şirketi PGNiG, Rusya'nın dev enerji şirketi Gazprom'la doğalgaz alımı konusunda anlaşma sağladı. Gazprom'dan yapılan açıklamada, uzun vadeli petrol alımı ile ilgili anlaşmada fiyatlarda revizeye gidilmesi konusunda mutabakat sağlandığı belirtildi.
 Polonya gazetesi Dziennik Gazeta Prawna, Rusya'dan alınan doğalgazda yüzde 20 indirim talebi olduğunu yazdı. Gazeteye göre Avrupa'ya bin metreküp doğalgazı ortalama 450 dolardan satan Gazprom, Polonya'ya satış rakamları 550 doları buluyor. Alınan indirimlerle en azından Avrupa fiyat ortalamalarının korunması hedefleniyor. Doğalgaz ihtiyacının yüzde 70'ini Rusya'dan karşılayan Polonya'nın bu ülkeden yıllık alımı 10 milyar metreküpü buluyor.
 Gazprom'dan yapılan açıklamada Gazprom Yönetim Kurulu Başkan Yardımcısı Aleksander Medvedev ile Polonya doğalgaz şirketi PGNiG SA Yönetim Kurulu Başkanı of Gra?yna Piotrowska-Oliwa arasında Varşova'da yapılan çalışma toplantısında, Polonya'ya yönelik doğalgaz tedarik sözleşmesindeki fiyatların uyarlanması konusunda anlaşmaya varıldığı belirtildi.
 Medvedev ve Piotrowska-Oliwa sözleşmeye ek olarak Yamal-Avrupa boru hattından sağlanan doğalgazın fiyatında uyarlama öngören bir anlaşma imzaladı. Üzerinde anlaşılan fiyat, doğalgaz ve petrol ürünlerinin güncel piyasa fiyatlarını dikkate alıyor. Öte yandan anlaşmada, doğalgaz ticaretinin uzun vadeli sözleşme, al-ya da-öde ilkesi ve petrole endeksli doğalgaz fiyatları gibi temel ilkeleri korunuyor.  Polonya piyasasının güncel durumu göz önünde bulundurularak spot bileşeni sözleşmeye doğrudan eklenmiyor.
 Anlaşma Stockholm Ticaret Odası Tahkim Enstitüsü'nde devam eden sürecin de sonlandırılmasını öngörüyor.
 Medvedev konuya ilişkin olarak yaptığı değerlendirmede, "Rus doğalgazının fiyatında uyarlamaya gitmek için, sözleşmeye esnek bir biçimde değişiklik getiren, Polonya ve Avrupa doğalgaz piyasalarının durumunu yansıtan, her iki taraf için de uygun bir mekanizma bulduk. Anlaşmaya varabilmemiz, güvenilir ortakların her zaman her iki taraf için de yararlı bir çözüm bulabileceğinin ve böylece tarafların çıkar dengesinin korunabileceğinin bir göstergesidir." dedi.
 Piotrowska-Oliwa ise, "Bu anlaşmayı imzalamakla, Gazprom ve PGNiG ortak çalışmaya odaklı müzakerelerle her iki taraf için de yararlı, olumlu bir çözüm bulabileceğimizi gösterdi. Bu, PGNiG'nin uzun vadeli doğalgaz sözleşmelerinin rekabet gücünü yeniden kazanmak yönünde atılmış hayati bir adım," diye konuştu.
 2011 yılında Gazprom Polonya'ya 10.25 milyar metreküp doğalgaz sevkiyatı gerçekleştirdi. Polonya'ya yönelik doğalgaz tedariki konusundaki sözleşme 2022 yılına dek, Rus doğalgazının Polonya'dan transit geçişine ilişkin sözleşme ise 2019 yılına dek yürürlükte olacak.
 (CİHAN)