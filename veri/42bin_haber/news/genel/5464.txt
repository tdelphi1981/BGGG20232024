'350'yi bile buluruz'
AK Parti'li Elitaş, BDP ile yeni anayasa için ittifak ifadelerine açıklık getirdi: BDP, gizli oylamada 'evet' derse yok demeyiz
 Ebru TOKTAR ÇEKİÇ 
 TBMM Anayasa Uzlaşma Komisyonu'ndan Mart sonuna kadar Anayasa taslağı çıkmaması halinde referandum için BDP ile ortak hareket edilebileceği mesajını veren Başbakan Recep  Tayyip Erdoğan, siyasi kulisleri dalgalandırdı. AK Parti Grup Başkanvekili Mustafa Elitaş, 'Mart'tan taviz yok, sürüncemede kalacak anayasa istemiyoruz' dedi. 
 ElİtaŞ, AKŞAM'a yaptığı açıklamada, referandum için gereken 330 sayısını aşıp 350 sayısına ulaşacaklarını iddia etti. AK Parti'nin fire verebileceğini kabul eden Elitaş, 'Bizde karşı çıkan olabilir, ama öbür taraftan yani muhalefetten destek çıkan da olabilir. Biz kendi partimizde Başkanlık sistemine karşı çıkanları ikna edebileceğimizi düşünüyoruz' değerlendirmesini yaptı. Elitaş, şu mesajları verdi:
 'Mart sonrasını beklemeyeceğiz. Mart ayından taviz yok. Çünkü yeni anayasa konusu sürüncemede bırakılamaz. Biz teklifimizi önce TBMM Başkanlığı'na veririz. Sonra kamuoyunda tartıştırırız. Vekiller de düşüncelerini sesli olarak gündeme getirir, biz onları değerlendiririz, ikna ederiz. Değil 330'u, 350'yi bulabileceğimize inanıyoruz. Anayasa oylamaları gizli yapılıyor. Muhalefet partisi vekilleri, grupları tarafından kapalı kabinlerde takip edilmezlerse vicdani ölçülerinde oy kullanırlarsa, gayet tabii 350'yi bulabiliriz. Bizim partide karşı çıkan olabilir, ama öbür taraftan da destek çıkan olabilir. '
  'EVET' DERSE YOK DEMEYİZ
 ElİtaŞ şöyle devam etti:  'Öncelikle TBMM Uzlaşma Komisyonu'ndan dörtlü mutabakatla sonuç almayı istiyoruz. Bu olmazsa, CHP ve MHP olarak müşterek birşeyler hazırlayabiliriz diye düşünüyoruz. Azami müşterekte bir şeyler yapabiliriz. Bu da olmazsa ve BDP; bizim teklifimize TBMM Genel Kurulu'nda yapılacak gizli oylamada 'evet' derse, biz de 'destek olmayın' demeyiz. Yani BDP de teklifimize oy verirse, CHP de oy verirse memnun oluruz.'
  