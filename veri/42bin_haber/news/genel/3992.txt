20 ton altın kayıt altına alındı
VakıfBank Genel Müdür Yardımcısı Hasan Ecesoy altın bankacılığı faaliyetleriyle 20 ton altının kayıt altına alındığını söyledi. Ecesoy, bu yıl altın günleri ile kullanılmış altın toplamaya başlayacaklarını açıkladı
 Altın bankacılığı faaliyetini ilk başlatan bankalardan biri olduklarını belirten VakıfBank Genel Müdür Yardımcısı Hasan Ecesoy, yastık altında bulundurulan altınların finansal sektör aracılığıyla ekonomiye kazandırılması yönünde yürütülen faaliyetler sayesinde 20 ton altının kayıt altına alındığını söyledi.
 YUKARI yönlü fiyat hareketi sayesinde son 10 yılda altının yatırımcısına kaybettirmediğinin altını çizen VakıfBank Genel Müdür Yardımcısı Hasan Ecesoy, 2005 yılından bu yana her yıl enflasyonun üzerinde bir getiri sağladığını hatırlattı. Ecesoy, 'Altının son yıllardaki hızlı yükselişinin ardında, fiziksel altın talebindeki artışın yanı sıra gelişmiş ekonomilerdeki borç sorunları ve Merkez Bankalarının düşük faiz ve niceliksel gevşeme politikaları yatıyor' dedi.
 ALTIN HESAPLARI 16 MİLYAR LİRA
 2011 yılında Merkez Bankası'nın zorunlu karşılık uygulamasında yapılan değişiklik çerçevesinde, bankaların altın bankacılığına olan ilgisinin de arttığını ifade eden Vakıfbank Genel Müdür Yardımcısı Ecesoy, şöyle devam etti: 'Altının munzam karşılık hesaplarında kullanılması,bankaların TL kaynak yaratmasında da önemli katkılar sağladığından, ürün yelpazesinde altın ve altına dayalı ürünler arttı.  Bu durum kıymetli maden depo hesaplarında önemli bir artış getirdi. Nitekim 2012 Kasım sonunda, depo hesapların büyüklüğü geçen yılın aynı ayına göre 2.5 milyar TL artarak 16 milyar TL'ye ulaştı.'
 Tüm yatırımlar altın çağında değerleniyor
 VakıfBank olarak 25 yıldan bu yana altın bankacılğı faaliyetini sürdürdüklerini belirten Ecesoy, yeni projelerini şöyle aktardı: 'İstanbul Altın Borsası'nda yatırımcıların alım satımına aracılık yapılıyon. Müşterilerimiz tarafından alınan altın, müşterinin hesabında veya  'altın çağı' olarak adlandırdığımız altın depo hesaplarında saklanıyor. Yatırımcılarımız diledikleri zaman ve diledikleri miktarda altın alabilmekte, tasarruflarını bu yönde değerlendirebiliyor.'