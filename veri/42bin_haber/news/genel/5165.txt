Milyonlar onu kırma yarışına girdi
iPhone 5'lerini kırmak için aylardır bekleyen kullanıcıların beklediği gün geldi, milyonlar iPhone'larını kırmak için kıyasıya yarışa girdi.
Mevcut iPhone'larını yeterli bulmayan ve daha fazla özellikten faydalanmak isteyen kullanıcılar çareyi iPhone'larını kırmakta buluyor. Jailbreak yöntemi olarak da bilinen kırma işlemi sayesinde kullanıcılar iTunes'tan bağımsız olarak uygulamaları ücretsiz olarak indirip kullanabiliyor.  
  
Bu anlamda bu haftadan itibaren IPhone 5 kullanıcıları da artık telefonlarını kırma şansına sahip. iOS cihazlarına yönelik alternatif uygulama mağazası olarak da bilinen Cydia'nın yayınladığı jailbreak sürümü sadece 6 saatte 1.7 milyon kez indirildi. Cydia'nın kurucusu Jay Freeman, bu yoğun ilgiyi beklemediklerini ve sunucuların birkaç kez çöktüğüne dikkat çekti. 
  
iOS 5.1.1 sürümünden sonra artık iOS 6.x kullanıcılarının da yararlanabileceği bu jailbreak sürümü ise Apple'ı tedirgin ediyor. Zira kırılan her bir iPhone ve iPad, iTunes'tan uzaklaşan ve ücretli uygulama indirmeyen bir kullanıcı anlamına geliyor. Bu da Apple'ın uzun vadede bu kırma işleminden (önceden olduğu gibi) zarar göreceğini gözler önüne seriyor. 
  
JAILBREAK NEDİR 
Jailbreak, İngilizce kökenli bir kelime olup, "firar, hapisten kaçış, zincirleri kırma" anlamına gelmektedir. Genelde, Apple'ın iOS işletim sistemi yüklü cihazlarına dayattığı kısıtlamalardan kurtulmak için uygulanan yöntem anlamında kullanılır.