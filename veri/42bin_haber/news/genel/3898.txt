CHP'deki herkes potansiyel aday
Seçim bölgesinde nabız yoklayan Gürsel Tekin, adaylık sorularına şöyle yanıt verdi: CHP'de siyaset yapan her insan potansiyel adaydır
 Seda KILIÇ / İSTANBUL
 Yerel seçimler yaklaşırken, sokağa inen CHP Genel Başkan Yardımcısı Gürsel Tekin vatandaşın nabzını yokladı. Geziyi izleyen gazeteciler dahil herkesin aklındaki soru ise CHP'nin Büyükşehir Belediyesi için adayın kim olacağıydı.  
 TEKİN, Başakşehir'de mahalleleri gezdi, esnaf ve mahallelinin sorunlarını dinledi. Güvencintepe'de Kars, Ardahan, Iğdır Sosyal Dayanışma Derneği'nde hemşerileriyle bir araya gelen Tekin, yaptığı konuşmada 'Güvercintepe, Başakşehir ve İstanbul'un ötekileştirilmiş bütün mahallelerini karış karış biler bir arkadaşınızım' dedi. Mahallenin mülkiyet sorunlarına değinen Gürsel Tekin şunları söyledi: 'Bu gün 'kentsel dönüşüm yaptım sizlere tapu vereceğim' diyenlerin İstanbul'daki tarihçesi 19 yıldır. Niye dönüştüremedin 19 yıldır. İstanbul'da her 4 yurttaştan birinin mülkiyet sorunu var. 50 yıldır İstanbul'da yaşıyor evi var, tapusu yok. Tapusu var, imarı yok. İmarı var iskanı yok. Böyle bir şehir ve bu şehrin adı da Avrupa Kültür Başkenti. Tapularınızın güvencesini biz alacağız. 19 yıldır bu sorunu çözemeyenler, çözemeyecekler' ifadelerini kullandı.
 'PARTİM KİMİ İSTERSE O OLACAK'
 GÜRSEL TEKİN bir gazetecinin 'Seçim startı mı verdiniz?' sorusuna 'Startı vermiştik. Örgütlerimiz uzun bir süredir çalışıyor. Seçimden seçime dönemi bitti' yanıtını verdi. Tekin, 'Büyükşehir Belediyesi için kimin aday olacağı belli mi?' sorusuna ise şöyle yanıt verdi: 'CHP'de siyaset yapan her insan potansiyel adaydır. Bu ilçe başkanı da, sıradan vatandaş da, milletvekili de olabilir.' 'Siz aday olmak istiyor musunuz?' sorusu üzerine ise  'Benim istemem değil, partim kimi isterse o olacaktır' dedi.
 Hazırlığa 14 ay önceden başladık
 CHP seçim maratonuna erken başlıyor. Parti Meclisi üyesi Ercan Karakaş, hazırlıklara 14 ay önceden başladıklarını ve yönetimi CHP'de olmayan belediyeler için adaylarını 6 ay önceden açıklayacaklarını söyledi.
 CHP Datça İlçe Teşkilatı'nı ziyaretinin ardından basın toplantısı düzenleyen Karakaş, partisinin seçim çalışmalarına ilk kez bu kadar erken başladığını söyledi. 'Bu seçimleri çok önemsiyoruz. AK Parti İktidarı'nı ortadan kaldırmak için fırsat olacaktır' diyen Karakaş, şöyle devam etti: 'Halk iktidara cevabı ilk seçimlerde verecektir. Demokratik yöntemlerle 6 ay önceden adaylarımızı belirleyeceğiz ve hep birlikte sahaya çıkacağız.'