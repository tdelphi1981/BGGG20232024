'Kentsel dönüşüm çevre esaslı olacak'
Çevre ve Şehircilik Bakanı Erdoğan Bayraktar, kendisine gelen çevre kanadını ihmal ettiğine yönelik eleştirilere cevap verdi.
 Bayraktar, sadece şehircilik bakanı olmadığını çevre bakanı olduğunu hatta çevreci bir bakan olduğunu söyledi. Kentsel dönüşümün de çevre esaslı olacağını ifade eden Bayraktar, "Yeni binalarda rüzgâr enerjisinden istifade edeceğiz. Güneş enerjisinden, yağmur suyundan istifade edeceğiz.  Bunları büyük ölçüde şart koşacağız." dedi.
 Kentsel dönüşüm sonrası ekolojik şehirlerin artacağını söyleyen Erdoğan Bayraktar, ekolojik şehirlerde faunanın, floranın önde olacağını belirtti. Bayraktar, "Belirli bölgelerde endemik hayat kuracağız. O bölgede yetişen bitkileri oraya getirip, yetiştireceğiz. Hibrit araçlar getireceğiz. Buraya sadece elektrikli araç girebilir, sadece bisiklet girebilir, fosil yakıt giremez diyeceğiz." ifadelerini kullandı. Kentsel dönüşüm kapsamında yapılacak olan yeni binalarda mutlaka site yapılmasına ağırlık vereceklerini ifade etti. Bayraktar "Parklı,  bahçeli site yapacağız. Yaşlılar bahçesinde oturacak kaynaşacak. Gençler parkında oynayacak." diye konuştu. Dünya standartlarında kişi başına 8, 10, 12 metre kare yeşil alan olduğunu ifade eden Bayraktar, yeni binalarda dünya standartlarının üzerinde kişi başına 18 metrekare yeşil alan hedeflediklerini söyledi.
 CİHAN
  