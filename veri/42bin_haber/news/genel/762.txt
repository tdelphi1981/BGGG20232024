Grup Anıtkabir'e ulaştı
Bazı sivil toplum örgütleri ve siyasi partiler tarafından Birinci Meclis önünde düzenlenen Cumhuriyet Bayramı kutlamalarına katılanların bir bölümü Anıtkabir'e geldi.
 Birinci Meclis önündeki kutlama için toplanan kalabalık, polis müdahalesinin ardından, farklı güzergahları kullanarak Anıtkabir'e yürümeye başladı.
 Cumhuriyet Bulvarı'ndan yola çıkan kalabalık bir grup, Ankara Garı, Tandoğan Meydanı güzergahından Anıtkabir'e ulaştı. Türk bayrakları ve Atatürk posterleri taşıyan grup, Anıtkabir'e Aslanlı Yol'dan yürüyerek Anıtkabir avlusunda toplanıyor.
 Birinci Meclis önünde toplananların bir kısmı ise Ulus'tan Necatibey Caddesi üzerinden slogan atarak ve marş söyleyerek Anıtkabir'e yürüyor.
 Polisin müdahalesinin ardından bazı vatandaşlar polis panzerlerinin üzerine çıkarak, Türk bayrağı ve Atatürk posteri astı.
 
 Kılıçdaroğlu'na biber gazı
 
 Bazı sivil toplum örgütleri ve siyasi partiler tarafından Birinci Meclis önünde düzenlenen Cumhuriyet Bayramı kutlamalarında Ulus Meydanı'ndan Anıtkabir'e yürümek isteyen gruba polis tazyikli su ve biber gazıyla müdahale etti.
 CHP Genel Başkanı Kemal Kılıçdaroğlu, askeriyeye ait gazinoya girdi.
 Birinci Meclis önündeki kutlama için toplanan kalabalık, Ulus Meydanı'ndan Anıtkabir'e yürümek istedi. Barikatı aşmak isteyen kalabalığa polis, tazyikli su, biber gazı ve gaz bombasıyla müdahale etti.
 Bu sırada, CHP Genel Başkanı Kılıçdaroğlu ve beraberindeki CHP'liler, askeriyeye ait gazinoya girdi. Müdahalenin ardından gazinodan çıkan Kılıçdaroğlu, parti genel merkezine gideceği belirtildi.
 Cumhuriyet Bulvarı'nda kurulan polis barikatının kaldırılması üzerine de kutlamaya katılanlar, Anıtkabir'e doğru sloganlar eşliğinde yürüyüşe başladı.
 Polisin müdahalesi sırasında, civardaki bazı dükkanların camları kırıldı. Tazyikli su nedeniyle düşerek yaralanan ve biber gazından etkilenen bazı vatandaşlara sağlık ekiplerince müdahale edildi.
 
 Ankara girişinde kimlik kontrolü yapıldı
 
 AA muhabirlerinin izlenimlerine göre, İstanbul yolu otoban gişeleri, Kırıkkale Üniversitesi önü, Konya yolu girişi Bala kavşağında, sabahın erken saatlerinden itibaren güvenlik güçleri, katılımcıların otobüslerini şehir girişlerinde durdurup, kimlik kontrolü ve güvenlik araması yapmak üzere önlem aldı.
 Sabahın erken saatlerinden itibaren etkinlik için diğer illerden çok az sayıda otobüsün geldiği gözlendi.
 Kırıkkale girişi ve Konya yolundan otobüslerle herhangi bir giriş olmazken, yalnızca İstanbul yolu otoban gişelerinden giriş yapan 4 otobüs ve 3 minibüs durdurularak kimlik kontrolü yapıldı. Kimlik kontrolünün ardından araçların şehre girmesine izin verildi.
 -Birinci Meclis önünde toplanmalar başladı-
 Bu arada, Birinci Meclis önündeki etkinlik için Ulus Atatürk heykeli önünde gruplar toplanmaya başladı. Polis, Birinci Meclis'in bulunduğu Cumhuriyet Bulvarı'nı trafiğe kapattı.
 ''Mustafa Kemal'in askerleriyiz'', ''Tam bağımsız Türkiye'' sloganları atan, ellerinde Türk bayrakları ve Atatürk posterleri taşıyan grubun Atatürk heykeli önünde Atatürk bulvarına inmesiyle yol tamamen trafiğe kapandı.
 Atatürk Bulvarı'nı trafiğe kapatan grup ile emniyet güçleri arasında kısa süreli tartışma yaşandı.
 
 AA