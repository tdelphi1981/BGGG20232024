ÖSYM, 77 adayın sınavını geçersiz saydı
Ölçme, Seçme ve Yerleştirme Merkezi'nin (ÖSYM), sınavlarda kamera ile kayıt uygulamasını başlatmasının ardından kuralları ihlal eden 77 adayın sınavı geçersiz sayıldı.
ÖSYM Başkanı Prof. Dr. Ali Demir, son iki yıl içerisinde her türlü tartışmalara rağmen adil ve güvenli bir sınav sistemin oluşturma gayretinden vazgeçmediğini ve sınav sisteminde değişiklikler yaparak, güvenlik tedbirleri ve yürütme kurallarını günün koşullarına uygun hale getirdiklerini ifade etti. 
Her adaya farklı soru kitapçığı uygulaması başta olmak üzere birçok yenilik ile sınavlarda haksız kazanım elde etmek isteyenlerin önünü keserek herkese sadece hak ettiğini vermeyi temel amaç edindikleri dile getiren Demir, artık sınava herkesin kendi cevap kağıdını internetten görebildiğini ve puanını hesaplaya bildiğini belirtti. 
Sınav sonuçlarına itirazların bu yolla önemli oranda azaldığına dikkati çeken Demir, yapılan itirazların ise hemen hemen hepsinin adayların kişisel endişelerinden kaynaklandığını, herhangi bir yanlışlığa işaret etmediğini ifade etti. 
Sınav güvenliği ve adaleti ile ilgili çalışmaların son hızla devam ettiğini anlatan Demir, sınav salonlarında da kopya çekilmesi veya kuralları ihlal etmenin önüne geçmek üzere yeni bir proje başlattıklarını hatırlattı. 
Artık sınav salonlarında, kurallarının belirlendiği şekilde uygulanıp uygulanmadığı video ile kaydedilerek izlemeye aldıklarını anlatan Demir, Bu amaçla 2012'de gerçekleştirilen 42 sınavda toplam 27 bin 439 sınav salonu kamera ile kayıt altına alındı. Tek bir sınavda ise yapılan kayıt sayısını 6 bin sınav salonuna kadar çıkardık. Sınav sonrası ÖSYM'de oluşturulan video izleme komisyonu tek tek izleyip kuralları ihlal edenleri tespit ederek, yönetim kuruluna sunuyor. Şu ana kadar bu yolla 77 adayın sınav kurallarını ihlal ettikleri belirlendi ve ÖSYM Yönetim Kurulu tarafından ilgili adayların sınavları geçersiz sayıldı dedi.

Her salonda sınavlar kaydedilecek

Uygulamanın başarılı bir şekilde yürütüldüğünü ve çekilen video kayıtları ile sınavın sahada yürütülmesine yönelik önemli bilgilere ulaştıklarını belirten Demir, uygulamanın 2013 yılı içerisinde sürekli artırılarak devam edeceğini söyledi. 
Demir, Önce bir sınavda 25 bin, daha sonra 50 bin salonun izlenmesini, ondan sonra da sınav yapılan her salonda kamera ile sınavların kaydedilmesini gerçekleştireceğiz. Bu kapsamda gerekli altyapı çalışmalarını tamamladık diye konuştu.

Geçmişe yönelik sınav iptali

Sınav güvenliğini sağlama konusunda yaptıkları en önemli tedbirin her adaya farklı soru kitapçığı olduğunu belirten Demir, bununla soru kitaplarını çalarak, çözerek birilerine satma ticaretinin son bulduğunu vurguladı. 
Her adayın soru kitapçığı ve cevap anahtarının farklı olması nedeniyle bir kitapçık çalınsa bile bunun doğrudan bir adayı etkileyeceğine dikkati çeken Demir, bu nedenle toplu kopya olayının tamamen sona erdiğini dile getirdi. 
Emniyet Genel Müdürlüğü Kaçakçılık ve Organize Suçlar Daire Başkanlığı'nın Aldığınız tedbirlerle kopya olayını engellediniz. Tek bir konu kaldı. O da başkası yerine sınava girme (joker) şeklinde bir yazı gönderdiğini anlatan Demir, şöyle devam etti:
Ben yazıya çok sevinmiştim. O konuda Kaçakçılık ve Organize Suçlar Daire Başkanlığıyla işbirliği içinde çalışıyoruz. Hem onlar hem de biz kayıtlarımızı kontrol ediyoruz. Bir fotoğraf değişimi veya kişi değişimi tespit ettiğimizde, geçmişe yönelik sınavlarını, 2003 de olsa 2004 de olsa bunların hepsini iptal etme çalışması içindeyiz.