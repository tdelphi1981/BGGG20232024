Bryan Ferry usulü 'caz çağı'
Daha önce 'As Time Goes By' albümüyle caz standartlarına, 'Dylanesque' ile de Bob Dylan şarkılarına el atmıştı Bryan Ferry. 2012 sonundaysa, altında kendi imzası olan şarkıları 1920'lerin New York'una doğru bir zaman yolculuğuna çıkarıyor.
  EGEMEN LİMONCUOĞLU
  egemenlimon@yahoo.com
 Asla zevksizlik tuzağına düşmeyen bir şıklığın, stil sahibi bir 'cool'luğun, her dem afili görünmenin müzik dünyasındaki karşılıklarını listelesek 67'sinden gün almaya başlayan Bryan Ferry herhalde aklımıza geliverecek ilk iki, üç isimden biri olurdu. Yaşına rağmen hala sesiyle ve 'janti'liğiyle kadınları etkiliyor, erkekler içinse birkaç tüyo kapacağı racon sahibi abi imajını koruyor.
 ROXY MÜZİĞİ 
 Bryan Ferry adı müzik camiasında ilk kez 1971'de kurduğu Roxy Music'le duyuldu. Hiç çekinmeden müzik dehası unvanını yakıştırabileceğimiz ender isimlerden Brian Eno ile birlikte yola çıkmışlardı Roxy Music adı altında. Grup, müziği ve görünümüyle hem ait olduğu parıltılı glam rock dönemini birebir yansıtıyordu, hem de üstteki 'pop' tozunu alabilenler için çok daha fazlasını ihtiva ediyordu. Bir taraftan 80'lerin popüler klavyeli müziklerine zemin oluşturacak anlar, bir taraftan gayet progresif rock şarkıları bulabiliyordunuz müziklerinde. Üstelik kayıt stüdyosunun o günlerdeki sınırlı imkanlarını sonuna kadar zorlayacak prodüksiyon numaraları da cabasıydı. Tabii, bir yandan da albüm kapaklarını süsleyen hanımefendilerle adlarından söz ettiriyorlardı. Ara vermeler ve geri dönüşlerle 'süslü' kariyerleri boyunca zamanı lehine işletmeyi, herhangi özel bir çaba sarf etmeden başaran nadir gruplardan biri olarak yazdırdılar adlarını müzik tarihine. 
 Bryan Ferry ismi ilk kez 1973'te, Ferry'nin sesinden başka sanatçıların şarkılarını dinletmeye ant içmiş 'These Foolish Things' ile bir plağın ön yüzünde büyük harflerle yazıldı. Roxy Music'ten her başını kaldırdığında kendi adına bir albüm kaydetti 70'lerin sonuna dek. Grubun 1983'te resmen sona ermesinin ardındansa düzenli olarak kaydettiği albümlerle devam etti müziğe. 
 Arada yolunu İstanbul'a da düşürmeyi ihmal etmedi. Ferry'nin sesini en son üç yıl kadar önce, kapağında özel hayatı mesleğinin hep bir iki adım daha önünde giden Kate Moss'un arzı endam ettiği 'Olympia'da işitmiştik. 'Sesimdense bizzat şarkıların başrolde olduğu bir albüm' diyor Ferry 'The Jazz Age' için. 
 FERRY ORKESTRASI 
 Ferry'nin 'Olympia'da da beraber çalıştığı Rhett Davies, 'The Jazz Age'in 1920'den kalmış değerli mi değerli bir kayıtmış gibi tınlamasındaki en önemli etken. Babası da bir trompetçi olan Davies, hem Ferry ile hem de 20'inci yüz yılın en önemli müzik adamlarından Brian Eno ile prodüksiyon maharetlerini iyice bileyip rafine etmiş usta bir isim. İkisi, Ferry'nin tabiriyle 1920'lerin Amerikan caz ruhunu Londralı müzisyenlerle yakalamaya kalkışmışlar. Başarılı olmadıklarını söylemek için iflah olmaz bir Bryan Ferry düşmanı olmak lazım. Louis Armstrong ile New Orleans'ı, Duke Ellington ile de New York'u eşleştirip şarkıların düzenlemelerini bu şablonlara göre ortaya çıkarmışlar. Büyük hayranı olduğu dönemin müzikleri konusunda dersine, kaytarmayıp sıkı da çalışmış Ferry. Albümün kapağı için de dönemin hissiyatıyla özdeşleşmiş afişlerin ve resimlerin yaratıcısı Paul Colin'in bir çalışmasını seçmiş. 
 Artık sadece filmlerde ve yıllanmış fotoğraflarda görebileceğimiz bir caz kulübüne davet ediyor bizi Ferry ve orkestrası. Dumanın havada asılı durduğu, siyah-beyaz bir fotoğraf karesini hareketlendiriyor, adeta renklendiriyorlar. Hem Roxy Music diskografisinden, hem de Bryan Ferry'nin solo albümlerinden şarkılar var 'The Jazz Age'de. Şarkılara aşina kulaklar için bu yeni düzenlemeleri ve çehrelerine itinayla yapılmış 1920 makyajı hiç sırıtmıyor. Öte yandan, mevzubahis şarkılarla fazla haşır neşir olmamışsanız da sorun yok; eğer biraz olsun baştan beri bahsettiğimiz dönemin havasını solumak isterseniz 'The Jazz Age' elinden gelen yardımı yapmaktan çekinmeyecektir.