Vekil Rektör'ün padişah otağı!
Üniversite'de skandal: Rektör Vekili, odasını beğenmeyince 120 bin liraya yeni makam odası yaptırdı. Okula icra geldi
 YELDA GÖKDAĞ
 Redhack'in yayınladığı yolsuzluk belgelerinde de adı geçen Giresun Üniversitesi'nde yeni skandal. 2010 yılında Rektör Vekilliği görevine getirilen Prof. Yılmaz Can, valilik tarafından tahsis edilen tarihi bir binadaki makam odasını kullanmak yerine, kampusta yeni bir makam odası yaptırdı. Ve odanın tefrişatı için kent esnafından toplam 120 bin liralık harcama yaptı. 
 CAN'ın, görevden ayrılmasının ardından yerine atanan Prof. Dr. Aygün Attar ise yeni ve lüks odayı kullanmayı reddetti. Görevine valiliğin tahsis ettiği eski odada başladı. Attar, oda için yapılan harcamayı usulsüz bulduğu için de ödemedi. Durumu YÖK ve Sayıştay'a bildirdi. 
 YENİ yönetimin başvurusunda şu ifadeler yer aldı: '... Dönemin rektör vekili tarafından odanın tefrişatı yapılmıştır. Parası ödenmemiştir. Bunun üzerine firmalar rektörlüğümüzü dava etmişlerdir. Bu paranın ne şekilde ödeneceğinin tarafımıza bilgilendirmenizi arz ederiz...'
 ÜNİVERSİTEYE İCRA GELDİ
 MAKAM masasından duvar kağıdına, yer döşemesinden, avizeye ve halıya varana kadar onlarca kalem eşyanın parasını tahsil edemeyen esnaf icra işlemi başlattı. Bunun üzerine, dönemin Üniversite Genel Sekreteri hakkında soruşturma başlatıldı. Ancak yapılan incelemede lüks eşyaların, eski Rektör Vekili Prof. Yılmaz Can'ın talimatıyla alındığı belirlendi. Rektör Attar'ın ise Giresun esnafına olan 120 bin liralık borç ödenmeden, kampustaki makam odasını kullanmayacağı da öğrenildi.
  