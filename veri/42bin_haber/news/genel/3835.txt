Sosyal medyada doğan sağlıklı yaşam gurusu
'Fitalicious_Me'; Instagram'da 29 bin takipçisiyle ABD'de 'temiz yemek alışkanlığı'nın öncüsü olmaya çalışıyor. Sıradan bir çocuk bakıcısıyken 6 ayda bir yaşam koçuna dönüştü. Şimdi isteyen her aileye üç günlük misafir oluyor, yemek-alışveriş alışkanlıklarını değiştirtiyor ve bunun belgeselini çekiyor.
 SANEM KAYHAN
 sanemkayhan@gmail.com
 Elbise dolabının önünde, aldığınız birkaç kilo ve artık giyemediğiniz 'skinny' pantolonları izlerken buldunuz mu hiç kendinizi? Böyle bir anda 'kafa dağıtmak' için girilen Instagram'da keşfedilen fit bir kadından bahsedeceğiz size. Bakanı bunalıma sokacak kadar kaslı ama fotoğrafla beraber paylaşılmış egzersiz önerileri de var. Tam aradığınız şey; yapmayacak olsanız da bir yerde bulunsun. 
 'Vevian Gerke; nam-ı diğer Fitalicious_Me', çok ilginç bir profil. Sayfasında çeşit çeşit yaratıcı yemek fotoğrafları, tarifler, egzersiz önerileri var. Bu kız aynı zamanda yaşam koçu. Obezite ile savaşan insanlarla iletişim halinde, onları cesaretlendiriyor, verdikleri kiloları paylaştıkları fotoğrafları kendi takipçileriyle paylaşıp onları onurlandırıyor. 
 Vevian ile konuştuk; işte anlattıkları...
 
 × Her şey nasıl başladı?
 Aslında her şey bikini yarışmalarına katılmam ve onları kazanmamla başladı. İki sene birinci oldum. Hayatım boyunca yediklerime dikkat eden biriydim. Hiç obez olmadım. Sonra bu görüntümü korumak için daha hafif yemeklerle ilgili araştırmalar yapmaya başladım ve okudukça aslında aşırı toksinli yiyeceklerle beslendiğimizi fark ettim. Artık daha güzel ve bundan önemlisi daha sağlıklı beslenmek amacım oldu.
 
 × Bu araştırmaları yaparken bir ailenin yanında yardımcı olarak çalışıyordun... 
 Evet, çocuklarına dadılık yapıyor ve onlara yemek pişiriyordum. Maaşı iyiydi ve mutfakta istediğim tarifi deneyebiliyordum. 
 
 × Instagram'da tariflerini paylaşman da bu zaman dilimine denk geliyor... 
 Evet, bu arada benim için bütçe de önemli bir unsur. Tariflerimde sürekli bir fiyat etiketi görüyorsunuz. Sağlıklı beslenmek aslında düşündüğünüz gibi pahalı değil demek istiyorum, aksine çok ucuz. 
 
 × Püf nokta nedir?
 Üşenmemek ve kendi yemeğini pişirmek.
 
 × Ya zamanı olmayanlar? 
 Tariflerimi paylaşırken beni takip edenlerden sürekli mesajlar geliyordu. Bizim için de pişir! Keşke senin gibi biri evimizde olsa gibi... Chicago'dan böyle bir iş teklifiyle ayrıldım. 
 
 × Düşündüğümüzde bir Hollywood filminin içinde gibiyiz, 'yalnız ve güçlü bir kadının başarı öyküsü'.
 Tam da öyle oldu! Geriye dönüp baktığımda ben bile yaşadıklarıma inanamıyorum. Hep dediğim gibi, karar verin ve yapın. Gerisi mutlaka gelecek! Chicago'da her şey yolunda gidiyordu fakat bu da yetmedi. 
 
 × Tariflerini kitaplaştırdın...
 Evet, 10 dolar karşılığı 50 tarif içeren elektronik kitabıma sahip olabiliyorsunuz. Ama ben daha büyük bir hayalin peşindeydim.
 
 × Nedir o?
  Uçak biletimi karşılayacak her aileye gidip birkaç gün kalacağım, onlara sağlıklı yemekler pişireceğim ve birlikte mutfak alışverişi yapacağız. 
 
 × Katılım ne düzeyde?
 Nisan ayının sonuna kadar doluyum. Mucize gibi. İnanılmaz.
 
 × Tariflerin herkese uygun mu?
  Tariflerimde şeker asla kullanmam ve karbonhidrat oranı çok düşük.
 
 × 'Sağlıklı nesil' isimli bu projen çok etkileyici. Türkiye'yi de ziyaret etmek ister misin?
 Tabii ki, mutfak alışkanlıklarınızı incelemek ve olumlu yönde değiştirmek, belki daha çok egzersiz yapılmasını sağlamak; bunları yapmayı çok isterim.
  