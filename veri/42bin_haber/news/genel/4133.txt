Türkiye'yi 'sarsıp' gitti
Deprem Dede'ye veda... Tedavi gördüğü hastanede 2 gün önce hayatını kaybeden Eski Kandilli Rasathanesi Müdürü ve Prof. Dr. Ahmet Mete Işıkara son yolculuğuna uğurlandı.
 IŞIKARA'nın cenazesi ilk olarak 'helallik' için Çengelköy'deki evine getirildi. Eşi Aysel Işıkara gözyaşları içinde 'Hoş geldin canım kocacım' diyerek tabuta dokundu. 
 IŞIKARA için ilk tören ise uzun yıllar çalıştığı, bir dönem ise müdürlüğünü yaptığı Boğaziçi Üniversitesi Kandilli Rasathanesi ve Deprem Araştırma Enstitüsü'nde yapıldı. 'Deprem Dede'yi anlatan sinevizyon gösteriminin ardından konuşmaların yapıldığı törende yakınları, meslektaşları ve öğrencileri gözyaşlarına boğuldu. Törenin ardından Işıkara'nın naaşı Teşvikiye Camii'ne getirildi. İstanbul Müftüsü Rahmi Yaran'ın kıldırdığı cenaze namazının ardından Işıkara'nın eşi ve oğlu taziyeleri burada kabul etti. Prof. Dr. Işıkara'nın cenazesi, törenin ardından Feriköy Mezarlığı'nda toprağa verildi. 
 ZANA YAVUZ / SERAY ŞAHİNLER