En uygun fiyatlı dizüstünde formülü Google buldu
Google, Chrome işletim sistemli, 200 dolarlık taşınabilir bilgisayarlarla akıllı telefondan sonra gözünü dizüstü pazarına dikti
 Aytun ÇELEBİ - Tolgay KARABULUT
 Aslında 2010 yılının sonunda tanıtılan ve web tarayıcısı Chrome ile aynı adı taşıyan işletim sistemini kullanan bu dizüstüler o zaman birçok kişi tarafından hayal olarak nitelendirilmişti. Web tarayıcı ve üzerindeki uygulamaları temel alan bu işletim sistemi, Apple'ın Mac OS X, Microsoft'un ise Windows 8 ile uygulama bazlı işletim sistemine geçmesi sonrasında ciddi bir atılım yaptı. Acer'ın 2012 yılının son çeyreğinde ABD'deki dizüstü satışlarından yüzde 5 ila 10 arası pay alan Chromebook'lar (Chrome işletim sistemli dizüstü bilgisayarlar), 200 dolardan başlayan fiyatlarla, tüketicilerin ilgi odağı olma yolunda hızla ilerliyor. Şimdiden HP, Lenovo ve Samsung'un da üretime geçtiği bu modellerin bu sene içerisinde Türkiye'de de satışa çıkması bekleniyor.
 27 bin öğrenci kullanıyor
 200 dolardan başlayan cihazların, fiyatları 400 dolardan başlayan Windows 8'li dizüstülere göre ciddi bir avantaj oluşturması, eğitimde de bir fırsat yaratıyor. Uygun fiyatı ve internet tabanlı oluşu sebebiyle ABD'de 2 bin okulda tercih edilen Chromebook'lar, klavyeli olmaları ve ekranlarının daha büyük olması sebebiyle iPad gibi tabletlere de ciddi bir alternatif oluşturuyor. Google'ın da girişimleriyle okullarda kullanılan Chromebook sayısı 27 bini geçmiş durumda.
 Birkaç saniyede açılıyor
 Chromebook'lar yazılım, depolama gibi ihtiyaçlarını bulut üzerinde karşıladıkları için, nispeten az yer kaplayan ve dolayısıyla yüklenmesi de kısa süren bir yapıda. Saniyeler içinde açılabilen Chromebook, bir Google hesabıyla çalıştırılabiliyor ve tüm ayarlara başka bilgisayarlarda da aynı kullanıcı adı ve parola ile erişilebiliyor.
  Uygulama mağazasında binlerce uygulama barındıran cihazların eksik olduğu yan ise oyunlar ve özel amaçlı uygulamalar. Ancak açık kaynaklı yapısı sebebiyle, örneğin kurumsal kullanım için gereken uygulamalar kolayca yazılarak bu sistemlere yüklenebiliyor. Kişisel kullanımda ise ana bilgisayar olmaktan ziyade, iş, seyahat gibi amaçlarla kullanılmak için gereken özellikleri taşıyorlar.
 İŞTE 200 DOLARLIK GOOGLE DİZÜSTÜ: ACER C710
 - Intel Celeron işlemci 
 - 11,6 inç ekran 
 - 2 GB bellek 
 - 320 GB sabit disk 
 - Kablosuz ağ, HDMI, 
 - 3 x USB bağlantı 
 - 3 kg ağırlık
 HAFTANIN ... 
 OYUNU: DMC: Devil May Cry
 Devil May Cry serisinin son oyunu, ana karakter Dante'nin çok daha agresif halini canlandırmamızı sağlıyor. Gotik bir görünüme kavuşan Dante, birçok hayran tarafından eleştirilse de, yeni silahları ve kılıcıyla son derece havalı. Oyunu PS3 ve Xbox 360 sahipleri oynayabilirler.
 DEDİKODUSU: PlayStation 4, görücüye çıkıyor
 Sony'nin bu ay sonu için gazetecilere gönderdiği davetin, yeni oyun konsolunun tanıtımı için olduğu konuşuluyor. Bakalım yeni konsol, Full HD'nin bir adım ötesine geçip 4K oyunlar oynatabilecek mi?