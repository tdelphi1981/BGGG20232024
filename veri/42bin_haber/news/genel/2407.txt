İran'dan Türkiye'yi kızdıracak yorum
İran Mehr haber ajansı Türkiye'yi kızdıracak bir haber yayınladı.
 İran’ın Mehr Haber Ajansı tarafından yayınlanan bir yazıda İslam dini “gerçek İslam” ve “Amerikan İslamı” diye ikiye ayrılarak Türkiye “Amerikan İslamı”nı benimseyen ülkeler arasında gösterildi.
 Ajans, Cumhurbaşkanı Abdullah Gül, Başbakan Erdoğan ve Dışişleri Bakanı Ahmet Davutoğlu’nun yabancı liderlerle birlikte fotoğraflarını yayınlayarak üç lideri “Amerikan İslamı”na örnek gösterdi.
 Yazıya “Güya İslam’ı benimseyen ülkelerin liderleri niçin ‘yabancılarla’ el sıkışıyor, İsrail gibi tiranlıkları destekliyor?” sorusuyla başlayan ajans, İran Devrimi’nin lideri Ayetullah Humeyni’nin İslam’ı “gerçek” ve “Amerikan” İslamı diye ayırdığını belirterek, Türkiye, Suudi Arabistan, Katar ve diğer birçok Arap ülkesinin “Amerikan İslamı”nı benimseyen liderler tarafından yönetildiğini savundu.
 Ajans, “Amerikan İslamı”nı benimseyen yöneticilerin tavırlarına örnek olarak da çoğunluğu Gül, Erdoğan ve Davutoğlu’nun yabancı liderlerle çekilmiş fotoğraflarından oluşan görüntüleri gösterdi.
 Bu fotoğraflar arasında Gül ve Erdoğan’ın İsrail Cumhurbaşkanı Şimon Perez, İngiltere Kraliçesi Elizabeth ve Hollywood yıldızı Angelina Jolie ile el sıkışırken veya kadeh kaldırırken çektirdikleri fotoğrafların yanı sıra Davutoğlu’nun Amerikan Dışişleri Bakanı Hillary Clinton’la çekilen fotoğrafı da yer alıyor.
 Yazıda, “Amerikan İslamı”nı benimseyen liderlerin yabancılarla el sıkışmak, onlarla tokalaşmak ve İslam’ın kesin emri olduğu belirtilen örtünmeyi Batılı geleneklere göre yumuşatmak gibi özellikleri olduğu iddia ediliyor.
 Mehr Ajansı’nın yazısında ayrıca Türkiye, Suudi Arabistan, Katar ve diğer Körfez ülkeleri gibi ülkelerin Suriye’de İsrail’le birlikte tavır almasının da “Amerikan İslamı”nın bir örneği olduğu belirtiliyor.
 
 DHA