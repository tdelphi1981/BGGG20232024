Borusan, 5 milyon TL harcayıp 10 'Neşe Fabrikası' hedefliyor
Aile ve Sosyal Politikalar Bakanlığı ve Bilim, Sanayi ve Teknoloji Bakanlığı işbirliği ile 'Annemin İşi Benim Geleceğim' projesini hayata geçiren Borusan, OSB'lerde çalışan kadınların 0-6 yaş grubu çocukları için bakım ve okul öncesi eğitim alacağı kreş ve gündüz bakım evleri inşa edecek
 Borusan, 5 yılda 10 'Neşe Fabrikası' kuracak, organize sanayi bölgesinde kurulacak çocuk bakım evleri ile kadın istihdamı artırılacak. Borusan, Aile ve Sosyal Politikalar Bakanlığı ve Bilim, Sanayi ve Teknoloji Bakanlığı işbirliğiyle çocuk bakımı nedeniyle çalışma imkanı bulamayan kadınlara yönelik 'Annemin İşi Benim Geleceğim' projesini başlatıyor. 10 ildeki 10 organize sanayi bölgesinde (OSB), 0-6 yaş çocukların bakım ve okul öncesi eğitim hizmeti alacağı kreş ve gündüz bakım evleri inşa edilecek. 'Annemin İşi Benim Geleceğim', iki Bakanlık arasında geçen yıl imzalanan protokol kapsamındaki işbirliği hedefine, önümüzdeki 4 yılda 75-150 çocuk kapasiteli 10 kreş inşa ederek katkıda bulunacak. Kadınlar çalışırken, çocuklarına Borusan Neşe Fabrikası adlı kreşlerde bakılacak. Aile ve Sosyal Politikalar Bakanı Fatma Şahin, Bilim, Sanayi ve Teknoloji Bakanı Nihat Ergün ve Borusan Holding CEO'su Agah Uğur tarafından imzalanan protokol kapsamında ilk Borusan Neşe Fabrikası, Adıyaman Organize Sanayi Bölgesi'nde açılacak. Borusan Holding CEO'su Agah Uğur, 'Araştırmalara göre kadının çalışmasının önündeki en büyük engelin çocuk bakımı. Bu konuda ailelere destek vereceğiz' dedi.
 Şansım vardı iki çocuğuma annem baktı
 ANNEMİN işi Benim Geleceğim projesinde konuşan Aile ve Sosyal Politikalar Bakanı Fatma Şahin, kampanyayı son derece önemsediklerini belirtti. Şahin, 'Ben siyasete atılmadan önce organizede 15 sene mühendislik yaptım. Son işyerinde işletme müdürü oldum. Bu dönemde 2 tane çocuk büyüttüm. Ama ben şanslıydım. Annem vardı ve bana yardım etti. Annem ve eşim yardımcı olmasaydı ben şimdi burada olamazdım' dedi.
 OSB'de 150 bin kadın var
 BİLİM, Sanayi ve Teknoloji Bakanı Nihat Ergün, şirketlerin rekabet gücünde artık sosyal sorumluluk projelerinin de etkili olduğunu, bundan sonra tüketici tercihlerinde de bunun görülebileceğini belirtti Ergün, 'Kadınlara ya evde otur çocuğuna bak ya da kariyer yap' deme zorunluluğunu ortadan kaldıracak adımlar atılması gerektiğini vurguladı. Ergün, 265 organize sanayi bölgesinin bulunduğunu, bunların 152'sinin altyapısının tamamlandığını ve OSB'lerde 150 bin kadın çalışanın bulunduğunu hatırlattı. Yaptırdıkları araştırmaya göre, projenin ilk etabında öngörülen 4 OSB'de 0-6 yaş grubu çocuğu olan 5 bin 689 kadın bulunduğunu anlatan Ergün, bunların da bin 781 çocuğunun olduğunu sözlerine ekledi.