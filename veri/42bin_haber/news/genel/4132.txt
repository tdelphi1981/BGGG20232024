Sağ gösterip sol vurdular
İsrail'de sağın koalisyon oluşturması beklenirken sandıktan sol çıktı. Halk ekonomik sorunlarla mücadele mesajı verdi. Netanyahu'nun koalisyon için merkez soldan destek alması şart
 Sağ partilerin yükselişte olduğu öngörüsüyle girilen İsrail seçimleri, merkez solun sürpriz yükselişiyle noktalandı. 120 sandalyeli mecliste sağ partilerle merkez sol partilerin çıkadıkları milletvekili sayısı hemen hemen aynı oldu. Ortaya çıkan tablo, koalisyon çalışmalarının haftalarca sürebileceğini gösterdi. Anketlerin ilk sırada gösterdiği Binyamin Netanyahu - Avigdor Liberman ittifakı olan Likud Beytenu beklendiği gibi birinci sırada çıktı, ancak önemli ölçüde sandalye kaybetti. Kesin sonuçların açıklanmasından önce konuşan Netanyahu da geniş tabanlı bir koalisyon kurulacağı mesajını verdi. 
 YaklaŞIk 5.5 milyon seçmenin yüzde 66'sının katılımıyla yapılan seçimler, İsrail halkının ekonomik ve sosyal sorunlarını ön plana çıkaran merkez sola artan bir destek olduğunu ortaya koydu. Jerusalem Post gazetesine göre seçmen 'Netanyahu'nun yapabileceği daha çok şey varken azıyla yetindiği' gerekçesiyle oy kullanırken farklı tercihlere yöneldi. Üke politikasının dinamiklerinin değiştiğine vurgu yapan yorumculara göre, halk bu seçimde yalnızca diplomatik güvenlikten değil, ekonomik güvenlikten de endişeli olduğunu gösterdi. Bu kaygılar, Netanyahu ile Liberman'ın seçimlerden önce 42 olan sandalye sayısının bu kez 31'e kadar düşmesinin en büyük nedeni olarak gösteriliyor.
 İsrail'in kronikleşen Filistin sorunu ya da İran'ın nükleer programından çok gelir dağılımındaki adaletsizlik ve sosyal sorunlara vurgu yapan partilerin seçimlerden oy kazanarak çıkması, toplumsal yapının önemli bir dönüşüm geçirdiğinin dışavurumu. Jerusalem Post da İsrail halkının artık dış politikada değişiklik yapılamayacağını düşündüğünü ve ekonomik sorunları daha çok önemsediğini yazdı. Gazeteye göre İsrail toplumunun umutsuzluğu, ülkeyi giderek daha izole hale getirebilir.
 Lapid sürprizi
 Seçim öncesi yapılan anketlerde en fazla sekiz milletvekili çıkaracağı tahmin edilen eski haber sunucusu Yair Lapid'in yeni kurduğu merkez soldaki Gelecek Var Partisi, ilk seçiminde 19 koltuk kazanarak, 120 sandalyeli Knesset'te ikinci parti oldu. Filistin'le barış görüşmelerine yeniden başlanacağı sözü verilmezse yeni hükümette yer almayacağını açıklayan Lapid, İsrail'de vergilerin daha adaletli dağıtılmasını ve herkesin askere gitmesini savunuyordu. Propaganda dönemi boyunca İsrail'deki ekonomik sorunlara dikkat çeken Shelly Yacimovich'un İşçi Partisi ise Knesset'e 15 vekille girecek.
 Milyoner işadamı Naftali Bennett'in aşırı sağcı partisi Yahudi Evi 12 sandalye kazanmayı başardı. Hayat pahalılığına ve yüksek kiralara dikkat çeken parti, Filistin sorununda ise iki devletli çözümü kesinlikle reddediyor.