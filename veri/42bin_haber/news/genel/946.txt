Herkes bir günlüğüne 'apaçi' olabilir
Apaçi çılgınlığı uzun bir süredir giyim-kuşam, müzik ve danslarından sonra saçlara da sıçradı. Evet, apaçilerin kendilerine has saç modeli hep vardı ancak son zamanlarda etrafta çokça gördüğümüz birbirinden 'havada' saç modellerini nasıl ve nerede yaptıkları da bizim merak konumuz oldu. Ve tabii araştırdık; hatta denedik...
  ZEYNEP BAKIR
  zeynep.bakir@aksam.com.tr
 Başta İstiklal Caddesi olmak üzere İstanbul'un hatta ülkenin birçok yerinde değişik saç modelleriyle karşılaşıyoruz, muhtemelen siz de öyle...  Bu saç modelleri nasıl tarif edilebilir ki? Saçların bir kısmı yana yatmış, üstler gökyüzüne ulaşmaya çalışırcasına dik dik ama punk değil, arkalar bir başka dağınık... Pek tabii bol jöleli ve kaskatı, sanki hazırda varmış da kafaya geçirivermişsin gibi birbirinden farklı saç modelleri... 
 
 Zevkleri, renkleri kıyaslamak değil maksadımız ancak sizce de bu işte bir acayiplik yok mu? 
 Peki, bu, bir kesime çok yabancı ve hatta esprili gelen, diğer bir kesiminse yaşam biçimi olarak benimsediği birbirinden çeşitli saç modellerini kim yapıyor? Cevabı basit. İstanbul'da her şeyi kolaylıkla bulabildiğimiz Taksim, bu sorunun yanıtını da bize veriyor. 
 Taksim'deki meydan çiçekçilerinin az aşağısına indiğinizde, Bakırköy ve Topkapı dolmuşlarının kalktığı, Tarlabaşı Bulvarı'nın iki başında da 'yerini sağlamlaştırmış' Mayy Kuaför... İşte orası pek çok hizmetle birlikte aynı zamanda bir apaçi saç üretim fabrikası. Üstelik bir ilk! Görülmemesinin imkanı yok, neon tabelalı... 7/24 açık ve unisex; yani kadın-erkek ayrımı yok... 
 
 CAMEKåNLI KUAFÖR
 Yol ağzında dükkanın her bir tarafı boydan boya cam döşenmiş, gelip geçenin içeriyi rahatlıkla izleyebileceği seyirlik bir kuaför salonu. İçeride ağda yaptıran erkekler, burun kıllarını temizletenler, yüzlerine buhar tutulması suretiyle cilt bakımı yaptıranlar, manikürler, pedikürler... Çekirdeğini al ve git... Üstelik ucuz da... Mesela saç kesimi 6 TL.  
 Bu salondan bulvarın iki başında da olduğunu söylemiştik. Bizim ziyaret ettiğimiz salon tam dolmuşların durduğu köşede. Kapılarında da 'unisex' yazıyor ancak kadın erkek bir arada pek olmamış olacak ki, karşı caddede 4 katlı bir binaları daha var. Orası bir katı tesettürlü kadınlara özel muhafaza da edilmiş odalardan oluşuyor.
 Madem konunun içine girdik, her konunun sorulacak çok sorusu tabii ki vardır. Öncelikli sorumuz şu olsun. Bir kuaför salonu neden 24 saat açık kalır? Yanıt yine Taksim'de... Konu İstiklal Caddesi'nde eğlenceye 'akmak' olunca süslenmenin saati yok. Zaten salon da akşam saat 20.00'den sonra canlanıyor. 
 Günde, yani sıradan bir günde 700 kişinin saçının yapıldığı bir kuaför salo-nundan bahsediyoruz. Haberimizi ciddiyete davet edebilir diye küçük bir not... 
 Kuaförün sahibi Mehmet Karataş'ın üç kardeşi var. Hepsi de kuaför. İkisi burada diğer iki kardeş de karşı dükkanın başında duruyorlar. 2 yıl önce kendi deyimleriyle buraya 'bir hayli para sayıp' almışlar. Apaçi modasını çok önceleri keşfettiklerinden eğlenceye açılan caddenin başını tutarak ticari bir zeka göstermişler. 
 
 BİNDEN FAZLA MODEL
 Binin üzerinde saç modeli yapıyorlar. Hepsi de kendilerine ait saç tasarımları. Benim saçlarımı yapan arkadaşın adı da Mehmet. Manisa'dan transfer edilmiş. Apaçi modasını çok iyi biliyor ama istersem rock'çı modeller de yapabileceğini söylüyor. 
 Müşterileri genellikle apaçilerden oluşuyor. Onlar da salona saat 20.00 sularında geliyor 'İstiklal'e çıkacağız bir kulüp saçı yapsana' diyerek koltuğa oturuyorlar. Bazıları kendisine yakışan modeli bulmuş hep aynısını yaptırıyor, bazılarıysa hep farklı tarz deniyor. Sabit müşterileri de var. Özellikle Beyoğlu'nun gece kulüplerinde çalışan personeller işe gitmeden önce saçlarını burada yaptırıyor. 
 
 ARAPLARIN TERCİHİ
 Arap müşteri her yerde olduğu gibi burada da var ama onlar sakallarına ve kazıtılmış saçlarına desen çizdirmeyi tercih ediyorlar. Arap müşterilerin bir özelliğiyse koltuğa oturduklarında çalışanlara uşakları gibi davranmalarıymış yani fazla kaprisli olduklarını söylüyor çalışanlar.    
 Düzenli ağda müşterileri var. Çok kıllı olanlar karşı binadaki lazer epilasyon merkezine gidiyor ve çeşitli bölgelerine epilasyon yaptırıyor ama bunu tercih etmeyenler seyirlik salonda yeşil soğuk ağdalarla yüzlerindeki fazla tüylerden kurtuluyor. Arkasından yaptırdıkları buharlı cilt bakımı, pirüpak şekilde eğlenceye hazır olduklarına işaret... 
 
 ÜRÜNLERİ KUVEYT'TEN
 Yoldan geçenlerin rahatlıkla içeriyi gördüğü bu salonda 'Aman ağda yaptırırken kimse bizi görmesin' gibi bir kaygı yok. Erkekler kişisel bakımlarını etraf bakıyor mu tereddüdü yaşamadan rahatlıkla yaptırabiliyor. 
 Cilt bakım malzemeleri, salonun sahibi Mehmet Bey'in de uzun bir süre yaşadığı Kuveyt'ten geliyormuş. Bunun iyi bir şey olduğunu söylüyor.  
 Salonun bir diğer özelliğiyse çalışanların büyük bir çoğunluğunun 5-6 yabancı dilİ işlerini görecek kadar biliyor olması. Arapça'dan İspanyolca'ya kadar... 
 Burada işimiz bitiyor. Fotoğraflar çekildikten sonra saçlarım erkeklere özgü yıkama stiliyle lavaboda yıkandı ancak hala kendine geldiklerini söyleyemem...
 EVDE APAÇİ SAÇI YAPMAK İSTEYENLERE
 Burada en çok tüketilen şey tabii ki saç spreyi ve jöle... Her gün onlarca kutu harcadıklarını söylüyorlar. Şekil alması zor olabilecek uzunluktaki saçlarım bile nasıl öyle 5 dakikada dik dik durabildi hayretler içinde izledim. Bunun tekniği yapabilene basitmiş. Eğer siz de evinizde kulüp saçı yapmak isterseniz formül şu: Saçlarınıza fön çekerken aynı zamanda saç spreyi sıkmanız gerekiyor. Böylelikle ne yöne doğru fön çekerseniz orada öylece kalıp gibi durabiliyorlar. Bu saç modelini yapmak için neredeyse yarım şişe saç spreyi kullandılar. 
 Bunun saça zararları konumuz değil ama ardından bakım şartmış gibi hissediyor insan. Bu saçı tam da cadılar bayramının olduğu akşam saat 21.00 sularında yaptırdım. Çıkıp herhangi bir partiye rahatlıkla katılabilirdim. Eğer daha önce kendine bir kulüp saçı yaptırmamış olan ve 'Şu hayatta bir gün de apaçi olarak takılayım' diyen olursa ve 'apaçi olunmaz doğulur' gibi bir kural yoksa bu kuaför salonu 24 saat açık. Fotoğraflara bakılırsa benim içimde de bir apaçi saklıymış sanki...
 Bir apaçi gördüğünüzde nasıl tanırsınız?
 - Yukarıda uzun uzun anlattığımız gibi saçları jöleli ve dik dik olmalı. Ense tarafları fönle dikleştirilmeli. Genel eğilim ön ve yan taraflar daha fazla jölenin kullanıldığı bölgeler olmalı. Bazı kişiler ön tarafları yan ve tamamen yapıştırılmış olarak kullanıyor. Tercih meselesi. 
 - Güneş gözlük önemli bir aksesuar. Gözlüğü özellikle otomobilin ön koltuğunda poz verirken kullanmayı seviyorlar. 
 - Apaçilerin giyim stilleri ikiye ayrılıyor. Birinci stil daha spor. İsmail YK'nın imajına çok benziyor. Düşük bel kot pantolon, mor ya da pembe tişört. Üzerinde anlaşılamaz desenler ve boncuk baskılar varsa o aradığınız apaçi'dir. Ayakkabılar genellikle Converse...
 - Diğerleriyse blazer ceket ve mutlaka beyaz gömlek giyer. Ayyakabı sivri burun seçilir. 
 - Kendilerine has bir duruşları var. Dizler hafif kırık ancak beden tek bir tarafa hafif meyil etmiş şekil. (Tecrübesiz olanlar lütfen önce evde denesin)
 - Kulüp ortamlarında yahut Şahin marka otomobille kollar camdan sarkık vaziyette görünürler.
 
 Editörün notu: 
 UYGAR TAYLAN imzalı kuaför fotoğraflarında yeni yetme bir oğlan çocuğu gibi durduğuna bakmayın; arkadaşımız Zeynep, gayet güzel bir genç hanımdır (solda). 
 Saçı, zaman içinde rasta da görmüştür 'turuncu' renk de; ancak bu son apaçi dokunuşları onu da, Akşam Pazar ekibini de en çok etkileyen model oldu.
  