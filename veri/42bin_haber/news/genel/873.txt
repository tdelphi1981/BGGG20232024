Bu bayrağın renginde Kürtlerin de kanı var
Başbakan ile CHP lideri arasında Hakkari üzerinden yaşanan 'bayrak' tartışmasına BDP de katıldı. Hakkari halkının bayrakla sorununun olmadığını belirten vekiller Kurt ve Canan, 'Bayrak, Erdoğan'ın da Kılıçdaroğlu'nun da babalarının malı değil. Bu bayrağın renginde Kürtlerin de kanı var' dedi
 Helin ALP / ANKARA
 Başbakan Recep Tayyip Erdoğan ile CHP Genel Başkanı Kemal Kılıçdaroğlu arasında Hakkari üzerinden yaşanan 'Bayrak' tartışmasına, BDP Hakkari Milletvekilleri Adil Kurt ve Esat Canan da katıldı.
 Erdoğan'ın partisinin grup toplantısında,  alternatif Cumhuriyet Bayramı kutlamasına ilişkin 'Bu CHP, Hakkari'de BDP ile anlaştı ve ellerinde bir Türk bayrağı bile olmadan miting yaptı. Ankara'da Ulus'ta Türk bayrağıyla dolaşmak kolay. Neden Hakkari'de Türk bayrağıyla dolaşamadın' sözlerine CHP liderinden aynı gün yanıt geldi. 
 Kılıçdaroğlu'nun Erdoğan'a, 'Eğer bir ülkede, bir ilde Türk bayrağı dalgalanmıyorsa sen hangi ülkede başbakanlık yapıyorsun? Kalkmışsın Hakkari'den bahsediyorsun. Ankara'da Ulus'ta Türk Bayrağı açmak isteyenleri senin polisin tekmeledi' yanıtı üzerine, BDP kanadından tepki geldi.
 Başbakan Erdoğan ve CHP lideri Kılıçdaroğlu'nun daha önce de Hakkari üzerinden 'bayrak' tartışması yaptıklarını hatırlatan BDP Hakkari Milletvekilleri Adil Kurt ve Esat Canan, bu polemik üzerine görüşlerini şöyle dile getirdi: 
 BAŞBAKAN'IN İTİRAFI
  BDP Hakkari Milletvekili Adil Kurt: Hakkari halkının Türkiye Cumhuriyeti devletinin bayrağıyla bir sorunu yok. Bayrak üzerinden siyaset yapmak Hakkari'ye de Ankara'ya da bir şey katmaz. Hakkari'de Türkiye'nin en büyük bayrağı asılı. Mesele bayraksa ne değişiyor? Önemli olan halkın kalbine bayrak dikmek. Bu bayrak, Erdoğan'ın da, Kılıçdaroğlu'nun da babasının malı değil. Kürtlerin de, Türkiye'deki diğer halkların da bu bayrak da emeği. Bu bayrağın renginde Kürtlerin de kanı var. Bayrağı tekeli altına alanlar bu ülkeyi kutuplaştırıyor, ayrıştırıyor. Başbakan, 'Hakkari'de bayrak açabiliyor musun' diyerek aslında Hakkari'ye hakim olamadıklarını itiraf ediyor. Ne Başbakan ne de Kılıçdaroğlu bu kente gelip halkla kaynaşabiliyor. Halkın taleplerine sırtlarını çevirip Hakkari ve bayrak üzerinde siyaset yapmasınlar.
 BAYRAĞIN ARDINA SAKLANMASINLAR
 BDP Hakkari Milletvekili Esat Canan: Bu ülkede yaşayan herkes gibi bu bayrak hepimizin Kürtlerin de bayrağı. Dedelerimez de bu bayrak için can verdi. Hem Başbakan hem de Kılıçdaroğlu bayrak üzerinden siyaset yapıyor. Hakkari'de bayrak sorunu yok. Hakkarililer bu bayrağı dalgalandırıyor. AKP ve CHP bayrağın arkasına saklanacaklarına Hakkari'de gelip siyaset üretsinler. Halkı dinlesinler, sorunu çözsünler.
  