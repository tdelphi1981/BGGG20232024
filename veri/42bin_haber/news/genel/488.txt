Sadri Şener taburcu oldu
Dizinden sakatlanan Trabzonspor Kulübü Başkanı Sadri Şener, tedavisinin tamamlanmasının ardından taburcu edildi.
 Rahatsızlanarak hastaneye kaldırılan Beşiktaş Kulübü Onursal Başkanı Süleyman Seba'yı ziyaretinde kayarak düşen ve dizinden sakatlanan Trabzonspor Kulübü Başkanı Sadri Şener, tedavisinin tamamlanmasının ardından taburcu edildi.
 Acıbadem Fulya Hastanesi'nden yapılan açıklamada, Şener'in 20 Ekim Cumartesi günü geçirdiği operasyonun ardından, tedavisinin tamamlandığı ve taburcu edildiği bildirildi.
 Seba'nın tedavisine devam ediliyor
 Öte yandan Acıbadem Fulya Hastanesi'nde tedavi gören Beşiktaş Kulübü Onursal Başkanı Süleyman Seba'nın da hastaneye geldiği güne nazaran sağlık durumunun daha iyi olduğu belirtildi.
 Hastanenin başhekimi Doç. Dr. Reha Baran, Seba'nın sağlık durumuyla ilgili olarak ''Sayın Süleyman Seba'nın enfeksiyona bağlı, antibiyotik tedavisi devam ediyor. Durumu, geldiği güne nazaran çok daha iyi. 2 gün içerisinde taburcu etmeyi planlıyoruz. Ancak yine de bugünden kesin bir şey söylemek doğru olmaz'' ifadelerini kullandı. AA