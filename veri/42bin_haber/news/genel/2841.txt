Merkez de bu zamma kızacak, enflasyona katkı 0.8 puan olacak
Sigarada beklentilerin üzerinde yapılan zam MB'nin enflasyonla savaşına da etki edecek. Zam TÜFE'yi 0.8-0,9 puan artıracak
 Sigara zammının enflasyon üzerindeki etkisi de Merkez Bankası'nı zora sokacak. Konuyla ilgili konuşan Garanti Yatırım Ekonomisti Gizem Öztok Altınsaç, 'Üst segment sigaralara yaklaşık yüzde 13-15 arası, alt segmente de yüzde 15-20 arası zam yapıldı. Ortalama zam oranı ise yüzde 16 civarında. Diğer şirketlerin de benzer artış yapması durumunda enflasyona etkisi beklentimiz dahilinde 0.8-0.9 puan olacaktır. Tüm oranların açıklanmasının ardından yüzde 6 olan 2013 enflasyon beklentimizi de gözden geçireceğiz' diye konuştu. Sigara şirketleri verginin gerektirdiği zammı yapmakla yetinseydi, enflasyondaki artış 0,4 ila 0,5 puan arasında kalacaktı. OVP'deki 2013 beklentisi yüzde 5.3. 
 SİGARA zammının enflasyona etkisi 2011'de de büyük bir gündem yaratmıştı. Bu dönemde sigaradan alınan ÖTV yüzde 63'ten yüzde 69'a çıkarılmış fakat Merkez Bankası'nın 'Bu zam enflasyonu çok artırır' uyarısının ardından geri adım atılmış ve ÖTV oranı 31 Aralık 2012'ye kadar yüzde 65'e çekilmişti.
 Diğer zamlar da etkili olur
 Damga vergisi ve harç oranları ile maktu tutarları tapu harçları hariç olmak üzere 1 Ocak'tan itibaren yüzde 15 artırıldı. Bu düzenlemere dikkat çeken Öztok, 'Konutta yeni düzenlemelere ikinci el konut fiyatlarını bir miktar artırması beklenebilir. Bu uygulamanın enflasyona ne kadar yansıyacağını rakamsallaştırmak şu aşamada zor, yine de sınırlı da olsa etkisi olacaktır' dedi.