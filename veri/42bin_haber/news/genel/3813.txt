Atlasjet, Sudan ve K. Irak'la 'havayolu ihracatı' başlatıyor
Atlasjet'in gözü yurtdışında. Yabancı ülkelerde şirketler kuracaklarını söyleyen İcra Kurulu Başkanı Alan '6 ülke ile görüşüyoruz' dedi
 Esin GEDİK/KAYSERİ
 Adana ve Gaziantep'in ardından Kayseri'ye de uçuş başlatan Atlasjet, bu yılı yurtiçinde 18 iç hat ile tamamlamayı hedefliyor. Bu ilde düzenlenen törende konuşan Atlasjet Yönetim Kurulu Başkanı Murat Ersoy, 'Kayseri'yi dünyaya bağlayan ikinci havayolu şirketi olduk. 70 ülkeye bağlantı sağlayan havayolu şirketleriyle anlaşmalarımız var. Eskiden bu işi sadece Star Alliance yapıyordu artık biz de yapıyoruz' dedi. Enerji Bakanı Taner Yıldız'ın da katıldığı törenin ardından gazetecilerin sorularını yanıtlayan Sami Alan, yakında havayolu ihraç edeceklerini söyledi. Türkiye'de havacılığın çok geliştiğini belirten Alan, 'Yabancı ülkelerde özel havayolu şirketleri kuracağız. 6 ülke ile görüşmeleri sürdürüyoruz. Güney Sudan'da lisansı aldık ve yıl içinde önce iki ardından üç uçakla faaliyete başlayacağız. İkinci sırada Kuzey Irak var, orada da sonuca çok yaklaştık. Merkezi hükümet ile sorunların çözülmesini bekliyoruz' dedi.
 Üçüncü havalimanını bekliyoruz
 FİLOLARINDA 16 uçak bulunduğunu kaydeden Alan, hedeflerine ilişkin şu açıklamayı yaptı: 'Yeni hedefler için 3'üncü havalimanını bekliyoruz. Bu yılı 18 iç hat ile kapatmayı hedefliyoruz. Haftaya Kars ve Van uçuşları başlayacak. Bir de Iğdır'ı eklemeyi planlıyoruz.'
  