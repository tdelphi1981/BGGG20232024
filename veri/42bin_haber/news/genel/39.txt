Hattat'ın sır gibi sakladığı fabrika yatırımı
Türkiye'nin en büyük 20 şirkeri arasına girmeyi hedefleyen Hattat, Avrupa'da yeni bir fabrika aldı.
 Alman Kalkinma Bankasi (KFW)'in istiraki Deutsche Investitions-und Entwicklungsgesellschaft mbH (DEG) Avrupa'daki krize rağmen Türkiye'de ilk kez "Sermaye Benzeri Kredi"yi bir özel şirkete kullandırdı.
 DEG Hattat Holding'e Türkiye'de ilk kez verilen "Sermaye Benzeri Kredi" için 18 Milyon Euro verdi. Kredi HEMA Endüstri'nin Avrupa'dan aldığı direksiyon fabrikasındaki makine ve teknolojisi Türkiye'de Çerkezköy'deki fabrikaya getirilerek, ticari vasıtalar için hidrolik direksiyon sistemleri üretim kapasitesi 50 binden 150 bine yükseltilecek ve 1000 kişilik ek istihdam yaratılacak. 18 milyon Euro'luk ilk kredi diliminin ardından kredi miktarı bir yıl içinde 50 milyon Euro'ya kadar yükselecek. Yatırımın toplam bedeli 70 milyon Euro düzeyinde olacak.
 Hattat Holding Yönetim Kurulu Başkan Yardımcısı, HEMA Endüstri Yönetim Kurulu Başkanı İbrahim Hattat, Hattat Holding CFO'su Gürhan Kartal ile Hattat Holding üst düzey yöneticilerinin katıldığı törende KFW- DEG adına anlaşmayı, KFW - DEG Avrupa, Ortadoğu ve Asya Direktörü Dr. Peter Thimme imzaladı.
 Dr. Peter Thimme imza töreninde yaptığı konuşmada, "Dünya'nın en hızlı büyüyen ekonomilerinden olan Türkiye ve özellikle otomotiv endüstrisinde fark yaratan HEMA Endüstri ile imzaladığımız bu kredi anlaşması Alman Kalkinma Kurulusu KFW - DEG olarak bu ülkeye ve Hattat Holding'e duyduğumuz güvenin göstergesidir. HEMA Endüstri son teknoloji ve özel patentleri ile Dünya devi firmaların en önemli ortaklarından biridir." dedi
  Hattat Holding Yönetim Kurulu Başkan Yardımcısı İbrahim Hattat, imza töreninde yaptığı konuşmada, bu kredinin miktarından çok stratejik boyutunun önemli olduğunu vurgulayarak, "Anlaşmamız 4 yıl geri ödemesiz toplam 8 yıl vadeli bir yatırım kredisini içeriyor. Bu kredi tutarı uzun vadeli bir işbirliğini sağlayan ilk anlaşma ve ileride yeni anlaşmalarla bu kredi tutarı daha da artabilir. Avrupa'nın krizde olduğu bu dönemde Alman kalkınma kurulusun bu kadar uzun vadeli bir kredi vermesi bizim için önemli bir prestij kaynağı. Bu kredi Türkiye'ye ve HEMA'ya duyulan güvenin bir göstergesi" dedi.
 AVRUPA'DA 70 MİLYON EUROYA ŞİRKET ALDI, ADINI VERMEDİ
  Bu kredinin HEMA Endüstri'nin otomotiv ve tarım ekipmanları üretimi için yapılacak yeni yatırımlarının finansmanında kullanılacağını belirten İbrahim Hattat, konuşmasını şöyle sürdürdü:
 "HEMA Endüstri iştirakleriyle bugün 1 milyar lira'ya ulaşan cirosu, 900 milyon lira'ya ulaşan aktif büyüklüğü ve 4 bin kişiden oluşan istihdamı ile Türkiye'de otomotiv sanayinin en büyük kuruluşlarındandır. HEMA Endüstri, halen İngiltere, Finlandiya, Amerika, Brezilya, Meksika, Almanya başta olmak üzere daha birçok ülkeye ileri teknoloji ürün ihracatı yapmakta ve yüzü aşkın kişiden oluşan Ar-Ge merkezi ile konusunda Türkiye'nin en çok patent alan şirketi konumunda bulunmaktadır"
 İbrahim Hattat, Avrupa'da alınan yeni fabrika hakkında bilgi vermekten kaçınarak, "2013 yılı ortasına kadar tamamlanacak olan bu yatırım ile HEMA Endüstri şu an kurulu ticari araç hidrolik direksiyon sistemleri üretim kapasitesini yılda 50 binden 150.000 adete çıkararak bu konuda Avrupa'nın en büyük 2. Kuruluşu haline gelecektir" dedi.
  Ciroda her yıl yüzde 15-20 artış
 Toplantıda bir konuşma yapan Hattat Holding CFO'su Gürhan Kartal da, Hema Endüstri'nin satış cirosunu reel olarak her yıl yüzde 15-20 arttırma hedefi koyduklarını belirterek, " Bu çerçevede şirketimizin yeni teknoloji ve makine yatırımlarını da hız kesmeden sürdüreceğiz. Bu kapsamda her yıl yeni teknolojiler için ciromuzun en az yüzde 10'unu yeni teknoloji yatırımları için kullanma kararı aldık. Üretim artışıyla sağlanacak olan ciro artışını, yeni makine ve teknoloji yatırımlarımızla devreye girecek yeni ünitelerimizden sağlayacağız. Şirketimiz sektörü yakından takip etmektedir. Yeni teknolojileri bünyesine katmakta gecikmediği gibi bazı teknolojik gelişmelerde de sektör öncülüğünü yapmaktadır. Buna en güzel örnek, 2011 yılında alınan 'Patent ve Faydalı Ürün' birinciliği gösterilebilir" dedi.
 
  
  
  
  