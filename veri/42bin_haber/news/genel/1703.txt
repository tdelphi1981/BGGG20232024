Ziraat'in halka arzı için çok acele etmeyeceğiz
Halkbank'tan sonra önlerinde Vakıfbank ve Ziraat'in arzı bulunduğunu söyleyen Babacan, 'Ama bunlar için acele etmeyeceğiz' diye konuştu
 Başbakan Yardımcısı Ali Babacan, 'Türkiye Zirvesi Avrupa'nın Yeni BRIC'ine Yatırım' seminerinin açılışında yaptığı konuşmada kamu bankalarının özelleştirme takvimiyle ilgili açıklamalarda bulundu. Babacan, 'İlk etapta Halkbank'ın ikinci halka arzı söz konusu olacak demiştik. Daha sonra önümüzde iki tane konu var; bunlardan birisi Vakıfbank'ın ikinci halka arzı ve Ziraat'in ilk halka arzı. Şu anda iki tane konu var önümüzde. Fakat bunlar için çok acele etmeyeceğiz. En azından birkaç ay beklememiz lazım' diyen Başbakan Yardımcısı Ali Babacan, piyasanın Halkbank'ın arzıyla ilgili gelişmeyi absorbe etmesi gerektiğini belirtti.
 ÖNÜMÜZÜ GÖRELİM
 Hazine'nin sahip olduğu yüzde 51'lik pay için stratejik yatırımcıya satışın önümüzdeki birkaç yıl gündemde olmayacağını, zaten dünya finans piyasasının şu anda böylesine büyük bir satın alımı yapacak güçte olmadığını belirten Babacan, 'Bu yüzde 51'in Hazine'nin olduğu bir banka olarak Halkbank devam edecek ama diğerlerinde de çok acele etmeyeceğiz. Birkaç ay şöyle önümüzdeki dönemi görmemiz lazım' ifadelerini kullandı.
 Kredi kuruluşları önden gitmeli
 Moody's'in Türkiye'nin kredi notunu 'yatırım yapılabilir' seviyeye çekmemesine ilişkin soruya Babacan, yatırımcının gözünde zaten Türkiye'nin yatırım yapılabilir bir ülke olduğunu, belirterek, 'Kredi derecelendirme kuruluşlarının aslında önden gitmesi lazım. Yani bir ülkenin nereye doğru gideceğinin önden işaretini vermesi lazım' dedi.
 Türkiye'nin geleceği parlak
 AKBANK Genel Müdürü Hakan Binbaşgil 2002 krizinden sonra Türk bankacılık sektörünün yeniden yapılanma sonucu güçlü mali yapıya kavuştuğunu belirterek, şunları söyledi: '2023 hedefleri doğrultusunda Türk bankacılık sektörünün önümüzdeki 11 yılda 2 trilyon dolarlık bir bankacılık sistemine ulaşması gerekiyor. Türkiye'nin geleceği parlak ve güneşli görünüyor.'
 Not artırımıyla yeni bir dönem başladı
 Akbank Yönetim Kurulu Başkanı ve Murahhas Üye Suzan Sabancı Dinçer, 'Fitch'in not artırımının ardından biraraya gelmiş bulunuyoruz. Uzun süredir, Türkiye'nin uluslararası arenada hak ettiği gibi üst seviyede yer alması için çalışıyoruz. Notla, yarış tabancasının tetiğine basılmış ve yeni dönem başlamıştır' dedi.
 Daha da para gelecek
 HSBC Türkiye Genel Müdürü Martin Spurling , HSBC Grubu'nun Türkiye'ye uzun vadede güven duyduğunu ve  yeni sermaye ve kaynak aktarımında bulunacaklarını açıkladı. Türkiye'deki ekonomik gelişmeleri değerlendiren Spurling, 'Türkiye'nin en büyük yabancı bankası olarak Türkiye'nin güçlü potansiyelini gerçekleştirmesine katkıda bulunmaktan gurur duyuyoruz.'
  