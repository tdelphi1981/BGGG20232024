Cüneyt Çakır dev finali yönetecek
UEFA Elit Kategori'de yer alan FIFA kokartlı Türk hakem Cüneyt Çakır, FIFA Dünya Kulüpler Kupası'nın final maçını yönetecek.
Türkiye Futbol Federasyonu tarafından yapılan açıklamada, Cüneyt Çakır'ın, FIFA Dünya Kulüpler Kupası'nda Güney Amerika Kıtası temsilcisi Corinthians ile Avrupa Kıtası temsilcisi Chelsea takımları arasında oynanacak final müsabakasında düdük çalacağı belirtildi. 
Cüneyt Çakır'ın görev alacağı karşılaşmanın, kariyerindeki ilk uluslararası final maçı olacağı ve Pierluigi Collina'nın ardından bu organizasyonda Avrupa Kıtası'ndan bir takımın finalinde görev yapacak ikinci Avrupalı hakem unvanını taşıyacağı kaydedildi. 
Bu arada Japonya'da düzenlenen FIFA Dünya Kulüpler Kupası finali, 16 Aralık Pazar günü TSİ 12.30'da başlayacak ve Yokohama Stadı'nda oynanacak. Karşılaşmada Cüneyt Çakır'ın yanında Türk hakemler Bahattin Duran ve Tarık Ongun da yardımcı hakem olarak görev alacaklar.