İçeride en pahalı benzini kullanıyoruz dışarıya ise 3'te 1 fiyatına satıyoruz!
Türkiye, benzine para yetiştiremeyince, TÜPRAŞ üretiminin yarısından fazlasını dünyaya sattı. Litresi 1.5 liraya ihraç edilen benzin, şirketin kasasına 5 milyar dolar bıraktı. Türkiye'de vergilerden dolayı benzinin litresi 5 liraya yaklaştı
 SÜMER DEMİRCİLER
 Geçtiğimiz yıl gerçekleştirilen 151.9 milyar dolarlık toplam ihracat tutarının içinde 19 milyar dolar ihracat yapan otomotivin ardından, 17.5 milyar dolarla kimya sektörü ikinci sıraya yerleşti. Kimya sektörünün bu önemli ihracatındaysa en büyük payı, fiyatıyla dünya şampiyonluğunu yıllardır koruyan ve iç pazarda tüketimi sürekli düşen benzin alıyor.
 İHRACAT HER YIL ARTIYOR
 YILLIK 1 milyon adet sınırına yaklaşan toplam araç satışında dizel motorların payı yükseldikçe benzin satışları düşüyor. Petder (Petrol Sanayi Derneği) verilerine göre son dört yıldır iç pazardaki tüketimi sürekli düşen benzin satışları geçtiğimiz yıl ilk 6 ayda yüzde 5.9 azalarak 1.2 milyon m3 olarak gerçekleşti. Tüpraş rafinerisi, üretilmesine rağmen iç pazarda tüketilemeyen benzini ihraç etmeyi arttırınca sektörün ihracat rakamları da patlama yaşıyor.
 ÜÇTE BİR FİYATA SATILIYOR
 Geçtiğimiz yıl 5.860 ton benzin ve fueloil ihraç eden Tüpraş, Türkiye'de litre fiyatı 4.73 TL'ye ulaşan kurşunsuz benzini, üçte bir fiyatına yaklaşık 1.5 TL'ye yurt dışına gönderiyor. Tüpraş'tan yapılan açıklamaya göre şirketin ihracatıysa 5,02 milyar dolar olarak gerçekleşti.  Aynı miktardaki benzin yurt içinde satılsaydı, ÖTV ve KDV olarak Maliye'nin kasasına en az 10 milyar dolar girecekti.
 Kimyanın 2013 hedefi 20 milyar $
 Türkiye'nin ihracatta ikinci büyük sektörü olduklarını belirten İKMİB (İstanbul Kimyevi Maddeler ve Mamülleri İhracatçıları Birliği) Yönetim Kurulu Başkanı Murat Akyüz; 'Geçtiğimiz yıl, kimya sektörünün en fazla ihracat yaptığı ürün grubu 6 milyar 122 milyon dolar ile mineral yakıtlar oldu. Plastikler ve mamülleri, 4 milyar 693 milyon dolar ile ikinci sırada yer aldı. Hammadde olarak dışa bağlı olduğumuz için sektörün toplam ithalatıysa 90 milyar dolar olarak gerçekleşti. Önümüzdeki yıl ihracat rakamımızı 20 milyar dolara çıkartmayı hedefliyoruz' diye konuştu.
 Vatandaş ve Maliye kazanır
 Otomobil satışlarına baktığımızda dizel modellerin payı yüzde 60'lara yükseldi diyen ODD Genel Koordinatörü Dr. Hayri Erce; 'Benzin üzerindeki ÖTV daha makul seviyelere çekilirse, dizel-benzinli modellerin satışları da dengelenir. Benzin fiyatlarındaki ucuzlama iç pazardaki tüketimi yükselteceğinden, vatandaş ve Maliye kazançlı çıkar' açıklaması yaptı.
 Cari açığa olumlu katkı yapar
 Benzinli motorlarda yeni teknolojiler devrede diye konuşan Renault Genel Müdürü İbrahim Aybar; 'Yeni Clio'da 0.9 lt 3 silindirli benzinli motorla 90 beygir güç, 100 km'de 5 lt tüketim değerini yakalıyoruz. Clio'da benzin motorlu satış oranı yüzde 30'dan 54'e yükseldi.  Bu tür otomobilleri çeşitlendirebilirsek,  benzin tüketimi artar ve dış ticaret açığımızın kapanmasına da olumlu katkı yapmış oluruz' diye konuştu.