Referandum için ikna formülleri
325 sandalyeli iktidar partisi, anayasa referandumu için gereken 330 sayıya ulaşmak için gözünü muhalefete dikti
  
 Ebru TOKTAR ÇEKİÇ
 AK Parti, Başkanlık sistemini getirecek kendi anayasasını referanduma sunmak üzere gözünü kararttı. Muhalefeti ikna etmek için seçim barajını kaldırma, partili cumhurbaşkanı ve yarı başkanlık dahil yeni formüller gündemde. TBMM Anayasa Komisyonu Başkanı Burhan Kuzu, 'Referandum seçeneği mutlaka denenmelidir' dedi.
 KUZU, Başbakan Erdoğan'ın 'Mart sonuna kadar yeni anayasa taslağı ortaya çıkmazsa, kendi anayasa taslağımızı getirir, olanağını bulduğumuz anda da referanduma gideriz' restini AKŞAM'a değerlendirdi. Kuzu, sorularımıza şu yantıları verdi:
 - Referandum için 330 sayısı gerekiyor. Dıştan destek mümkün mü?
 Bİz ülke sorunlarının parlamenter rejimle değil başkanlık sistemiyle çözüleceğine inanıyoruz. Peki muhalefet partilerindeki makul kişileri ikna etmek için ne yapabiliriz? Mesela başkanlık sistemine geçersek, yüzde 10'luk baraja gerek kalmaz. Başkanlık sisteminde, başkan yüzde 51'lik oyla seçileceği için istikrar sorunu ortadan kalkıyor. Bu yüzden parlamentoda daha geniş bir temsile imkan vermek üzere barajı kaldırırız. Ayrıca muhalefet partilerinin desteğini almak için yarı başkanlık ya da partili cumhurbaşkanı modelini de düşünebiliriz. 
 - Ama parti içinde Başkanlık sistemine karşı olanlar da var. Fireyi önleyebilecek misiniz?
 325 kişilik grupta fireyi önleyemezsiniz. Bakın bizim parti içinde de farklı düşünenler olabilir. Ama sorun çıkmaz, onları ikna ederiz. Başbakan'ın genel eğilimi belli olduktan sonra kuşkusu olanların da ikna edilebileceğini düşünüyorum. Zira ben parti içinde 'Başkanlık sistemine külliyen karşıyım' diyene rastlamadım. 
 - Uzlaşma Komisyonu'ndan tümüyle umudu yitirdiniz yani?
 Bİz başkanlık sistemini biliyorsunuz önce TBMM Uzlaşma Komisyonu'na sunduk. Ama ayak sürttüler, komisyonu tıkadılar. Evet komisyon çalışması ağır gidiyor, ama umudu tamamen kesmedik. Eğer komisyondan bir sonuç alınamazsa kendi teklifimizi Genel Kurul'a getireceğiz ve durumu millete anlatacağız.
 LİDERLER ENGELLEMEZSE
 - 330'dan nasıl emin olabilirsiniz?
 Genel Kurul'daki oylamada muhalefet partisi liderleri arkadaşlarını serbest bırakırlarsa, oylamalara girmelerine engel olmazlarsa mutlaka 330'u buluruz. Endişem özel olarak parti liderlerinin Genel Kurul'a gelip, vekillerinin oy kullanmalarına engel olmamalarıdır. 
 - BDP ile ortaklık eder misiniz?
 Bakın Uzlaşma Komisyonu'ndan sonuç çıkmazsa, bir ya da iki partiyle ortak hareket etmeyi de düşünebiliriz. BDP olur, başka parti olur. Hiçbiri gelmezse kendimiz harekete geçiririz. Ben hangi parti olduğuna bakmam, 330 rakamı üzerinde dururum. Siyaseten doğru olur mu bilemem ama ben sonuca bakarım! Bana göre referandum seçeneğini mutlaka denemek gerekir.
  