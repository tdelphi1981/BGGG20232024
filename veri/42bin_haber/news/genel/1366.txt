IMF'den Londra'da Türkiye övgüsü
IMF Birinci Başkan Yardımcısı David Lipton, Türkiye’nin güçlü orta sınıfıyla canlı bir yükselen piyasa haline geldiğini belirtirken, gerçekleştirdiği reformlarda AB'ye üyelik beklentisinin ilk dürtüyü oluşturduğunu bildirdi.
 IMF Birinci Başkan Yardımcısı David Lipton London School of Economics’te yaptığı bir konuşmada Türkiye’nin yaptığı reformları övdü ve “Türkiye bir Müslüman ülke olarak ilham verici bir örnek oluşturuyor” dedi.
 Lipton, London School of Economics’te “Orta Doğu ve Kuzey Afrika’da Ekonomik Dönüşümün Etkinleştirilmesi” başlıklı bir konuşma yaptı. Bölgenin kendine özgü yapısı bulunduğunu, her ülkenin kendi yolunda ilerleme zorunluluğuyla karşı karşıya olduğunu belirten Lipton ekonomik dönüşümlerin birbirlerinden etkilendiğini bildirdi. Lipton şunları söyledi.
 “Orta ve Doğu Avrupa’da komünizmin çöküşünden sonra AB üyeliği beklentisi, siyasi ve ekonomik bir çıpa olarak hizmet eden ve piyasa bazlı ekonomilere dönüşüme yönelmeye yardımcı olan güçlü vaadi oluşturdu. Türkiye de, temel ekonomik reformları yapmayı tercih etmiş, güçlü ve büyüyen bir orta sınıfla birlikte canlı bir yükselen ekonomi haline gelen, ilham verici bir Müslüman ülke örneği oluşturuyor. AB üyeliği beklentisi orada reformlar için ilk dürtüyü sağladı.”
 -REFORMLARI HALK DESTEKLEMELİ- 
 Orta Doğu ve Kuzey Afrika’da güçlü dış ekonomik çıpanın şu anda eksik olduğunu, zamanın; bölgede toplumun enerjisini ortak hedefe doğru kanalize edecek bir dönüşüm stratejisi kurmak ve bölge ülkelerinin ekonomik geleceğiyle ilgili siyasi liderler ve kanaat önderleriyle, yol haritası için dinamik bir diyalog sağlama zamanı olduğunu belirten Lipton şu konulara değindi:
 “-Reform planları teknik olarak ne kadar güçlü olursa olsun, halkın geniş anlayış ve kabulü olmadan uygulanamaz.
 -Orta Doğu’nun tarihi bir kavşakta bulunduğuna net olarak inanıyorum. Bölge insanlarıyla birlikte olmak için kendi önyargılarımızı geride bırakamazsak pişman oluruz.
 -Bugün, tıpkı doğunun batıya olduğu gibi, batının da doğuya ulaşmaya ihtiyacı var. Sadece birlikte yolculuk edersek anlamlı bir çağdaşlaşma ve Orta Doğu ile Kuzey Afrika için entegrasyon göreceğiz. Bölge desteğimize layık. Zaman harekete geçme zamanı.”
 ANKA
  