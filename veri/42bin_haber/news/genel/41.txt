'Daha şiddetli karşılık veririz'
Genelkurmay Başkanı Orgeneral Necdet Özel, Suriye tarafından ateşlenen top mermisinin isabet ettiği evde eşi ve 3 çocuğunu kaybeden Ömer Timuçin'e taziye ziyaretinde bulundu.
 Sabah saatlerinde helikopterle Akçakale'ye gelen Özel, eski sınır kapısının bulunduğu alanda nöbet tutan askerleri ziyaret etti. Buradan dönerken vatandaşlarla sohbet eden Özel, yolda karşılaştığı bazı vatandaşların ''Ne mutlu Türküm diyene'', ''En büyük asker, bizim asker'' şeklindeki tezahüratlarına onları alkışlayarak karşılık verdi.
 Top mermisinin isabet ettiği evi de inceleyen Özel ve beraberindekiler, daha sonra evine top mermisinin isabeti sonucu eşi ve 3 çocuğunu kaybeden Timuçin'e Bolatlar köyünde taziye ziyaretinde bulundu.
 
 Genelkurmay Başkanı Orgeneral Necdet Özel, Akçakale'de Timuçin ailesine taziye ziyaretinde, Suriye'ye anında karşılık verildiğini hatırlatarak, ''Devam ederlerse daha şiddetlisini yapacağız'' dedi.
 Özel ve beraberindeki komutanlar, eşi ve 3 çocuğunu ziyaret eden acılı babaya gerçekleştirdiği taziye ziyaretinde Ömer Timuçin ile bir süre sohbet etti. Timuçin'in ''75 milyon acımı paylaştı'' sözleri üzerine de Özel, ''Bir vatandaşımızın acısı hepimizin acısıdır'' dedi.
 Sohbette söz konusu saldırıya anında karşılık verildiğini hatırlatan Özel'in ''Devam ederlerse daha kötüsünü yapacağız, dimi... daha şiddetlisini yapacağız'' ifadelerini kullandığı duyuldu. Baba Timuçin de ''Belasını sürten, belasını bulur'' karşılığını verdi.
 Ömer Timuçin, ziyaretin ardından AA muhabirine yaptığı açıklamada, 75 milyonun acılarını paylaştığını belirterek, Genelkurmay Başkanı'nın ziyaretinden duyduğu memnuniyeti dile getirdi.
 
 AA