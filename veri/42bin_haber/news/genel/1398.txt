Dershaneleri, mağdur etmeden kapatacağız
Milli Eğitim Bakanı Dinçer, dershane sektörünün giderek daraldığını belirterek, ekledi: Toplumu rahatsız etmeden bir formül bulacağız
 Milli Eğitim Bakanı Ömer Dinçer, dershanelerin gelecek yıl kapatılması için hukuki zemin araştırmasının yılbaşında tamamlanacağını söyledi. 'Türkiye'de Hayat Boyu Öğrenmenin Geliştirilmesi Projesi, Uluslararası Hayat Boyu Öğrenme Konferansı' öncesi basın mensuplarının sorularını yanıtlayan Dinçer, şöyle dedi: 
 
 SEKTÖR DARALDI
 - 3894 dershane var. Son 2.5 yılda 360 dershane kapandı. Giderek sektörde daralma var. Doğrudan SBS'ye hazırlayan dershane sayısı 800 civarında. SBS'yi kaldırırsak ya başka hizmet vermeye başlayacak ya da piyasadan çıkacak.
 - 1000 civarında doğrudan üniversite hazırlık kursu var. Ayrıca KPSS, SBS ve üniversite hazırlık gibi çoklu program sunanlar bulunuyor. Normal liseye devam ederken aynı zamanda üniversite kurslarına giden öğrenci sayısı 233 bin civarında. Liseden mezun olmuş, üniversiteye girememiş, tekrar kurs alarak daha iyi bölümü kazanmayı hedefleyen öğrenci sayısı yaklaşık 250 bin. YGS'yi birden çok 
 yaptığımızda 240 bin civarında öğrenci daralması olduğunu varsayıyoruz. 
 
 TEK TİP DEĞİLLER
 - Lisede okutulan tüm derslerin üniversite imtihanının konusu haline getirmeyi tartışıyoruz. Belki sınav zamanı ile ilgili düzenlemeler yapılabilir. 
 - KARŞIMIZDA tek tip dershane yok. Her birinin durumunu göz önüne alarak düzenleme yapmak gerekiyor. Ayrıca toplumu rahatsız etmeden, dershaneleri mağdur etmeden bir formül bulacağız.
 Hayır kapatılmasın
 HÜKÜMET cephesinden gelen dershanelerin kapatılmasına yönelik açıklamalar, sosyal medyada geniş yankı buldu. 'Dershanem olmasaydı' adıyla başlatılan kampanyaya iki günde çok sayıda Twitter kullanıcısı destek verdi. 
 İşte bazıları: 
 - Dershanem olmasaydı meslek lisesi mezunları kesinlikle üniversiteye gidemezlerdi 
 - Dershanem olmasaydı, dershanede eğitim alan 1.219.000 öğrenciyi hangi sokak başından toplardık acaba? 
 - Yarabbi 28 Şubat'ta kapattırmadığın dershaneleri, Müslümanlar'ın eliyle kapattırma n Dershanem olmasaydı eğitimde kalitesizlik ve yetersizlik son mu bulurdu? 
 - MEB'deki eğitim-öğretim yetersiz olduğu için var bu dershaneler. Sen bahçe işleri okuyanı öğretmen yaparsan olmaz ki! 
 - Dershaneler kapatılmasın. Parasız olsun, nasıl?
 Sebep değil, sonuç
 PROF. Deniz Ülke Arıboğan: Dershaneler hakkındaki olumsuz kanaat, eğitim sistemine duyulan genel tepkinin yansıması. Halbuki dershaneler sebep değil, sonuç. Merkezi sınav kalksa da belli üniversiteler talep görecek. Eğitimde bölgeler arası farkları, bazı öğrencilere yönelik kayırmaları, zengin çocuklarına verilen özel dersleri dengeleyen şey merkezi sınav. Dershane sektörünün verdiği burs miktarı %40'lara varıyor. Dershaneleri kaldırınca fakir fukara çocuklarını engellemenin dışında sonuç çıkmaz.