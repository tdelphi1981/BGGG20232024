İnanmayan noter götürüp baksın
İstanbul polisi, DHKP-C operasyonunda basılan 11 çelik kapılı binanın yerinde durduğunu belirtiyor ve "İsteyen her kişi yanına noter alarak o binalara gidebilir" diyor
 ÖZKAN TAMİRAK 
 
 AKŞAM manşetten DHKP-C terör örgütünün 11 çelik kapılı merkezinin görüntülerini yayınladı. Birçok kanal haber programlarında bu görüntülere yer verdi. O görüntüler günlerdir yazılıp, çizilen "Çelik kapılar nerede?" tartışmalarına da cevap oldu. Haberle ilgili CHP Genel Başkan Yardımcısı Sezgin Tanrıkulu'ndan dün bir telefon geldi. "Oralarda çelik kapı yok. Ben oraya gideceğim. Gelin birlikte bakalım" dedi. İşte sonrasında yaşananlar... 
 Bunun üzerine muhabir arkadaşım Mete Yılmaz'ı hemen Okmeydanı'nda bulunan Gençlik Federasyonu Derneği'nin yakınında bir yere yolladım. Tanrıkulu, yine polisin operasyon yaptığı, örgütün kontrolündeki Temel Haklar Derneği'nde olduğunu söyleyerek muhabirimizi oraya çağırdı. 1 dakika içerisinde AKŞAM muhabiri derneğe varmıştı. Sezgin Tanrıkulu ile kapıda karşılaştılar. Kendisini tanıtarak geldiğini söyledi. Tanrıkulu muhabirimize, "Acil işim çıktı. Toplantım var. Sen telefonunu ve mailini ver ben fotoğrafları sana atarım" cevabını verdi. Ancak hiçbir fotoğraf gönderilmedi. 
 NEDEN VAZGEÇTİ?  
 En başından beri DHKP-C operasyonuna karşı çıkan CHP'nin, Genel Başkan Yardımcısı'nın terör örgütünün karargahları olduğu iddia edilen bir binada ne işi vardı. Sabah erken saatlerde telefon açarak "Gelin oraya gidelim" diyen Tanrıkulu, 11 çelik kapılı Gençlik Federasyonu'na gitmekten neden son anda vazgeçti. Kısa süre kaldığı Temel Haklar Derneği'nde ne konuşuldu? Kendisine orada ne söylendi de apar topar Okmeydanı'nı terk etti?  
 Konuyla ilgili üst düzey emniyet kaynaklarıyla bir görüşme yaptım. Kendilerinden çok eminler."İsteyen her kişi yanına noter alarak o binalara gidebilir. Operasyona katılan 300 polis orada yaşananlara şahittir. Operasyonla ilgili tüm bilgiler ve görüntüler savcılık makamıyla paylaşılmıştır. Bizce hiçbir soru işareti ve şüphe uyandıracak bir şey yoktur" diyorlar.   