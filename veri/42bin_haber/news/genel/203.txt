AKP'de 2. Hakan Şükür krizi
Lig TV’de ücretli futbol yorumculuğu yapıp, partisinden de eleştiri alan ve krize neden olan AKP milletvekili Hakan Şükür, ikinci bir soruna daha yol açtı. Parti yönetimine haber vermeden yurt dışına giden Şükür’ün yerel seçimlere ilişkin Anayasa değişikliğinde oy kullanmaması parti kurmaylarını da kızdırdı.
 Şükür, yerel seçim tarihini öne çekmeyi amaçlayan anayasa değişikliğinin oylamasına, parti grubundan izin almadan ve mazeret bildirmeden katılmadı. AK Parti kurmayları, oylamada yer almayan Cevdet Erdöl ve Naci Bostancı’nın, mazeretli olduklarını, ancak Şükür’ün Meclis’e neden gelmediği konusunda bilgilerinin bulunmadığını söylediler. AK Parti grup yönetimi oylama öncesi ve sonrası Şükür’e ulaşmaya çalıştı ancak irtibat kuramadı. Grup yöneticileri ‘’ Hakan Şükür’ün hacca gittiğini duyduk. Bir bilgi de ABD’de olduğu yönünde… Nerede olduğunu bilmiyoruz’’ dediler.
 FİRELER NEREDE?
 AKP’de referanduma yol açan fire hesaplaması da sürüyor. Teklifin tümü üzerinde yapılan son oylamaya 440 milletvekili katıldı, 72 ret, 4 çekimser, 1 boş ve 3 geçersiz oya karşılık 360 kabul oyu çıktı. Teklife destek veren AKP ile MHP’nin oyu 377’yi buluyor. Oylamaya 326 sandalyesi bulunan AK Parti’den Hakan Şükür, Naci Bostancı ve Cevdet Erdöl, 51 sandalyesi bulunan MHP’den ise Mustafa Erdem, Faruk Bal, Özcan Yeniçeri, Koray Aydın ve tutuklu milletvekili Engin Alan katılmadı. TBMM Başkanı Cemil Çiçek’in de oy hakkı bulunmadığı için iki partinin oyu 368’e düştü.
 Kabul oylarının 360’da kalması her iki partiden toplam 8 milletvekilinin anayasa değişikliğine destek vermediğini gösterdi. AK Parti kurmayları kendi partilerinde de “Fire” olduğunu kabul ediyor. Fire hesabı yapılırken, 4 çekimser, 3 geçersiz ve 1 boş oyun da, 8 fireyi karşıladığına dikkat çekiliyor.
 Kaynak: Gazeteport