Drogba attı, Fildişi çeyrek finale yükseldi
Afrika Uluslar Kupası'nda D Grubu mücadeleleri bu akşam oynanan maçların ardından tamamlandı. Grubu lider tamamlayan Fildişi Sahili ve grup ikincisi Togo çeyrek finale yükseldiler.D Grubu son maçında Fildişi Sahili, Cezayir ile 2-2 berabere kaldı. Fildişi Sahili'nin gollerini 77. dakikada Galatasaray'ın yeni transferi Didier Drogba ile 80. dakikada Wilfried Bony atarken, Cezayir'in golleri ise 64. dakikada Sofiane Feghouli (penaltı) ve 70. dakikada El Arbi Hillel Soudani'den geldi. Drogba, karşılaşmada 90 dakika forma giyerken, bir başka Galatasaraylı futbolcu Emmanuel Eboue ise 85. dakikada oyuna girdi. Trabzonsporlu futbolcu Didier Zokora ise 90. dakikada maça dahil olurken, bir diğer Trabzonsporlu Sol Bamba yedek başladığı karşılaşmada forma şansı bulamadı. 

Günün diğer maçında ise Togo ile Tunus 1-1 berabere kaldılar. Togo'nun golünü 13. dakikada Serge Gakpe, Tunus'un goünü ise 30. dakikada Khaled Mouelhi (penaltıdan) kaydetti. Bu arada Mersin İdmanyurdu'nun Tunuslu oyuncusu Wissem Ben Yahia, yedek başladığı karşılaşmada oyuna dahil olmadı. 

Bu sonuçların ardından 7 puanlı Fildişi Sahili lider olarak, 4 puandaki Togo da ikinci olarak çeyrek finale yükseldiler. Tunus ve Cezayir ise turnuvaya veda ettiler.