Oslo'ya benzer bir süreci açlık grevleri sabote etti
K Parti'nin, Kızılcahamam kampının basına kapalı bölümünde bakanlar çarpıcı sunumlar yaptı. En dikkat çekici açıklamalar ise Başbakan Yardımcısı Beşir Atalay'dan terör konusunda geldi. Edinilen bilgilere göre Atalay, terörle mücadele konusu üzerinde durdu.
  Mücadelenin güvenlik boyutu dışında, ekonomik ve kültürel boyutunun da olduğunu vurgulayan Atalay, hükümetin bu alanlarda kararlı adımlarını sürdüreceğini ifade etti. MİT Müsteşarı Hakan Fidan ile bazı MİT yöneticilerinin, PKK'nın yönetici kadrosuyla Oslo'da gerçekleştirdiği görüşmeye ve daha öncesinde yaşanan Habur sürecine de işaret eden Atalay, terör sorununun çözümü için görüşmelerin devam etmesinin önemli olduğunu vurguladı. 
 Atalay, gelinen noktayla ilgili 'Yeni bir süreç için uygun ortamı hazırlıyoruz. Adımlarımızı da iyi niyetle atıyoruz. Son süreçte ortam hazırdı. Ancak cezaevlerindeki açlık grevleri süreci sabote etti. Ne zaman böyle iyi niyetli adımlar atarsak birileri sabote ediyor' dedi. Hakkı Kurban
 Kampın perde arkası
 - İçişleri Bakanı İdris Naim Şahin: Son terörist ortadan kalkana kadar mücadelemiz sürecek. Örgüt çözülüyor.
 - Dışişleri Bakanı Ahmet Davutoğlu: Türkiye, Suriye krizinde geri adım atmayacak. Bizim vizyonumuz sadece 'Yeni Osmanlıcılık'la sınırlı değil. Vizyonumuz da büyük, hedefimiz de.
 - Genel Başkan Yard. Menderes Türel: Bazı kesimlerin 'federatif yapı gelecek' eleştirileri gerçeği yansıtmıyor. 1930'da kalmış zihniyet elinden gelse Türkiye'yi Kuzey Kore yapacak. Bunlar gardırop Atatürkçülüğünde kaldılar.