Sokağın ayazından hokeyin buzuna
Bu bir nereden nereye haberi... Sokaklardan kağıt toplayan çocuklar, 2 yıl önce buz pateni ile tanıştı, sonra Zeytinburnu Belediyespor'un hokey takımına yazıldı. İlk iki yıl her maç ağır farklar yediler. Ancak içlerinden 8'i hiç yılmadı. Bu sene fırtına gibi esiyorlar...
 Ercan ÖZTÜRK
 Sokakta kağıt toplayan çocukların, buz hokeyi öyküsü filmlere konu olur... 
 ZEYTİNBURNU Belediyesi 2010'da 'Doğaya destek sizden, buz pateni biletiniz bizden' isimli projeye start verdi. Sokaklardan kağıt, karton toplayan 20 çocuk buz pateniyle tanışmış oldu. Belediye Başkanı Murat Aydın, kısa süre sonra Buz Hokeyi takımı kurmak için harekete geçti. 20 genç için pahalı olan malzemelerin tamamı alındı. 
 3 yıl önce yola çıkıldı. Takım ilk iki sene her maç fark yedi. Sokaktan gelen sporcu sayısı 8'e düştü. Ama o 8 genç için hokey tutku olmuştu. Zamanla takıma profesyonel hokeyciler de katıldı. Bu yıl takım oturdu. Yaşları 17-19 arasında değişen Mahsun Akkuş,  Ferhat Yoğurtçu, Faruk Günel, İbrahim Çetin, Garip Alpar, Ümran Alpar, Beşir Baş, Bilal Büyükdoğu lige fırtına gibi girdi. İstanbul Üniversitesi, Atak Buz Sporları Kulübü, Koç Üniversitesi, Buz Korsanları'nın olduğu Türkiye Bölgesel Ligi'nde 2'de 2 yaptılar. İstanbul Buz Sporları Klubü'nü 11-1, İstanbul Üniversitesi'ni 11-2 yendiler. Takım şu an lider. Bir galibiyetle bölgesel ligde ilk ikiye kalıp Türkiye şampiyonasına gidecekler. 
 THY SPONSOR
 TEK eksik sporsordu. Mardinli Mahsun Akkuş'un seslendirmesiyle proje Türk Hava Yolları'na sunuldu. Genel Müdürü Temel Kotil çok etkilendi ve THY sponsor oldu. Takım şampiyon olursa THY ile bedava uçuş imkanı sunulacak. Yönetici Halit Albayrak, 'Çocuklar Rusya'da hokey maçı izlemek istiyor. THY bizden tarih bekliyor' dedi.
 DALGA GEÇMİŞLERDİ
 ARTIK bir tekstil firmasında çalışan sporcu İbrahim Çetin, 'Bizimle dalga geçenler oldu. Belediye Başkanımız bize inandı.Şampiyon olacağız. Buz Hokeyi zengin sporu olabilir ama biz mücadelemizle bunun altından kalktık' diyor.
 Başkan Aydın: 'Altyapı da kuruyoruz'
 PROJENİN mimarı Zeytinburnu Belediye Başkanı Murat Aydın ise şunları anlatıyor: 'Çocuklara hep inandım. Onlar bir söz vermişti. Sokakta takılmayacaklarını ve spor yapacaklarını söylemişlerdi. Sözlerini tuttular. iki yıl boyunca tek galibiyet olmaması bile geri adım attırmadı. Şimdi lige fırtına gibi girdik. 35-40 sayı farkla yenilen takımımız şimdi farklı galibiyetler alıyor. Projeyi genişletiyoruz. Yaşları 10-12'yi bulan 35 çocuk seçmeleri kazandı. Onlarda altyapıdan gelecek'.
 Polis inanmadı tüm takım gözaltına alındı
 TAKIMIN yöneticisi Albayrak, yaşananları anlattı: Buz Hokeyi zengin sporudur. Kıyafetler 3-4 bin lira arasında değişiyor. Bizde bu parayı verecek sporcu yoktu. Belediye desteğiyle oldu. Antrenman sonrası sigara içenler oluyordu. Önce bunu hallettik. Çocuklar mimliydi, polis nerede görse gözaltına alıyordu. Bir gün çocuklar antrenmandan çıkıyor. Polisler, 'Burada ne arıyorsunuz' diyor. Çocuklar 'İdmandan çıktık. Hokey takımındanız' diyor. Polis, inanmıyor 'Siz kim, hokey kim' diye arabaya bindiriyor. Çok gözaltına alındılar. Hep karakoldan çıkardık. Bu nedenle kimlik kartı hazırlattık. Üzerinde Zeytinburnu Belediyespor hokeycisi yazıyor. Projeyi duyan tecrübeli hokeyciler de bize katıldı. Müthiş bir harmanlama yaptık.'
  