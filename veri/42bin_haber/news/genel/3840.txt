Oslo'dan tam destek
PKK ile bir dönem yapılan görüşmelere evsahipliği yapan Oslo, yeni süreci olumlu buluyor. Norveç'in Ankara Büyükelçisi Kanavin: Paris olayı cesareti kırmamalı. Süreç testten geçiyor
 Mahmut Gürer
 PKK ile Türkiye arasında bir süre devam ettikten sonra bir ses kaydının internete düşmesi sonrası kesilen 'Oslo süreci' artık farklı bir kulvarda ilerliyor. Müzakere sürecine ev sahipliği yapan Oslo, yeni dönemin 'çok cesaret verici olduğu'nu vurguluyor. Norveç'in Ankara Büyükelçisi Jonis Bjorn Kanavin, görüşme sürecinde Abdullah Öcalan'ın 'halkın zihnindeki bir numaralı düşman' olma pozisyonundan 'sürece yardımcı olan kişi' haline dönüştüğüne dikkat çekiyor.
 Kanavin, Oslo ile başlayan ve İmralı ile devam eden görüşme maratonunu AKŞAM'a değerlendirdi:
 
 - Norveç sürecin doğrudan içinde mi?
 İKİ taraf arasındaki anlayış önemli. Bu bir Kürt meselesi, ancak bir Türkiye meselesi. Dolayısıyla sorunun yine Türkiye tarafından çözülmesi lazım. Daha fazla doğrudan görüşme olması ve parlamenterlerin de bu sürece katılması benim için çok cesaret verici gelişmeler. Çünkü, parlamenterler halkın inisiyatif alması için seçtiği kişiler. Çünkü, Türkiye'nin bu sorunu çözmeye ihtiyacı var. Bana göre, Türkiye bu sorunun çözümünden çok büyük bir yarar sağlayacak; çünkü çok büyük ve uzun süren sorunlar, Türkiye'nin daha güçlü ekonomi ve daha güçlü bir demokrasi olması yönünde bir engel.
 
 UZUN VADEYE YAYILMALI
 BİR gözlemci olarak, Türk politikasının kısa dönemli başarı sağlayacak konular üzerinden yürütüldüğünü hissediyorum. Eğer bir şeyler başarmak, bir zafer kazanmak istiyorsanız, uzun vadeli kazanımlara bakmak gerekiyor. Bu konu benim endişem. Umarım, bu fırsat kısa vadeli politikalardan en az etkilenen konu olur. Ve bu kez hükümet ve muhalefet partilerinin tutumu bunu gösteriyor. Başarı kazanmak için çok güçlü bir umut var. Umarım bu yaklaşım başarı görür.
 
 - Fransa'da yaşananlar?
 İKİ ülke, taraf ya da hükümet dışı organizasyon arasında yapılan görüşmeler her zaman sorundan beslenen kesimler tarafından bozulmaya çalışır. Paris'te yaşananların bunu amaçlayanlar tarafından yapıldığını söylemiyorum. Çünkü yürüyen bir soruşturma var ve ne olduğunu henüz tam bilmiyoruz. Bu tür durumlar diyaloğun devamı ve başarısı için test niteliği taşır. Çünkü bu sorun, şiddet öğesini çok barındıran bir nitelik taşıyor.
 Öcalan, 'yardımcı kişi'ye dönüşüyor
 ÖCALAN ile sürdürülen diyalog çok açık ki, Türk halkı için büyük bir iç mücadele anlamına da geliyor. Çünkü insanların zihnindeki bir numaralı düşman olan kişi, sorunun çözümü için yardımcı olan insan haline geliyor. Bana göre, Türkiye'de bunu yapmak çok cesur politikacılar gerektiriyor. Şu anda gördüğüm şeyler son derece cesaret verici... Umarım başarıya ulaşır.
  