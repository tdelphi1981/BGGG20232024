'Taciz Meydanı'
Mısır'daki kadın grupları, Arap Baharı'nın yıldönümünde Cumhurbaşkanı Muhammed Mursi karşıtı gösterilere katılan bazı kadınların cinsel tacize maruz kaldığını, bir kadının ise tecavüze uğradığını bildirdi.
 İngiliz The Guardian gazetesi Tahrir meydanında geçen hafta perşembeden beri devam eden Mursi karşıtı gösterilerde 25 kadının cinsel tacize uğradığını yazarken, Cinsel Tacize Karşı Eylem (OpAntiSH) grubundan Leyla Zehra Mortada, geçen hafta cuma gününün saldırılar bakımından en yoğun gün olduğunu bildirdi. 
 İnternet sitelerinde uğradıkları tacizleri anlatan kadınlar, kalabalık protesto gösterilerinde tacizcilerin etraflarını çevirip kıyafetlerinin içine elini soktuğunu bildirirken, 'OpAntiSH' tacizcilerin bir kadının vajinasını jiletle parçaladığını ifade etti.
 İhbarları internet sitesine taşıyan 'HarassMap' adlı kuruluştan Eba'a El-Tamami ise Mısır sokaklarında cinsel tacizin çok yaygın olduğunu, yıldönümü protestoları sırasında sitelerine çok sayıda ihbar geldiğini kaydetti. Taciz olaylarını protestolara karşı olanların gerçekleştirdiğini belirten OpAntiSH, bazı üyelerinin de yardıma giderken saldırıya uğradığını bildirdi. 10 kişinin öldüğü protesto gösterileri sırasında bir kadının da tecavüze uğradığı bildirildi.