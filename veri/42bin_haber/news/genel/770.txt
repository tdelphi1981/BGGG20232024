İmajımızı kimse zedelemesin
Bakan Kılıç, WTA Championships turnuvasının kupa törenindeki, siyasetçilere yönelik protestolara tepki gösterdi.
 Gençlik ve Spor Bakanlığı'ndan yapılan basın duyurusunda, Bakan Kılıç'ın konuyla ilgili olarak twitter hesabından da paylaştığı düşüncelerine yer verildi.
 Bakan Kılıç, TEB-BNP Paribas WTA Championships uluslararası kadınlar tenis turnuvasının tekler finalinin kupa töreninde, siyasetçilere yapılan protestolarla ilgili olarak, tenisi Türkiye'de tabana yaymayı, tenis tutkunlarını dünyanın en iyileri ile buluşturmayı ve Türkiye'nin tanıtımını yapmayı amaçladıklarını belirtti.
 Bakan Kılıç, devlet ve spor teşkilatının, organizasyonun her aşamasında maddi ve manevi fedakarlıklara katlandığını belirterek, ''Eğer Türkiye'de politik ve ekonomik istikrar sağlanmış olmasaydı bu tür organizasyonları ne alabilir ne de yapabilirdik. Geçen yıl ve bu yıl İstanbul'da rekor üstüne rekorlar kırdık. İstanbul-2020 yolunda büyük bir hamle daha yaptık, derken sorumsuz ama sorunlu bir grup, final sahnesini mahvetti'' görüşüne yer verildi.
 Kılıç, Türkiye için her alanda ve her branşta çok özel imkanlar oluşturan bir hükümetin, bu saygısızlığı hak etmediğini kaydederek, ''2020 Olimpiyatları adayı İstanbul'a bu şekilde zarar vermeye, Türkiye'nin imajını lekelemeye kimsenin hakkı yok'' ifadesini kullandı. 
 Kılıç, şöyle devam etti:
 ''Hangisine üzülsek? Arkadaşlarımın maruz kaldığı haksızlığa mı, Türkiye'nin zedelenen imajına mı, 2020 fırsatlarına mı? Bir kez daha anladım ki; hem büyük işler yapmak hem de tahrip edilenleri onarmak zorundayız. Bu tahribatı da kaldıracağız. Maruz kaldığımız davranışlara takılmayacağız.'' AA