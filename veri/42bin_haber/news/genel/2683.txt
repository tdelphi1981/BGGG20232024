Türkiye, İran için tehdit mi?
Konuk yazar / Mete Çubukçu
 Son dönemde diğer komşu ülkelerle olduğu gibi İran-Türkiye ilişkileri de gergin. Suriye meselesinde iki farklı kanadı temsil eden İran'la Türkiye arasında özellikle Malatya'daki Kürecik Dinleme Üssü'nün ardından yeni yılda yerleştirilmesi planlanan Patriot füze sistemleri konusunda karşılıklı sert mesajlar söz konusu. 
 Bölgenin en köklü iki ülkesinin tarihsel açıdan sürekli rekabet içinde olduğu bu yarış; Irak, Suriye, Filistin'de Hamas konusunda yaşanıyor. Türkiye'nin birçok alanı İran hakimiyetine bırakmamak için hareket ettiği de bilinir. Tarihte de örnekleri vardır. Zaman zaman çok sertleşen ilişkiler belli zamanlarda yumuşar. İki ülke de bu rekabeti bilir. Ama hiçbir zaman bu çekişme silahlı bir çatışma noktasına gelmez, gelmemiştir.
 KOPUŞ NOKTASI SURİYE 
 Ancak, İranlı yetkililer son dönemdeki gelişmelerden tedirgin olduklarını saklamıyor. İran Dışişleri Bakanlığı Sözcüsü Ramin Mihmanperest'le bir araya geldik. Sözcü, 'Türkiye'yle iplerin neden gerildiği' sorusunu yanıtlamadı ama özellikle Suriye konusunda farklı düşündükleri ortada. Kimsenin kendi ülkesindeki silahlı faaliyetlere izin vermeyeceğini belirterek, Suriye'de de bir an önce silahların susup, yapılacak seçimle halkın karar vermesi gerektiğini söyledi. Sözcü 'Beşşar Esad'ı desteklemiyoruz ama bırakın halk sandıkta kendisi karar versin' diyerek sonuna kadar Esad'ın arkasında duracaklarını ima etti. 
 ALEYHTE AÇIKLAMALAR
 Ancak İran için en nazik konu tabii ki Türkiye'ye yerleştirilecek Patriotlar. İran açıkça füzelerden rahatsız. Ve bunun sadece Suriye değil, kendilerine yönelik bir girişim olarak algılıyorlar. İran'da karar mekanizması karışıktır. Dini liderlik, Cumhurbaşkanlığı, ordu, meclis, Devrim Muhafızları farklı temsil ve güç merkezleridir. Son dönemde İranlı askeri yetkililer sık sık yaptıkları açıklamalarda tedirgin olduğu saklamıyor. Hatta iş Türkiye'yi tehdide kadar varabiliyor. Sözcüyse şöyle diyor: 'Askerler ABD'nin başka planlar peşinde olduğunu düşünüyor. Bizim açımızdan Irak ve Afganistan tecrübeleri iyi değil. Batı yeni bir merkezde konumlanmak istiyor ve sürekli askeri seçenekten bahsediyor.' İsim verilmese de Mihmanperest'in dile getirdiği 'yeni merkez' ise Türkiye. 
 FÜZE KONTROLÜ KİMDE
 İran'ın elindeki füzeler biliniyor. Patriotlar ise sadece savunma ve korunma amaçlı. Nitekim Türkiye'de birçok yetkili defalarca füzelerin saldırı amacı taşımadığını söyledi ki, bu doğru. İranlılar 'Bizim füzelerin denetimi bizde, Patriotlarınki ise NATO'da olacak' diyerek ileriye yönelik algıyı ortaya koyuyor. Bunun tercümesi şu: Türkiye kendinin değil, NATO'nun politikalarını izliyor. Şimdilik söylem bazında devam eden bu gerginlik önümüzdeki yıllarda bölgede, özellikle Suriye'deki gelişmelere bağlı olarak daha da artacak gibi. İran 'Her yetkilinin açıklaması resmi görüş değildir. Tıpkı Türkiye'de olduğu gibi' diyerek bu gerginliği yatıştırmak istiyor.
 Ama şu var ki birkaç yıl önce en azından belli düzeyde normal giden ilişkilerde iki ülke farklı noktalarda artık. Tıpkı diğer komşularla ilişkilerde olduğu gibi. Alttan alta mücadele eden iki ülke, bu tarihsel ilişkiyi bozmaz ama gereksiz gerginlikten de kaçınmak, bölgedeki provokatif ortamda sakin olmak gerek. Çünkü, 100 yıl sonra yeni bir dönüşümün eşiğinde gibiyiz. Ancak, Türkiye ve İran halkları yıllardır bu coğrafyada yan yana yaşıyor. Başka bir yolu da yok zaten.
  