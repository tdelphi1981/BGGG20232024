Chavez mumyalanmayacak
Venezüella hükümeti, Chavez'in naaşının uygun bir şekilde mumyalanabilmesi için 7 veya 8 aylığına Rusya'ya gönderilmesini öneren Rus uzmanların teklifini reddetti.
Venezüella hükümetinin, kanser nedeniyle hayatını kaybeden Devlet Başkanı Hugo Chavez'in naaşının mumyalanmamasına karar verdiği bildirildi. 
Enformasyon Bakanı Ernesto Villegas, twitter hesabından yaptığı açıklamada, Rus tıp uzmanlarının önerdiği seçeneğin uygulanmamasına ve Chavez'in naaşının mumyalanmamasına karar verdiklerini belirtti. 
Villegas, Rus uzmanların, Chavez'in naaşının uygun bir şekilde mumyalanabilmesi için 7 veya 8 aylığına Rusya'ya gönderilmesini önerdiğini de ifade etti. 
Geçici Devlet Başkanı Nicolas Maduro, geçen hafta yaptığı açıklamada, Chavez'in naaşının sergilenmesi için mumyalanacağını kaydetmiş, daha sonra mumyalama işlemine geç kalındığı için bunun yapılma olasılığının oldukça düşük olduğunu açıklamıştı. 
Kanser hastalığıyla mücadele eden Devlet Başkanı Chavez, 5 Mart'ta hayatını kaybetmiş, naaşı sergilenmek üzere askeri müzeye götürülmüştü. 
 