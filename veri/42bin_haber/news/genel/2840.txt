Devre dışı değiliz
Başbakan'ın 'İmralı ile görüşülüyor' sözlerinin yankıları sürüyor... Sürpriz açıklama BDP'li Buldan'dan geldi: Diyalog ve müzakerede yeni sürecin adımları atılıyor. BDP devre dışı değil. Bir şekilde hükümetle görüşüyoruz. Başbakan'ın üslubu olumlu...
 HELİP ALP
 Başbakan Recep Tayyip Erdoğan'ın, 'İmralı ile görüşülüyor' sözleri ve Ada'ya giden MİT Müsteşarı Hakan Fidan'ın Öcalan ile görüşmesi, sorunun çözümü için yeni bir sürecin yürütüldüğünü ortaya çıkardı. Görüşmelerin İmralı ile sürdürülmesi 'BDP bu sürecin dışında' tartışmasını daha da alevlendirdi. Sürpriz açıklama ise BDP Grup Başkanvekili Pervin Buldan'dan geldi. Gelişmeleri  AKŞAM'a değerlendiren Buldan, 'Kürt sorununun çözümünde diyalog ve müzakerede yeni bir sürecin adımları atılıyor. Bu süreçte BDP devre dışı değil. Hükümetle görüşmelerimiz bir şekilde devam ediyor' dedi.
 BDP ARABULUCU OLABİLİR
 ÇÖZÜM için asıl muhatabın İmralı olduğunu savunan Buldan, 'Ancak BDP de Kandil de çözümün bir parçası. Bu noktada Kandil'le İmralı arasında sürecin sağlıklı işlemesi için BDP arabulucu olabilir' diye konuştu. Buldan'ın sözleri şöyle:
 SÖZLERİ OLUMLU
 KÜRT sorununun çözümü için diyalog ve müzakere  için bir adım atılıyor. Önemli olan bu adımın doğru atılması. Başbakan'ın son zamanlardaki uslubunu, dilini ve Urfa konuşmasını oldukça olumlu buluyoruz. Yeni bir süreç başlıyor gibi görünüyor. Sorunun çözümünde muhatap İmralı'dır. 
 BİZ DE GÖRÜŞÜYORUZ
 TABİİ ki BDP de Kandil de çözümün bir parçasıdır. Bu süreçte BDP devre dışı değil. Hükümetle görüşmelerimiz bir şekilde devam ediyor.
 MASADA OLMALI
 KANDİL'le İmralı arasında sürecin sağlıklı işlemesi için BDP arabulucu olabilir. Müzakere sürecinde masaya oturulacaksa eğer BDP'den de bir temsilcinin masaya oturması gerekiyor. İmralı'ya gitme konusunda da ısrarlarımız sürüyor. Kürt sorununun çözümü siyasetle çözülecekse BDP'nin bu siyasi sürecin dışında kalması mümkün değil.
 Hükümet ne diyor?
 BDP Grup Başkanvekili Pervin Buldan'ın, 'BDP bu süreçte devre dışı değil, Hükümet'le görüşmelerimiz bir şekilde devam ediyor' açıklaması, Hükümet'e yakın kaynaklarca da doğrulandı. Başbakan Erdoğan'ın ve kurmaylarının, 'Bütün enstrümanları kullanırız' açıklaması da BDP ile hükümet arasındaki temasların sürdüğünü ortaya koyuyor. BDP-Hükümet görüşmelerinin bazı bakanlar aracılığıyla kamuoyundan uzak bir şekilde yürütüldüğü konuşuluyor.