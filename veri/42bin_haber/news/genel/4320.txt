Alman siyasetçiye sarkıntılık suçlaması
Almanya'da Stern dergisinin genç muhabiri Laura Himmelreich, iktidarın küçük ortağı Hür Demokrat Parti'nin (FDP) genel seçimlerdeki başbakan adayı Rainer Brüderle'yi kendisine sarkıntılık yapmakla suçladı.
Almanya'da 67 yaşındaki eski Ekonomi Bakanı Brüderle'nin bir kadın gazeteciye sarkıntılık yaptığı iddiaları gündeme bomba gibi düştü. Haftalık haber magazin dergisi Sternde çalışan 29 yaşındaki Himmelreich, bir yıl önce Stuttgart'taki Hür Demokratların geleneksel Üç Kral buluşmasında yaşadığı olayı, derginin son sayısında aktardı. 
Himmelreich, törenler sonrasında siyasetçiler ve politikacılardan oluşan bir grupla bara gidildiğini belirtti. Himmelreich, Brüderle'nin burada söz ve hareketlerle kendisine asıldığını söyledi.  
BAKIŞLARI GÖĞSÜMDEYDİ
Genç muhabir, Herrenwitz (Erkek şakası) başlığıyla yazdığı makalesinde, gittikleri barda Brüderle'ye sorular yönelttiğini, tecrübeli siyasetçinin ise sorulara yanıt vermek yerine kendisine nasıl asıldığını şöyle anlattı: 
 Brüderle'nin bakışları göğüslerimin üzerindeydi. Bana 'Siz Drindl'i de (Bavyeralı kadınların geleneksel dekolteli elbisesi) çok iyi doldururdunuz' dedi. Sohbetimizin devamında elime sarılıp öptü. Sonra da bana, 'Benim dans partnerim olmanızı isterdim' dedi. Ben de, 'Sayın Brüderle, siz politikacısınız ben de gazeteciyim' yanıtını verdim. Bunun üzerine, 'Siyasetçiler, gazetecilere gönlünü kaptırır' dedi. Ben de buna karşılık, 'Ben, burada profesyonel davranmamızın daha uygun olacağını düşünüyorum' diyerek yanıt verdim. Sonra bana 'En nihayetinde hepimiz insanız' diye karşılık verdi. 
SÖZCÜ MÜDAHALE ETTİ
Gazeteci Himmelreich, ilerleyen saatlerde Brüderle'nin vedalaşmak için bir kez daha yanına geldiğini anlattı. Himmelreich, yazısını Vedalaşmak için geldiğinde, yüzünü yüzüme yaklaştırdı. Ben ise bir adım geri çekildim ve ellerimle göğsümü kapattım. O sırada sözcüsü ivedilikle arkadan yetişti ve 'Sayın Brüderle' diyerek sert bir tonla seslendi. Daha sonra onu bardan çıkarırken, bana, 'Çok üzgünüm' dedi. Sonra da Brüderle'ye dönerek, 'Artık yatma vakti' diye seslendi cümleleriyle tamamladı.