15 bin doları bastıran herkes Twitter 'da gün boyu TT olacak
7.2 milyon kullanıcı sayısıyla Türkiye'nin en aktif kullandığı sosyal medya mecralarından biri olan Twitter, reklam anlaşması imzaladı. Artık Twitter'da gün boyu 'trending topic' olmanın bedeli 15 bin dolar
  
  
  
  
  
  
 Şubat 2012 verilerine göre dünya genelinde 465 milyonu aşkın, Türkiye'de ise 7.2 milyon üyesi bulunan Twitter, Türkiye'de reklam gelirlerini artırmak için düğmeye bastı. Bu doğrultuda Dijital reklam sektöründe faaliyet gösteren Genart Medya ile bir anlaşma imzalayan şirket, Türkiye'deki yeni reklam satış ortağı ile "Promoted Products" (sponsorlu) ürünlerini satışa sunuyor. Genart Medya'nın Kurucu Ortağı C. Burak Yılmaz'ın verdiği bilgilere göre twitter'ın 'Promoted products' kapsamında 3 ürünü bulunuyor; Promoted Trends (sponsorlu trendler), Promoted Tweets (sponsorli tweetler) ve Promoted Account (sponsorlu hesaplar). Buna göre reklam amaçlı tweet ve hesap için minimum 10 bin dolar, reklam amaçlı 'trending topic' - trend konusu olmak için ise minimum 15 bin dolar ödemek gerekiyor. Yani ürününüzün reklamını yapmak için twitter'dan faydalanmak istiyorsanız, ödemeniz gereken rakam minimum 10 bin dolar. Gün boyunca markanızın twitter'ın en çok konuşulanları 'Trending Topic' listesinin başında yer almasını istiyorsanız da en az 15 bin doları gözden çıkarmanız gerekiyor. 
  
  
  
  
  
   Günde 400 milyon tweet 
 TWITTER'ın günde 400 milyondan fazla tweet atan 200 milyonun üzerinde kullanıcısı bulunduğunu söyleyen Yılmaz, "Türkiye'de Twitter'ı ticari faaliyetlerine entegre etmek isteyenlerin sayısı giderek artıyor. Farklı sektörlerden farklı markalar şimdiden müşteri tabanları ve kamuoyuyla iletişime geçmek için Twitter'ı kullanmaya başladı" diye konuştu.  Turkcellioğulları anında TT'de...  
 BURAK Yılmaz, "Türkiye'deki aktif Twitter kullanıcı sayısının giderek arttığını belirterek, "Twitter ürünlerinin en iyi 100 reklamcı tarafından kullanımını geliştirmek ve genişletmek konusunda liderlik etmek ilk planımız. Twitter'ın Türkiye'de tüm sektörlerde kullanılan, aktif bir dijital platform olmasını sağlayacağız. Böylece Türkiye'deki reklamveren firmalar,  ürün ve hizmetlerini Twitter kullanıcılarına duyurabilecekler" dedi. Bugüne kadar Coca Cola, Turkcell gibi firmalar twitter'ı reklam mecrası olarak kullandı. Son olarak Twitter'ın Trending Topic listesinin başında Turkcell'in yeni reklam kampanyası 'Turkcellioğulları" 'sponsorlu trend' olarak yer alıyordu. 
 Twitter Türkiye'de yüzde 100 büyüdü 
 INTERNET World Stats'in Ekim 2012 tarihli araştırmasını hatırlatan Burak Yılmaz, "Türkiye nüfusunun yüzde 44,4'ü internet kullanıcısı. Bu nedenle Türk markalarının internet reklamcılığına olan ilgisi her gecen gün artıyor. 2012 IAB Türkiye raporuna göre dijital reklam yatırımları bir önceki yıla göre yüzde 34,6 oranında artarak, yılın ilk 6 ayında 416 milyon TL'ye ulaştı. Bugün Türkiye'deki reklam yatırımlarının yüzde 17ísi internete ayrılmaya başladı. Twitter ise geçen yıl dünya genelinde yüzde 40, Türkiye'de ise yüzde 100'lük büyüme oranıyla en hızlı büyüyen sosyal ağ konumunda" diye konuştu. 
 Twitter Ajans ve Marka İlişkileri Başkanı Melissa Barnes ise "Coca-Cola gibi markalara Twitter'ı pazarlama stratejilerine entegre etme imkanını vermekten dolayı heyecanlıyız' şeklinde konuştu. 
 Lady Gaga birinci Justin Bieber ikinci  
 Twitter'da en çok takipçisi olan beş isim de şarkıcı. Birinci sırada 19.3 milyon takipçi ile Lady Gaga geliyor. İkinci sırada 17.5 milyon takipçisiyle Justin Bieber yer alıyor.Üçüncü sıra 15.1 milyon takipçiyle Katy Perry'nin. Dördüncü ve beşinci sırada yer alan Shakira ve Rihanna'nın takipçileri ise sırasıyla 14 ve 13.6 milyon. Dünyada olduğu gibi Türkiye'de de çok takipçisi olan ünlü isimler, markalar tarafından 'reklam' amaçlı kullanılıyor. Marka, çok takipçisi olan kişiden belli bir ücret karşılığında ürünüyle ilgili tweet atması için anlaşma yapıyor, bu sayede o kişinin takipçilerine en kısa yoldan ulaşmış oluyor.