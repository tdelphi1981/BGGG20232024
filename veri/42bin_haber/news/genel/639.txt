YHT 8 milyon kişi taşıdı
Ulaştırma, Denizcilik ve Haberleşme Bakanı Binali Yıldırım, Ankara-Eskişehir ve Ankara-Konya Yüksek Hızlı Tren (YHT) hatlarında bugüne kadar 8 milyonun üzerinde yolcu taşındığını bildirdi.
 Yıldırım, ''Türk halkı yüksek hızla seyahati sevdi. Halkımız, daha fazla 
  yüksek hızlı tren ile seyahat etsin diye fiyatları uygun tutmaya özen 
  gösteriyoruz. Şu anda yüksek hızlı trende dünyanın en ucuz bileti Türkiye'de'' 
  dedi.
          Binali Yıldırım, AA muhabirine yaptığı açıklamada, Türkiye'de 2009 
  yılında başlatılan yüksek hızlı trenlerin (YHT) yüksek doluluk oranıyla 
  çalıştığını belirtti. YHT'lerin özellikle hafta sonu ve bayramlarda yüzde 100 
  dolulukla çalıştığını söyleyen Yıldırım, hafta içlerinde ise YHT'lerdeki doluluk 
  oranının yüzde 65'in altına inmediğini ifade etti.
          Yıldırım, Ankara-Eskişehir güzergahında YHT öncesi konvansiyonel 
  trenlerle günde ortalama 572 yolcunun taşındığının altını çizerek, şunları 
  kaydetti:
          ''YHT sonrasında bu sayı hafta içinde günde 6 bin, hafta sonlarında ise 7 
  bin 500 kişiye ulaşıyor. YHT'lerin işletmeye alınmasıyla Eskişehir-Ankara hattı 
  yolcu taşımasında yüzde 8 olan tren payı da yüzde 72 seviyesine yükseldi. Türk 
  halkı yüksek hızla seyahati sevdi. Halkımızın Yüksek Hızlı Trenlere olan 
  ilgisinden çok memnunuz, insanımız daha konforlu daha güvenli daha hızlı ve daha 
  ekonomik ulaşımı seçti.''
          
          -''En ucuz YHT Türkiye'de''
          
          YHT sahibi ülkeler arasında Türkiye'nin Avrupa'da 6'ncı, dünyada ise 
  8'inci sırada olduğunu hatırlatan Bakan Yıldırım, YHT hizmeti sunan ülkeler 
  arasında en düşük ücret tarifesinin ise Türkiye'de olduğunu söyledi.
          Yıldırım, ''Hemen hemen aynı seyir sürelerine sahip olan Almanya'nın 
  Berlin-Hannover hattı ile Ankara-Konya hattı arasında yüzde 83 fark var. 
  Berlin-Hannover hattında bilet ücreti ikinci sınıfta 62 avro, birinci sınıfta ise 
  100 avrodur. Konya-Ankara arasında ise bilet ücretleri ikinci sınıfta 25 lira, 
  yani 10 avro, birinci sınıfta 35 lira, yani 14 avro. Halkımız, daha fazla yüksek 
  hızlı tren ile seyahat etsin diye fiyatları uygun tutmaya özen gösteriyoruz'' 
  dedi. Bakan Yıldırım, Madrid-Valencia YHT hattında ikinci sınıfta bilet fiyatının 
  80 avro, birinci sınıfta da 145 avro olduğunu hatırlattı.
          Fransa'da Paris-Macon hattında ikinci sınıf biletin ise 59 avro olduğuna 
  dikkati çeken Yıldırım, birinci sınıf bilet fiyatının ise 65 avro olduğunu dile 
  getirdi. İtalya'dan da örnek veren Bakan Yıldırım, Roma-Firenze hattında ikinci 
  sınıf bilet fiyatlarının 45 avro, birinci sınıfın ise 63 avro olduğunu
  belirtti.
          Yıldırım, ''Avrupa ülkelerine nazaran ülkemizdeki YHT bilet fiyatları çok 
  çok ucuz. Bizdeki fiyatlara en yakın ülke olan Güney Kore'de bile 
  Seul-Gimcheognumi YHT hattında ikinci sınıf bilet fiyatı 20 avro olurken, birinci 
  sınıf fiyatı ise 28 avro'' diye konuştu.
 AA