Türkevi'nde kutladılar
Filistin, BM kararını New York'taki Türkevi'nde kutladı. Davutoğlu ve Abbas'ın sürpriz misafiri ise ünlü insan hakları savunucusu Malcolm X'in kızı oldu
 Filistin'in statüsüyle ilgili oylamadan çıkan sonucun ardından kutlama New York'taki Türkevi'nde yapıldı. Dışişleri Bakanı Ahmet Davutoğlu'nun ev sahipliği yaptığı resepsiyona Filistin Devlet Başkanı Mahmud Abbas, Dışişleri Bakanı Riyad Maliki ile çok sayıda büyükelçi katıldı. Resepsiyonun sürpriz ismi, Müslümanlar ve Afro-Amerikalılar için mücadele eden ünlü insan hakları savunucusu Malcolm X'in kızı Malek Shabazz oldu.
 RESEPSİYONDA konuşan Davutoğlu 'Sayın Abbas artık Filistin Devleti'nin başkanıdır' derken, 65 yıllık Filistin davasında hayatlarını kaybedenlerle geride kalanlarına taziyelerini iletti. Genel Kurul'da sadece 9 hayır oyu olduğuna dikkat çeken Davutoğlu, Filistin bayrağını BM'de ve tüm organizasyonlarında tam üye devlet olarak görmeyi umduklarını söyleyerek ''O gün Batı Şeria, Doğu Kudüs, Gazze ve tüm Filistin'de tören yapılacak' diye konuştu.
 ULUSLARARASI toplumun kendileriyle omuz omuza olduğunu görmekten çok mutlu olduklarını ifade eden Abbas da 'Bu tarihi güne Sayın Davutoğlu'nun katılması bizi çok mutlu etti. Sayın Abdullah Gül'e, Sayın Recep Tayyip Erdoğan'a ve Türk insanına çok teşekkür ediyorum' diye konuştu.
 ALTIN HARFLERLE
 FİLİSTİN yönetiminin BM'deki Başmüzakerecisi Saib Ureykat da, Türkiye'ye süreçteki desteğinden ötürü teşekkür etti. Abbas'la Davutoğlu birbirlerine sarıldıklarında duygulandığını, iki halkın birbirine sarıldığını hissettiğini söyleyen Ureykat 'Teşekkürler Türkiye, bize Davutoğlu'nu gönderdiniz. Türkiye'nin Filistin'in yanında sergilediği bu 'duruş' Kudüs'te mabetlere altın harflerle yazılacak. Tüm Kudüs'e, tüm Filistin'e bunu yazacağız'' dedi.
 Şimdi ne olacak?
 BM'de sadece Vatikan'ın sahip olduğu statüye gelen ikinci ülke Filistin, yeni kararla BM Genel Kurulu'ndaki tartışmalara katılabilecek. Ancak oy hakkı olmayacak. İsrail'in en önemli çekincesiyse, Filistin'in Lahey'deki Uluslararası Ceza Mahkemesi'nde savaş suçu nedeniyle dava açma hakkı.
  