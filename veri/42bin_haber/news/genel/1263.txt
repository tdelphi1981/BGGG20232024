MSN kapaniooo :(
İnternet tarihimizde önemli yeri olan Windows Live Mesenger (eski adıyla MSN Messenger) uygulaması artık son demlerini yaşıyor. Microsoft'un yazılımı Skype'a satmasıyla MSN'nin hayatımızdaki yerini hatırlayalım istedik.
 KAAN KAVUŞAN
 kaan.kavusan@aksam.com.tr
 Microsoft uzun süredir MSN yazılımına son vermeyi düşünüyordu. Dünyanın en zengin adamlarından biri olan Bill Gates, çok fazla kar getirmediğini düşündüğü yazılımı sadece şirket imajı için kullanımda tuttuklarını söylemişti.
 Hafta içinde bir başka sanal iletişim devi Skype'ın resmi blog'unda yaptığı açıklama uyarınca, MSN uygulaması Çin hariç tüm ülkelerde kapatılacak, kullanıcılar Skype uygulamasına yönlendirilecek. Biz de internet tarihimizin 'koca çınar'ı MSN ve Windows Live Messenger hayatımıza 'neler getirmiş, neler götürmüştü', bir bakalım istedik.
 ICQ EGEMENLİĞİNİ YIKMIŞTI ;)
 MSN Messenger uygulamasının ilk çıktığı yılların tartışması, yazılımın icq'yu geçip geçemeyeceğiydi. Bunları hatırlamak için Ekşi Sözlük'teki ilk mesaja dönelim; 'İzlenimlerin genelde icq'su olmayan ya da icq kullanmayı beceremeyenlerin tercihi olduğu yönünde... Başarısız.' Sonuç tabii ki MSN'nin açık ara zaferiyle sonuçlanmıştı. Bu arada icq hala var, merak edenlere duyurulur...
 CRAZY_CHOCUK_2000 :/
 Ülkemizin genelinde 'ME-SE-NE' olarak telaffuz edilen 'EM-ES-EN' alıp başını yürüdüğünde, kendi jargonunu yarattı. 'Slm', 'Mrb', 'Snne ne slk!!!' gibi cümleler ekranımızdan odamızın içine dolu. Zaman zaman Crazy_chocuk_2000@falancamail.com adresine sahip bir arkadaşımızla, zaman zamansa Ishyankhar_ApHO@falancamail.com adresine sahip hiç tanımadığımız insanlar bizleri ekledi. Biz de sorgulamadık nedenini, internet yeni bir şeydi ve demek ki 'racon' buydu. ;)
 'ASHKIMMM'
 Gözünüzde bir Angelina Jolie güzelliğine sahip olan kız arkadaşınızın net aleminde kocaman bir ergene dönüşen yüzünü görürdünüz; 'Ashkımm sen beni sevio musunnn? :(' Sizi de kayırmadık tabii ağır abiler; 'Snsiz yollar bna uçrm bebeim...' :/
 E tabi gönül meselelerimizi de buradan yaşadık bazen. İlişki bitiminde gelen uzun e-postanın yerini kısa MSN iletileri aldı. Kavgalarımızda 'smiley' denen gülen suratları kullanıyorduk, hala da kullanıyoruz. :/
 Ç ve Ş'YE ÖLÜM!!!  :(
 Bunun nedeni bilinmez tabii, ayrı bir araştırma konusu ama MSN aleminde noktası düşeni yemek kanundur. Alttan noktalı olana acımak yoktur! Ç'ler ch, ş'ler sh olur...
 I LOVE AÇILI 'FOTO' 3
 Kendini güzel göstermek isteyen kızımız, yeni bir cep telefonu almıştır. Aklına MSN'e koymak için fotoğraf çekmek gelir. Hem yeni telefonu hem de güzelliği tavan yapmalıdır çünkü. El havaya kaldırılır, bakışlar kameraya çevrilir. Açılı fotoğrafınız hazırdır.
 TİTREŞİM MESELESİ :(
 Elbette ilk çıktığında bir çocuk gibi, mekanizmayı anlama aşamasındaydık. Çok detaylı bir yazılım olmayan MSN'in her tarafını kurcalamış ve maalesef ki, titretişim göndermeyi bulmuştuk. İnternet tarihimizin en hüzünlü dönemlerinden biriydi. Çalıştığınız anda kafanızda çanların çaldığını düşünün :(.
 KIZ SOYMACA BİTTİ BEYLER :(
 Peki, gönül meselesi girer de, cinsellik girmez mi? Kimi için gönül meselesi saf, pirüpak bir olgu olsa da, kimi için cinselliğini devam ettirmenin bir yoludur. 'Kızlar mesene'niz var mı?' diye laf atıldığını duyuyordu kulaklar. Hatta bunun üzerinde ciddi ciddi servet kaybedenler, soyunan kızlara kontör yedirenler vardı, hala var!
 MİRASI DEVRALACAKLAR :D
 MSN kapandıysa da 'chat'leşme eylemi elbette devam edecek. Bir kısmımız Gtalk'a yöneleceğiz, bir kısmımızsa Skype'a. MSN kapanacak olsa da mutlaka iz bırakmış olacak.