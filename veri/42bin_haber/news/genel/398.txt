Meleklerin payını çalmak
İngiliz sinemasının özel isimlerinden, politik söylemini kattığı filmlerle ünlü olan Ken Loach bu kez bir 'kendini iyi hisset' filmi çekmişse de bu ilginç soygun hikayesinde kendine has dokunuşunu esirgememiş.
  KAAN KAVUŞAN
  kaan.kavusan@aksam.com.tr
 Sosyalist söylemiyle ön plana çıkan yönetmenlerden biri olan Ken Loach, son filmi 'The Angels' Share-Meleklerin Payı'nda da yine kendinden bekleneni yaparak, 'sokaktaki adam'ın hikayesini anlatmaya devam ediyor. Onların üzüntülerini, başlarına aldıkları belaları ve sevinçlerine parantez açarken, bir yandan ferah kadrajlarla Ada'nın görsel ve içsel resmini çiziyor.
 'The Angel's Share' hiç şüphesiz birçok Ken Loach filmine göre söylemi 'daha az' politik olan bir film. Yine fakirliğin karnından gelen karakterler var. Yine toplumsal dertler var ama bu sefer Loach, bu dertleri didaktik ve eleştirel bir tonda değil de, bireysel dertler olarak ele alıyor.
 Son anda hapse girmekten kurtulan bir zamanların şiddet düşkünü, şimdinin tövbekarı Robbie'nin yolu, kamu hizmeti cezasına çarptırılan insanları çalıştıran Harry'le kesişiyor. Harry ile kısa sürede arkadaş olan Robbie ve diğer mahkumlar viski tadımhanelerine gidiyorlar. Bir şey öğreniyorlar; çok eski zamanlarda fıçılanmış viskilerin yüzde 2'si her yıl PH oranı yüzünden kayboluyor. Buna da meleklerin payı deniyor. Filmdeki bir viski eksperi anlatıyor bunu. Ama bu, 'iyi olmaya çalışan' insanlar için 'meleklerin payı' başka bir şey. Bu pay, bir milyon sterlin eden, ender bulunan bir viski. Kendilerinin olması gereken, hayatlarını kurtaracak bir şey. Soygun fikri düşüyor akıllarına.
 Bunun Ken Loach standartlarında bir 'kendini iyi hisset' filmi sayılabileceğini söylemiştik. Buna rağmen Ken Loach bu filmi yaparken de kendi stilini sergilemekten vazgeçmiyor tabii ki. Böyle garip bir soygun bile olabildiğince gerçekçi bir şekilde resmediliyor. Espriler bile tam kararında, tam anında gelerek özellikle filmin ikinci yarısında artan mizah temasının içinde dahi gerçeklik atmosferini pekiştiriyor. 
 Loach filmde genellikle olduğu gibi yine 'yeni ve taze' yüzlerle çalışmış. Filmin başrolündeki Paul Brannigan (Robbie), ilk deneyimde gayet başarılı ve sınıfı geçiyor. Oyuncu kastının izleyici için çok tanıdık isimler olduğunu söylemek mümkün değil. Buna rağmen mütevazı oyuncu kadrosu görevini hakkıyla yapıyor.
 'HAYATA ÇALIM AT' TADINDA
 İngiltere ve İskoçya'nın içine düşmüş olduğu krizin ve isyanların etkisi sürerken Loach'un içinde mizah da olan bir hikayeye yönelmesi kimi eleştirmenler ve seyirciler tarafından eleştiriliyor. Çünkü ondan oldukça eleştirel filmler olan yeni bir 'Land and Freedom-Toprak ve Özgürlük' veya 'It's a Free World-Özgür Dünya' çekmesini bekleyen bir kesim var. Buna karşın Ken Loach'ın daha hafif hikayelerinden, Eric Cantona'yı oynattığı 'Looking for Eric-Hayata Çalım At' tadında başka bir film daha göreceğiz. Ken Loach öyle de güzel, böyle de... Komedi yaparken, üçüncü sınıf dershane filmleri çekmediğine, yine toplumsal çözümlemeci yanını ortaya koyduğuna dikkat edersek, aslında yakınacak çok da fazla bir şey yok...
 Cannes'da Jüri Özel Ödülü'nü alan 'Meleklerin Payı', özünde Britanya'ya dair bir işçi sınıfı, belki de bir 'işsizler sınıfı' hikayesi anlatıyor. Hayatını değiştirmek isteyenlerin hikayesi, viskiyle ancak bir Ken Loach filmde bir araya gelebilirdi zaten...
 BAŞI HEP BELAYA GİREN ADAM: KEN LOACH
 Ken Loach aynı filmlerinde anlattığı karakterlerin geldiği yerlerden gelen biri. Mahallesi pek zengin sayılmaz. Babası bir elektrikçi, annesiyse ev hanımı... 
 60'larda İşçi Partisi'ne giren ve 90'ların başına kadar üye kalmaya devam eden Loach, 70'ler ve 80'ler boyunca işsizlik, adaletsizlik gibi sosyalist-gerçekçi konulara eğildi. Sineması herhangi bir yürüyüşten, hatta bir açlık grevinden daha etkiliydi. Çok fazla sponsor bulamadıysa da, politik engellere takılsa da hep konuşturdu kendini Loach'un sineması. Hiç filmine gitmeyen insanlar bile tartışmaların içinde buluyorlardı kendilerini. Üç filmi soruşturma geçirdi. Bu filmlerden biri olan İngiliz maden işçilerinin şarkıları ve şiirlerini aktaran 'Which Side Are You On?-Hangi Taraftasınız?' ancak Berlin'de 'Büyük Jüri' ödülünü kazandığında yayına koyuldu. 90'lı yıllarsa politik krizlere daha fazla yüklendiği yıllardı. İrlanda özgürlük mücadelesi ve iç savaşını anlatan 'The Wind that Shake the Barley' ile 2006 yılında Cannes'da Altın Palmiye'nin sahibi oldu.
 Loach, İtalyan yeni gerçekçilik akımından etkilenmişti. Vittoria De Sica'nın 'Bicycle Thieves-Bisiklet Hırsızları' için 'Sinemanın sıradan insanlar ve ikilemleri hakkında da yapılabileceğini gösterdi bana. Filmler yıldızlar, zenginlik ve absürt maceralar hakkında bir şey değildir' diyordu.
 Çekimlerde asla sahne kronolojisini bozmayan; ilk sahneden son sahneye kadar sırayla çeken Loach, oyuncularının birçoğuna tam senaryo göstermiyor. Böylece senaryoyu yaşıyorlar. Örneğin, 'Looking for Eric'in başrolünde oynayan Steve Evets, Eric Cantona'nın gerçekten filmde oynayacağını bilmiyordu ve onu karşısında gördüğündeki şaşkınlığı kameralara yansımış, bu şaşkınlık filme dahil olmuştu.
 Loach artık 76 yaşında. Hala İngiltere'nin politikalarını eleştiriyor, Sosyalist Direniş hareketine destek veriyor. Ruslara karşı Çeçenler'den, İsrail'e karşı Filistinlilerden yana... 
 Sinema yazarı Cüneyt Cebenoyan'a Ken Loach filmleri neden izlenmeli diye sorduk ve şu cevabı aldık:
 'Ken Loach filmlerini, hayata ve dünyaya umudumuzu diri tutmak için, ezilenlerin, işçilerin, işsizlerin, kaybederken kazanan, kazanırken kaybedenlerin ve sesi pek duyulmayan insanları duymak için izlenmeliyiz.'
 VİZYON... VİZYON... VİZYON...
 Çanakkale 1915
 Ağır yenilgiler alan Osmanlı'nın Çanakkale'deki şanlı direnişi bir kez daha sinemalara konuk oluyor. Eleştirmenleri ikiye bölen filmin iyi savaş sahnelerine sahip olduğunu söyleyen de, siyasi olarak beğenmeyen de var. Şevket Çoruh, Bülent Alkış, Barış Çakmak ve Ufuk Bayraktar gibi isimler filmde yer alanlar arasında.
 ParaNorman
 Norman ölü insanların ruhlarını görebilen, onlarla konuşup iletişime geçebilen 10 yaşlarında, sevimli bir çocuktur. Bir gün yaşadığı kasabayı zombiler basar ve çok korkmuş olan kasaba halkının ondan başka yardım isteyecek kimsesi yoktur. Haftanın animasyonu...
 Oğlum Bak Git
 Bin-bir surata girdiği skeçleri ve taklitleriyle tanıdığımız Yavuz Seçkiner'in başrolünde oynadığı komedi filmi başına aksilikler gelen taksi şoförü Orhan'ın maceralarını anlatıyor.
 Paranormal Activity 4
 Birçok kişinin hiç beğenmediği, birçok kişinin de bayıldığı Paranormal Activity serisinin son filmi. Katie ve Hunter'ın yeni hayatlarında başları yine paranormal anormalliklerden sıyrılmıyor. Aynı şeyin biraz daha fazlası anlayacağınız.
 Hysteria
 Mutlu Et Beni
 2011'de çekilen İngiliz yapımı 'Mutlu Et Beni' Maggie Gyllenhaal, Johantan Price ve Hugh Dancy'yi bir araya getiriyor. 1880 yılında geçen bu romantik komedi 'vibratör'ün icadına kadar uzanan bir olaylar serisini de konu olarak kapsıyor.
  