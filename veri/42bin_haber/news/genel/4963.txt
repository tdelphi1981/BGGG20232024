Hem katil, hem pişkin
Adana'da, boşanmak isteyen eşi 22 yaşındaki Ezgi Köseoğlu'nu tabancayla başına 4 el ateş ederek öldürdüğü iddiasıyla ağırlaştırılmış ömür boyu hapis cezası istemiyle tutuklu yargılanan 31 yaşındaki Mehmet Köseoğlu, 'akli dengesi yerinde' olduğu yönünde verilen rapora itiraz etti.
 Merkez Seyhan İlçesi Dumlupınar Mahallesi'nde 22 Ağustos 2011'de meydana gelen olayda, Mehmet Köseoğlu, kendisine boşanma davası açıp evi terk eden eşi Ezgi Köseoğlu'nu, "Çocuğumuzu sana göstereceğim" diyerek çağırıp bir yakınının evine götürdü. Burada bir süre görüşen Mehmet Köseoğlu, iddiaya göre çıkan tartışma sonucunda tabancayla eşinin başına 4 el ateş edip öldürdü.
 
 OPERASYONLA YAKALANDI
 
 Evde bulunanları da ölümle tehdit ederek kaçan katil zanlısı, bir hafta sonra saklandığı evde özel harekat polislerinin de katıldığı operasyonla yakalanıp, çıkarıldığı mahkemece tutuklandı. Eşini 'kasten öldürme' suçundan ağırlaştırılmış ömür boyu, evin sahibini 'silahla tehdit' suçundan da 5 yıla kadar hapis cezası istenen sanığın yargılanmasına Adana 1'inci Ağır Ceza Mahkemesi'nde devam edildi.
 
 RAPORU KABUL ETMEDİ
 
 Geçen duruşmalarda sevk edildiği Adana Doktor Ekrem Tok Ruh Sağlığı Hastalıkları Hastanesi ile İstanbul Adli Tıp Kurumu 4'üncü İhtisas Kurulu tarafından verilen raporda ceza ehliyetinin tam olduğu bildirilen Köseoğlu'na 2009 yılında Mersin 1'inci Ağır Ceza Mahkemesi'nde 'uyuşturucu ticareti' suçundan yargılanırken sevk edildiği sağlık kuruluşundan ceza ehliyetinin bulunmadığı yönde rapor verildiği anlaşılınca mahkeme heyeti, sanığın akıl sağlığıyla ilgili çelişkinin giderilmesine karar vermişti. İstanbul Adli Tıp Kurumu Genel Kurulu'na sevk edilen Mehmet Köseoğlu'na buradan da ceza ehliyetinin tam olduğu yönünde rapor verildi. 
 
 KABUL ETMEDİ
 
 Raporları kabul etmeyen sanık Köseoğlu, 2009 yılında verilen raporun dikkate alınmasını istedi. Eşini neden öldürdüğünü de bilmediğini ileri süren Köseoğlu, "Ben planladım, tasarladım, silahla öldürdüm. Sebep bilmiyorum. Belki siz bulursunuz. Sebep arıyorum, bulamıyorum" dedi. Mahkeme heyeti, dosyadaki eksiklerin tamamlanmasına karar vererek duruşmayı erteledi.