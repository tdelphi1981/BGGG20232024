Türkiye, Eurovision'dan çekildi
Türkiye'nin, 2013 yılında İsveç'te yapılacak, “58. Eurovision Şarkı Yarışması”na katılmayacağı bildirildi.
                 TRT Genel Müdürlüğü konuyla ilgili yazılı bir açıklama yaptı. Açıklamada, "TRT'nin Avrupa Yayın Birliği üyeliği çerçevesinde iştirak ettiği Eurovision Şarkı Yarışması'na katılım kararı her yayıncı kurumun kendi inisiyatifindedir. Bu kapsamda kurumumuz, 2013 yılında İsveç'de düzenlenecek 58'inci Eurovision Şarkı Yarışması'na katılmama kararı almıştır." denildi.
                 Kararın alınmasında yarışma ile ilgili kurallarda yapılan değişikliklerin ve haksızlıkların etkili olduğu vurgulandı. 2010 yılına kadar birinciyi tamamen izleyici oyları belirlediği hatırlatılan açıklamada, "2011 yılında yapılan değişiklikle izleyici oylarının etkisi yarıya indirildi. Birincinin belirlenmesinde jürinin oyları da yüzde 50'ye çıkarıldı. Bu kararın alınmasında EBU'nun ayrıcalıklı üyesi olan Almanya, Fransa, İngiltere, İspanya ve İtalya'nın son yıllarda elde ettiği başarısız sonuçlar etkili oldu." denildi.