İlk kutlamalar Anıtkabir'de
Cumhuriyetin 89. kuruluş yıl dönümü dolayısıyla Cumhurbaşkanı Abdullah Gül başkanlığındaki devlet erkanı Anıtkabir'i ziyaret etti.
 Anıtkabir'deki tören saat 08.45'te devlet erkanının Aslanlı Yol'un başında yerini almasıyla başladı.
 Cumhurbaşkanı Abdullah Gül'ün başkanlığındaki heyet Aslanlı Yol'dan yürüyerek Türkiye Cumhuriyeti'nin kurucusu Ulu Önder Atatürk'ün mozolesinin bulunduğu bölüme geçti.
 Gül'ün, Ulu Önderin mozolesine, üzerinde Cumhurbaşkanlığı forsu bulunan kırmızı beyaz karanfillerden oluşan Türk bayrağı motifli çelenk koymasının ardından saygı duruşunda bulunuldu ve İstiklal Marşı söylendi.
 Gül ve beraberindekiler, daha sonra Misak-ı Milli Kulesi'ne geçti. Bu sırada Gül, kendisine sevgi gösterisinde bulunan öğrencilere el sallayarak karşılık verdi.
 Cumhurbaşkanı Abdullah Gül, Anıtkabir Özel Defteri'ne şunları yazdı:
 ''Aziz Atatürk; bugün önderliğinizde yüce milletimizin azim ve kararlılığıyla vücut bulan Cumhuriyetimizin kuruluşunun 89. yıl dönümünü coşku içinde idrak ediyoruz. Her alanda kapsamlı dönüşümler gerçekleştiren, demokrasisini olgunlaştıran, insan hak ve özgürlükleri konusunda büyük mesafeler alan, ekonomisini güçlendiren, yapısal reformları sürdüren bir ülke olmanın gururuyla huzurunuzdayız.
 Cumhuriyetimizi nitelikleriyle korumak ve yüceltmek, ülkemizi muasır medeniyetler seviyesinin üzerine çıkarmak için vargücümüzle çalışıyoruz. Geçen 89 yılda kat ettiğimiz mesafe, Türkiye'nin, yarınları öncü bir ülke ve cazibe merkezi olarak kucaklayacağının da işaretidir.
 Cumhuriyet bayramında millet olarak hatıranız önünde saygıyla eğiliyor, size minnet duygularımızla birlikte şükranlarımızı sunuyoruz. Ruhunuz şad olsun.''
 Gül'ün, Anıtkabir Özel Defteri'ni imzalamasının ardından tören alanındaki Türk Silahlı Kuvvetleri mensupları ve öğrenciler, Atatürk'ün mozolesinin önünden saygı geçişi yaptı.
 Anıtkabir'deki törene, TBMM Başkanı Cemil Çiçek, Başbakan Recep Tayyip Erdoğan, Anayasa Mahkemesi Başkanı Haşim Kılıç, Genelkurmay Başkanı Orgeneral Necdet Özel, CHP Genel Başkanı Kemal Kılıçdaroğlu, Yargıtay Başkanı Ali Alkan, Danıştay Başkanı Hüseyin Karakullukçu, Bakanlar Kurulu üyeleri, MHP Genel Başkanı Devlet Bahçeli, kuvvet komutanları, yüksek yargı mensupları, milletvekilleri, bazı siyasi parti temsilcileri ile diğer askeri ve mülki erkan da katıldı.
 AA