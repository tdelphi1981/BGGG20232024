'Türkiye'nin burada ne işi var'
Dünya Ekonomik Forumu'nun yıllık toplantısı için İsviçre'nin Davos kentinde düzenlenen bir oturuma Uluslararası Çalışma Örgütü (ILO) Başkanı Guy Ryder'in Türkiye ile ilgili sözleri damgasını vurdu. Ryder, ekonomik kırılganlığın konu alındığı panelde, "Türkiye'nin burada ne işi var" dedi.
Panele Başbakan Yardımcısı Ali Babacan, Uluslararası Çalışma Örgütü (ILO) Başkanı Guy Ryder, İzlanda Cumhurbaşkanı Olafur Raghur Grimsson, Malezya Başbakanı Necib Abdülrezzak ve Çinli akademisyen Li Daokui katıldı.   
Moderatörlüğünü El Cezire sunucusu Kemal Santamaria'nın yaptığı panelde konuşmacılarından Uluslararası Çalışma Örgütü (ILO) Başkanı Guy Ryder, Moderatöre Eğer bu oturumda gerçekten ekonomik kırılganlığa odaklanmak istediysen panelistleri büyük ölçüde yanlış seçmişsin. Türkiye ve İzlanda'nın kırılganlıkla ne alakası var, konuyla örtüşmüyor" dedi. 
Davos'ta bulunan Babacan, Türkiye'nin küresel krizde başarı formülünü de açıkladı. Babacan, Küresel krizle birlikte birçok ülkeyi borç krizine sürükleyen kamu harcamalarını artırma tuzağına düşmek yerine bütçe dengelerini bozmadan ekonomiye güven sağladıklarını, büyümeyi ağırlıklı olarak özel sektör eliyle gerçekleştirdiklerini ve istihdamı teşvik ettiklerini söyledi. 
BABACAN: 'GÜVEN'İ SAĞLADIK 
"Ekonomik Kırılganlık ve Tehlikeleri" başlıklı panelde ekonomik toparlanma ve işsizlikle mücadele tedbirleri tartışıldı. Babacan, paneldeki konuşmasında Türkiye'nin küresel krizin başlangıcından itibaren ekonomik politikalarının merkezine "güven" kavramını yerleştirdiğini, tüketici güvenini ve özel sektöre ve bankalara güveni sağlamaya öncelik verdiğini söyledi. "Eğer bir ülkede kamu borcu endişe kaynağıysa sadece daha fazla kamu harcaması işe yaramayacaktır. İlave harcamayla hedeflenen ekonomik canlanmadan daha fazlası, oluşacak güven kaybıyla eriyip gidecektir" diyen Babacan, bu nedenle krizde harcamaları artırmaktansa kemerleri sıkı tutmayı tercih ettiklerini ifade etti. 
4.6 MİLYON EK İSTİHDAM SAĞLANDI 
Türkiye'nin son 3 yıldaki hızlı ekonomik büyümesinin ağırlıklı olarak özel sektör eliyle sağlandığını ve hazineye yük binmemesi için büyük altyapı yatırımlarında yap-işlet-devret modelini tercih ettiklerini söyleyen Babacan, bu süreçte istihdamı kamunun katkısıyla ve vergi avantajlarıyla teşvik ettiklerini ve işsizlere mesleki eğitime ağırlık verdiklerini, uyguladıkları politikalar ve hızlı ekonomik büyüme sayesinde ILO verilerine göre küresel krizin başlangıcından itibaren işsizliği en hızlı düşüren ülkelerden biri olduklarını ve 4,6 milyon ilave istihdam sağladıklarını belirtti.