Şemdinli'de hain saldırı: 1 çocuk öldü, 18 yaralı
Şemdinli'de özel harekat polislerini taşıyan zırhlı aracın geçişi sırasında patlama meydana geldi. 15 yaşındaki Faris Demircan öldü, 18 kişi yaralandı
 Yaşar KAPLAN / HAKKARİ
 Hakkari'de Şemdinli ilçe merkezinin girişinde terör yine can aldı. Eski polis noktasının yakınında saat 17.00 sıralarında bomba yüklü araç patlatıldı. Özel harekat polislerinin zırhlı aracla geçişi sırasında yaşanan olayda, ilk belirlemelere göre, 15 yaşındaki Faris Demircan yaşamını yitirdi. Aralarında polis ve sivillerin bulunduğu 18 yaralı ise Yüksekova Devlet Hastanesi'ne kaldırıldı. 
 BÖLGEDE yoğun güvenlik önlemleri alınırken, Şemdinli Belediye Başkanı Sedat Töre 'Merkezde büyük bir patlama meydana geldi. Patlama nedeniyle ilçede elektrikler kesildi' dedi.
 AYNI YERDE İKİNCİ OLAY
 Patlamada yaralananların çoğunun bir halı sahadaki düğünden çıkan vatandaşlar olduğu öğrenildi. Aynı noktaya 12 Eylül 2011 günü de terör örgütü saldırı düzenlemişti. Yine bir düğün sırasında yaşanan olayda 1 polis ile 1 asker şehit olmuş, 3 kişi de yaşamını yitirmişti.