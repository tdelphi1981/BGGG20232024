Facebook'taki anılara 'Güneş' güvencesi
GÜNEŞ Sigorta, yeni uygulaması Güneş Sigorta Facebook Sigortası ile kullanıcıların anılarını 1 yıl süresince ücretsiz olarak güvence altına alıyor. Uygulama, Facebook kullanıcılarına hesaplarını, üye oldukları ilk gün itibarıyla arşivleyerek koruma imkanı sunuyor.
 Kullanıcılar ayrıca Güneş Sigorta Facebook Sigortası'na ait bir de sertifikaya sahip oluyor. Güneş Sigorta Kurumsal İletişim Müdürü Arzu Tan, 'Sosyal ağlar artık hemen hemen herkesin günlük hayatının ayrılmaz bir parçası haline gelmiş durumda. Yaşamımızın en özel anlarını bu ağlar aracılığı ile sevdiklerimizle paylaşıyoruz. Bu da hepimizde, hesabımızın tanımadığımız kişilerce ele geçirilmesi ve o güne kadar yapmış olduğumuz tüm paylaşımlarımızın yani anılarımızın kaybolması ihtimaline karşı bir korku yaratıyor. Bu nedenle Güneş Sigorta olarak, Facebook kullanıcılarına özel, hem hesaplarını güvence altına alabilecekleri hem de eğlenceyi yaşayabilecekleri bir uygulama geliştirdik. Uygulamamız, hesabın ele geçirilmesini engelleyemiyor ancak böyle bir durumla karşı karşıya kalındığında kullanıcılara anılarına yeniden kavuşma imkanı sunuyor. Hedefimiz, Türkiye'deki 32 milyon Facebook kullanıcısını Güneş Sigorta Facebook Sigortası ile tanıştırarak hem eğlence hem de güven sunmak' dedi.