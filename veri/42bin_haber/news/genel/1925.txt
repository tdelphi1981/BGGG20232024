Komisyon kuruldu 10 kişilik liste genişleyebilir
Başbakan Erdoğan, sadece terör değil, yolsuzluk dosyalarını da inceleyecek bir komisyon kurulması için kurmaylarına talimat verdi
 Hakkı KURBAN- Ebru Toktar ÇEKİÇ / ANKARA
 Başbakan Erdoğan başkanlığında yapılan 'Değerlendirme ve İstişare Toplantısı'nın basına kapalı bölümünde Meclis çalışmaları ve dokunulmazlık konuları ele alındı. Bakan ve milletvekillerinin, görüşlerini paylaştığı toplandıda, Erdoğan'ın talimatıyla bir de komisyon oluşturuldu. Buna göre, Siyasi ve Hukuki İşlerden Sorumlu Genel Başkan Yardımcısı Mehmet Ali Şahin koordinasyonunda, grup başkanvekilleri ve milletvekilleri ortak bir çalışma yürütecek. Sadece terör değil, yolsuzluk dosyalarının da kapsama alınıp alınmayacağı incelenecek. 10 vekil dışında milletvekilleri hakkında da dokunulmazlıkların kaldırılmasının da gündeme gelebileceği belirtiliyor. 
 ORTAK HAREKET ÖNEMLİ
 Değerlendirme toplantısında öne çıkan diğer ayrıntılar şöyle: 
 - BAŞBAKAN Yardımcısı Bülent Arınç, dokunulmazlık oylaması konusunda grup kararı alınmayacağı ancak ortak hareket edilmesinin önemli olduğu yönünde değerlendirme yaptığı belirtildi. 
 - AB Bakanı Egemen Bağış'ın da 'Dokunulmazlıkların kaldırılması yönünde karar alınırsa, AB sürecinden dolayı en zorda kalan ben olurum. Bunu, AB'ye iyi anlatmamız gerekiyor. Ancak Türkiye'nin hassasiyetleri önemli' dediği kaydedildi. 
 - TOPLANTIDA söz alan Van Milletvekili Burhan Kayatürk'ün, 'KCK operasyonları sonrası BDP'li belediye başkanlarının tutuklanması nedeniyle ilde oylarımız düştü. 2009 seçimlerinde kazanılan 20 belediyeden 13'ünü kaybetmiş görünüyoruz. 
 Dokunulmazlıklar kaldırılırsa, bu çok daha etkili olabilir' görüşünü paylaştığı iddia edildi. 
 İKNA DEĞİL, İSTİŞARE
 - ANKARA Milletvekili Haluk Özdalga'nın da, 'Dokunulmazlıkların kaldırılma gerekçeleri iyi anlatılamazsa, bu PKK'nın eline koz verir. Dikkatli hareket edilmeli' uyarısını yaptığı kaydedildi. 
 - TOPLANTIDA milletvekillerine 'Bu bir ikna toplantısı değil, istişare ve değerlendirme toplantısı' bilgisinin de verildiği belirtildi. 
  