Kaymakam'dan tek tip kıyafet devrimi
Mersin'in Toroslar Kaymakamı Kaya Çıtak'tan tartışılacak talimat... İlçesindeki okullarda tek tip kıyafet devrimi yapmak isteyen Kaymakam, 'Öğretmenler beyaz önlük, güvenlik görevlileri siyah, temizlik işlerinde görevli erkekler mavi, kadınlar ise pembe önlük giyecek' dedi
 Bülent ŞANLIKAN / İSTANBUL
 Mersin'in Toroslar İlçesi Kaymakamı Kaya Çıtak'tan ilginç uygulama... Çıtak, Toroslar İlçe Milli Eğitim Müdürlüğü'ne hitaben 10 Ekim 2012'de gönderdiği 'Kıyafetler hakkında' konulu yazıda, ilçede kıyafet değişikliğine gidilmesini istedi. Öğretmenlerin beyaz önlük giymesini isteyen kaymakam Çıtak yazısında 'İlk ve Ortaöğretim Kurumlarımızda öğretmenlerimiz çeşitli şekillerde kıyafetler giymekte çoğu zaman öğrenci velisi, ziyaretçi, temizlikçi ayrımı tarafımızdan yapılamamaktadır' ifadelerini kullandı. 
 
 RENKLER İLE AYIRT EDİLECEK
 Uygulamanın öğretmenlerin saygınlığını artırmak ve diğer görevlilerden ayırt edilmesini sağlamanın yanı sıra farkındalık yaratmak amacıyla gerekliliğini vurgulayan Kaymakam Çıtak yazının devamında, 'Öğretmenlerimizin okullarımızda beyaz önlük giymesi, ayrıca okulların giriş kapısındaki güvenlik görevlilerinin siyah, temizlik işlerinde görevli olarak çalışan erkeklerin mavi, kadınların ise pembe önlükle çalışması sağlanacaktır' dedi. 
 
 BELDEN KUŞAKLI, ÇİFT CEPLİ ÖNLÜK
 Kaymakamın kuralların titizlikle uygulanmasını istediği yazıda, öğretmen kıyafeti de tanımlanıyor. Buna göre sol yakada mavi kart üzerinde öğretmenin adı soyadı, ne öğretmeni olduğu beyaz önlüğün ise belden kuşaklı, çift cepli olması gerektiği vurgulanıyor.
 ÖĞRETMENLER İKİYE BÖLÜNDÜ
 Geçtiğimiz hafta başlayan uygulama nedeniyle öğretmenler ikiye bölündü. Bazı öğretmenler uygulamanın olumlu olduğunu düşünürken bazıları ise uygulamaya karşı çıktı. Öğretmenlerin karşı çıkması üzerine talimatın üzerinden bir hafta geçmesine rağmen henüz hiçbir okulda uygulama başlayamadı.
  