Baydemir'e jet soruşturma!
Polislere "Faşistler, Allah sizi kahretsin" diyen Osman Baydemir hakkında soruşturma başlatıldı.
 Diyarbakır'da cezaevlerindeki açlık grevlerine destek amacıyla Cumartesi günü yaşanan olaylarda polis müdürlerine hakaret ettiği gerekçesiyle Büyükşehir Belediye Başkanı Osman Baydemir hakkında Diyarbakır Cumhuriyet Başsavcılığı tarafından inceleme başlatıldı.
 Diyarbakır’ın İstasyon meydanında geçen cumartesi günü yapılmak istenen mitinge Valilik tarafından izin verilmemesi nedeniyle BDP İl Başkanlığı, Batıkent kavşağı ve Diyarbakır Valiliği önünde gerginlik yaşandı. BDP Genel Başkanı Selahattin Demirtaş, Demokratik Toplum Kongresi Genel Başkanı ve Mardin Bağımsız Milletvekili Ahmet Türk ile BDP’li miletvekilleri ve Belediye Başkanlarının da destek verdiği eylemlerde Diyarbakır Büyükşehir Belediye Başkanı Osman Baydemir, polis müdürlerine yönelik sarfettiği sözler dikkati çekti. Diyarbakır Valiliği önünde kendisini engellemek isteyen polis müdürlerine yönelik "alçaklar, faşistler, Allah belanızı versin" diye bağıran Baydemir hakkında Diyarbakır Cumhuriyet Başsavcılığı tarafından inceleme başlatıldı. İncelemenin ardından Başsavcılık soruşturma açılmasına gerek görürse, İçişleri Bakanlığı’ndan izin talebinde bulunacak.