Artık onun 11 milyonu var
Milli Piyango Yılbaşı Özel Çekilişi'nde ikramiye kazanan 4 talihliden ilki belli oldu...
 Adana'da satılan bileti alan talihlinin Mersin'de özel güvenlik görevlisi evli bir çocuk babası Şahin Özdemir olduğu ortaya çıktı. Biletlerini gazeteden kontrol eden Özdemir'in büyük ikramiyenin ortağı olduğunu öğrendikten sonra sevinçten baygınlık geçirdiği, kendine geldikten sonra güvenli olması için çağırdığı polislerin eşliğinde notere giderek biletin kendine ait olduğunu tescil ettirdiği öğrenildi.
 KAZANLI Mahallesi'ndeki iki katlı evde oturan 7 çocuk babası 55 yaşındaki Ökkeş Özdemir ise ikramiyenin oğlu Şahin Özdemir'e isabet ettiğini doğruladı. Çocuklarını yoksulluk içinde büyüttüğünü belirten baba, 'Kan davası nedeniyle 15 yıl önce Gaziantep'ten Mersin'e göç ettik. Sonra kan davasını bitirdik ama yaşamımıza Mersin'de devam ettik. Çok sıkıntılar çok zorluklar çektik' dedi. ARZU BARLAS