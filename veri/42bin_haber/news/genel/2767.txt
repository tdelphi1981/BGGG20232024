Türkiye'nin altın ithalatı patladı
Türkiye'nin altın ithalatı İran'ın Türkiye'den yaptığı altın alımlarının yıl içinde keskin şekilde artmasına bağlı olarak 2012'de önceki yıla göre yüzde 51.5 artarak 120.78 tona yükseldi.
Yürüttüğü nükleer program nedeniyle ABD ve Avrupa'nın yaptırım uyguladığı İran, bankacılık sektörü üzerindeki yaptırımlar nedeniyle Türkiye'ye ihraç ettiği gazın bedelini TL olarak alıyor ve kendisine ödenen TL'yi altına çeviriyor. İran, kuryelerle Dubai'ye gönderdiği bu altını daha sonra ülkeye sokuyor.  
ABD'de şu anda tasarı aşamasında olan yeni bir yaptırım ise İran'ın doğalgaz ödemeleri ile altın almasını engellemeyi hedefliyor. 
İstanbul Altın Borsası (İAB) verilerine göre altın ithalatı Aralık ayında ise bir önceki aya göre yüzde 15.2 düşüşle 3.58 ton olarak gerçekleşti. Altın ithalatı Kasım 2012'de 4.22 ton, 2011'in Aralık ayında ise 2.33 ton olmuştu. 
Altın ithalatı 2011 yılının tamamında ise 79.7 ton olarak gerçekleşmişti. 
Bu yılki ithalat artışının en önemli nedeninin İran'a altın ihracatı olduğunu söyleyen altın piyasaları uzmanı Mehmet Ali Yıldırımtürk, "Başta Dubai olmak üzere körfez ülkelerine altın ihraç ettik. Bu altınların bir kısmının içeride üretilen ya da yastık altından gelen altınlar olabileceği gibi daha ziyade ithal ettiğimiz altınlardan olduğunu biliyoruz" dedi ve şöyle devam etti: 
"İran'ın AB'de uygulanan petrol alım ambargosu nedeniyle bölge ile ticareti oldukça sınırlı. Dolayısıyla İsviçre'den temin edeceği altını aynı fiyatla ya da çok az farkla Türkiye'den temin etme imkanı var. Özellikle ABD'nin para transferi konusunda uyguladığı ambargo ile de beraber bir kısmı muhasebat sistemiyle bir kısmı fiziki olarak İran'a altın ihraç edildiği biliniyor. Bir diğer faktör ise Türkiye'de rafineri teknolojisinin çok gelişmiş olması. Halihazırda faaliyet gösteren üç rafineri Londra Metal Borsası sertifikası da almış durumda. Dolayısıyla üretilen mal sadece Türkiye'de değil dünyanın her yerinde geçerli. Bu nedenle daha kısa vadeli rafinaj yapılabildiği için de dış ülkelerden rafine edilmek üzere hurda altın girişinin de çoğaldığını görüyoruz." 
İç talep tarafında ise fazla bir tüketim olmadığını, altın fiyatlarının yüksek seyri nedeniyle zaman zaman kuyumcuların çeyrek altın satmakta bile zorlandığını söyleyen Yıldırımtürk, aksesuar olarak bakıldığında satışların 14 ayar hatta 8 ayara kadar düştüğünü belirtti. 
İthalat rakamlarında İran'ın talebinin belirleyici olacağını söyleyen Yıldırımtürk, bu talebin bir miktar zayıflayabileceğini ve altın ithalatının bu yıl 2012 seviyelerine yakın ya da biraz daha altında olabileceğini belirtti. 
Spot altının ons fiyatı  6 Eylül 2011'de tarihi rekor olan 1,920.30 dolara yükselmişti. Bu yıl en yüksek seviyesine 1,795.69 dolar ile 5 Ekim'de ulaşan spot altın, bugün saat 1551 itibariyle 1,675.80 dolar civarında seyrediyor. 
Elektronik Bilgi Merkezi tarafından sağlanan Kapalıçarşı Ayaklı Borsa verilerine göre aynı saat itibariyle 24 ayar altının gram fiyatı 96.03 TL seviyelerinden işlem görüyor.  
 