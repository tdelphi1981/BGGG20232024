Okulda katliam
ABD'nin Connecticut eyaletinde bir ilkokulu basan saldırgan ölüm saçtı. Ortalık kan gölüne dönerken, 20'si çocuk 27 kişi hayatını kaybetti. Vahşetin ardından 24 yaşındaki katil intihar etti
 
 ABD yine okul vahşetiyle sarsıldı...  Connecticut eyaletinin Newtown kentinde annesinin öğretmenlik yaptığı Sandy Hook İlkokulu'nu basan 24 yaşındaki saldırgan katliam yaptı. 5-7 yaşlarındaki 20'si çocuk, çoğu öğretmen 27 kişi hayatını kaybetti. Vahşetin ardından 24 yaşındaki Ryan Lanza isimli saldırganın intihar ettiği bildirildi. Dün sabah saat 09.40'da yaşanan katliamın ardından olay yerinde iki otomatik tabanca bulundu. 
 100 EL ATEŞ ETMİŞ
 GÖRGÜ tanıkları; silahlı saldırganın yaklaşık yüz el ateş ettiğini, 600 öğrencisi bulunan okulda büyük panik yaşandığını söyledi. Polis, saldırganın annesini öldürmek için okula gelmiş olabileceğini söyledi. Saldırganla bağlantısı olabileceği iddiasıyla ikinci bir kişinin gözaltına alındığı ve sorgusunun sürdüğü öğrenildi. Olayın ardından Başkan Barack Obama, ölenlerin ailelerine başsağlığı diledi. Ülkede büyük bir trajedinin yaşandığını söyleyen Obama, gözyaşlarını tutamadı.