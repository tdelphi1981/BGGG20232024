Teröre karşı Siirt modeli
Teröre karşı dağda amansız bir mücadele sürüyor. Şehirde ise gençlerin örgüt kıskacından kurtarılması için peş peşe projelere imza atılıyor. Yeni konseptin özeti bu. İşte Siirt'te yaşananlar...
 Devrim TOSUNOĞLU
 Gençler ve çocukları, terör örgütü PKK'dan korumak için Siirt'te yürütülen projeler, Güneydoğu'da değişen iklimin de bir göstergesi. Bölgede, asker operasyonları kar-kış demeden aralıksız sürdürüyor. Şehirde ise gençlerin terör kıskacına girmemesi ve geleceğe hazırlanmaları için büyük mücadele veriliyor. Bu kapsamda binlerce çocuk Batı ile kaynaştırıldı. Eğitim desteği sunuluyor, sosyal alanlar, aktivite imkanları oluşturuluyor. İki yılda iletişime geçilen öğrenci sayısı 34 bin. Öğrenciler için bilişim ve teknoloji sınıfları kuruldu. SBS ve üniversiteye hazırlık kursları açıldı. Dersleri Eğitim Fakültesi mezunu polisler verdi. İl genelinde başarı oranı yüzde 80. Polis şimdi de öğrencileri 45 günlük İngilizce kampa götürecek. Öğrenciler Batı illerindeki tarihi ve turistik yerlere de götürülüyor. Siirt Emniyet Müdürlüğü Toplum Destekli Polis Şube Müdürlüğü tarafından 'Güvenli Hayat ve Güvenli Gelecek için Çocuk ve Gençleri Sosyal Koruma ve Destek Programı' (ÇOGEP) kapsamında hayata geçirilen projeler şöyle:
 - SİİRT Emniyeti, 2011 yılında yaklaşık 14 bin, 2012 yılında ise yaklaşık 20 bin öğrenciyi  ziyaret etti. Emniyet bünyesinde bilişim sınıfı kuruldu. Yüzlerce öğrenci sınıftan yararlanıyor. 
 EMNİYETTE DERSHANE
 - Dershaneye gidemeyen ve maddi imkanı olmayan çocuklar için  emniyet içerisinde dershane kuruldu. Eğitim fakültesi mezunu polisler, Matematik, Fen, Türkçe ve Sosyal Bilgisi dersleri veriyor. Öğrenciler üniversite ve SBS'ye hazırlanıyor. 2011'de 117 öğrenciye ders verilmiş ve yüzde 80'i üniversiteyi kazanmış. Bu yıl eğitim gören öğrencilerin sayısı 145.
 ÇOCUK GELİNE KARŞI
 - ÇOCUK yaştaki kızların evlendirilmesi ve küçük çocukların istismarı, çok eşlilik, ailelerin bakamayacakları kadar çok çocuk sahibi olmaları gibi sorunlara karşı çalışmalar yürütüldü. Bölgede yaşayan kadınların sosyal hayatta ve ailedeki konumu nedeniyle 900 öğrenci ve ailesiyle görüşüldü. Ailelere bu konularda eğitim veriliyor.
 - SOSYAL barış başlıklı proje kapsamında 2011 ve 2012 yılları içerisinde Batman, Bingöl, Bitlis, Diyarbakır, Hakkari, Mardin, Muş, Siirt, Şanlıurfa ve Van'dan 600 öğrenciye İngilizce kursu verildi. Siirt Emniyeti her yıl 45 öğrenciye de kendi bünyesinde İngilizce eğitimi veriyor. Gelecek yıl ise Bursa'da 100 öğrenci için İngilizce kampı düzenlenecek. 
 ÜNİVERSİTELİ DESTEK
 - SİİRT Üniversitesi Sosyal ve Kültürel Gelişim Topluluğu da projeye destek veriyor. Öğrencilere sosyal ve kültürel etkinliklerle yardımcı olunuyor.
 Ağlatan mektup
 Size borçluyum sınavı kazanacağım
 ÇANAKKALE gezisinde ilginç bir olay yaşanmış. Terör örgütü geçen yıl Batman'da komiser yardımcısı Adem İlkkılıç'ı şehit etmiş, üç PKK'lı ölü ele geçirilmişti. İstihbarat, öldürülen terorist R.A'nın kızının kırsala götürüleceği bilgisini aldı. Kürtçe dil bilen polisler 16 yaşındaki S.A. ile irtibata geçti. S.A. polisin yakın ilgisi sonrası karardan vazgeçti. Projeye dahil edilen S.A., Çanakkale gezisine götürüldü. Gezi sonrası dönemin Emniyet Müdürü Recep Güven'i ziyaret eden genç, 'Dünyamı değiştirdiniz. Çanakkale'de hayatı gördüm' dedi. Bir diğer genç kız ise Y.G. Ablası dağda. İki kardeşi de örgüte yardımdan tutuklu. 16 yaşındaki genç kız Çanakkale dönüşü polise yazdığı mektupta 'Teşekkürümü size nasıl söyleyeceğimi bir türlü bilemiyorum. Size borcum var. Bakın borç diyorum. Yaptığınızı bize kimse yapmazdı. Bu borcumu size SBS'de başarılı olarak ödeyeceğim' dedi.
 Kürtçe türküye Paşa eşlik etti, heyecanım geçti
 AKŞAM dün manşetten Siirt'te yaşanan durumu özetleyen bir fotoğraf yayınlamıştı. O fotoğrafta vali, tugay komutanı, alay komutanı, Siirt ve Diyarbakır emniyet müdürlerinin bulunduğu masada, Türkçe, Kürtçe ve Arapça şarkılar söyleyen Siirtli genç kızlar vardı. O kareye giren kızlardan biri 19 yaşındaki Sercan Eren. Ailesinin 22 çocuğundan biri. Emniyetin 'Tillo'nun Güveni Projesi'yle üniversiteye hazırlanan 112 kız arasında. O anı şöyle anlatıyor: Kürtçe türkü söylerken önce çok heyecanlandım, sesim kısıldı. Ama geçmişte yasak olan Kürçe türkülere vali ve paşa eşlik edince heyecanımı yendim. Onların türkülerimize eşlik etmesi değişimin en büyük göstergesi. Geleceğe daha umutla bakıyoruz.  Suat BİLİM
  