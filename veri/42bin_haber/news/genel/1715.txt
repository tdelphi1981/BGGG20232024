Kocaman fena patladı
Fenerbahçe'nin teknik direktörü Aykut Kocaman, Gençlerbirliği karşılaşmasının ardından açıklamalarda bulundu. Kocaman'ın basın toplantısında en dikkat çeken ise bir gazetecinin sorusuna, "Bu soruları başka birine sorduğunuzda da umarım muhattap bulursunuz." sözleri oldu.
Fenerbahçe Teknik Direktörü Aykut Kocaman, Gençlerbirliği'ni 4-1 yendikleri maçı, ikinci yarıda adeta vites büyüterek, başarılı bir mücadele örneği sergileyerek kazandıklarını söyledi. 
Kocaman, maçın ardından düzenlenen basın toplantısında, ilk yarıda 1-1'lik eşitliği sağladıkları golün geç de olsa kendilerini maçın atmosferine soktuğunu anlatarak, şunları kaydetti: Zorlu bir haftayı geride bıraktık. Eskişehirspor ve Olympique Marsilya maçlarının arkasından zorlu bir rakiple karşılaştık. Rakibi baskıyla zorlayan ve çok hızlı oyuncularıyla ataklar geliştirebilen bir takım. Açıkçası bu durum maç öncesi hem beni hem takımımızı endişelendiriyordu. Yapmamız gereken en önemli şey, zihinsel, biraz da fiziksel yorgunluğu ortadan kaldıracak toplam enerjiyi sağlayabilmekti. Başta biraz sıkıntı çektik. Sadece bize ait oyun değil futbol. Rakip de var. Durumumuzu iyi gözlemlemiş ki doğru işler yapıp öne de geçtiler. 25 ve 30. dakikalardan sonra oyunumuzu biraz daha sertleştirdik. Rakip sahaya gitmeye başladık. Attığımız gol açıkçası bizi maç atmosferine geç de olsa soktu. İkinci yarıda vites büyütmüş bir Fenerbahçe vardı. Bütün oyuncularımı kutluyorum. Başarılı bir mücadele örneği verdiler. 
 
Tahkim Kurulu kararları 
 
Aykut Kocaman, TFF Tahkim Kurulu'nun kendisine ve futbolcu Caner Erkin'e verilen cezalarla ilgili kararı hakkında, şu yorumu yaptı: Gerekçeyi bilmiyorum. Ceza verilecekse ve açıklamalarım da kurallara aykırıysa..., ki çok da emin değilim bu konuda, çünkü bir fotoğrafı çekmeye çalıştım. Bu arada Gençlerbirliği kulübünün yaptığı açıklamayı da açıkçası anlayabilmek mümkün değil. Benim bu maç aklımın ucundan bile geçmemişti. Ama tahmin ediyorum, onlar bu maçı düşünerek bu açıklamayı yaptılar. Kullandıkları kelimeyi söylemek istemiyorum şu anda. Bence eğer ortada bir ceza olacaksa, olmayan bir şeyden dolayı bu oyuncu cezalandırılmamalıydı. Eğer kurallara aykırılık varsa, benim cezalandırılmam doğru bir karar olurdu. Şunu atlıyoruz hala. Hakem orada hakem hatası yapmadı. Görmediği şeyle ilgili ön yargılı bir karar verdi. 'Bunu bu oyuncu söylemiştir' diye düşündü. Bunun çok vahim bir durum olduğunu Türk futbolunu yönetenlerin de anlaması gerekiyor. Bir hakem bir ses duyuyor, arkasında ne olduğunu bilmeden, 'Bu söylemiştir' diyor içinden ve kırmızı kart gösteriyor. Anlatmaya çalıştığım buydu. 
 
Hakem ölçüyü kaçırdı 
 
Kocaman, bu akşamki maçta hakem kararlarına futbolcuların ve kendisinin çok itiraz ettiğinin ifade edilmesi üzerine, hakem Yunus Yıldırım'ın zaman zaman saha içinde ölçüyü kaçırdığını savundu. Hakem sanki özellikle ilk yarıda, geçen hafta Gençlerbirliği Kulübü'nün benim soyadımdan esinlenerek verdiği cevabın bir şeyi gibiydi, hani 'Ezilmem, doğru bildiğimi çalarım' gibi. Keşke doğru bildiklerini çalsalar. Sonra ölçüyü kaçırdı. 4. hakeme de söyledim. Zaman zaman Gençlerbirliği lehine durumları da atlamaya başladı. Çünkü ölçüyü kaçırdı. Çok net bir şekilde oyun içinde görünüyordu. İstediğim tek şey, her takım adına mümkün olduğu kadar, yüzde 100z eşitlik olmadığını bilmekle beraber, yüzde 100 eşitlik. Anlık karar veriyorlar, saygı duyuyorum. O yüzden çok fazla rencide edecek şey yapmamaya gayret ediyorum saha kenarında. Öbür taraftan bir kulüp, sanki bir hafta sonrasını düşünüyormuşum gibi aklımda bile yokken bir açıklama yapıyor. Diğer taraftan hakemlerimiz, bugünkü maçta olduğu gibi, önce şöyleyim böyleyim gibi duruyor, sonra dağılıyor, rakip takım adına yanlış kararlar vermeye başlıyor. Yanlış olan bu esasında. 
Kocaman, kendisine yönelik Oyunu okuyamıyor yönündeki eleştirilere bir yanıtı olup olmayacağı sorusuna da, Hiçbir cevabım yok. Ülkemizde hayat da böyle futbol da böyle akıyor. Ben yine doğru bildiğimi, gördüğümü yapmaya çalışacağım. Bazen okuyamayacağız, bazen okuyor gibi olacağız. En azından ben aynaya bakıp özeleştiri yapıyorum. Bu eleştiri yapanların da biraz özeleştiri yapmalarını istemek gibi masumane bir talebim var. Ama hiçbir zaman da yerine gelmeyeceğini biliyorum yanıtını verdi. 
 
Elde ettiğimiz tek şey Avrupa Ligi'nde gruptan çıkmak 
 
Kocaman, Beklenen Fenerbahçe geliyor mu? şeklindeki soru üzerine, şu ana kadar elde etikleri tek şeyin UEFA Avrupa Ligi'nde gruptan çıkmak olduğunu, ligdeki son 4 haftalık periyotun büyük önem taşıdığını kaydetti. 
Takımıyla ilgili değerlendirmeyi lig arasında yapmanın daha doğru olacağını aktaran Kocaman, şöyle konuştu: 
Şu ana kadar elde ettiğimiz tek şey, Avrupa Ligi'nde gruptan çıkmak. 4 haftalık bir periyot var. İçinde turlarla gelecek Türkiye Kupası'nı da barındırıyor. Önce şunu söylemem gerekiyor. İlk yarı itibarıyla 4 maçı maksimum puanla bitirmek temel amacımız. Sonra belki sezon değerlendirmesi yapabiliriz. Bu sene bir takım şeyler için geç kaldığımızı her zaman dile getirdim. Artık tamamen lige çok yüksek bir yoğunlukla hazırlanma dönemindeyiz. Şimdi bunu değerlendirmek amacındayız. Takımla ilgili tarafları, lig arası değerlendirmesi yaparak söylemek daha gerçekçi olacak. Şu ana kadar elimizde sadece Avrupa Ligi'nde grubumuzu birinci sırada bitirmiş olmak var. 
Ligde ilk yarı bitmeden liderlik hedefleri olup olmadığı yönündeki soruya da Aykut Kocaman, Bu sene özellikle bunun sinyallerini veriyordu lig. Ama sene bu anlamda zirve yaptı. Puan kayıplarının ortalamanın çok üzerinde olduğu bir lig olarak görünüyor. Dolayısıyla bizim adımıza 4 maçta puan kaybı ne kadar mümkünse, eğer biz 4 maçı kazanırsak, rakiplerimiz adına da çok mümkün. Yüksek bir olasılık olarak görünüyor, ancak bu maç kazanmaya bağlı yanıtını verdi. 
KOCAMAN'IN O SÖZLERİ

Aykut Kocaman'ın maçtan sonra en çok konuşulan açıklaması "Aynı soruları bana soruyorsunuz, başka yerlerde de bu sorulara muhattap alabilirsiniz umarım." açıklamaları oldu. 
Kocaman bir gazetecinin, "Gökhan Gönül'ün maçtan sonra yaptığı açıklamalar ortada. Ev sahibi takımın oyuncuları bazen tribünleri galeyana getirebiliyor. Hakemi etki altında bırakabiliyor. Gökhan Gönül'ün itirafından ne çıkartıyorsunuz" şeklindeki sorusuna şu cevabı verdi.
"Duymadım, dinlemedim. Ancak böyle sorulara ben genel olarak, sonuçta insanız, %99 kendi düşüncelerimi duygularımı bana sorabiliyorsunuz, cevap da alıyorsunuz. Başka yerlerde de aynı sorulara muhattap bulursunuz umarım." ifadelerini kullandı.

Kocaman ayrıca sezon başında antrenör takımı olmak istediklerini söylediğinin hatırlatılması üzerine "Takımlarımıza yönetimsel anlamda kendi çapımda bir bakış getirmek istemiştim onları söylerken. İç etkenler ve antrenör takımı olmayı kolaylaştırmıyor. Şu an için pek mümkün olan şeyler değil. Bu da kendi yorumumdur." dedi.

Ligin ilk yarısının son 4 haftasıyla ilgili değerlendirmesinde ise Kocaman, "Ben her kulvarda mücadele edecek bir takımımım olduğuna inanıyorum. Bunu zamanla göreceğiz. Son 4 hafta da bizim için belirleyici olacak. Kadroyu da çok değiştirmeden ilerlenmeyi düşünüyorum. Önümüzdeki kısa vadeli zorluğu aşıp, ikinci yarıyı düşünmeye başlayacağız." diyerek sözlerini noktaladı.