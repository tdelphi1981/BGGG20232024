Aziz Yıldırım'dan bomba açıklamalar
"Yönetim olarak karar verdik, Galatasaray taraftarı stadımıza gelmeyecek."
 Fenerbahçe Kulübü Başkanı Aziz Yıldırım, yönetim kurulu üyeleri Şekip Mosturoğlu ve Deniz Tolga Aytöre, FB TV'de yayınlanan 'Gündem Özel' programında önemli açıklamalarda bulundular. 
 Aziz Yıldırım, Şekip Mosturoğlu ve Deniz Tolga Aytöre'nin programda yaptığı açıklamalar şu şekilde:
 BAŞKAN AZİZ YILDIRIM: "3 TEMMUZ'DAN ÖNCE, 3 TEMMUZ'DA NASILSAM, ŞİMDİ DE ÖYLEYİM VE HAYATIM BOYUNCA ÖYLE KALACAĞIM" 
 Başkan Aziz Yıldırım: Biz Fenerbahçe Spor Kulübü Yönetimi olarak, 6 aydır kamuoyunu germemek adına, spora zarar vermemek adına sessiz kaldık, mümkün olduğunca az konuşmaya çalıştık. Ben 3 Temmuz'da, mahkemede hakime "Darağacında olsak bile son sözümüz Fenerbahçe" dedim. Başta ben olmak üzere bizim bu süreçteki susmamızın sebebi; yöneticiler çok konuşuyor, başkanlar çok konuşuyor, taraftarlar geriliyor birbirlerine giriyorlar, spor sporluktan çıkıyor şeklinde yapılan değerlendirmeler. Dolayısıyla bunlara mahal vermemek adına adım atmak istememizdir. Bu konuda, haklı olduğumuz konularda, örneğin Caner'e Eskişehirspor maçında verilen 2 maçlık cezada bile tepki vermedik. Sağduyulu olduk. Gerekli başvurularımızı yaptık, ancak bunu kamuoyu önünde tartışma konusu yapmamaya çalıştık. Tam aksine hakeme yapılanların yanlış olduğunu anlatmaya çalıştık. Ancak görüyoruz ki bu sessiz kalma, sağduyulu davranma durumu, bazı çevrelerce ve hatta taraftarlarımızca da yanlış anlaşıldı. Ben buradan şunu söylemek istiyorum; 3 Temmuz'dan önce, 3 Temmuz'da nasılsam şimdi de öyleyim ve hayatım boyunca öyle kalacağım. Biz Fenerbahçe için varız. Fenerbahçe için varlığımızı devam ettireceğiz. Çünkü Fenerbahçe yaşamdaki sevincimiz, üzüntümüz, her şeyimiz. Bu asla değişmeyecek.
 BAŞKAN AZİZ YILDIRIM: "YASA SADECE FENERBAHÇE İÇİN UYGULANDI" 
 Başkan Aziz Yıldırım: Geçtiğimiz süreçte kulüp yöneticileri, birbirlerinin maçlarına taraftar götürmemek üzere bir mutabakata varmış, derbilerde rakip takım taraftarları maçlara gitmeyecek şeklinde karar alınmıştı. Bizim yöneticilerimiz de bu karara göre davrandılar. Ancak gördük ki sporda şiddeti önlemek adına çıkarılan 6222 sayılı yasa yalnızca Fenerbahçe üzerinde uygulandı. Yasaklar hiçbir işe yaramadı. Aksine kavgalar, tartışmalar statlarda, sokaklarda çoğalarak devam etti, ediyor da. Biz de yönetim kurulumuz ile bu yasağın kaldırılması adına girişimlerde bulunacağımıza dair bir karar verdik. Galatasaray Kulübü'ne Valiliğe, Türkiye Futbol Federasyonu'na her yere başvurularda bulunduk. Ülkemizde sportif faaliyetlerde barış ortamı sağlanması adına inanarak gerekli tüm başvuruları yaptık. İyi bir şeye aracılık etmeyi hedefledik. Herkes sorumluluğunu alsın dedik, kurumsal barış adına taraftar yasağının kalkmasını istedik. Söylemde herkes var, herkes her yerde konuşuyor ancak icraatta kimse elini taşın altına sokmuyor. Hazreti Mevlana'nın bir sözü var: "Ya olduğun gibi görün, ya da göründüğün gibi ol." Bu olay zaten her şeyi anlatıyor. Biz her zaman olduğu gibi samimiydik, böyle davrandık. Ancak diğerleri bu samimiyeti gösteremedi, sonuç da bu şekilde oldu.
 YÖNETİCİ DENİZ TOLGA AYTÖRE: "BİZİM DIŞIMIZDA HİÇBİR TAKIMIN TARAFTARLARI, HATTA FENERBAHÇE'YE VE FENERBAHÇELİLERE SALDIRANLAR BİLE KESİNLİKLE 6222 SAYILI YASADAN YARGILANMADI" 
 Yönetici Deniz Tolga Aytöre: Biz bu söylenenlerin tam aksine, yalnızca Galatasaray maçı için değil, bu ve bundan sonraki tüm maçlar için başvuruda bulunduk. Bunun Galatasaray maçı öncesinde olması ise taraftarları takımlarının sportif faaliyetlerden uzaklaştıran bu yasağın böyle önemli bir maç vesilesi ile kaldırılmasının sağlanması idi. Galatasaray taraftarı da sezonun ikinci yarısında bizim stadımıza gelebilecekti. 12 Mayıs'ta yaşananlar ile ilgili 6222 sayılı yasadan yargılanan taraftarlarımız, 4'er 5'er ay içeride kaldılar. Bizim taraftarlarımız her olayda 6222 sayılı yasadan yargılandı. Ancak bizim dışımızda hiçbir takımın taraftarları, hatta Fenerbahçe'ye ve Fenerbahçelilere saldıranlar bile kesinlikle 6222 sayılı yasadan yargılanmadı.
 YÖNETİCİ ŞEKİP MOSTUROĞLU: "GALATASARAY MAÇI, BÖYLE BİR YASAĞIN KALKMASI İÇİN ÇOK ÖNEMLİ BİR FIRSATTI" 
 Yönetici Şekip Mosturoğlu: Herkes Fenerbahçe Spor Kulübü yönetiminin sessiz kalması ile ilgili yorumlar yaparken, biz sessiz kalıyor gibi görünen arka planda kulübümüzün tüm haklarını korumak, Fenerbahçe'ye yapılanları engellemek adına RTÜK'e, TFF'ye, mahkemeye, kısacası hakkımız olan her yere gerekli birçok başvuru yaptık. Gördüğümüz, bize yapılan kurumsal aksaklıkları her zaman dile getirdik. Fenerbahçe için ne gerekiyorsa yaptık. Biz 3 Temmuz'dan önce de sonra da bugün de kulübümüzün haklarının korunması adına gereken her şeyi yaptık, yapıyoruz. Bana göre de Galatasaray maçı, böyle bir yasağın kalkması için çok önemli bir fırsattı. Böyle bir yasak kalkacaksa bu önemli maçtan önce kalkmalıydı.
 BAŞKAN AZİZ YILDIRIM: "PSİKOLOJİK ÜSTÜNLÜĞÜN GALATASARAY'A GEÇMESİ İÇİN GALATASARAY'IN BİZİ 6-0 YENMESİ GEREKİYOR" 
 Başkan Aziz Yıldırım: Psikolojik üstünlüğün Galatasaray'a geçmesi için Galatasaray'ın bizi 6-0 yenmesi gerekiyor. Ben iddia ediyorum Mayıs ayında Galatasaray ile stadımızda oynayacağımız maç ile bir 10 yıllık süreç daha başlayacak. 10 senede 1 maç kaybedilir. Galatasaraylılar her yere yazdıkları, gündeme getirdikleri Mayıs ayında sadece 'yarım puan fark ile' şampiyon oldular; ki Fenerbahçe'ye yapılan, yaşatılan onca şeye rağmen. 2011-12 sezonunda bize tüm yaşatılanlara rağmen arkalarına aldıkları tüm destek ile son maçta bizimle 0-0 berabere kalarak şampiyon oldular. Siz sanıyor musunuz ki Fenerbahçe'ye 3 Temmuz yaşatılmasaydı geçen sezon o şekilde bitebilirdi? Fenerbahçe'ye 1 yıl boyunca yapılanlar olmasaydı Fenerbahçe kurduğu kadro ile oturmuş yapısı ile geçen sezon ve bu sezon uzak ara şampiyon olmaz mıydı? 2006'da yapıldığı gibi... Hakemler, psikolojik olarak etki altında kalıyor. Fenerbahçe ile ilgili kararlarını adil vermiyorlar. Hakem tayinini bile gazetelerden öğreniyoruz. Eskiden, maçlardan birkaç gün önce hakem atamaları resmi olarak açıklanmadan önce 3-4 hakem ismi sayılırdı. Şimdi 3-4 gün önceden Twitter'dan hakem ismi açıklanıyor. Twitter'da açıklanan hakem, derbiye atanan hakem oluyor ve bu hakemi Galatasaray'ın istediği iddia ediliyor. Tüm bunlara rağmen çıkıp hiç kimse konuya dair bir açıklama yapmıyor, bir şey söylemiyor. Maçtan hemen sonra hakem raporu sızdırılıyor. Kamuoyu oluşturulmaya çalışılıyor. Buradan "Meireles'e 8-10-14 maç ceza verilecek" diye yazanlara söylüyorum; futbolcumuza ömür boyu men versinler, çünkü Fenerbahçe'yi başka türlü yenemezler, başka türlü bu takım ile başa çıkamazlar. Maçlarda, futbolcularımız psikolojik olarak eziliyor. Meireles, hak etmediği tavırları görüyor, hakem hiçbir müdahalede bulunmuyor. Fenerbahçe'ye oynanan oyunlar devam ediyor. Ancak bugün bir milattır. Bundan sonra susmayacağım, yapılan haksızlıklara karşı gerekeni yapacağım. Fenerbahçe üzerine oynanan oyun devam ediyor ama buna devam edeceğiz.
 BAŞKAN AZİZ YILDIRIM: "GALATASARAY TARAFTARI STADIMIZA GELEMEYECEK" 
 Başkan Aziz Yıldırım: Sayın Abdullah Kiğılı iyi niyetli davranmaya çalışıyor, Galatasaray taraftarı stadımıza gelebilir diyor, ancak biz tüm yönetim olarak karar verdik, Galatasaray taraftarı, stadımıza gelmeyecek. Bir sorun vardı ve bu sorunu çözmek için herkes elini taşın altına koymalıydı. Biz Fenerbahçeliler üzgünüz, kırgınız ama inançlıyız. Hukuka inanıyoruz. Biz yargıyı etkilemek istemezken, susarken, bizim dışımızda herkes yargıyı olumsuz etkilemek adına mücadele ediyor, uğraşıyor.
 BAŞKAN AZİZ YILDIRIM: "ADALETLİ OLSUNLAR" 
 Başkan Aziz Yıldırım: Ben açık ve net olarak şunu tekrarlıyorum; bütün takımlar ne kadar temiz ise Fenerbahçe de en az o kadar temizdir. Teşvik primi almayan tek takım da Fenerbahçe'dir. Bazı şeyler artık bizi fazlasıyla üzüyor. Biz sustukça daha da üzerimize geliyorlar. Sayın Fikret Seçen kulübümüzün üyesidir. Kendisini kulübe ben üye yaptım. Bu kulüp şike yaptıysa böyle saygın bir insanın bundan rahatsızlık duyması ve bu kurumun üyeliğinden istifa etmesi lazım. Sayın Seçen, şikeye inanıyorsa, kulübümüzün üyeliğinden istifa etsin.
 BAŞKAN AZİZ YILDIRIM: "FENERBAHÇE, YAYIN HAVUZUNDA OLMASA BUGÜN 150 MİLYON DOLAR'IN ÜZERİNDE GELİR ELDE EDER" 
 Başkan Aziz Yıldırım: Biz, UEFA kurallarına uymak için kendi içimizde, kulübümüzün imkanları ile bir yapı kurmaya çalışıyoruz. Biz tüm kurallara uymak için çalışırken önümüz kesilmeye çalışıyor. Fenerbahçe, yayın havuzunda olmasa bugün 150 milyon Dolar'ın üzerinde gelir elde eder. Ancak şimdi, naklen yayın gelirlerinden yaklaşık 40 milyon Dolar elde ediyoruz. İddaa da aynı şekilde. Bu şekilde baktığınız zaman İddaa'dan da gelen paralarla biz zaten hiçbir şey söylemeksizin rahatlıkla tüm UEFA kriterlerini sağlamış oluruz. Ancak bu yapılmıyor, bir de aksine kulübümüzün önü kesiliyor.
 BAŞKAN AZİZ YILDIRIM: "TÜRKİYE FUTBOL FEDERASYONU'NA SESLENİYORUM, LÜTFEN ADALETLİ OLSUNLAR!" 
 Başkan Aziz Yıldırım: Futbol takımımıza yapılan cezalandırma diğer takımların futbolcularına karşı yapılmadı, yapılmıyor. İki gündür açıklamalar yapılıyor, 9 maç 10 maç cezalar. Bütün raporlar değişime uğruyor. Hakemlerin ilk yazdıkları raporlar değiştiriliyor, kamuoyu etki altına alınıyor sonra da kamuoyunda oluşturulan algı neticesinde kulübümüze, sporcularımıza ceza veriliyor. Türkiye Futbol Federasyonu'nda belli kişiler var, hem kulüplerin, hem tahkimin, hem disiplinin avukatlığını yapıyorlar. Cuma günü Sayın Yıldırım Demirören ile görüştükten sonra bu kişilerin isimlerini de açıklayacağım. Bu durumda biz kendimizi nasıl savunacağız? Rahmetli Hasan Doğan zamanında bu karmaşa ortadan kaldırılmıştı. Yeniden kümelenme başladı. Türkiye Futbol Federasyonu'na sesleniyorum, lütfen adaletli olsunlar!
 YÖNETİCİ DENİZ TOLGA AYTÖRE: "TÜRKİYE'DE ALGI TETİKÇİLİĞİ YAPILIYOR" 
 Yönetici Deniz Tolga Aytöre: Özel yetkili mahkemeler, şike davasındaki dosya ile birlikte bitmiştir. Türkiye'de algı tetikçiliği yapılıyor. Biz her şeyin farkındayız. Takip ediyoruz. Adalet salt doğruyu bulmak değil, eşit davranmaktır. Siz bazı takımların 5 maçlık cezalarını kaldırıyorsanız, bazı takımların cezalarını tam Fenerbahçe maçı gününden önce kaldırıyorsanız, bazı teknik direktörleri kurullara bile sevk etmezseniz, konu Fenerbahçe olunca algı tetikçiliği yaparsanız biz bunu kabul etmeyiz. Hakem raporlarının sızdırılması hukuk dışı bir olaydır. Sayın Başkanımız da bunu söylüyor. Türk sporunun kurtulması, bekasının sağlanması isteniyorsa konuya buradan başlamalıyız. Bizim 2 yöneticimiz sözde menfaat karşılığı Türk sporuna zarar vermekten suçlanıyor. Siz burada birbiri ile ilgili her iki tarafın da avukatlığını yaparsanız, biz bu konuyu tabi ki sorgularız.
 YÖNETİCİ ŞEKİP MOSTUROĞLU: "AİHM VE GEREKLİ BİRÇOK YERE BAŞVURDUK" 
 Yönetici Şekip Mosturoğlu: Futbol Federasyonu'nun kararlarını; Etik, Tahkim Kurulları ile ilgili kararlarından memnun olduğumuz için eleştirmediğimiz, dava ile ilgili verdikleri kararlardan memnun olduğumuz için sustuğumuz söyleniyor. Ancak böyle bir şey yok. Biz bu kararların doğru olmadığını düşünüyoruz. Konu ile ilgili Avrupa İnsan Hakları'na ve gerekli birçok yere başvurduk. Galatasaray-Fenerbahçe Süper kupa maçıyla ilgili hakem raporunda 4.hakemin kafasına yabancı madde geldi diye yazıyorsa buna dair karar saha kapatma olmalı. Ancak bu cezalar verilmedi. Rakiplerimizin cezaları her zaman bizim maçlarımızdan önce kaldırıldı. Sebebi, kulüplerin olayları çıkaranlarla ilgili başvuruda bulunmaları olarak gösterildi. Bizim stadımızda çıkan olaylarla ilgili bırakın bizim kulüp olarak dava açmamızı zaten kamu davaları açıldı. Ancak bizim cezamızın kaldırılması adına bu başvurular gerekçe olarak kabul edilmedi. Eğer Federasyonun uygulaması Bursaspor'un cezasının iptali gibi olacaksa, biz de bizim aldığımız cezalar karşısında da aynı şekilde davranılmasını bekliyoruz. Tolga Bey'in de söylediği gibi söz konusu Fenerbahçe olunca resmen bir algı tetikçiliği yapıldı.
 BAŞKAN AZİZ YILDIRIM: "2 VEYA 3 TANE TRANSFER YAPACAĞIZ, ŞAMPİYON OLACAĞIZ"
 Başkan Aziz yıldırım: Transfer yapacağız, 2 veya 3 tane. Bunlar üzerinde Aykut Hoca çalışıyor. Aykut Kocaman dün geldi ve görüştük. Biliyorsunuz, Sayın Aykut Kocaman'ı ben kardeşim gibi severim. Saygı duyduğumuz, saygı gösterdiğimiz bir Fenerbahçelidir. Bu kelimenin altını çiziyorum, "Fenerbahçeli." Kendisiyle küstük, dün geldi ve dayanamadı küs kalmaya; geldi, beraberdik. Hani diyorlar ya "Küsler" diye. Biz de geçen gün gittik antrenmana gittik. Kendisi de hazırlık yapıyor, çalışıyor. Transfer yapacağız ve şampiyon olacağız. Ben bunu söylediğim zaman diyorlar ki "Aziz Yıldırım neden böyle söylüyor?" Ama Galatasaray cephesine bakıyorsunuz, yazarına kadar "Çantada keklik" gibi söylüyorlar. Ben söylediğim zaman "Operasyon yapıyoruz " anlamı taşıyor ama başkaları söylediği zaman bir şey olmuyor. Ben bu takıma inanıyorum, arkadaşlarla beraber, yönetimle beraber. 2.devrede daha başka bir Fenerbahçe olacak. Yeni gelen arkadaşlar geçiş dönemi yaşadılar. Bunu kendileri de söylüyorlar; 2. devre Fenerbahçe'ye büyük katkıları olacak onların da. Büyük oyuncularımızın hiçbirini satmayacağız, bu da bilinsin, burada kalacaklar. Sürpriz transferler yapacağız. Kimsenin söylediği, bildiği isimler değil. Gazeteler yazıyor, onlar değil. Arkadaşlar çalışıyorlar. Hocanın verdiği liste dâhilinde transfer yapacağız. "Paramız yok" demeyeceğiz yani, yapacağız. Mevki söylemeye gerek yok, hocamız isimleri anlattı, arkadaşlarımız çalışmaları yapıyorlar. 2 veya 3 transfer yapacağız. Kesin yapacağız.
 BAŞKAN AZİZ YILDIRIM: "UEFA'DA DA BAŞARILI OLMAK İSTİYORUZ" 
 Başkan Aziz Yıldırım: Artık yeni dönemde artık futbol kulüpleri; para kazanma üzerine olan sistem için çalışmalar yapacaktır. Bugün Türkiye Kupası oynuyorsunuz, getirttim dün listeleri. Ne alacağız ne olursa diye. En çok herkesi yenersek, yanlış söylemeyeyim 12 maç, 3 milyon dolara yakın kasaya para girecek. Ben bu sisteme karşıyım. Geçen sene olmadığım için bununla ilgili yorum yapamadım ama önümüzdeki yıl için şimdiden söylüyorum. Zaten Federasyon başkanına da bunu anlatacağım Cuma günü. Fenerbahçe 11-12 maç oynuyor. 11-12 maçın karşılığı Fenerbahçe 3 milyon para alacak. Biz oyuncularımıza maç başı ödüyoruz. 18 kişilik kadronun her maç maliyeti 250 bin 300 bin Euro’dur. 10 maç olduğu zaman 3 milyon Euro. Ben alıyorum 3 milyon dolar, harcıyorum 3 milyon Euro. Yani bu sistemin Fenerbahçe'ye hiçbir katkısı yok. Ama ben 3 maç 4 maç oynardım, kupayı alırdım veya alamazdım o sistemde olsaydık tamam. 11-12 maç yayın oluyor, her şey dahil. Hâlbuki normal olsa ben hakkımı satsam, en azından 500 bin'e satsam 10 maç sadece 5-6 milyon naklen yayından gelir. Yani bence Beşiktaş'ın Galatasaray'ın elenmesi, prestijin dışında iyi olmuş. Bir menfaati yok. Kulübe katkısı yok artık. Önümüzdeki dönemde daha çok dikkat edilecek. UEFA'da bir prestij var, UEFA'da gidebildiğimiz kadar gitmemiz için hocamızın istediği takviyeleri yapacağız. UEFA'da da başarılı olmak istiyoruz. Kurada çıkacak takımı yendiğimizde ondan sonrasının daha kolay olacağına inanıyorum. Bizim oyuncular, teknik heyet bunu yapacaklardır. 2.sezonda daha iyi bir Fenerbahçe, daha çok koşan ve mücadele eden, netice alan bir takım izleyeceğimize inanıyorum.
 YÖNETİCİ DENİZ TOLGA AYTÖRE: "PSİKOLOJİK ÜSTÜNLÜĞÜ 1 MAÇLA KAZANMADIĞIMIZ İÇİN 1 MAÇLA KAYBETMEYİZ"
 Yönetici Deniz Tolga Aytöre: Psikolojik üstünlüğü 1 maçla kazanmadığımız için 1 maçla kaybetmeyiz. Bunlar çok spekülatif şeyler, bunlara girmeye gerek yok. Ama başkanımızın dediği gibi, Fenerbahçe'nin özellikle 2.yarı performanslarını değerlendirdiğimizde 2.yarı sonuca çok daha rahat gidiyor takımımız. Bu sene de böyle olacağını düşünüyoruz. Sonuçta başkanımız ve yönetim kurulu olarak elimizden geleni yapacağız. Fenerbahçe'yi güzel ve güneşli günler beklediğine inanıyoruz.
 YÖNETİCİ ŞEKİP MOSTUROĞLU: "ABDÜRRAHİM ALBAYRAK PSİKOLOJİK ÜSTÜNLÜĞÜN KAYBEDİLDİĞİNİ SÖYLÜYOR. AYNI ABDÜRRAHİM ALBAYRAK DEVRE ARASINDA FENALIK GEÇİRDİ"
 Yönetici Şekip Mosturoğlu: Galatasaraylı bir yöneticimiz, Abdürrahim Albayrak psikolojik üstünlüğün kaybedildiğini söylüyor. Aynı Abdürrahim Albayrak devre arasında fenalık geçirdi. "Teknik ekip bana yardımcı oldu" diyor. Nasıl üstünlük kaybedilmiş, çelişki var sanki.
 BAŞKAN AZİZ YILDIRIM: "HEDEF YİNE 5'TE 5 YAPMAK" 
 Başkan Aziz Yıldırım: Basketbolda iyi bir takım kurduğumuzu söylüyorlar, kim söylüyor Kemal Dinçer. Kendisi basketbolun içinden gelen bir insan; Fenerbahçeli. Zamana ihtiyacımız var diyordu. Artık zamanın geldiğini söylüyor. Bir de şunu söyledi: Bizim grubun zor olduğunu, gruptan sonra daha rahat oynayacağımızı, başarıya gideceğimizi ifade ediyordu. Hakikaten o şekilde gidiyor. Türkiye de herhalde şampiyon olmak için en büyük aday biziz. Şampiyon da olacağız, hedef 5te 5 yapmak yine. Futbol, 2 basketbol ve 2 voleybolda şampiyon olmak. Diğer amatör branşlarda da öyle. Voleybola da takviye yapmaya başladık buna devam edeceğiz. Basketbolda gerekirse hem kız hem erkekte takviye yapacağız. Bütün takımlara ihtiyaçları doğrultusunda ki var diyorlar: Yönetim kendine düşen görevi yerine getirecek. Bu hoca bazında da olabilir, sporcu bazında da olabilir hepsini yerine getireceğiz. 5'te 5 parolasıyla Fenerbahçe yola devam edecektir. Basketbolda yarın bütün salon dolacaktır. Şanssızlık Sivas maçıyla aynı saatte koymuşlar basketbol maçını, aslında bunları sporda biraz ayırmak lazım. Seyirci nereye gideceğini bilemiyor. Saatlerini ayarlamak lazım. Maalesef saatler yayıncı kuruluşlara göre ayarlamalar yapılıyor. Bunu daha çok gelecek insanlara göre yapmak lazım çünkü onlara hizmet veriliyor. Ama hizmet verilenlere değil, para kazanması gerekenlere göre yapılıyor. Ben şikâyet ediyorum. Diyorlar ki, "Hem para alıyorsunuz hem şikayet ediyorsunuz" Ben az para alıyorum. Bizim önümüz kesilmiş şekilde. Biz büyük patlama yapabiliriz. Ama maalesef yayın hakları, iddia veya başka bir şey olsa da hep ortam eşit. Bunlarla önümüz kesiliyor. Seyircileri salona bekliyorum. Bizler de yönetim olarak orada olacağız. Orada takımımızı en içten şekilde destekleyerek, kazanmalarınızı sağlamak için elimizden geleni yapacağız.. Oyuncularımız da kazanacaklardır buna inanıyorum.