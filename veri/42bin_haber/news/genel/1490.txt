CHP 'Uzun ince bir yol'a girecek
CHP'liler, tutuklu vekiller Haberal ve Balbay'ın mektuplarını Silivri'den alıp 10 günlük yürüyüşle seçim bölgeleri Zonguldak ve İzmir'e götürüp seçmenlerine okuyacak
 Yelda GÖKDAĞ / ANKARA
 CHP, tutuklu milletvekillerinin durumuna yeniden dikkat çekmek için büyük bir organizasyona hazırlanıyor. Henüz kamuoyuyla paylaşılmayan projeye göre, CHP'nin tutuklu milletvekilleri Mustafa Balbay ve Mehmet Haberal, seçmene hitaben birer mektup yazacak. Mektuplar Silivri'den hareket edecek iki ayrı grup tarafından yürüyüşle Balbay'ın ve Haberal'ın seçim bölgelerine götürülerek seçmene okunacak. 
 ÖNERİ bizzat, Ergenekon davasının tutuklu sanığı Mustafa Balbay'dan geldi. CHP Lideri Kemal Kılıçdaroğlu'nun projeye sıcak baktığı, ancak hava koşulları ve olası provokasyonları dikkate alarak, 'ön hazırlıklara başlayın' talimatı verdiği öğrenildi. 
 ON GÜN YÜRÜYECEKLER
 CHP İstanbul İl Örgütü'nün organize edeceği proje, yürüyüş yolundaki her ilden yeni grupların katılımıyla genişleyecek ve mektubu taşıyan ekipler 10'uncu günde İzmir ve Zonguldak'a ulaşacak. 
 TASLAK plana göre Balbay'ın mektubunu İzmir'e götürecek ekibin başında CHP İstanbul İl Başkanı Oğuz Kaan Salıcı olacak. Haberal'ın mektubunu götürecek ekibin belirlenmesinin ardından, yürüyüş tarihi de netleşecek. Yürüyüşe CHP teşkilatlarının yanı sıra sanatçıların ve sivil toplum kuruluşlarının temsilcilerinin de katılımı için temaslar sürüyor.