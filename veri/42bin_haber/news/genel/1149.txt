9 aylık net karı 1.9 milyar TL
Ziraat Bankası Genel Müdürü Hüseyin Aydın, bankanın 2012 yılının 3. çeyreğinde 614 milyon TL, yılın ilk 9 ayında ise 1.9 milyar TL net kar elde ettiğini açıkladı.
 Ziraat Bankası Genel Müdürü Hüseyin Aydın, bankanın aktif ve özkaynak karlılığında kayda değer gelişmeler görüldüğünü belirterek, 2012 yılı 3. çeyreğinde 614 milyon TL, yılın ilk 9 ayı itibariyle geçen yılın aynı dönemine göre yüzde 27 artışla 1 milyar 886 milyon TL net kar elde edildiğini belirtti.
 Ziraat Bankası Genel Müdürü Hüseyin Aydın, 2012 yılı 3. çeyrek sonuçlarını açıkladı. Küresel bazda yaşanmakta olan krizin ve gelişmiş ülkelerin bankacılık sektörlerinde görülen olumsuzlukların, geleceğe ilişkin belirsizlikleri ve belirsizlik ortamında iş yapma kabiliyetlerinin önemini artırdığını ifade eden Ziraat Bankası Genel Müdürü Aydın, bankaların bilançolarının özellikle de özkaynak yapılarının çok önemli olduğunu belirtti.
 Ziraat Bankası’nın, istikrarlı olarak büyüyen, güçlü ve ekonomiye daha fazla katkıda bulunan bir banka olma hedefiyle daha fazla keskinleşmekte olan rekabet ortamına hazırlandığına dikkat çeken Aydın, sürdürmekte oldukları değişim projesini finansal ve iş modeli olarak iki alanda etkileşimli ve paralel şekilde yürüttüklerini bildirdi. Aydın, bu çerçevede altyapıyı güçlendirerek dönüştürmekte olduklarını, özkaynaklarla uyumlu bilanço yönetiminin yanı sıra müşteri ile çalışma alışkanlıklarını yeniden tanımlamanın öncelikleri arasında olduğunu ifade etti.
 -NET KAR 1.9 MİLYAR TL-
 Aydın, finansal yapılanma çerçevesinde izlenmekte olan aktif-pasif yönetimi stratejileri ile bilanço yapısının özkaynaklarla uyumlu hale geldiğini belirtti. Sermaye yeterliliği, karlılık ve verimlilik kapsamında olumlu seyrin devam ettiğini kaydeden Aydın, aktif ve özkaynak karlılığında kayda değer gelişmeler görüldüğünü, 2012 yılı 3. çeyreğinde 614 milyon TL, yılın ilk 9 ayı itibariyle geçen yılın aynı dönemine göre yüzde 27 artışla 1 milyar 886 milyon TL net kar elde edildiğini belirtti.
 -“İŞ MODELİ YAPILANMASINDA TERMİN PLANIMIZIN İLERİSİNDEYİZ”-
 Aydın, finansal yapılanmanın yanı sıra iş modelinin müşteri odaklı olarak yeniden tanımlandığı, müşteri segmentasyonunun gerçekleştirildiği, bölge ve şubelerin bu segmentasyon ile uyumlu olarak yeniden yapılandırıldığı, yurtiçi ve yurtdışı iştirakler ile matris bir organizasyon yapılanmasına gidildiği hususlarına değindi. Ziraat Bankası’nın tamamen iç kaynak kullanımı ile devam eden farklı ölçekte yaklaşık 100 proje sürdürüldüğüne dikkat çeken Aydın, şunları kaydetti:
 “Etkin proje yönetimi ile Bankamızın önemli bir kısmını ifade eden yaklaşık 600 şubede yeni iş modeline geçilmiş olup tüm şubelerde söz konusu geçiş süreci 2013 yılı 1. Çeyreği itibariyle tamamlanmış olacaktır. Müşteri odaklı dinamik bir iş süreçleri yönetimi tasarlanmış olup birebir müşteri ilişkileri yönetimine ve ürün odaklı bankacılık kavramından “Ziraat Finans Grubu Müşterisi” kavramına yönelmiş durumdayız. 
 Stratejilerini yeniden belirlemekte olduğumuz 16 ülkedeki banka ve şubelerimizde daha etkin bankacılık yapacağız. Çeşitli alt sektörlerde faaliyet göstermekte olan yurtiçi iştiraklerimiz ile birlikte finans sektörünün küresel ölçekte bir oyuncusu olmayı hedefliyoruz.”
 Ziraat Bankası Genel Müdürü Hüseyin Aydın, ölçek ekonomisi ve verimlilik artışı için merkezi operasyonun hayata geçirildiğini, hedefin tüm operasyonel süreçlerin etkinliğinin artırılması olduğunu belirtti. Teknolojik altyapıyı iyileştirme çalışmalarının devam ettiğini vurgulayan Aydın, risk iştahının kurumsallaştırılması yönünde önemli mesafeler kat edildiğini ve aktif kalitesinin proaktif bir anlayışla yönetilmesini sağlayacak sistemleri tasarlamakta olduklarını ifade etti.
 -“BİR BANKADAN DAHA FAZLASI…”
 Bir bankadan daha fazlası olmak için çalıştıklarını vurgulayan Aydın açıklamalarına şöyle devam etti:
 “Müşterilerimizi ve insan kaynağımızı en önemli aktifimiz sayan bir anlayışla, finansal yapılanmayla paralel olarak yürütülen yeni iş modeli çerçevesinde dünya ölçeğinde bankacılık yapan, güçlü, rekabetçi ve piyasa değeri yüksek bir banka olmanın ötesinde ülkemiz için “bir bankadan daha fazlası” olmak yolunda hızla ilerlemekteyiz.”
 ANKA
  