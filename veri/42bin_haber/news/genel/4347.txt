Konuk Yazar - Konsantre bir köşe yazısı
Bu köşe biraz daldan dala oldu, baştan söylemesi, bu haftalık yazıyorum ve çok şey sığdırmak istedim. Kaç yazılık malzemeyi doldurup konsantre bir köşe yazdım sizlere.
 Bir sene önce 24 Ocak
 Bundan 1 sene önce 24 Ocak’ta ilk defa TV’de bir canlı yayına katılmıştım. Normalde bu tarihi unuturdum fakat 24 Ocak’ı unutmam çünkü Uğur Mumcu’nun katledilmesinin yıl dönümü. Fatih Altaylı’ya programdan önce “Bugün Uğur Mumcu’nun ölüm yıldönümü anmak isterim.” dedim. O da Gaffar Okkan’ın da ölümü dedi. Fikir birliğine vardık. Fakat ne olduysa konuşamadım işte.. İşin ilginci Fatih Bey de bu konuda konuşmadı. Şimdiki halim olsa o kadar heyecanlanmazdım ama işte o gün ayrı bir hikaye konusu. İhtarname yediğim gün-ay-yılı, yani kişisel muhtıra tarihimi unutabilirim ama Uğur Mumcu’nun ölüm tarihi belleğimin bir köşesindedir hep.
 Cinsellik, porno, futbol
 Yazdığım içinde porno içeren ve sonra bunun üzerine birkaç soru cevapladığım bir haber en çok okunanlardan olmuştu. Benim için normal bir sohbet, bir çok kişiye  sansasyonel gelebiliyor. Başta şaşırıyordum. Fakat yaşamın en önemli dürtülerinden cinsellikle ilgili şeyler sadece burada değil dünyanın her yerinde haber sadece dozu, tarzı farklı. Şimdilerde bizde TV’lerde, gazetelerde din adamlarından cinsel tavsiye içeren  o kadar çok röportaj görüyorum ki.. Bu işten soğutup bir tür aile planlaması yöntemi mi bu? Bu iş bu kişilere ve medya organlarına mı kaldı? ‘Bu kadar mı aciz bu toplum’ diyorum.  O zaman şunu net olarak görüyorum. O kadar çok porno kültürüyle çevriliyiz ki, insanlar hep aç. Fakat porno dediysem sadece seks gösteren porno değil. Haber programları, futbol programları, genel olarak TV, basın, reklam. Porno, izleyiciyi pasif hale getirir. Devamlı fazlasını vaat eder ve asla doyamazsın. Tuzlu su içip, daha da susamak gibi. Şu anda ve uzunca bir süredir bu etki altındayız. İşin özünü derinliğini bilmeden, şekilsel, yüzelsel hatta tüm açılardan tüm pozisyonları görmek birinci amaç. Tüm açılar, pozisyonlar dediysem fesat olmayın, bir futbol programı da tüm açıları, pozisyonları vaat eder kendi çapında. Günümüz futbol kültürü ve porno arasında sıkı bağlar görüyorum. Futbol ve cinsellik kitlelerin afyonu diyebiliriz. İkisi de gol peşinde koşuyor. Hatta yakında hem futbol programı hem de cinsel tavsiye veren programları birleştirsinler.. Hmm...Ben bunu ciddi ciddi düşünsem mi acaba?
 Bir reklam ve fallik simgeler, yanlış yönlendirmeler..
 Son günlerde TV’lerde bir reklam dönüyor. Bir turist kız var, kruvasan istiyor. Meramını anlatmak için bir şey çiziyor fakat çizim kruvasandan çok muza benzer başka bir şey gibi. Bizimkiler de dürüm getiriyor kıza. Oysa normal hayatta “fallik” bir obje çizip bunu isteyen bir turist kızı kenara çekerler. Sonra, “İstediğin bu mu yavrum?” deyip, tecavüz edebilirler. Hatırlarsanız 2008’de barış adına, gelinlikle otostop çekerek seyahat eden performans sanatçısı Pippa Bacca tecavüze uğrayıp, öldürülmüştü. Zamanında Müjde Ar’ın oynadığı Arabesk filminin gerçeğe dramatik bir biçimde uyarlanışı gibiydi. Orada da Müjde Ar gelinlikle otostop çekerken, tecavüze uğruyordu ama insafa uğrayıp öldürülmüyordu. O kadar çok tecavüz, kadına şiddet vakası var ki reklamlardaki bu pembe dünya iyice gözüme batıyor.
 Bir öneri
 Geçenlerde Başbakanımız 2011’de 5 milyon ekmeğin israf edildiğini 2012’de bunun daha da arttığını, bunun önüne geçilmesini söyledi. Biraz içime su serpildi. Bu konuda sanırım somut adımlar atılır artık. İsrafa şahit olup pek de bir şey yapamamak üzücü. Sanatçılar bazen bu tür mevzulara kafa yorup,  çözüm önerileri de kurarlar. En azından ben bunu yapıyorum. Bence geçenlerde yapılan plastik şişe kapağı toplama gibi mahallelerde ekmek toplama noktaları kurulsun.Toplanan bayat ekmekler de değerlendirilsin. Üstten bir talep, teşvik edici bir şey olmadan bunu beceremiyor.
 Üniversitedeki yangın
 Salı akşamı Galatasaray Üniversitesi’ndeki yangınla binanın zarar görüşüne mi üzülelim, orada bulunduğu söylenen kitaplara mı bilemedim. Bu aklıma, geçenlerde Murat Bardakçı’nın Osmanlı arşivini Kağıthane’de dere yatağında bir binaya taşıyacakları haberini getirdi. Ama kitaplar için tek tehlike yanmaları değil, su da büyük bir tehdit.
 Karolin Fişekçi