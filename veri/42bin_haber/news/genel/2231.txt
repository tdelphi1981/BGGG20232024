Kipa, 'kırmızı çanta'larıyla Kızılay'a özel otobüs alacak
Tuvana Büyükçınar Demir'e yılbaşına özel çanta tasarlatan Kipa, elde edilecek gelirle Kızılay'a 'Kan Bağış Otobüsü' alınmasını sağlayacak. Çantalar, Kipa'da 4.90 TL'den satılacak. Şirketin Operasyon Direktörü de Avrasya Maratonu'nda bağış toplamıştı...
 Aylin LÖLE
 Altı yıldır Kızılay'la işbirliği yaparak sosyal sorumluluk projelerine imza atan Kipa, şimdi de ünlü tasarımcı Tuvana Büyükçınar Demir'e özel çanta tasarlattı. 'Yılbaşı öncesinde mağazalarımızda yer alacak bu çantalardan elde edilecek gelir yine Kızılay'a bağışlayacağımız Kan Bağış Otobüsü'nün alınmasına destek sağlayacak' diyen Kipa Türkiye Opeasyon Direktörü Ewan Mc Mahon, Kipa'nın sosyal sorumluluk projelerini Akşam Ekonomi'ye anlattı...
 2 MİLYON TL BAĞIŞ
 - Kızılay ile işbirliği fikri ne zaman ve nasıl doğdu? 
 TÜRK Kızılayı ile altı yıldır sürdürdüğümüz bir işbirliğimiz var. Bu sayede, geçtiğimiz yıl Kızılay'ın en büyük ödülü olan 'Merhamet Madalyası'na layık görüldük. Kızılay ile birlikte yürüttüğümüz Ramazan ve Kurban Bayramı, kan ve kıyafet bağışı çalışmalarımız sonucunda bugüne kadar 2 milyon TL bağış toplayarak ihtiyaç sahiplerine ulaştırdık. İşbirliğimiz çerçevesinde farklı alanlarda da çalışmalarımız devam ediyor.
 - Kipa ve Kızılay işbirliğine şimdi de Tuvana Büyükçınar katıldı...
 KİPA olarak, daha önce de çevre dostu çantalar yaptık. Geçtiğimiz yıl, bir Çevre Dostu çanta yarışması düzenledik. Tasarım Çanta fikri ise, Kipa'nın da bir parçası olduğu Tesco'da çok sevilen bir fikir. Gerek İngiltere'de, gerek Macaristan'da yaratıcı, dinamik ve toplumsal sorumluluk projelerinde tanınan tasarımcılarla işbirliği içinde, Tesco Çantalar yapıldı. Türkiye'de yaptığımız müşteri araştırmaları da, müşterilerimizin çevreyi korumak için, geri dönüşümlü ama aynı zamanda pratik ve şık çantalar kullanmak istediğini anladık.
 Hayal ettiğimiz gibi
 'TUVANA Büyükçınar'ın tasarımlarını ve sosyal sorumluluk projelerini düşününce bizim için uygun olduğunu düşündük. Kendisiyle bağlantıya geçtik, heyecan ve olumlu yaklaşımı bizi çok etkiledi. Çizimlerini bizlerle paylaştı. Tam hayal ettiğimiz şeyi görünce çok sevindik. Yılbaşı öncesinde mağazalarımızda yer alacak bu çantalardan elde edilecek gelir, Kan Bağış Otobüsü'nün alınmasına destek sağlayacak. Ayrıca çantalar yılbaşı hediyesi için de çok uygun, o nedenle hızlı hareket ettik.'
 Koşarak 10 bin TL topladı
 AVRASYA Maratonu'nda Kızılay için koşan Ewan McMahon, bu tecrübesini şöyle aktardı: 'Ailece spor yapmayı seviyoruz. Koşmak ise en sevdiğim sporlardan. İşin içine bir de 'amaç' girince çok daha anlamlı oldu. Avrupa'yla Asya'yı birleştiren o güzel görüntü karşısında Kızılay için koşmak bana kendimi çok iyi hissettirdi. Bu çalışma sonucunda 10 bin TL'ye yakın bağış toplamak ise işin en güzel kısmıydı.'
 Hepimizin bir gün Kızılay'a ihtiyacı olabilir
 KİPA'NIN çantalarını Kızılay için tasarlayan Tuvana Büyükçınar Demir ise şöyle konuştu: 'Bu kurum hepimizin, hayatımızın her anında ihtiyaç duyabileceği bir adres olduğu için ilgimiz, dikkatimiz, desteğimiz kesinlikle çok önemli. Bu projede Kipa'nın yanı sıra Kızılay'la da bir araya gelmekten çok büyük gurur duydum.'