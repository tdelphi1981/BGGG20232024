'Umarım bunlar taktik değildir'
AK Parti'nin, uluslararası ilişkiler ve terör konularında uzman isimlerinden Kütahya Milletvekili Prof. Dr. İdris Bal, İmralı ile yürütülen son süreci AKŞAM'a değerlendirdi.
 Hakkı KURBAN
 Bal, 'Umarım bunlar bir taktik değildir. Vakit kazanmak, operasyonları frenlemek, kafa karıştırmak için yapılıyorsa, görüşmelerden hayır çıkmaz. Provokasyonlara açık bir süreç. Bu bakımdan, görüşmelerin bu aşamada MİT kanalıyla yürütülmesi önemli' diye konuştu. 
 'Örgütü sadece elinde silah olan, yol kesen, karakol basan insanlar olarak algılamak yanlış' diyen Bal, şunları söyledi: 'Karşıda, profesyonelleşmiş bir yapı var. Medya kolu olan, propaganda çalışması yapan, uyuşturucu kaçıran, haraç toplayan, legal yoldan ticaret yapıp para aktaran, yurt dışı kolu olan, istihbarat örgütleriyle bağlantılı bir yapı bu. PKK bir koalisyon gibi. Örgüt içinde örgüt var. Meseleye bakılırken bunlar göz ardı edilmemeli. Abdullah Öcalan kanalıyla örgütün yarısından fazlasına bile silah bıraktırılırsa büyük sonuç olur.' 