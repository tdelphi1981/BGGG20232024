Clinton uçak kazasında mı yaralandı?
ABD Dışişleri Bakanı Hillary Clinton hastaneden taburcu edildi, ancak 2016 Başkanlık seçimlerine aday olacağı söylenen Clinton’ın sağlık durumuyla ilgili yapılan spekülasyonlar sürüyor.
 Doktorları, Bakan Clinton'ın başında beyin sarsıntısından dolayı kan pıhtılaşması olduğunu açıkladı. Ancak NBC televizyonunun sağlık muhabiri Robert Bazell, Clinton'ın beyin sarsıntısı nedeniyle kan pıhtılaşmasının şüpheli olduğunu, çünkü bu durumda kan incelticiyle tedavi edilmeyeceğini duyurdu. Bazell, "Ya kan pıhtılaşması beyin sarsıntısıyla ilgili değil, ya da başka bir yerinde pıhtılaşma var, ya da bize söylenmeyen başka bir şeyler var" iddiasında bulundu.
 Clinton’ın sağlık durumuyla ilgili spekülasyonlar 6 Aralık’ta yapılan Suriye'nin Dostları toplantısına sağlık gerekçeleri ile katılmaması üzerine baş göstermişti. Clinton’ın eksikliği, hem toplantının ev sahiplerinden biri olması, hem de toplantıda Suriye’nin kimyasal silahları gibi önemli bir konunun ele alınması nedeniyle, kafalarda soru işaretleri yaratmıştı.
 UÇAK KAZASI İDDİASI
 İsrail istihbarat servisi MOSSAD ile yakınlığıyla bilinen DEBKAfile sitesi ise, Clinton’ın Aralık başında Ortadoğu’ya yaptığı gizli bir ziyaret sırasında kaza geçirdiğine yönelik iddialar olduğunu öne sürdü. Haberde, kazanın ABD ve İran arasında, Tahran’ın nükleer çalışmaları ile ilgili gizli görüşmeler yapıldığı zamana denk geldiği hatırlatıldı. Kazada Bakan Clinton ile birlikte Amerikalı personelden de ciddi şekilde yaralanan olduğu öne sürüldü.
 Site, Hillary Clinton’ın, İran Cumhurbaşkanı Mahmud Ahmedinejad ile görüşmeye giderken uçak kazası geçirdiğine yönelik iddiaları da gündeme getirdi. İddialara göre, Bahreyn’den Irak’ın başkenti Bağdat’a gitmekte olan uçak, havada yaşadığı teknik sorunlar nedeniyle rotasını İran’ın Ahvaz kentine çevirdi. Acil inişte Hillary Clinton ile beraber bir kişi daha ciddi şekilde yaralandı.
 Deniz Komandosu Komutanı Job Price’ın Afganistan'da 22 Aralık 2012'de açıklanamayan şekilde ölümünü kazayla ilişkilendirienlerin de olduğu bildirildi. Deneyimli asker Price'nin Clinton'ın yaptığı İran seferinin güvenlik birimin başında olduğu öne sürüldü.  