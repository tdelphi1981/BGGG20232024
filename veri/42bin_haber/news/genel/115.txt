Tunceli'de büyük operasyon
Son günlerde PKK terör örgütünün peş peşe saldırı ve adam kaçırma eylemleri gerçekleştirdiği Tunceli'de güvenlik güçleri geniş çaplı operasyon başlattı.
 Tunceli-Erzincan karayolunu önceki gün keserek bir aracı yakan, bir tıra da bomba düzeneği döşeyen PKK'lı gruba yönelik olarak 4. Komando Tugay Komutanlığı ile İl Jandarma Komutanlığı tarafından hava destekli operasyon yapıldı. Tunceli-Erzincan karayolu çift taraflı olarak ulaşıma kapatılırken, karayolunda uzun araç kuyrukları oluştu. Sabah saatlerinde Sikorsky tipi helikopterlerle, merkeze bağlı Uzuntarla, Kutuderesi, Erdoğdu, Söğütlü Çeşme, Marçik Köyü kırsalına çok sayıda özel eğitimli birlikler indirildi. TIR'a yerleştirilen patlayıcı imha edilirken, çalışmaların tamamlanmasının ardından yol yeniden ulaşıma açıldı. Kadir MERKİT / TUNCELİ