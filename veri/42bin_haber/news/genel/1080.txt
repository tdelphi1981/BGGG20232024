Sanığa anadilde savunma hakkı
Açlık grevine gidenlerin talepleri arasında bulunan anadilde savunma hakkı için düğmeye basıldı. Arınç, Başbakan Erdoğan'ın çözüme yönelik Adalet Bakanlığı'na 'Hızla yasalaştırın' talimatı verdiğini açıkladı
 ANKARA
 Mahkemede sanıklara anadilde savunma hakkı veren tasarı kısa sürede yasalaştırılacak.
 Bakanlar Kurulu Başbakan Tayyip Erdoğan başkanlığında toplandı. Başbakan Yardımcısı Bülent Arınç, toplantıda ele alınan konuları düzenlediği basın toplantısında açıkladı.
 SİYASİ İSTİSMAR
 Arınç, 'Bir insan kendisini hangi dilde daha iyi ifade edebilecekse, o dilde mahkemelerde savunma yapılabilecektir' derken, düzenlemenin ayrıntısını anlattı. 
 CMK 202'nci maddenin, 'Sanık veya mağdur meramını anlatacak derecede Türkçe bilmiyorsa mahkeme tarafından atanan tercüman aracılığıyla iddia ve savunmaya ilişkin noktaların tercüme edilmesini' içerdiğini vurgulayan Arınç, 'Eklenecek fıkraya, kendisini daha iyi ifade  edebileceğini beyan ettiği başka dilde savunma yapabileceği ve bu beyana mahkemelerin uymak zorunda olacağı iki seçenekli teklif hazırlanmıştır. 
 Adalet Bakanlığı'nın bunu geliştirmesi ve süratle yasalaşması konusunda Başbakanımız talimat vermiştir' dedi. Konunun siyasi olarak istismar edildiğini savunan Arınç, 'Ben Kürtçe savunma yapmak istiyorum diyenlerin Kürtçe bilmedikleri de ortaya çıkacak ama savunmalarını o dilde tercüman aracılığıyla yapabileceklerdir' ifadesini kullandı.
 Öcalan'a tecrit yok
 54'üncü günü geride kalan cezaevlerindeki açlık grevleri de Bakanlar Kurulunda ayrıntılarıyla masaya yatırıldı. Grevde bulunanların taleplerinin tamamıyla siyasi ve ideolojik olduğunu vurgulayan Başbakan Yardımcısı Arınç, teröristbaşı Öcalan'la ilgili de şunları kaydetti: 'Kesinlikle Öcalan'a tecritten söz etmek söz konusu değil. Avukatlaryla görüşmeyi arzu ederse, bu imkanın Adalet Bakanlığı tarafından karşılanması söz konusu olabilir.'
 Eşleriniz, seveniniz var lütfen bu grevi bitirin
 ARINÇ, Bakanlar Kurulu öncesinde de açlık grevine gidenlere seslendi: Bu grevleri lütfen sona erdirin. Bu 3 talebin karşılığı açlık grevi değildir. Eşleriniz, aileleriniz, sizi sevenler var. Bütün bir Türkiye sizin bu grevleri bir an önce sonlandırmanızı istiyor. Bundan vücut sağlığınız  zarar görmesin. BDP'li vekil arkadaşlarımızdan da, açlık grevlerine bırakın kendilerinin başlamasını, mevcutların sona erdirilmesi konusunda girişimlerde bulunmalarını istiyorum. Onlardan beklediğimiz, bu insanların hayatta kalmasını temin etmek için yakınları, aileleri ile ilişki kurmaları ve grevleri bir an önce sona erdirmeleridir.