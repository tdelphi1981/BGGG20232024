6 adet çok yüksek hızlı tren seti alımı ihalesi ertelendi
Türkiye Cumhuriyeti Devlet Demiryolları (TCDD) Genel Müdürlüğü'nün, Ankara-Konya Yüksek Hızlı Tren (YHT) hattında artan talebi karşılamak ve karşılıklı sefer sayısını artırmak amacıyla 6 adet çok yüksek hızlı tren seti almak için açtığı ihale, 6 Kasım'a ertelendi.
 TCDD, Ankara-Konya Hızlı Tren Hattının Geliştirilmesi Projesi kapsamında, yüzde 5 yedekleriyle birlikte 6 adet çok yüksek hızlı tren seti ve 1 adet simülatör ile 7 yıl süreli bakım-onarım ve temizlik hizmeti almak için ihaleye çıkmıştı.
          
 AA muhabirinin edindiği bilgiye göre, daha önce 10 Ekim'de yapılacağı duyurulan ihale, firmalardan gelen talep üzerine 6 Kasım 2012 tarihine ertelendi.
          
 TCDD Genel Müdürlüğü'nce Demiryolu Modernizasyonu Projesi'nin finansmanı için İslam Kalkınma Bankası'ndan kredi talebinde bulunulmuş, söz konusu kredinin bir bölümünün yüzde 5 yedekleriyle birlikte 6 adet çok yüksek hızlı tren seti ve 1 adet simülatör ile 7 yıl süreli bakım-onarım ve temizlik hizmeti alımı için kullanılması planlanmıştı.
          
  -İhale şartları-
          
 Söz konusu hizmeti satın almak üzere açılan ihalede, isteklilerden kapalı zarfla teklif alınacak. İhale, İslam Kalkınma Bankası Finansmanı uyarınca Malların ve İşlerin Satın Alınması ile ilgili rehberde belirtilen uluslararası rekabete açık ihale ve son-yeterlilik işlemlerine göre yapılacak. İhale, bu rehberde belirtilen uygun niteliklere sahip ülkelerden, tüm teklif sahiplerine açık olacak.
          
 İsteklilerin, ihalede yeterlilik alabilmesi için ihale dokümanında belirtilen minimum yeterlilik kriterlerini karşılaması gerekiyor. Söz konusu kriterlerde, ''isteklilerin son 7 yıl içerisinde (2005-2011) her biri en az 180 milyon avro değerinde iki benzer sözleşmede deneyim sahibi olması ve bu sözleşmelerden en az birini başarıyla tamamen bitirmiş olması'' şartı aranıyor.
          
 İstekliler, Türkçe ve İngilizce set halinde hazırlanmış eksiksiz ihale dosyasını yazılı başvuruyla, TCDD Genel Müdürlüğü'nden, 10 bin lira ödeyerek temin edebilecek.
          
 Teklifler, 6 Kasım 2012 tarihinde, isteklilerin temsilcileri ve katılımcıların önünde açılacak.
          
 -Yeni setler daha hızlı olacak-
          
 Ankara-Konya YHT hattında halihazırda kullanılan tren setleri saatte en fazla 300 kilometre hız yapabiliyor ve saatte 250 kilometre işletme hızıyla çalıştırılıyor.
          
 Yeni alınacak tren setleri ise saatte 350 kilometre maksimum hıza sahip olacak ve saatte 300 kilometre işletme hızıyla çalıştırılacak.
          
 İki il arasında 1 saat 30 dakikalık sefer süresi, Ankara-Sincan arasında hizmete geçecek Başkentray'ın tamamlanmasıyla 1 saat 20 dakikaya, saatte 350 kilometre hız yapabilen YHT setlerinin işletmeye alınmasıyla da 1 saat 15 dakikaya inecek.
          
 Ankara-Konya arasındaki YHT seferleri karşılıklı 8 seferle başlamış, artan talebin karşılanması için geçen yıl Aralık ayında karşılıklı 14'e sefere çıkarılmıştı. Daha sonra eklenen iki seferle birlikte şu anda günlük karşılıklı 16 sefer gerçekleştirilen hatta, yeni setlerin devreye girmesiyle sefer sayısı ilk etapta 30'a çıkacak.
          
 Ankara-İstanbul YHT hattının tamamlanarak hizmete girmesinin ardından da karşılıklı sefer sayısının 40'a ulaşması planlanıyor.
          
 Ankara-Konya YHT hattında çalıştırılmak üzere yeni alınacak tren setleri, 480 koltuk kapasiteli olacak.
          
 AA