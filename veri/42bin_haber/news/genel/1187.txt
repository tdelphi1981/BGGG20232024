O filme erişim yasaklandı
Malatya 4. Asliye Hukuk Mahkemesi, Hz. Muhammed'e (sas) hakaret içeren filme internet üzerinden erişimi yasakladı.
 Avukat Taner Özhan, Hz. Muhammed'e (sas) hakaret içeren 'Müslümanların Masumiyeti' ismi filmin yapımcısı Nakoula Basseley Nakoula hakkında, Malatya Asliye Hukuk Mahkemesi'ne Eylül ayında şikayet başvurusu yaptı.
 Taner Özhan, başvuru dilekçesinde, söz konusu filmde İslam dininin kutsal saydığı tüm değerlerin aşağılandığı, Hz. Peygamber'e (sas) hoş olmayan yakıştırmalar yapıldığını belirtti. Filmde yapılan haksız saldırı üzerine insan ölümleri yaşandığına dikkat çeken Özhan, "Ülkemizde gösterime girdiğinde ya da internet aracılığıyla yayınlandığında büyük olayların çıkması kuvvetle muhtemeldir. Ülkemizin geçirdiği son olaylar dikkate alınırsa, bunun yayınlanmasının insanlarımıza zarar vereceği kesindir. Bu yüzden 'Müslümanların Masumiyeti' isimli filmin basım, yayın ve süreli dağıtımının durdurulmasını, görsel-yazılı basın organları ile internet sitelerinde yayınlanmamasını TMK'nın 2, 24 ve BK'nun 49 ve HUMK 101 ve devamı maddeleri uyarınca ihtiyati tedbir yolu ile önlenmesi konusunda ihtiyati tedbir kararı verilmesini ve bu kararın Ulaştırma Bakanlığı Telekomünikasyon İletişim Başkanlığı'na bildirilmesine karar verilmesini talep ederim." ifadelerini kullandı. Şikayet üzerine, Malatya 4. Asliye Hukuk Mahkemesi'nde davada karar açıklandı.
 Mahkeme, bahse konu filmin içeriği incelendiğinde, filmin, kişilerin manevi dünyalarını rencide edebilecek unsurlar içerdiği ve kutsal sayılan dini değerleri incitici unsurların yer aldığını, bu nedenle de filmin internet ortamında yayınlanmasının durdurulmasına karar verildi.
 Mahkeme, ayrıca, avukat Taner Özhan'ın basın, yayın ve süreli dağıtımının durdurulması talebinin ise 'haberin basımının durdurulmasının serbest piyasa koşulları ile birlikte değerlendirildiğinde hakkaniyete aykırı bir sonuç doğuracağı kanaati varılacağı' gerekçesiyle reddine kadar verdi.
 (CİHAN)
  