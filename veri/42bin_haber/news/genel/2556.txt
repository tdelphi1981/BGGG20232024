'Whitney Houston'ı mafya öldürdü'
Şubat ayında Kaliforniya'da kaldığı otel odasında ölü bulunan ünlü şarkıcı Whitney Houston'ın 1.5 milyon dolar borcu olduğu uyuşturucu tacirlerince öldürüldüğü iddia edildi.
  
 Şarkıcı Whitney Houston'ın ölüm nedeninin kalp krizi olmadığına inanıp araştırma başlatan özel dedektif iddia etti: 1.5 milyon dolarlık kokain borcu yüzünden katledildi…
  
 Kaliforniya polisinin soruşturması sonucunda hazırlanan savcılık raporundaki ölüm nedeninin "kalp krizi" olduğuna inanmayarak olayı soruşturan özel dedektif Poul Huebl, ele geçirdiği video kayıtlarında "çok güçlü" olarak tanımladığı uyuşturucu çetesi üyelerinin görüntülerinin yer aldığını söyledi.
  
 Amerika'daki National Enquirer gazetesine konuşan Huebl, "Whitney'in çok güçlü bir uyuşturucu çetesinin kurbanı olduğunu ortaya koyan delilim var. Çete, uyuşturucu nedeniyle yüksek rakamlarda borçlanan Whitney'ye adamlarını göndermiş" dedi.
  
 Uyuşturucu çetesinin içinden bazı muhbirlerden sızan haberlerle, savcılığın ölüm raporundan aldığı bazı bilgiler üzerine soruşturmasını yapan ve delile ulaştığını belirten Huebl, elde ettiği verileri Chicago'daki ABD Federal Soruşturma Bürosu FBI yetkililerini teslim edeceğini söyledi.
  
 Böylece gerçeğin ortaya çıkmasını umut ettiğini belirten özel dedektif, Houston'ın kaldığı Beverly Hilton otelinde iki adamın sürekli olarak görüntülendiğini bildirdi.
  
 Huebl, şarkıcının, öldüğü 11 Şubat günü otel odasında 45 dakika yalnız bırakıldığını ve peşindeki iki kişiden biri veya ikisinin odasına girerken görüntülendiğini öne sürdü.
  
 Huebl, "Whitney'in vücudundaki izlere bakıldığında, ölüm anında klasik savunma izlerine rastlandığı görülüyor" diyerek, bu izlerin tezini doğruladığını anlattı.