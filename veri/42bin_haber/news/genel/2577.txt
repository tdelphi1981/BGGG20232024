'Arkamızda Türk milleti var'
Danıştay Davası2nda hakim sert çıktı.
 Duruşmada emekli asker Zahit Engin tanık olarak dinlenildi. Tanığın ardından söz alan sanık avukatı, “Mahkeme kişinin şov yapmasına izin veriyor. Buradaki kararlarınızdan dolayı ilerde yargılanabilirsiniz." dedi.
 Danıştay saldırısına ait kamera kayıtlarının silindiği iddialarına ilişkin açılan 4’ü tutuklu 10 sanıklı davanın 7. duruşması bugün görülüyor. İstanbul 15. Ağır Ceza Mahkemesi’nde görülen davaya tutuklu sanıklar OYAK Güvenlik’in eski Genel Müdürü Orhan Çoban, OYAK Güvenlik Genel Müdür Yardımcısı Mustafa Tarık Özyılmaz, OYAK Elektronik Güvenlik Sistemleri Müdürü Yavuz Selim Kavaklıoğlu, OYAK Savunma ve Güvenlik Sistemleri Şirketi Bilgi İşlem Müdürü Barış Demirtaş getirildi. Çağlayan’daki İstanbul Adalet Sarayı’nda görülen davaya 6 tutuksuz sanıkta katıldı.
 EMEKLİ ASKER ZAHİT ENGİN TANIK OLARAK DİNLENİLDİ
 Bugünkü duruşmada emekli asker Zahit Engin tanık olarak dinlenildi. Ergenekon davasında da tanık olarak dinlenildiğini belirten Engin, “Bana emniyette ‘siz yaptığınız telefon görüşmelerinde Danıştay saldırısının Ergenekon işi olduğunu söylüyorsunuz. Bunu nereden biliyor sunuz?’ diye sordular. Ben de Alparslan Arslan ile Veli Küçük arasındaki bağlantıyı söyledim. Mesela Yeşil, Orhan Çoban ile Kaşif Kozinoğlu’nun özel kuvvetlere çalıştığını söyledi bana. Mehmet Eymür’ü de yıllardan beri tanırım. Eymür de, Orhan Çoban özel kuvvetler elemanı dedi. Danıştay binasındaki kamera kayıtlarına da OYAK güvenlik bakıyordu. O gün kameraların çalışmaması beni bu yoruma götürdü. Bu benim öngörüm, teşhisim." dedi. Mahkemede, sanık avukatların yazılı olarak sundukları sorular da tanık Engin’e okundu. Avukatların, “Jandarma istihbaratçısı olarak Ergenekon ile ilgili bir rapor hazırlayıp üstlerinize sundunuz mu? Veya sizin altınızda çalışanlar size bir rapor sundu mu?" diye sordu. Engin bu soruya, “Somut bir şey bulabilseydim belki bir rapor yazabilirdim. O da belki...Bana da bu konuda bir rapor gelmedi. O günlerde kimse buna cesaret edemezdi. Canına mı susadı. Bugün belki cesaret edilebilir. " diye yanıt verdi.
 AVUKAT: KARARLARINIZDAN DOLAYI İLERİDE YARGILANABİLİRSİNİZ
 Zahit Engin’in ardından duruşmada avukatlar söz almaya başladı. Sanık Mustafa Tarık Özyılmaz’ın avukatı Hakan Kızılarslan konuştu. Kızılarslan ile Mahkeme Başkanı Ali Alçık sert bir dille tartıştı. Tanık Zahit Engin’in ifadelerine tepki gösteren avukat Kızılarslan, “Zahit Engin’i iyi tanırım. Görgüye dayalı bilgim yok diyor. Herkese kendini dinlettirebilir ama burada size dinlettiremez. Mahkeme kişinin şov yapmasına izin veriyor. Buradaki kararlarınızdan dolayı ilerde yargılanabilirsiniz." dedi.
 MAHKEME BAŞKANI: ARKAMIZDA TÜRK MİLLETİ VAR
 Bu sözlere sert tepki gösteren mahkeme başkanı Ali Alçık, “Tanıklar duyuma dayalıda konuşsa dinlenir. Bu mahkemenin takdiridir. Kişiliğimizden endişemiz yok. Mahkeme heyetinin ileride yargılanacağına dair tehdit vari konuşamazsınız. Arkamızda Türk milleti var. Mahkemenin kimseyle inatlaştığı doğru değildir." diye konuştu. Bu tartışmanın ardından duruşmaya öğle arası verildi. 
 
 DHA