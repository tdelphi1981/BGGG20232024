Apple yakayı fena ele verdi
Bugüne dek kol saati geliştirdiği iddialarını yanıtsız bırakan teknoloji devinin 2011 yılında bileğe takılabilen esnek yapıdaki dokunmatik ekranın patentini aldığı ortaya çıktı.
Patent yakından incelendiğinde esnek dokunmatik ekranlı cihazın akıllı telefon veya herhangi bir elektronik cihazla bağlantı kurabildiği göze çarpıyor. Tasarımı ve bileğe takılabilir yapısı nedeniyle bugün tartıştığımız iWatch üzerinde Apple'ın uzun zamandır çalıştığı dikkat çekerken, patente göre cihaz bir kol saati olmaktan öte kol bandı görevi görecek. 

Bant çıkarıldığında görüntü otomatik olarak yatay pozisyona geçerken, bu şekilde cihaz bir medya oynatıcısına dönüşecek ve kullanıcılar bu ekran üzerinden film izleyip internette sörf edebilecek.

Cihazın anteni (telefonlarda olduğu gibi hem görüşme yapılabilecek hem de 3G/4G ile internete girilebilecek), pili ve hafızası bileklikte yer alacak. 

İddialar iWatch'un Güneş enerjisini kullanarak enerji sağlayacağını gösteriyordu; ancak ortaya çıkan patent Güneş enerjisinden ziyade kullanıcının yarattığı enerji olan kinetik enerjiyi kullanacağını gösteriyor. Yani kullanıcı kolunu hareket ettirdikçe cihaz şarj olacak. Bu da şarj sorununu kısmen ortadan kaldırıyor.

Elbette bu patent iWatch'un kesin özellikleri değil; zira bu gibi birçok patentin sahibi olan Apple, kendince doğru zamanı bekliyor.

485 MİLYON GİYİLEBİLİR CİHAZ

Araştırma şirketi ABI Research'ün son raporuna göre 2018 yılına kadar 485 milyon adet giyilebilir teknolojik cihaz kullanıcılarla buluşacak. Google'ın akıllı gözlüğü Glass ve henüz ortaya çıkmayan iWatch da bu rakamın artmasında önemli rol oynayacak.