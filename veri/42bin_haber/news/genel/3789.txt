Bolşoy Tiyatrosu Sanat Yönetmeni bu hale geldi
Evinin önünde kimliği belirlenemeyen bir kişi tarafından yüzüne kezzap atılan, ciddi derecede yanıkları olan ve görme yetisi hala tehdit altında bulunan Bolşoy Tiyatrosu Sanat Yönetmeni Sergey Filinin saldırı sonrası görüntüsü basına yansıdı.
Arkasında, ünlü sanatçının geliri yüksek koltuğuna göz diken rakiplerinin olduğunu öne sürülen saldırı, Rusyanın başkenti Moskovada Perşembe akşamı gece yarısına doğru meydana geldi. 
Hakkında geniş çaplı soruşturma başlatılan ancak henüz somut bir bilgi elde edilemeyen saldırının ardından, Filin'in sargılar içinde görüntüleri basına yansıdı. 
Bolşoy'un basın sözcüsü Katerina Novikova, Filin'in son günlerde sürekli olarak tehdit aldığını, birçok kez arabasının lastiklerinin patlatıldığını, Facebook sayfasının hacklendiğini ve şüpheli telefon çağrıları aldığını söyledi.  
BİR KAVANOZ KEZZAP  
Evinin bahçe kapısına vardığında arkasından biri ismiyle hitap ederek seslenince başını çeviren Filin'in yüzüne bir kavanoz kezzap atıldı. 
42 yaşındaki sanatçının attığı çığlıkları duyan yakınları acil servisle polisi aradı.  
Yüzünde üçüncü derece kezzap yanığı oluşan ve görme yetisi zarar gören Filin, cuma günü gözünden ameliyat oldu.  
"KOLTUK KAVGASI" 
Filinin yakınları kezzap saldırısının tiyatroda patlak veren koltuk kavgasının bir neticesi olduğuna inanıyor. Sergeyin görevinden ayrılması için uzun süreden beri şantaj edildiği de söylendi. 
BOLŞOY'DA İLKLERE İMZA ATTI 
Eskiden balet olarak çalıştığı kurumda yönetici olunca değişikliklere giden, ünlü ABD'li balet David Hallberg'ü kadroya dahil etmek gibi, daha önce cesaret edilemeyen adımlar atan Filin'in seveni kadar sevmeyeni de vardı. 
Onu sevmeyen bir grup kişi, Rusya lideri Vladimir Putin'e bir mektup yazmış ve Filin'in yerine başkasının getirilmesini istemişti.