Derideki değişikliklere dikkat
CELAL Bayar Üniversitesi (CBÜ) Tıp Fakültesi Deri ve Zührevi Hastalıklar Anabilim Dalı Öğretim Üyesi Prof. Dr. Aylin Türel Ermertcan, derinin vücudun aynası olduğunu, birçok önemli hastalığın erken teşhisinin derideki değişikliklerin gözlenmesiyle sağlanabileceğini belirtti.Prof. Dr. Prof. Dr. Aylin Türel Ermertcan, deri yaşlandıkça bir takım değişikliklerin ortaya çıktığını söyledi. Deride sarkma, kırışıklıklar gibi belirtilerin yanı sıra lekeler, benler ve deri kanserlerinin de gelişebildiğini kaydeden Prof. Dr. Ermertcan, doğal yaşlanma sürecini bazı çevresel etkenlerin hızlandırdığını söyledi. Bu etkenleri, soğuk, sıcak, rüzgar, kimyasal maddeler, sigara ve güneş ışınları olarak sıralayan Prof. Dr. Aylin Türel Ermertcan, "Bunlar içinde özellikle sigara ve güneş ışınları önemli yer tutmaktadır. Sigara kullanımı solunum sistemimiz ve iç organlarımız dışında derimiz için de oldukça zararlıdır. D vitamini sentezi ve kemik gelişimi açısından güneş ışığından faydalanmak tabii ki gereklidir, ancak bunun için günde 20 dakikalık gün ışığı yeterli olmaktadır. Yani sabah ya da akşamüstü saatlerinde derimizin maruz kalacağı bu kısa süre ile D vitamini sentezi yapılabilmektedir. Bu nedenle güneşin çok yoğun olduğu öğle saatlerinde dışarıda dolaşmak yarardan çok zarar getirmektedir. Özellikle açık tenli, sarışın ve renkli gözlü kişilerin daha da dikkatli olmaları gereklidir" dedi.

Prof. Dr. Ermertcan, bunların dışında, ailesinde deri kanseri öyküsü bulunanların, riskli benlere sahip olanların, doğuştan benleri olan kişilerin, sürekli açık havada çalışan çiftçilerin, denizcilerin ve inşaat işleri ile uğraşanların daha da dikkatli olması gerektiğini dile getirdi. Prof. Dr. Aylin Türel Ermertcan, "Güneş ışınları derimizin yaşlanmasına, kırışmasına, benlerin sayıca artmasına, kötüleşmesine, kanser öncüsü lekelere ve deri kanserlerine neden olmaktadır Derimizi kendimiz kontrol etmeli, yeni çıkan renk değişiklikleri, kabarıklıklar, lekeler ve benler konusunda tetikte olmalıyız" diye konuştu.

TEŞHİSTE DERMOSKOPİ CİHAZI

Mevcut benlerin renginde koyulaşma, büyüme, şekil değişikliği, kanama gibi bulgular olduğunda zaman kaybetmeden deri hastalıkları uzmanına danışılması gerektiğini belirten Prof. Dr. Aylin Türel Ermertcan, şunları kaydetti:

"Benlerimizin sayısında artış varsa yine takip edilmesi gereklidir. Ben takibi ve deri kanserlerinin teşhis edilmesinde dermoskopi denilen cihazdan faydalanmaktayız. Son zamanlarda geliştirilmiş olan bilgisayarlı dermoskopi cihazlarıyla benlerin görüntüleri kaydedilerek sonraki kontrollerde öncekilerle kıyaslama şansımız da olmaktadır."

BENLERİN ÇIKARILMASINDA TEDİRGİN OLUNMAMALI

Derinin vücudun aynası olduğunu kaydeden Prof. Dr. Ermertcan, derimizde meydana gelen ve erken fark edilen en ufak bir değişiklik ya da oluşumun bazı sistemik hastalıkların da erken teşhisinde önem arz ettiğini söyledi. Özellikle deri kanserlerinde erken tanının hayat kurtarıcı olduğunu ifade eden Prof. Dr. Aylin Türel Ermertcan, "Hem deri kanserleri hem de kötüleşme riski olan benlerin çıkarılması konusunda tedirgin olunmamalıdır. Bunların ameliyatla çıkarılması halk arasındaki inanışın aksine daha da kötüleşmesine neden olmamakta, tam tersine erken tedavi edilmesini sağlamaktadır" dedi.