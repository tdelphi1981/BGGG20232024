İstanbul Emniyeti şokta!
Alkol uygulamasına takılan polis intihar etti.
 Pendik sahilde dün gece alkol uygulamasında 130 promil alkollü çıkan polis memuru Özgür Akdoğan, ehliyetine el konulup resmi otomobili de bağlanınca otopark önünde intihar etti.
 Pendik Sahil’de dün gece uygulama yapan trafik ekipleri içerisinde iki kişi olan bir otomobili durdurdu. Otomobilin sürücüsü Asayiş Şube Müdürlüğü’nde görevli polis memuru Özgür Akdoğan’ın, kontrol sırasında 130 promil alkollü olduğu anlaşıldı. Bunun üzerine işlem yapılan Akdoğan’ın ehliyetine el konulurken kullandığı ekip arabası da bağlanarak Kartal Sahil’de bulunan trafik otoparkına çekildi. Arkadaşıyla birlikte olay yerinden ayrılan Akdoğan, bir süre sonra aracın çekildiği otoparka gitti. Akdoğan’ın, çalıştığı Oto Hırsızlık Büro Amirliği’ne ait aracın kendisine geri verilmesini isteğine görevlilerce karşılık verilmedi. Bunun üzerine sinirlenen Akdoğan, kendi tabancasıyla kafasına doğru ateş ederek intihar etti.
 Olayın ardından çalışma yapan Cinayet Büro Amirliği ekipleri, uygulama yapan trafik polisleri, aracın çekildiği otoparkın görevlileri ile alkol muayenesi sırasında yanında olduğu belirtilen arkadaşının ifadelerine başvurdu. Yapılan soruşturmada, trafik polislerinin normal görevlerini yaparak alkollü çıkan polis memuru hakkında işlem yaptıklarının belirlendiği ifade edildi. İntihar eden Özgür Akdoğan’ın 5 yıllık memur olduğu, Eylül ayından itibaren de Oto Hırsızlık Büro Amirliği’nde çalışmaya başladığı öğrenildi. Akdoğan’ın görevinin bitmesinin ardından istirahatta olduğu sırada arkadaşıyla alkol aldığının anlaşıldığı bildirildi. 
 
 DHA