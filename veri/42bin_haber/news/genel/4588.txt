Çoğunun hiçbir suçu yok
Başbakan'ın 'Terörle mücadeleye gönderecek subay kalmadı' çıkışına Hilmi Özkök'ten destek: Bu suçları işlediklerine inanmıyorum. Sorun bir an önce çözülmeli
  
 Eski Genelkurmay Başkanı Emekli Orgeneral Hilmi Özkök, TSK mensuplarının tutuklanmasıyla ilgili yargıyı eleştiren Başbakan'a destek verdi... Anadolu Ajansı'na konuşan Özkök, "Büyük çoğunun hiçbir günahı, suçu yoktur" dedi. 
 TÜM KALBİMLE DESTEKLİYORUM
 SADECE TSK değil tüm ulusun, bu durumun yarattığı sıkıntıları seslendirme arzusuyla dolu olduğunu söyleyen Özkök şöyle devam etti:  Sayın Başbakanımızın söylediklerini tüm kalbimle destekliyorum. Bu aynı zamanda Türk ulusunun isteklerini ifade eden bir anlatımdır. TSK, silahlı örgüttür ama terörizmle ilişkilendirdiğiniz zaman iş o kadar değişiyor ve yakıcı bir hale geliyor ki bundan sadece sıkıntı, üzüntü değil şimdi ifade edemeyeceğim çok daha acı şeyler hissediyoruz.
 ÇOK YAKICI OLDU
 TERÖRİZMLE ilişkilendirmek çok yakıcı olmuştur. Bu, nereden kaynaklanmaktadır bilemiyorum. Kanundan mı kaynaklanıyor yoksa bir ifade yanlışlığı mı? Bu tabi hepimizi çok çok üzmüştür. Hele hele TSK'nın en yüksek makamını işgal eden bir arkadaşımıza, Genelkurmay Başkanımıza bu gibi bir suçlamada bulunurken çok düşünmek gerekirdi.
 BU durumun en kısa sürede düzeltilmesi gerekiyor. Ancak bunu tek bir erkten beklemek mümkün değil. Yasama, yürütme ve yargının bir araya gelerek hızla, koordineli bir çalışma yapması gerekiyor. Bu büyük üzüntü ancak bu yolla ortadan kaldırılabilir. 
 YARGILAMALAR, uzun tutukluluk süreleriyle bir araya geldiğinde çok büyük acılar yaratıyor. Özellikle genç subay ve astsubayların, iddia edildiği gibi hiç bu işe karışmamış olanların bile uzun sürelerle tutuklu olarak kalması onlara birçok hakkını kaybettirmiştir. Kimi kurmaylık hakkını, kimi terfi hakkını, kimi ileride kendisine büyük imkanlar sağlayacak olan beklentilerini kaybetmiştir. Sevinçlerini kaybetmişlerdir. Bununla kalsa mesele değil, bütün ulus bunlardan büyük üzüntü duymaktadır. 
 YAPTIKLARINA İNANMIYORUM
 BEN yürekten inanıyorum ki daha önce de defalarca ifade ettiğim gibi büyük birçoğunun hiçbir günahı, suçu yoktur. Dava konusu olan büyük yanlışların yapıldığına şahsen inanmıyorum. Bunu defalarca da söyledim ama tabi yargıya hürmet ediyoruz, yargının elinde neler vardır bunları bilmemiz mümkün değil. Ama dediğim gibi çok büyük acıların giderilmesi için zaman geçmektedir. Bir an evvel bunlar sona erdirilmeli ve adalet yerini bulmalı ve kaybedilen hakların telafisi için de her türlü çalışma yapılmalıdır.  