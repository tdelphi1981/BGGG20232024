Haberi olmadan AK Parti üyesi yapılmış
Siyasi partilerin taşra teşkilatlarına yönelik "yeni üye kazanın" baskısı, hem parti teşkilatlarını, hem de vatandaşları sıkıntıya sokarken, isteyenler Yargıtay'ın internet sitesinde yer alan sorgulama linki sayesinde herhangi bir siyasi partiye üye olup olamadıklarını öğrenebiliyor.
Bu konudaki son olay ise, Batman'da yaşandı. 

Ak Parti Batman-Gercüş ilçe teşkilatının, bazı kişileri haberleri olmadan partiye üye yaptıkları ortaya çıktı.  
HERHANGİ BİR SİYASİ PARTİYE ÜYE MİSİNİZ, HEMEN KONTROL EDİN

Habersiz parti üyeliği olayı, Ramazan Serim'in haberi olmadan 5 yıldır AK Parti'ye üye olduğunu anlamasıyla ortaya çıktı. 

Konuyu haber yapmak için araştıran Dicle Haber Ajansı'ndan editör Abdurrahman Gök, kendisinin de yine aynı konudan mağdur olduğunu öğrendi.  

Gazeteci Gök'ün habersiz parti üyeliği olayı şöyle gelişti;
Gök, habersiz AK Parti üyesi yapıldığını öğrenen Ramazan Serim'in İnsan Hakları Derneği Diyarbakır Şubesine yaptığı başvuruyu öğrenerek, harekete geçti. 
Vatandaşların siyasi parti üyesi olup olmadıkları konusunda bilgi veren Yargıtay Cumhuriyet Başsavcılığı Siyasi Parti üyelik sorgulama sayfasına girerek, denemek için kendi durumuna bakan Gök, kendisinin de "Adalet ve Kalkınma Partisi - Batman Gercüş Teşkilatı 2012/1L Dönem aktif üyesi" olarak kaydının yapıldığını gördü. 

Olaya tepki gösteren Gök, AK Parti Gerçiş İlçe Başkanı Ali Öner'i arayarak, imzalı bir başvurusu olmadan partiye nasıl üye yapıldığını sordu. Gök, AK Parti İlçe Başkanı ile temasını şöyle anlattı;
"AK Parti İlçe Başkanı'na Parti üyeliği resmi bir işlem ve partilere üyelikte de kişilerin kendi imzaları olmalı. Benim imzam nasıl atılmış ve nasıl üyelik kaydım yapılmış diye sordum. İlçe Başkanı Öner de bana Bilgim yok gerçekten, bilgisayarda uğraşırken yanlışlık olmuştur yanıtı verdi. İmzamı da mı yanlışlıkla atmışlar bu nasıl izahat sorusuna ise Öner, Vallahi yanlışlık olmuş. Kimlikleri demek getirmişler yazıhanede bunları kaydederken, bazen bazı kimlikler tam okunmuyor o yüzden yanlışlık olmuştur özür diliyorum, düzelteceğim hemen kaydınızı sileceğim dedi."
 
Parti üyeliği için ıslak imzalı bir başvuru ile, TC Kimlik numarası, anne kızlık soyadı gibi özel bilgilerin verilmesi gerektiğini kaydeden Abdurrahman Gök, AK Parti ilçe Başkanı'na bunlar olmadan, nasıl üye yapıldığı konusunda ısrarlı sorular sormaya devam etmesi üzerine ise, Başkan'ın "Bakın Abdurrahman bey siz de Gercüşlüsünüz ben de Gercüşlüyüm. Yani şimdi bir birimizin hatalarını böyle büyütmemek gerekiyor. Senden on kez özür diliyorum. Bence fazla büyütmeyin" yanıtını verdiğini anlattı. 
 
"TERÖRİST SUÇLAMASIYLA YARGILANDIM. BENİ NASIL ÜYE YAPMIŞLAR?"
 
AK Parti iktidarı döneminde yaptığı haberler nedeniyle hakkında yaklaşık 15 dava açıldığını ve 9 ay cezaevinde kaldığını da hatırlatarak, "Ben de tutuklandığımda 'örgüt propagandasından' ceza aldım. Beni 'terörist' diye 9 ay cezaevinde tuttular. Hem üyeliğimin nasıl yapıldığının ortaya çıkarılması, hem de bana yaşatılan bu 'utanç verici' durumdan dolayı suç duyurusunda bulunacağım'' dedi. 
 
VATANDAŞLAR YARGITAY SİTESİNDEN DURUMLARINA BAKABİLİYORLAR
 
Yargıtay Cumhuriyet Başsavcılığı'nın internet sitesinde yer alan http://vatandassipar.yargitaycb.gov.tr/proxyYargitay/portal_baslangic.uyap adresinden, vatandaşlar kişisel bilgilerini girerek, kendi durumlarını da kontrol edebiliyorlar.  
İSTEĞİNİZ DIŞINDA ÜYE YAPILDIYSANIZ

 Eğer vatandaş sorgulama sonucunda, haberi olmadan herhangi bir siyasi partiye üye yapıldığı sonucuna ulaşırsa, bunu iptal ettirmek için şu işlemlerden birini yapması gerekiyor; 
* İlgili Parti Genel Merkezine başvuru ile
* Noter aracılığı ile düzenlenen istifaya ilişkin belgenin, Yargıtay Cumhuriyet Başsavcılığı Siyasi Partiler Bürosuna ait 312 425 99 65  417 33 37 nolu faksa iletilmesi ile
* İlgilinin şahsen, kimliği ile birlikte Yargıtay Cumhuriyet Başsavcılığı Siyasi Partiler Bürosuna başvurarak istifa dilekçesi vermesi halinde, istifaları işleme alınır.