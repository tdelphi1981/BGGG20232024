Bu gençleri kimse 'yıldıramayacak'
İlk kez Kocaeli Üniversitesi Eğitim Fakültesi'nde açılan seçmeli 'Mobbing' dersine öğrenciler büyük ilgi gösterdi. Gençler, 'mobbing'e karşı bireysel ve örgütsel başa çıkmanın yöntemlerini öğreniyor
 Mobbing'e akademik önlem... Kocaeli Üniversitesi Eğitim Fakültesi, seçmeli olarak 'mobbing' dersi vermeye başladı. Türkiye'de ilk kez mobbing konusunda ders açılmasıyla, öğrencilerin iş yaşamlarında karşılaşabilecekleri benzer sorunların önüne geçilmesi hedefleniyor. 'İşyerinde psikolojik baskı ve yıldırma' olarak tanımlanan 'mobbing' dersine öğrencilerin ilgisi yoğun oldu. 30 kişilik kontenjanı olan derse, bu rakamın üzerinde öğrenci başvurdu. 
 Türkiye'nin ilk mobbing dersini veren Yard. Doç. Dr. Asiye Toker Gökçe, 'öğrencileri iş yaşamına hazırlamayı' amaçladığını belirterek şöyle konuştu: 'Yıldırma yaşamın her alanında yaygın. Her yerde herkes sizi yıldırabilir, hatta çocuğunuz bile yıldırma stratejisini benimsemişse, istediğini yaptırabilir. Ancak 'mobbing' dediğimiz 'iş yaşamında yıldırma' sadece iş yaşamında olan bir durum. Üniversitemize gelen bu gençler de eninde sonunda bir yerde çalışacaklar. Mobbing olgusu hakkında bilgileri olduğunda, 'bir şeylerin farkında olsunlar' istiyorum. Örneğin iş yaşamında onları yıldırmaya çalışabilecek meslektaşları, yöneticileri olabileceği, ne tür yıldırma stratejileriyle karşılaşabilecekleri konusunda fikirleri olması önemli. Mobbing konusu üzerine doktora çalışmam sırasında edindiğim tecrübeleri öğrencilerle paylaşmak istedim.'
 Doruk ÇAKAR/ ANKARA