Not süreci devam ediyor, iki kurum bu yıl karar verir
GEÇTİĞİMİZ yıl yatırımcısına yüzde 60 getiri sağlayan ve rekor üzerine rekorlar kıran İMKB'ye olan ilgi, yatırım fonlarına da yansıdı.
 Yatırımcılarına brüt yüzde 74.02, net ise yüzde 69.6 getiri sağlayarak 2012 yılının en fazla getiri sağlayan yatırım fonu olan HSBC  A Tipi Değişken Hisse Senedi Fonu'nun büyüklüğü yatırımcının ilgisi artınca ikiye katlanarak, 15 milyon liradan 30 milyon liraya ulaştı.
 İMKB HALA UCUZ BORSA
 'TÜRKİYE getiri arayışında olan portföy akımlarından faydalanan finans piyasalarının başında yer aldı' diyen HSBC Türkiye Portföy Yönetimi Genel Müdürü Namık Aksel, not artırımı sürecinin sürdüğünü ve bu yıl Moody's veya Standard and Poor's'tan yatırım yapılabilir bir not artışı beklediklerini belirtti. Aksel, 'İMKB'nin yeni dünya dinamikleri kapsamında fiyatlama açısından hala pahalı olmadığını düşünüyoruz. Hisse senedi geçtiğimiz dönemlerde hiç bu kadar cazip olmamıştı. Biz portföyünde hisse senedi olanlara 'TUT' olmayanlara ise 'AL' önerisinde bulunmaya devam edeceğiz' dedi.