Ekran ve reklam da kromozom saymaz!
Marks&Spencer, İngiltere'de, yeni yıl için çocuklarla birlikte özel bir çekim yaptı. Bu çekimi özel yapansa o çocukların içinde bir de Down sendromlunun yer almasıydı. Bu vesileyle ülkemizde Downluların sosyal yaşamda 'görünür' olması için yapılan çalışmalara baktık. İstanbul eski Baro Başkanı Yücel Sayman'ın oğlu Can Sayman ile tanıştık, Mecidiyeköy Down Cafe'de neler oluyor bir göz attık ve Down Sendromu Derneği'nin kurucusu Doret Habib'ten bilgi aldık.
 PINAR HİÇDURMAZ
 pinar.hicdurmaz@aksam.com.tr
 Down sendromu (trizomi 21), genetik düzensizlik sonucu insanın 21. kromozom çiftinde fazladan bir kromozom bulunması durumu ve bunun sonucu olarak ortaya çıkan hastalığa verilen isim. Çocukluğun erken dönemlerinde sağlanacak olan aile ve tıp desteğiyle Down sendromlular toplumla bütünleşik bir hayat kurabilir. İnternette Down sendromu yazdığınızda karşınıza çıkan tanım bu ve buna benzer cümleler olacaktır. Özellikle 'destekle toplumla bütünleşik bir hayat kurabilirler' kısmı hepimizin üzerine düşen sorumluluğu anlatıyor. 
 Marks&Spencer'ın Londra'da yeni yıl için hazırladığı katalogda çocukların arasında yer alan Down sendromlu bir çocuğun olduğu fotoğraflar da bu tanımın görsel hali aslında. Son günlerde sevindirici gelişmeler yaşanıyor çevremizde. Down Sendromlular Derneği'nin çalışmaları, İstanbul Mecidiyeköy'de  açılan Down Cafe sevindirici gelişmelerin yaşandığını gösteriyor. Geçen yıl hizmet vermeye başlayan Down Cafe, sıcak ortamı ve Down sendromlu çocuklar ve annelerinin dayanışması adına çok güzel bir örnek. Anneler mutfakta mönüyü hazırlıyor; çocukları da servis yapıyor.
 DİĞERLERİNDEN AYIRMAYIN! 
 Down Sendromlular Derneği kurucularından Doret Habib'e, hem Marks&Sepencer'ın Londra yeni yıl çekimini, hem Türkiye'deki durumu sorduk.
 'Down sendromlu olsun ya da olmasın çocuklar aynı oyunlardan zevk alıyor, aynı mağazalardan alışveriş yapıyor. Aynı çizgi filmleri seyredip aynı reklamları seviyor. Biz hayatın her alanında Down sendromlu çocukların diğer çocuklarla bir arada olması gerekliliğine inanıyoruz. Farklılıklar bir arada olmalı, yaşamalı. Umarım bizde de Marks&Sepencer'ın benzeri çalışmalar yapılır.
 TOPLUM BİLİNÇLENSİN       
 Down sendromlu bireyler de her birey gibi sorumluluk alabilir ve çalışabilir. Bu da ancak toplumu bilinçlendirmeyle mümkün. İşverenlere ve diğer çalışanlara Down sendromunun ne olduğu, bundan mustarip bireylerin neler yapabildiğini, doğru ve gerçekçi bir şekilde anlatmak gerekiyor.
 NE YAPABİLİRİZ?
 Projelerimize sponsor bulmakta zorlanıyoruz. Özellikle uzun vadeli projelerimize firmaların destek vermesini istiyoruz. Kalıcı farklar yaratabilmek için bu projelerin gerçekleşmesi ve sürdürülebilirliği çok önemli.'
 DOSTLUK İÇİN BİLEZİK YAPTILAR
 Tasarımcı Meral Saatçi, Down Türkiye Derneği'nin 'Gerçek Dostlar Kromozom Saymaz' sloganıyla düzenlediği sosyal sorumluluk projesine katkıda bulunmak amacıyla 'kelebek bileklik' tasarladı. Tasarlanan bileklikten elde edilen kazanç Down Türkiye Derneği'ne bağışlanıyor. Vakko ve lidyana.com'da satışa sunulan bilekliklerin fiyatı 50 TL.
 Down Türkiye Derneği'nin 'Gerçek Dostlar Kromozom Saymaz' sloganıyla Galata-Tünel arasında Down sendromlu çocuklar için yaptığı yürüyüşün haberini okuduğu anda etkilenen Saatçi; 'Haber bende manşet etkisi yarattı. O an gözümün önünde yüzlerce gülen kelebek uçuştu ve kelebek bileklik tasarlamaya karar verdim. Kelebeğin bir kanadında sevgimizi, duyarlılığımızı temsil eden kalp var; diğer kanat boş ve Down sendromluları temsil ediyor. O boşluğu, maddi ve manevi dolduracağız. Bakış açımızı değiştirerek duyarlılığımızla zaten büyük bir adım atmış olacağız. Duyarlılığınız ve desteğiniz için sonsuz teşekkürler' diyor.
 TÜNEL'DE GÜVENLİK ONDAN SORULUR
 Can Sayman'a Tünel geçidinde yer alan mekanlardan biri olan KaVe'nin kapısında güvenlik personeli olarak rastladık. Down sendromlu olan Sayman'ın işini titizlikle yürütmesinin yanı sıra mekandaki herkes tarafından çok sevilmesi de gözümüzden kaçmadı. İşinden çok alıkoymadan kapının önünde biraz sohbet ettik. İşini çok sevdiğini ve bu yüzden bu konuda da çok titiz davrandığını söyledi. Tabii biraz konuşunca o ciddi görünümünün ardında ne kadar esprili biri olduğunu anlamak zor olmadı. Yıllardır bu çevrede olduğu anlaşılan Sayman, hemen civar hakkında bizi de bilgilendirdi. Artrium adlı karşı dükkanda antika eşyalar satan Fidan Kezban Koç'a rastladık. Öğrendik ki Sayman, 1993 yılından beri Tünel Geçidi'nde çeşitli işler yapmış. Minik bir tezgahta kartpostallar satmak, şipşak fotoğraf makinesiyle fotoğrafçılık ve şu an güvenlik görevlisi olarak çalıştığı KaVe'de garsonluk... 34 yaşındaki Can Sayman, İstanbul Barosu'nun eski başkanlarından Yücel Sayman'ın oğlu. Bu belki de onun en büyük şansı olmuş; hem okuma yazma öğrenebilmiş özel bir okulda, hem de çalışıyor. Maalesef Down sendromluların hepsi bu kadar şanslı olmayabiliyor. Can Sayman, onların da herkes kadar hayatın içinde olabileceğinin en güzel örneklerinden biri. İşini seviyor, layıkıyla yerine getiriyor ve herkesle çok iyi anlaşıyor. Öyle ki Moda'da yaşayan Can Sayman, mahallede birkaç gün görülmezse mahalle sakinleri gelip çalıştığı yerde onu ziyaret ediyor.