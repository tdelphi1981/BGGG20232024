Harry Potter sayesinde kitap okumaya ve yazmaya başladık
Kitap, Harry Potter serisinin son kitabı ama yazarı J.K. Rowling değil! 14 yaşındaki Kaan Malkoç ve 15 yaşındaki Melih Kaya'nın kafa kafaya verip yazdıkları 'Ölüm Kardeşliği-Varoluş' Harry Potter'ın sona ermesi üzerine, 'Bitmesine izin veremezdik' dedikleri bir kitap.
 ELİF AKTUĞ
 elif.aktug@aksam.com.tr
 Tamamen tesadüfen bulunduğum bir ortamda, çok sevdiğim bir dostum, 'Bizim oğlan, bir arkadaşıyla kitap yazdı. Ben de bastırdım; arkadaşlarına hediye ediyorlar, bir baksana yetenekli mi?' diye sorunca merakla okudum kitabı. 265 sayfa, üstelik küçük puntolarla basılmış maliyet kaygısıyla; yani normal bir kitap gibi basılsa yaklaşık 500 sayfa edecek... Gözlerime inanamadım,          14 yaşındaki Kaan Malkoç ve 15 yaşındaki Melih Kaya, Harry Potter serisinin sona ermesi üzerine ve son bölümü de pek beğenmediklerinden, yeni bir kitap yazmışlardı. Harry Potter serisinin yazarı J.K. Rowling'in hikayeyi sonlandırması iki delikanlıyı üzmüş ve ortaya kendilerini de dahil ettikleri müthiş bir macera çıkmıştı. Türk Harry Potter'larla, kitap yazma maceralarını konuştuk... 
 
 × Kitabınız beni çok etkiledi, kitaptan önce kendinizi tanıtsanıza?
 Kaan M.: Üsküdar Doğa Koleji           9. sınıfta okuyorum. Sporun birçok dalıyla uğraştım. Yüzme, tenis derken üç yıl hentbol oynadım ve şu an aktif olarak MVP İbrahim Kutluay Basketbol Okulu'nda basketbol oynuyorum, bunun yanı sıra müziği ve sinemayı çok sevip yakından takip ediyorum. 
 Melih K.: Bursa doğumluyum. Otomotiv İhracatçılar Birliği Anadolu Meslek Lisesi'nde 10. sınıf, Makine Bölümü öğrencisiyim. Çeşitli kulüplerde futbol oynadım ama sonra derslerim etkilenmesin diye ailem daha fazla ilgilenmemi istemedi. Bunun için biraz geç olmuştu sanırım; 9. sınıfı tekrar okudum. 
 
 × Harry Potter kitapları/ filmleriyle nasıl tanıştınız? İlk okuduğunuz anı hatırlıyor musunuz? Neler hissetmiştiniz?
 Kaan M.: İlkokul ikinci sınıftayken bir gün gazetede 'Harry Potter ve Ateş Kadehi' filminin oynadığını gördüm. Film gerçekten görsel efektleri ve konusuyla beni ilk andan itibaren büyülemişti. Aslında film +13 yaş sınırlamasıyla vizyona girmişti ancak benim biraz yaşıma göre iri oluşum ve yanımda annemin bulunmasıyla bizi içeriye aldılar. Kitaplarla tanışmamsa 'Ateş Kadehi'ni izledikten sonra gerçekleşti. Annemin 'Bu kitaplar çok kalın ve yaşına uygun değil' demesine rağmen yine de bu tatlı tartışmadan sonra galip çıkan ben olup, Harry Potter kitabı alıp kitapçıdan çıkıyorduk. Seriden ilk okuduğum kitap ise 'Melez Prens'ti. Bu kitabı okurken heyecanlandım ve hüzünlü bölümlerde ağlamamak için kendimi zor tuttum. 
 Melih K.: Açık konuşmak gerekirse kitaplarla aram Harry Potter serisiyle tanışana kadar çok iyi değildi. Özellikle okuduğum kitapların özetini çıkarmaktan nefret ediyordum. Yani kitap, okul ödevi kadar hayatımdaydı.                    12 yaşımdayken bir arkadaşımın tavsiyesiyle 'Harry Potter ve Felsefe Taşı'nı izledim. Filmden çok etkilendim. Serinin diğer filmleri gösterime girdikleri gün izlemeye başladım. Ölüm Yadigarları Bölüm 1 vizyona girdikten sonra da kitaplarını okumaya başladım. Ama ne okuma! Her okuyuşumda farklı bir ayrıntıyı keşfetmek beni hep bir kere daha okumaya sevk etti.
 
 × Harry Potter ile mi özdeşleştirdiniz kendinizi? Hangi kahramanları daha çok seviyorsunuz veya sevmiyorsunuz?
 Kaan M.: Evet aslında öyle diyebilirim çünkü kendimi o kadar çok özdeşleştirdim ki; film bittiği anda DVD'leri çıkmadığı için mahalle CD'cilerinden sinema çekimi kopyalarını alıp evde tekrar tekrar seyrediyordum. 
 
 × Bu kötü bir şey, kopya ve korsan ürün almayalım değil mi?
 Kaan M.: Tamam haklısınız. DVD'si çıktığı ilk gün markete koşup ilk alan ben olma peşindeydim. Beni filmin haricinde kamera arkası görüntüleri ve filmin nasıl çekildiğine dair ipuçları da etkilemiştir. Hatta bu sebeple üniversite eğitimimi sinema ve televizyon üzerine yapmayı düşünüyorum. Seride en sevdiğim karakter Harry Potter'ın yanı sıra Neville Longbottom'dur. Çekingen bir karakterken son filmlerde güç kazanıp o çekingen tavrından kurtulup kahraman olması beni etkiledi. Çünkü bana insanın istediği zaman her şeyi yapabileceği mesajını aktardı. En sevmediğim karakter ise Peter Pettigrew yani Kılkuyruk'tur. Gerek fiziksel görünümü, gerekse Yoldaşlığa ve eski dostu Harry'nin babası olan James Potter ile Harry'nin annesi Lily Potter'a evlerini gizleyen 'Fidelius' büyüsünü Lord Voldemort'a aktarması ile sır tutucu ve dost görevine ihanet etmesi benim hoşlanmamama neden oldu. 
 Melih K.: Aslında sadece Harry Potter'la değil, Harry Potter ve diğer kahramanların dünyaları beni çok etkiledi. Fantastik görünen bu dünyayı kendi hayatımla karşılaştırdım. Harry'nin dostlarının etrafı o dünyada da tehlikede. Biz burada terörle, organ mafyalarıyla, zehir tacirleriyle, çeşitli tehlikelerle uğraşırken onlar okullarında daha güçlü, kendi ayakları üzerinde kendi başlarına duruyorlar. Bahsettiğim bu güç sihir, büyü ya da tüm o olağanüstülükler değil. Sadece ve sadece dostlukları ve birbirlerine inanmaları. Kitapları okuyup filmleri izleyenlerin de bir kaçış olarak yaptıklarını düşünüyorum. Bu dünyanın pisliklerinden arınıp birkaç günlüğüne de olsa orada varolmak isterdim. Favori kahramanım Dolores Umbridge'dir! Şaka şaka elbette Sirius Black!
 × Geçtiğimiz yaz eve kapanmış ve kitabın yeni versiyonunu yazmışsınız, nasıl gelişti kitabın yazım süreci? Beğenmediğiniz için, kafa kafaya verip 'Daha iyisini yaparız' mı dediniz?
 Kaan M.: Geçen yıl SBS çalışmaları yoğun bir şekilde devam ediyordu. Bu sınav stresinden çok rahatsız oluyordum. Kendimi nasıl rahatlatacağımı düşünürken yine Harry Potter ile meşgul oluyordum. Birden serinin bitmesinin beni rahatsız ettiğini hissettim. Neden devam etmediğini düşündüm. Bu arada internet üzerinden Türk Harry Potter hayranları ile konuşuyorduk ve internetten yine Harry Potter hayranı olan, kitabı birlikte yazdığım arkadaşım Melih Kaya ile tanışmıştım. Serinin sonunda J.K. Rowling, karakterleri evlendirerek çoluk çocuk sahibi yaparak bitirdi. Biz de onları Sihir Bakanı ve yardımcıları olarak canlandırmayı düşündük. Ve iki yetenekli büyücü olarak bizi Londra'ya alarak eğitim vermelerini düşündük. Kitabımız bu konunun ilerlemesiyle ortaya çıktı. Ona bir şeyler yazıp gönderdim ve bir anda kitabın baş cümlelerini yazıp bana fikrimi sordu. Ortak birkaç kararın ardından yazmaya koyulduk.
 Melih K.: Artık tüm seriyi bitirmiştik. 'Ölüm Yadigarları Bölüm 2' çekimleri bitmişti. Fan sayfamdaki birkaç tanımadığım arkadaşı toplayıp ilk gösterim günü filmi izlemeye gittik. Film bittiğinde üzerimizde hem sevinç, hem de kocaman yeri doldurulamaz bir boşluk vardı. Bu zevkten artık yoksunduk. Bir akşam Kaan'a kitabımızın ilk cümlesini yazıp gönderdim. Çok heyecanlanmış ve hemen karşılığını vermişti. Fikir fikri doğurdu. El birliğiyle Kaan'la her şeyi planlamaya başladık. Taslak hemen hemen bitmişti bile. Ancak okullar açılınca sınıf tekrarı olunca o yıl derslere daha çok asılmam gerekti. Şubata kadar taslak halinde kaldı. 
 × Ne kadar sürdü çalışmalarınız, orijinal kitap ve sizin kitabın benzeşen ve ayrışan tarafları neler?
 Kaan M.: 8 Şubat 2012'de başladık,      3 Ağustos 2012'de kitabı bitirdik. Harry Potter orijinal serisinde tamamıyla büyü dünyası anlatılıyordu ancak bizim hikayemizde daha çok normal dünyaya yansıtılmış büyücüler anlatılıyor. Yani gerçek kitapta Harry ve arkadaşları          7 yılını da Hogwarts'ta geçirirken, biz diğer ülkelere gidip normal hayatımızı yaşıyoruz ancak ek olarak gerektiğinde büyü kullanıyoruz. Ayrıca kitapta vampirler de var. Benzeşen yönleri ise karakterler, mekan ve büyüler. Ayrıca Kaan ve Melih'in Diagon Yolu'ndan alışveriş yaparken yanlarında orijinal Harry Potter serisinde de Harry'nin yanında olan Rubeus Hagrid bulunuyor. Ayrıca filmin ve kitabın sonunda Harry evleniyor ve çocukları oluyor. Bizim hikayemizse onların evlilikten sonraki yaşamlarında bu işi eğitimci olarak devam ettirmeleri ve Lord Voldemort'un öldüğü gün güçlerini rastgele iki yeni doğan bebeğe aktarması ile ortaya çıkan bir hikaye. Bölümler ilerledikçe, Kaan ve Melih, Hogwarts'ta Jack adında bir dost edindiklerinde ölüleri ruh olarak dirilten, Diriltme Taşı'nı keşfederler ve Lord Voldemort'u rüyasında gören Kaan onu Melih ile diriltir. Onları karanlık yola sürükleyen Voldemort, artık Harry'ye yeni bir düşman kazandırmıştır.
 Melih K.: Hikaye bire bir aynı değil. Bizimkinde iki dünya birleşti. Kendi dünyamız ve sihirli olan dünyayı birleştirdik.
 ÖZGÜN KİTAPLAR GELİYOR
 × Kitabın yazarı acaba sizden haberdar olsa ne derdi? Kızar mıydı, devamını yazdınız diye sizi mahkemeye verir miydi?
 Kaan M.: Bu kadar büyük bir hayran kitlesine sahip olduğu için ve gençleri yazmaya farkında olmadan da olsa teşvik ettiği için eminim ki mutlu olurdu.
 Melih K.: Önce beni ve benim gibi birçok genci okumaya alıştırdığı için çok mutlu olurdu. Sonra hele bir de yazmaya teşvik ettiği için çok daha mutlu olurdu diye düşünüyorum.
 × Yeni çalışmalarınız var mı, başka sürprizler gelecek mi?
 Kaan M.: Evet, orijinal karakterlerin isimlerini kullanmadan kendi büyücülük serüvenlerimizle devam ediyoruz.
 Melih K.: İkinci kitabımızı yazmaya başladık bile. Birçok karakter değişti. Gerisi de sürpriz olsun. Üstelik özgün bir kitap projemiz de var, kendi serimizi yaratacağız...
  