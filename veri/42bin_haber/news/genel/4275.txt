Sahne psikopat işi
Karikatür çizmeye L-Manyak, Kemik ve Penguen Dergileri’nde başlayan Alpay Erdem, Uykusuz Dergisi’nde ‘Hasta Ruh İsmail’i çiziyor. “Mizahçının küfrü kimseye dokunmaz” diyen Erdem, ‘Komedi’ adlı stand-up gösterisiyle 1 Şubat’ta Sahne Beşiktaş’ta olacak. İsmail Hasta Ruh karakterinin yaratıcısı Alpay Erdem, "Çizerken hiç espri düşünmem ama sahneye çıkmak psikopat işi" diyor.
 Sibel Ateş Yengin/sibel.ates@aksam.com.tr
 Mizahçı Alpay Erdem, stand-up gösterisini yapmaya karar verdiğinde önce konuşup konuşamayacağını görmek istemiş. Bu yüzden para almadan gösteri yapmaya razıymış, bildiği bir barın kapısını çalmış. Ancak bulduğu mekânın sahibi gösterinin yapılabilmesi için bilet satılmasını şart koşmuş. “Tamam” demiş Erdem. Gösterinin duyurusu yapılmış. Ertesi gün “Hiç yer kalmadı” diye aranmış. İlk sahne, ilk heyecan… Sonuç gayet başarılı olmuş. Fısıltı gazetesiyle ünü yayılmış. 5 yıldır, Beyoğlu’nda Old City Comedy Club’da her perşembe sahneye çıkıyor. Şimdi, ‘Komedi’ isimli gösterisinin yeni adresi Sahne Beşiktaş, 1 Şubat’ta ilk kez burada çıkacak. Öte yandan Old City’deki perşembe gösterileri sürecek. 
 Alpay Erdem ile röportaj öncesi yaptık fotoğraf çekimlerini… Beşiktaş Balık Pazarı’nda tezgâhların önünde çekmeyi önerdiğimde fotoğrafçı arkadaşımız Uygar Taylan ile gittiler ve harika karelerle döndüler; üstelik ağzında koca bir balık vardı… İşte sonra ettiğimiz sohbetten sayfamıza kalanlar…
 
 Beatles hayranıyken babanız sizi saz kursuna yollamış. Asıl hayatınızdaki komedi bununla mı başlıyor? 
 Çok güzel soruymuş (gülüyor). Ne günlerdi! Hiç sevmedim saz kursunu, sürekli kaçtım. Gitar çalmayı da denedim ama akort etmeyi beceremeyince “Bırakalım bu işleri” dedim. Asıl hayalim futbolcu olmaktı. 6 sene lisanslı futbol oynadım ama olmadı. Asıl komedi üniversitede başladı. Bunalımlı bir 5 seneydi. O sürede kafayı kırdım. Hâlâ kâbus görürüm; okul bitmemiş, sınavlar var ve kaçırıyorum… Uyanınca “Oh be! Rüyaymış” diyorum. Hiç arkadaşım da yoktu, olamıyordu. Okul uzak, parasız dönemler...  
 
 Peki, Türkiye’nin en iyi mizah dergilerinde çizdiniz. Bu doğuştan bir yetenek miydi?
 Yeteneğim varmış. Sonradan fark ettim. Karikatür çizmeyi severdim. Okul yıllarında da derste hocaların karikatürlerini çizer bir güzel de azar işitirdim. Sonra karikatür çizdiğimi unuttum. Aradan zaman geçti. Bir gün Leman Dergisi’nde amatör karikatüristlere yer verildiğini duyunca yeniden çizmeye başladım. 
 
 Kendinizi kabul ettirmek için kapıları tırmaladığınız oldu mu?
 İlk karikatürümü gösterebilmek için Leman Dergisi’nin kapısında 1 ay beklediğimi bilirim. Yukarı çıkamıyorduk. Amatör karikatüristleri aşağıda bekletiyorlardı. Yukarıdan haber gelince çıkabiliyorduk. Bir gün Tuncay Akgün’ü aradım ve gittim. “Bir dünyan var” dedi. Bu önemliydi. Çok çalışarak 2 sene sonunda L-Manyak’ta profesyonelliğe adım attım. Sonra devamı geldi. 
 
 En çok kendi hayatınıza, çocukluğunuza gülüyormuşsunuz. Sahnede de bu anılarınızdan bahsediyormuşsunuz. 
 Çocukken beni sürekli döven bir arkadaşım vardı. Bir gün küstüm. Cami hocası da ona “3 günden fazla küs kalırsan cehenneme gidersin” demiş. Bunun da paçası tutuşmuş peşimde dolanıyordu barışmak için. Yazar, müzisyen ve oyunculardan oluşturduğumuz futbol takımımızı anlatıyorum. Onlar da komik adamlar. İçlerinde albüm lansmanlarını geciktirip dizi setinden kaçıp da turnuvalara gelen var. 
 
 Küfürsüz komedi mümkün mü?
 Niye olmasın. Pek kullanmam ama koca oyunda mecbur kaldığım bir yerde küfür ediyorum. Orada da etmezsem küfür gibi oluyor (kahkahalar)… Cuk oturan bir küfür, küfür değil aslında. Mizahçı küfür üzerine o kadar çok kafa yoruyor ki artık o küfür olmaktan çıkıyor. Zaten mizahçının küfrü dokunmaz ki kimseye. 
 
 Her zaman eğlencenin dozu yüksek mi oluyor?
 Bazen iyi, bazen kötü oyunlar oluyor. Bazen kendimden utanarak eve gitmeler... Bırakmak istediğim anlar da oldu ama hep kendime inandım. “Zaten bu işe başlayarak büyük cesaret gösterdim. Bırakırsam kendime ihanet etmiş olurum” dedim… Birkaç senedir çok mutluyum çünkü oyunlarım çok ilgi görüyor. 
 
 Çizmek mi, sahne mi kolay?
 Hepsi kolay, hepsi zor. Hepsinin de keyfi ayrı. Ama sahne daha psikopat işi. Çünkü reaksiyonu hemen alıyorsunuz. Çizerlik ya da yazarlık öyle değil. Bekliyorsunuz. Stand-up çok daha canlı. 
 
 Çizmek tamam da o konuşma balonlarını doldurmak zor mu?
 Zor değil. Çünkü önce balonları hallediyorum. Sonra da kurşun kalem, detaylar, çini; dergiye götürülüyor taranıyor, balonlar yazılıyor. Ama çizmenin tatmini de hiçbir şeyde yok. Büyük bir terapi çünkü. 
 
 HİÇ ESPRİ DÜŞÜNMEDİM
 Mizahçının kafasını ne açar?
 Hiç tıkanma yaşamam. Hayatım boyunca da espri düşünmedim hiç, geleni kaydettim. Stand-up’ta da öyle; başlar, akar, gider, hiç kimse sıkılmaz. Çünkü zorlama yok. Bunu da hayatın içinde olmama bağlıyorum. Güzel bir hayat yaşıyorum ve hayattan besleniyorum. 
 
 Televizyonda stand-up’ın yapılamayacağını söylemişsiniz, sinemada olur mu? Mesela Cem Yılmaz…
 Cem Yılmaz yapınca olur. Ona her şey yakışıyor. 
 
 - G.D.O Karakedi, Ceren ile Celal ve Fundamentals filmleri vizyonda. Maçı kim alır sizce?
 Celal ile Ceren çok iyi bir açılış yapmış. Kafa kafaya giderler. Cem Yılmaz 4 milyonu bulur. 
 
 Çizdiklerinizden dolayı hiç ceza aldınız mı?
 L-Manyak’ta yayınlanan ilk İsmail Hasta Ruh öyküsündeki bir kare yüzünden ‘toplumun ar ve duygularını incinmekten’ dolayı dava açılmıştı. Bir şey çıkmamıştı ama çok korkmuştum. Adımımı yeni atmışım, “Ne davası?” demiştim. 
 
 Kafanızın tasını ne attırır? 
 İşini iyi yapmayan insanlar. Kim olursa olsun, kuru yemişçi bile olsa… 
 
 Alpay Erdem’in İsmail Hasta Ruh gibi takıntıları var mı?
 Ruhumuz örtüşüyor. Ben de takıntılıyım. Bu takıntılarıİsmail’in öykülerine yediriyorum. Biraz şizofrenik bir durum; İsmail “Bunu çizeceksin Alpay” diyor, çiziyorum. İsmail’in sesini çizerken duyuyorum. Yazarak, çizerek ve anlatarak tedavi oldum. 
 
 Hasta Ruh İsmail nelere takar?
 Beykoz Rakı Fabrikası’nın kapanmasına ve niçin yıkıldığına kafayı takıyor. 
 
 Mizahçıdan al tarifi dersek. Hayatla ve kendiyle dalga geçmeyi beceremeyenlere ne söylemek istersiniz?
 İnsanın kendiyle dalga geçmesinden daha güzel bir şey yok. Başkalarıyla dalga geçmek yerine kasmayıp kendiyle dalga geçmeyi beceren, rahatlar.
 Oyunda eşinizi nasıl tavladığınızı anlatıyormuşsunuz…
 Normalde erkekler kadınları etkilemek için mücevherler ya da pahalı hediyeler alır ya ben de eşime çıtalı uçurtma yapıp hediye etmiştim. Bir de “Kuş alacağım” deyip almamıştım. Nasıl olsa evde var, yavruları olunca veririm diye düşündüm.  Uçurtmayla kuş yetti. Hatta yıllar sonra o bana kuş aldı.  