Türk hekimin büyük başarısı
ABD'de Türk hekimin başkanlığındaki uluslararası araştırma ekibi, yaygın beyin tümörü meninjiyomların (beyni çevreleyen zarda oluşan tümör cinsi) genetik altyapısını çözdü.
Yale Üniversitesi Tıp Fakültesi Beyin Tümörü Araştırmaları Program  Direktörü Prof. Dr. Murat Günel'in önderliğindeki uluslararası araştırma  ekibinin, en sık görülen beyin tümör türü olan meninjiyomlar üzerindeki  araştırması Science dergisinde yayımlandı. 
Araştırma sonuçlarına göre, meninjiyomların hemen hemen hepsinin genetik  altyapısı, sadece beş gendeki düzensizliklerle açıklanabiliyor. Yalnızca cerrahi  olarak tedavi edilebilen meninjiyomların genomik profilleri ile beyindeki  yerleşimlerinin bilinmesi, bu tümörler için ilk kez kişiselleştirilmiş tıbbi  tedavilerin geliştirilebilmesini olanaklı kılıyor. 
Araştırma ekibinin başında bulunan beyin cerrahisi Nixdorff-German kürsü  başkanı ve aynı zamanda genetik ve nörobilim profesörü olan Murat Günel AA  muhabirine yaptığı açıklamada, Bu genlerdeki bozukluklar tümörün beynin hangi  bölgesinde çıkacağını belirliyor ve kişiye özel tedavilere imkan sağlıyor diye  konuştu. 
Prof. Günel, 300 meninjiyom örneği üzerinde gen analizi yaptıklarını ve  hastalığın kökenleri ile tedavisine yönelik ön bilgiler sunan dört yeni genetik  şüphe belirlediklerini ifade ederek, hangi genin mutasyon taşıdığına göre tümörün  beyinde değişik bir bölgeye yerleştiğini ve bunun da tümörlerin habisleşme  potansiyellerini belirlediği bilgisini aktardı.
         
Kişiye özel ilaç tedavileri
         
Özellikle nüks eden ya da diğer dokulara yayılan meninjiyomlar ile  cerrahi olarak yüksek risk taşıyan hastalarda, NF2 (neurofibromin 2) dışındaki  genlerde görülen mutasyonlara yönelik ilaç tedavilerinin artık mümkün hale  geldiğinin altını çizen Günel, bu konudaki açıklamalarına şu bilgileri ekledi: 
Kişiye özel ilaç tedavileri, genellikle iyi huylu olan bu tümörlerin  ilerlemesi için bir risk faktörü olan radyoterapi tedavisinin yerine artık  geçebilir. Bu yaklaşımların daha kötü huylu tümörlere uygulanması da olanak  dahilindedir.
         
Beyin tümörlerinin oluşma sebebi hala net değil
         
Beyin tümörlerinin ortaya çıkmasında hem aileden gelen genlerin, daha da  önemlisi hücre seviyesinde ortaya çıkan bozuklukların etkili olduğunu söyleyen  Prof. Günel, anne&#8211;baba genleri yoluyla oluşan tümörlerin erken tespit  edilip tedavi edilmesinin bu buluşla önünün açıldığını belirtti. 
"Beyin tümörlerinin üçte biri meninjiyomlar yüzünden ortaya çıkıyor"  diyen Günel, buna sebebiyet veren faktörler konusunda ise henüz net bilgilerin  oluşmadığını ifade etti. Bu konudaki değişik teorilerden yola çıkarak,  özellikle çocuk yaşta maruz kalınan radyasyonun beyin tümörü oluşumunda etkisinin  olduğunu biliyoruz diye konuşan proje direktörü, yakın zamanda elde edilen,  ancak henüz tartışmalı olan bir bulguya göre, diş röntgenlerinin de bu tümörün  oluşumunda etkisi olabileceğini belirtti.
         
Sonuçlar, Türkiye'deki hastanelerle paylaşıldı
         
Beyin tümörü tedavisinde çok önemli bir gelişme kaydeden Prof. Murat  Günel, bu çalışmanın başından beri Türkiye ile ortak devam ettiğini ve özellikle  Acıbadem Hastanesi, Marmara ve Bahçeşehir Üniversitelerinin bu buluşa katkısının  büyük olduğunun altını çizdi. Birçok tümör örneğinin bu hastanelerden geldiğini  belirten Günel, bu çalışmaların sonuçlarının Türkiye'deki hastaneler ile  paylaşıldığı ve Türk hastaların tedavisinde de kullanılacağı müjdesini verdi. 
Öte yandan Yale Üniversitesi laboratuvarlarında yapılmasına karşın, beyin  tümörleri araştırmalarının neredeyse tamamının Türklerden oluşan bir ekip ile  gerçekleştirdiğini vurgulayan Prof. Murat Günel, her yaz Türkiye'den 20 civarında  doktora ve daha ileri seviyedeki tıp öğrencisini kabul ettiğini ve bu şekilde söz  konusu araştırmalarda Türkiye ile entegrasyon sağlandığına dikkati çekti.
         
Araştırmanın finansmanı
         
Beyin tümörleri araştırmalarının çok pahalı çalışmalar olduğuna ve yeni  buluşların elde edilmesi için maddi desteğin önemine değinen Prof. Günel,  meninjiyom tümörünün gen haritasının çıkarılmasını ve kişisel tedavi yöntemine  imkan sağlayan bütçenin tamamının Türkiye'deki iki vakıftan geldiği bilgisini  paylaştı. 
Projeye yardım sağlayan Mehmet Kutman ve Gregory M. Kiez vakıflarına  teşekkürlerini ileten Günel, Gregory M. Kiez'in de aynı hastalıktan dolayı vefat  ettiğini, adına kurulan vakıfın da katkıları sayesinde bu hastalığın bir gün  tamamen çaresinin bulunacağına inandığını ifade etti.