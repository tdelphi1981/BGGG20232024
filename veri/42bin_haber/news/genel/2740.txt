Gaz-fren tartışması, not artırımı ve zamlar: İşte eski yılın 'en'leri!
2012'nin gündemi tek kelimeyle 'ekonomi' oldu. Türkiye, Fitch'in not artırımıyla 'yatırım ligine' yükseldi. Borsa ve faizde ise cumhuriyet tarihinin rekorları kırıldı. Köprü ve otoyolların özelleştirilmesi, Halkbank'ın halka arzı, İran'a altın satışı, gaz-fren tartışmaları, büyüme ve cari açık tartışmaları yılın en çok konuşulanları arasındaydı
 Türkiye, 2012'de de 'sıkı' bir ekonomi gündemine sahip oldu. Hatta geçmiş yıllara oranla ekonomi haberleri bu yıl daha fazla konuşuldu ve gündem belirledi. 'Ekonominin soğutulduğu' bir yıl olmasına karşın gündem, kriz içindeki ülkeleri aratmadı. Hem olumlu hem de olumsuz diyebileceğimiz çok sayıda gelişme yaşandı. AKŞAM Ekonomi Servisi olarak '2012'nin enlerin' sizin için toparladık. Yılın zammından yılın sektörüne, yılın iddiasından transferine, ayrılığından evliliğine kadar işte 2012'nin öne çıkanları...
 Yılın lansmanı - Sonunda TL'nin simgesi oldu
 TÜRKİYE ekonomisi 2012'de yıllardır eksikliğini hissetiği TL simgesine kavuştu. Kimi sevdi, kimi eleştirdi yeni simgeyi. Fakat en azından artık Türk Lirası'nın dünyadaki bilinilirliğini artıracak bir simgemiz var... Simgenin tanıtımına Başbakan Recep Tayyip Erdoğan, Başbakan Yardımcısı Ali Babacan ve Merkez Bankası Başkanı Erdem Başçı katıldı. Türk Lirası'nın simgesi 8362 başvuru arasından seçildi. Simgenin çıpa şeklinde olması TL'nin güvenli liman haline geldiğini gösteriyor. Yukarı doğru çizgiler de paranın yükselen değer olduğunu simgeliyor.
 Yılın rekoru - Altında büyüme polemiği
 İRAN'LA yapılan ticaretin altınla ödenmesi ve bu rakamın ihracat kalemi olarak gösterilmesi ekonomiyi ikiye böldü. Altınla ilgili bir başka tartışma da ihracatın büyümeye olan katkısı. AKŞAM'ın gündeme getirdiği konu kısaca şöyle: Türkiye'nin ilk 9 aydaki büyüme rakamı yüzde 2.6. Altın satışı çıkarıldığında büyüme 0.9 oluyor.
 Yılın evliliği - RUSLAR SICAK 'DENİZ'E AÇILDI
 DENİZBANK 2012'de ikinci kez el değiştirdi. Anımsanacağı üzere Denizbank, Belçikalı Dexia'ya satılmıştı ancak euro krizinin vurduğu Dexia, 'iyi durumdaki' Denizbank'ı satışa çıkararak zararını azaltma yoluna gitti. Bankaya birçok ülkeden farklı şirketler talip oldu ama ipi Rus Sberbank göğüsledi. Sberbank, son yıllarda Doğu Avrupa'da yayılmasını sürdürüyor. Dexia ile Sberbank'ın satış konusunda anlaştığı haberi 21 Haziran'da duyuruldu. Gerekli izinlerin alınmasından sonra yetki devri, 28 Eylül'de yapıldı ancak son imzalar Putin'in 4 Aralık tarihindeki İstanbul ziyaretinde atıldı ve bir davetle kutlandı. Sberbank, Denizbank'ın yüzde 99 hissesi için 2.8 milyar euro ödeyeceğini açıkladı.
 Yılın kazananı - İHALELERİN 3 ATLISI....
 MÜTEAHHİTLİK sektörünün üç önemli şirketi olan Cengiz, Kolin ve Limak'ın ünü son yıllarda birlikte ya da tek başlarına girdikleri ihalelerle daha arttı. Son olarak İstanbul'daki BEDAŞ ihalesini 1.960 milyon dolarla kazanan 'ihalelerin üç atlısı' 2 yılda 5 milyar dolarlık ihaleye imza attı. Limak'ın patronu Nihat Özdemir, 'Ortaklarımızla birlikte dağıtım, ulaştırma, enerji, elektrikle ilgili bütün özelleştirmelere gireceğiz.  3. havalimanı ve İGDAŞ'ın da olduğu tüm ihalelere katılmayı planlıyoruz' diyor.
 Yılın satışı - 5.7 milyar dolarlık satış
 TÜRKİYE tarihinin ikinci büyük özelleştirmesi yapıldı. Boğaziçi ve Fatih Sultan Mehmet köprüleri ile 8 otoyolu kapsayan ihalede zafer, 5.72 milyar dolarla 'Koç Holding-UEM Group Berhad - Gözde Girişim Ortak Girişim Grubu'nun oldu. 18 Aralık'taki ihalenin açık artırma bölümünde grup, 5 milyar 630 milyon dolar teklif verdi. Kimse bu teklifin üstüne çıkmayınca, ihaleyi kazanan konsorsiyum, başkanın ricasını kırmayarak fiyatı 5 milyar 720 milyon dolara çıkardı. Konsorsiyum 25 yıl boyunca iki köprü ve otoyol işletmesinin yanı sıra bakım ve onarımından da sorumlu olacak.
 Yılın olayı - Türkiye 'yatırım' yapılabilir ülke...
 SÖZ KONUSU Türkiye olunca ketum davranan reytingçiler, cari açık ve Suriye konusunu bahane edip durdular... Ancak bu gidişi Fitch bozdu. Kredi derecelendirme kuruluşu 5 Kasım'da Türkiye'nin kredi notunu BB 'dan yatırım yapılabilir seviye olan BBB-'ye yükseltti. Kredi notu görünümü ise 'durağan' olarak açıkladı. Böylece Türkiye'nin kredi notu, 1994 yılından bu yana ilk defa yatırım yapılabilir seviyeye çıktı.
 Yılın transferi - Türk Telekom'un kaptanı: Yılmaz
 TÜRK Telekom'un CEO'luğuna Tahsin Yılmaz getirildi. Bu değişikliğin ardından Türk Telekom'un üst düzey yönetiminden birçok kişi görevinden ayrıldı ve yeni isimler atandı. Türk Telekom ve TTNET arasında da kurumsal iletişim ekibi de yer değiştirdi.
 Yılın barışı - Kredili barış anlaşması
 ESKİ IMF Başkanı Strauss-Kahn, (DSK) New York'ta kaldığı otelin kat görevlisine tecavüz etmekle suçlanmış ve bir süre tutuklu kalmıştı. Süreç, Strauss-Kahn'ın uzlaşmayı kabul etmesiyle son buldu. ABD ve Fransız basınına yansıyan haberlere göre anlaşma miktarı 6 milyon dolar. Strauss-Kahn'ın avukatları bu rakamı reddetse de iddiaya göre DSK, bu paranın yarısını bankadan kredi, diğer yarısını da ayrıldığı karısı Anne Sinclair'den borç alacak.
 Yılın çilesi - Suriye, ekonomiyi tedirgin ediyor
 SURİYE'DEKİ iç savaş, en büyük korkumuz oldu. Bir yandan Türkiye'ye sığınan mülteci sayısının 100 bine yaklaşması ve bunun yarattığı maddi külfet tartışılırken hükümetin Esad karşıtlarını doğrudan desteklemesi 'Türkiye savaşa girecek' kaygılarını artırdı. Sınırda patlayan bombalar, kapanan ihracat yolları, Türkiye'nin en büyük iki enerji tedarikçisi Rusya ve İran'ın Esad'tan yana tavır almaları da 'Suriye korkusu'nu güçlendirdi.
 Köprü bakımı
 BAKIMA alınan FSM ve Haliç Köprüsü, İstanbul'u felç etti. Bakım yaklaşık 3 ay sürdü herkes rahat nefes aldığını düşünürken, 2013 yazında da Boğaziçi Köprüsü'nün bakıma alınacağı açıklandı. Çile sürecek...
 10 bin çalışana LCD TV verdi
 2012 başında Ford Otosan, yılın jestine imza attı. Şirket, üst üste 10. kez pazar lideri olunca, 10 bin çalışanına, tutarı 14 milyon lirayı bulan 106 ekran Beko LCD TV hediye ederek teşekkür etti. Ağırlığı fabrika personeli olan çalışanlara TV dışında, Digiturk ve D-Smart aboneliği de hediye edildi.
 Yılın ayrılığı - Doğan Holding, Full Akaryakıt'ı askıya aldı
 PETROL Ofisi'ndeki hisselerini Avusturyalı OMV'ye satarak akaryakıt dağıtım sektöründen çıkan Doğan Holding, Full Akaryakıt'ın yüzde 60'ına 175 milyon dolar ödeyeceğini açıkladı. Ancak 29 Kasım'da European Tobacco'nun  sigara kaçakçılığı yaptığı haberleri çıkınca ortaklık sona erdi. Doğan Grubu, aynı gün açıklama yaparak  'Çalışmalar askıya alınmış ve ertelenmiştir' dedi.
 Yılın tartışması - Bakanların gaz ve fren kapışması
 BAŞBAKAN Yardımcısı Ali Babacan ile Ekonomi Bakanı Zafer Çağlayan arasında başlayan 'gaz-fren' tartışması, iş dünyasının da gündemine oturdu. Çağlayan 'Gaza basmalıyız' dedi. Ancak Babacan, 'Sisli yolda şoförün işine karışma' diye yanıtladı.
 Yılın kavgası - Samsung'dan Apple darbe!
 APPLE'IN ABD'de kazandığı 1 milyar dolarlık dava iplerin gerilmesine yol açtı. Savaşı kızıştıran Samsung, farklı ülkelerde birbiri ardına davaları kazanınca rekabette bir adım öne geçti. iPhone 5 efsanesi başladığı sıralarda Samsung, Galaxy Note II ile piyasaları bir kez daha salladı. Bu rekabete Nokia da katılınca Apple, lider olduğu pazarlarda kan kaybetmeye başladı. Rekabet Türkiye'ye de yansıdı.
 Yılın kazığı - Yıllık zam %30'u buldu
 DOĞALGAZ, yılın en çok zam gören ürünü oldu. 1 Nisan'da yapılan yüzde 18.72'lik zammı, 1 Ekim'de yapılan yüzde 9.8'lik zam izleyince, yıllık zam oranı yüzde 28'e ulaştı. Bazı bölgeler bu yıl doğalgazı daha pahalı almaya başladığı için oran yüzde 30'u buldu.