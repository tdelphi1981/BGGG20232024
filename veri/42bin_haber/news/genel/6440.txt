YTÜ'de beton kalıbı çöktü
Yıldız Teknik Üniversitesi Davutpaşa Kampüsünde bir inşaatın birinci katına beton döküldüğü sırada çöken iskelenin altında kalan 4 işçi yaralandı.
Esenlerdeki Yıldız Teknik Üniversitesinin Davutpaşa Kampüsünde saat 15.00 sıralarında araştırma merkezinin inşaatında çökme meydana geldi. İnşaatın ilk katına beton atıldığı sırada, betonun ağırlığını taşıyamayan iskele çöktü. İşçilerden Cabbar Alan, Adnan Belen, Yücel Altun ve kardeşi Hayrettin Altun iskelenin altında kaldı. İtfaiye ve sağlık ekipleri tarafından enkaz altından kurtarılan işçilerden Cabbar Alan ve Adnan Belen, Bakırköy Sadi Konuk Eğitim ve Araştırma Hastanesine Yücel Altun ve Hayrettin Altun ise Bağcılar Eğitim ve Araştırma Hastanesine kaldırıldı. Yaralıların hayati tehlikesinin olmadığı öğrenildi.

Olayla ilgili soruşturma devam ediyor. 
 