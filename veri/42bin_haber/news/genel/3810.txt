Albümü hazırlarken beyin fırtınası yaptık
Binbir Gece dizisiyle oyunculuğunu hafızalara kazıdı, daha sonra trompetiyle bir bütün oldu. Serdar Ortaç denildiğinde ise akla hemen o geliyor; Merih Ermakastar... Kısa bir süredir yaşadığı babalık heyecanına bir yenisini daha ekledi; 6 parçadan oluşan 'Gidenin Suçu Yok' adlı albümü yolda. Şarkıcılığı ve müzisyenliği kendine meslek edinen Ermakastar, doğru bir proje olduğunda ise merkezinin her zaman oyunculuk olacağını söylüyor...
 - En son çıkan işinizden bu yana geçen 3 yılda neler yaptınız?
 Genel olarak müzik ve dublaj bir arada devam etti. Serdar Ortaç'ın sahnesinde ona vokal yapmaya ve çalmaya devam ettim. Bu albüm için ön çalışmalar oldukça uzun sürdü. Bir taraftan şarj oldum da diyebiliriz.
 - Albümün hazırlık sürecinden bahseder misiniz?
 Her şey geçen yıl mart ayında sevgili Serdar Ortaç'ın albüm çalışması sırasında bu parça da senin deyip, 'Gidenin Suçu Yok' isimli çalışmasını bana hediye etmesiyle başladı. Bu benim için yeni bir heyecanın başlangıcıydı. Onun gibi müzik ve eğlence sektörünün nabzını her daim zirvede tutmayı başaran birisinden gelen böyle bir hediye, albümün startını vermiş oldu. Önceki 3 yıl içerisinde hep single çalışmalarla dinleyicilerin karşısına çıkmıştım. En azından bu sefer buna 4-5 parça daha ekleyip albüm yapmaya karar verdim.
 SERDAR SÖZÜNÜ ESİRGEMEZ
 - Serdar Ortaç'la yıllardır beraber çalışıyorsunuz. Albümünün prodüktörü de kendisi. Nasıl bir iş birliğiniz var?
 Tam 7 yıldır birlikte çalışmaya devam ediyoruz. Bana her süreçte destek olan, doğru yönlendiren, kendi tecrübelerini benimle paylaşan ve bu paylaşım sırasında da iyi bir şeyler ortaya çıkarabilmem için kendi vaktini seve seve harcayabilen biri Serdar Ortaç. Kaldı ki bunu sadece benimle değil birçok müzisyenle de paylaşmaktan keyif alır. En sevdiğim noktasıysa eğer ortada onu mutlu etmeyen bir durum söz konusuysa sırf ben üzülmeyeyim ya da başkaları üzülmesin diye sözünü esirgemeyen birisi olması. Böyle bir albümde prodüktör olarak benim yanımda olması da ayrı bir güç kaynağı.
 - Albüm sürecinde çalışmaya devam edecek misiniz?
 Kesinlikle. Benimle çalışmak istemeyene kadar beraberiz. (Gülüyor) Çünkü onun sahnesinde yakalamış olduğumuz enerji ve uyum herhangi bir sahnede her zaman yakalanabilecek bir durum değil. O yüzden bunun kıymetini bilmek gerektiğini düşünüyorum.
 - Albümle ilgili çalıştığınız isimler kimler?
 Öncelikle albümdeki 2 parçanın sözü ve müziği sevgili Serdar Ortaç'a ait. 4 parça sevgili Erol Özdamar'a ait. Düzenlemeler de bence yükselen yıldızlar sevgili Hakan Yelbiz ve Yaman Hadi. Gerçekten dinlediğinizde farklı soundları var ve içine müthiş müzisyen ruhlarını da katarak harika bir iş çıkardılar. 5 parçanın mixi Londra'da, 1 parçanın mixi ve tüm albümün masteringi bu işin duayeni Tarık Ceran tarafından yapıldı. Albümün kayıtları RMS'de Mustafa Karaduman, My Office'te de Yaman Hadi tarafında yapıldı. Birbirinden değerli müzisyen arkadaşlarım bu albümün oluşumunda imzalarını attılar. Bir de Deniz Sujana var ki o da albümün tatlı kısmı oldu.  
 BEYİN FIRTINASI YAPTIK
 - Albümdeki düetler nasıl oldu? Özellikle Erol Özdamar kimdir?
 Her şey albümün oluşum sürecinde şekillendi. Düetler ilk parçayı tamamladıktan sonra ekip arkadaşlarımızla beyin fırtınası sırasında ortaya çıktı. Ben;'Gidiyor musun?' şarkısını Deniz'le okusam nasıl olur diye sorduğumda 'harika olur' cevabını aldım ve Erol'u arayıp bana 2 tane parça seç birinde trompet birinde vokal olarak sana eşlik edeyim dedim. Prodüktörümüz de onay verince çok içimize sinen parçalar ortaya çıktı açıkçası. Sevgili Deniz Sujana yaklaşık 4 yıldır tanıdığım sesini, yorumunu ve kişiliğini çok beğendiğim bir kardeşim. Onunla aynı parçayı yorumlamayı çok istedim. O da sağ olsun beni kırmadan bu projede yer aldı. Sevgili Erol Özdamar benim asker arkadaşım. Askerliğimizi Ankara Armoni Mızıka'da birlikte yaptık. Oradan itibaren doğan dostluğumuz halen devam etmekte. Benim için kardeşim diyebileceğim biri. Askerdeyken birbirimize yapmış olduğumuz parçaları dinletir, bunlar üzerine yorum yapar bugünü ve geleceği hayal ederdik. Sadece yaptığı parçalarla değil mükemmel insanlığıyla da örnek teşkil edebilecek biri. Albüm fikri ortaya çıktığı andan itibaren o da elinde olan beste arşivini bana açıp desteğini esirgemedi. Erol Özdamar çok yakın bir gelecekte sadece yapmış olduğu parçalarla değil yorumcu kişiliğiyle de adından çok söz ettirecek. Yani kısacası hayırlısıyla sırada Erol'un ve Deniz'in albümleri var.
 DOSTLARIMA DESTEK OLMALIYIM
 - Kendi albümünüzde bir başka şarkıcıya yer vermek nerden geldi aklınıza?
 Çalıştığım insanı düşündüğünüz zaman, her zaman birilerine destek olan, albümlerinde düet yapan, birçok sanatçıyı da bu sayede ön plana çıkarmayı seven biri. Aynı düşünceden yola çıkarak neden ben de bu şekilde başarılı olacağına inandığım dostlarıma destek olmayayım ki diye düşündüm. Albümü de bu doğrultuda şekillendirdik.
 - Peki ya video klip ve fotoğraf aşaması? 
 Video klip aşaması oldukça sancılıydı. Bu zamana kadarki süreçte çekmiş olduğumuz kliplerin yönetmenliğini sevgili Tolga Çetin (Binbir Gece görüntü yönetmeni) yapmıştı. Albüm bittikten sonra çok istemesine rağmen yoğunluğundan dolayı çalışamayacaktık. Ancak yaklaşık 1 aylık bekleme sürecinin ardından onun setinin olduğu Şile'ye gidip çekimleri gerçekleştirebileceğimiz zamanı yaratabildik. İçinize bir parça sindiği zaman görsel açıdan da izleyiciye iyi bir iş sunmak gerekir diye düşünüyorum. Sevgili Tolga Çetin'le beraber oynamış olduğum 'Binbir Gece' dizisinden süregelen dostluğumuz, onun yüksek enerjisi, hızlı iş bitiriciliği, kıvrak zekası ve mükemmel ekibiyle, görsel mutluluğum açısından benim için çok önemliydi. Gerçekleştiği için de çok mutluyum. Fotoğraf kısmına gelince de bir yardım projesi için birlikte çalıştığımız sevgili Murat Ertürk, Mehmet Okutan ve Barış Karasapan yani 3 silahşörler, bizlerle birlikte klip esnasında çalışarak ortaya doğal olduğunu düşündüğüm harika bir iş çıkarıp ekibi tamamladılar.
 - Seslendirme devam ediyor mu?
 Evet. Fox Life ve FX, Power Fm ve birçok reklam kampanyası dublajı devam ediyor.
 DOĞRU PROJEYİ BEKLİYORUM
 - Oyunculuk kariyerinin neresinde? Yeni projeler var mı?
 Arada sırada oyunculuğu bırakıp bırakmadığım soruluyor. Böyle bir şeyin olması mümkün mü? İnsan eğitimini almış olduğu mesleğinden nasıl vazgeçebilir ki? Kaldı ki oyunculuk bir kere kanınıza girdimi ömrünüzün sonuna kadar çıkmaz. Son dönemde konuşmuş olduğum çok önemli bir yapımcı birçok iş dalında çalıştığım için oyunculuğa ayırabilecek vakti bulamayacağımı düşündü. Ben de kendisine boş oturup bir proje beklemektense elimde değerlendirebileceğim meslekleri yaparak keyif aldığımı söyledim. Böyle olunca da bana hak verdi. Ayrıca doğru bir proje geldiğinde merkez, işlerim gereği tabii ki oyunculuk olacaktır. 
 - Ekranda bu kadar çok proje varken kendini nasıl bir işin içinde görmek istersin?
 Bu zamana kadar yapmış olduğum işlerin tadında bir film, senaryo, rol yakaladığım zaman o iş benim kendimi içinde görmek istediğim iş olacaktır. Bu konuda diğer mesleklerimden aldığım güçle biraz fazla seçiciyim sanırım.