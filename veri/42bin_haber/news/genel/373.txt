Devletten mağdur kadına yeni kimlik
Mersin'de yanında çalıştığı patronu M.Ş.Ç.'nin, genelevi terk ettiği için oğlu B.K.'ya (11) cinsel istismarda bulunduğunu iddia eden seks işçisi S.K. (32) ve çocuğuna devlet sahip çıktı.
 Aile ve Sosyal Politikalar Bakanlığı da olaya taraf olarak mahkemelere katılacak. Mersin İl Müdürü Selahattin Bulut, 6284 sayılı Ailenin Korunması ve Kadına Karşı Şiddetin Önlenmesine Dair Kanuna göre bu tür mağduriyet yaşayanlara kurum olarak yeni bir kimlik, farklı bir ilde ev ve maaş bağlanabileceğini söyledi ve 'Bakanlık acil bilgi istedi. Uzmanlar, anne ve oğluyla görüşüp ön rapor hazırladı. Acil tedbir için ikisinin devlet güvencesi altına alınmasına karar verildi. Ayrıca Bakanlığa bağlı İl Müdürlüğü olarak avukatlarımız, açılacak davada müdahil olacak' açıklamasını yaptı. Bulut 'Ancak anne yeni bir kimlik teklifimize sıcak bakmadı. Oğlunun kimliğinin değiştirilerek eğitimine devam etmesi talebinde bulundu. Yasal girişimleri başlatıp eğitimine devam etmesini sağlayacağız' diye konuştu. Vakkas ARSLAN / MERSİN
  