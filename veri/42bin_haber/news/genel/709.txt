İstihdam, esnek çalışma ile artacak girişimcilik 'okulda' öğretilecek
2013 yılı Programı'na göre, istihdamın artırılması için işgücü piyasasındaki katılıklar giderilecek, esnek çalışma uygulamaları yaygınlaştırılacak.
 Evde çalışma, uzaktan çalışma, iş paylaşımı ve esnek zaman modeli gibi esnek çalışma yöntemlerine imkan sağlayacak düzenlemeler yapılacak. Kadınlar için esnek çalışma biçimleri yaygınlaştırılacak. Özürlüler için çalışma ortamının özel olarak düzenlendiği korumalı işyerlerine ilişkin mevzuat çalışmaları tamamlanacak. Gerekli görüldüğü yerlerde meslek yüksekokullarının kapatılması, toplulaştırılması veya meslek liselerine dönüştürülmesi yönünde strateji ortaya koyan bir rapor hazırlanacak. 28445 Sayılı Mükerrer Resmi Gazete'de Yayımlanan 2013 Yılı Programı'nın 'İstihdamın Artırılması'' başlıklı bölümünde, çalışma çağı nüfusunun bu yıl 56 milyon, 2013'te ise 56,9 milyona ulaşmasının beklendiği ifade edildi.
 
  