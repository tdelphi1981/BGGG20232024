'Ele geçen malzemeler kesinlikle harp silahı'
Başbakan Erdoğan, Ankara'ya indirilen Suriye uçağında ele geçirilenlere ilişkin, 'Bunlar kesinlikle harp malzemesidir. İncelemeler sürüyor. Hepsinin fotoğrafları mevcut' dedi
 Başbakan Tayyip Erdoğan, Ermenistan-Suriye seferini yaparken Erzurum'a indirilerek aranan uçakta sıkıntı doğuran bir sonuca ulaşılmadığını bildirdi.
 Azerbaycan yolculuğu öncesi gündemdeki konuları Esenboğa Havalimanı'nda değerlendiren Erdoğan, özetle şunları kaydetti:
 - ERMENİSTAN UÇAĞI: Burada yine bazı ihlaller sebebiyle bu indirilme işlemi gerçekleştirildi. Fakat yapılan aramalar neticesinde herhangi bir sıkıntı doğuran netice olmadığı için tekrar uçağa yol verildi ve kendisi belirlediği istikametinde yola çıkmış oldu. 
 - İNDİRİLEN SURİYE UÇAĞI: Bagajda veya uçağın ele geçirilmiş olan konteynerindeki paketlerde, gönderen firma olarak 'KBP Instrument Design Bureau' diye bir ifade var. Bu bizim MKE'nin Rusya'daki karşılığıdır. Peki alıcı kim? Alıcı da Suriye Milli Savunma Bakanlığı'dır. Şimdi bu iki kurum arasında elimizde olan bu malzemeler kesinlikle harp malzemesidir. İlgili birimlerimiz bunlar üzerindeki incelemelerini, çalışmalarını hala devam ettirmektedir. Hepsinin fotoğrafları elimizde mevcut. 
 - RUSYA'NIN BİLGİ TALEBİ: Bizden bilgi istemesine gerek yok. Bu bilgiyi ilgili büroya sor, söylesin. Ne gönderdiği bütün konşimentolarda belli. Bunlar da bizde mevcut. Dolayısıyla hiç sağa sola bu işi saptırmanın gereği yok. 
 - KÖŞK'ÜN İRADESİNE GÖRE ADIM: (Yerel seçimlerin 27 Ekim 2013'te yapılmasına ilişkin düzenleme): Cumhurbaşkanımız nasıl bir irade ortaya koyarlarsa bu iradeyi ortaya koyduktan sonra biz de onun üzerinde çalışmamızı yapacağız ve ona göre adımlarımızı atacağız. ANKARA