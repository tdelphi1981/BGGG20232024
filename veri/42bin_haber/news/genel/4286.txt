Hırvatistan'dan Türkiye'ye "vize" kararı
Hırvatistan hükümeti, vize sistemini Avrupa Birliği'ne uyumlu hale getirme çalışmaları kapsamında 1 Nisan 2013'ten itibaren ülkeye gelen Türk vatandaşlarına vize uygulanması kararı aldı. Başta Dubrovnik olmak üzere Hırvat kentleri, son yıllarda Türk turistlerin en çok tercih ettiği yerler arasındaydı.
Hırvatistan Başbakanlığı'ndan alınan bilgiye göre söz konusu karar, AB üyesi ülkelerin vize sistemine uyum sağlanması gerekçesiyle dünkü bakanlar kurulu toplantısında alındı. 
Hırvatistan ve Türkiye arasındaki vize uygulaması günümüze kadar eski Yugoslavya zamanında yürürlüğe giren antlaşmaya göre yapılıyordu. 
"AB'YE UYUM SAĞLAMAKLA YÜKÜMLÜYÜZ"
Hırvatistan'ın AB üyeliği sürecinde vize sistemini tamamen AB'ye uygun hale getirmesi gerektiği belirtilirken, Dışişleri Bakanlığı'ndan yapılan açıklamada "Hırvatistan 1 Temmuz'da AB üyesi olacak, üye olmadan en az 3 ay  öncesinde de uyguladığı vize sistemini AB'ye uygun hale getirmekle yükümlüdür"  denildi.
         
Hırvatistan'ın Ankara Büyükelçiliği ve İstanbul Başkonsolosluğu'nun, ülkeye gelmek isteyen Türk vatandaşlarının vize alması konusunda işlemlerin hızlandırılması için gerekli altyapı adımlarını en kısa sürede atacağı ifade edilen açıklamada, bu kapsamda Türkiye'deki diplomatik temsilciliklerde görev yapacak personel sayısının da artırılacağı bildirildi.  
"Shenghen vizesi" olan veya Shengen bölgesinde yer alan herhangi bir ülkede D tipi vizeye sahip vatandaşların Hırvatistan'a girme konusunda sorun yaşamayacağı vurgulanan açıklamada, ağır vasıta sürücüleri gibi benzer mesleklerde çalışan Türk vatandaşlarının vize konusunda bazı kolaylıklardan  faydalanabileceği ifade edildi. 
Hırvatistan Dışişleri Bakan Yardımcısı Yoşko Klisoviç de, gazetecilere yaptığı açıklamada, ülkesinin vize sisteminin AB üyesi ülkelerin uyguladığı sisteme uygun hale getirilmesi gerektiğini söyledi.  
EKONOMİYİ KÖTÜ ETKİLEYECEK
Klisoviç, Hırvatistan'ın AB'ye üye olmadan 3 ay önce vize sisteminde bazı değişiklikler yapması gerektiğini, bu bağlamda 1 Nisan 2013'ten itibaren Türk vatandaşlarına vize uygulanmaya  başlanacağını söyledi. 
Hırvatistan basınında karara ilişkin yapılan değerlendirmelerde, Türk vatandaşlarına vize uygulanmasının ülke ekonomisini olumsuz yönde etkileyeceği belirtildi. Karara tepki gösteren turizm şirketleri, sadece tarihi Dubrovnik kentini geçen Kurban Bayramı'nda 2 bin 400 Türk vatandaşının ziyaret ettiğine dikkati çekti.
        