Dehlizin ucundan tecavüz göründü
Sur dibinde cesedi bulunan ABD'li Sarai Sierra'yla ilgili hava hala puslu... Kadın fotoğrafçının başına vurulan cisimle öldüğü belirlendi. Pantolonu ile iç çamaşırının diz kapağına kadar indirilmiş olması tecavüz şüphesini artırdı
  
 Levent ALBAYRAK / Cem TÜRKEL
 Fotoğraf çekmek için geldiği İstanbul'da kaybolduktan 12 gün sonra cesedi bulunan ABD'li Sarai Sierra'nın başına aldığı darbeler sonucu öldüğü belirlendi. Sarayburnu'ndaki surların dibinde önceki gün bulunan Sarai Sierra'nın cesedi üzerinde yapılan incelemelerde pantolonu ve iç çamaşırının diz kapağına kadar indirildiği tespit edildi. İlk bulgularda tecavüz belirtisi olmadığı belirtilen ABD'li kadının katilinin tecavüz ya da tecavüz girişimine maruz kaldığının üzerinde duruluyor. Sarai'nin tuvalet ihtiyacını gidermeye ya da fotoğraf çekmek için surların arasında girdiği sırada saldırıya uğramış olma ihtimali de değerlendiriliyor. Polis olay yerinde bulunan battaniyenin saldırgana ait olduğunu düşünürken kriminal labaratuvarı çalışmaya başladı. 
 İKİ KÜPE, BİR KULAKLIK
 OLAY yerinde günün ağarmasıyla yeniden detaylı inceleme yapan polis toprak altında da iki küpe ile bir kulaklık buldu. Polis bölgedeki 20 kişinin bilgisine başvurdu. Cinayeti soruşturan özel ekip Sierra'nın sokaklarda yaşayanlar tarafından öldürülüğü ihtimalinin ziynet eşyalarının alınmamış olması nedeniyle zayıf olduğunu düşünüyor. Bugüne kadar kameralardan Sierra'nın izini süren polis şimdi ABD'li kadını Sarayburnu'na çeken kişinin peşinde... 
 İSTANBUL İl Emniyet Müdürü Hüseyin Çapkın da cinayetle ilgili 'Adli Tıp Raporu çıkmadı ama kesin olarak başına vurulmak suretiyle öldürüldü' dedi. ABD'li fotoğrafçının 'İstanbul'da bulunma amacı nedir?' sorusu üzerine ise Çapkın, 'Turist olarak tek başına geziyor' yanıtını verdi. Çapkın, Sarai'nin 'ajan ya da kurye olduğuna' ilişkin ise tespitleri olmadığını söyledi.
 3 kişiyle daha görüşüyormuş
 SARAI Sierra'nın izinin bulunması için 500 güvenlik kamerası görüntüsünün incelendi. Tarlabaşı'daki evinden çıktıktan sonra Sirkeci'ye kadar gittiği tespit edilen Sierra'nın son görüntüsünün Sirkeci'de bir güvenlik kamerasına takıldığı belirtildi. Bu noktadan sonra güvenlik kamerası görüntüsü bulunamadığı için 200 polis bölgede arama yaptı. Ayrıca Sarai Sierra'nın Türkiye'de 2 kez görüştüğü Taylan K. dışında 3 kişi ile daha internet üzerinden görüştüğünü belirlendi. İstanbul Emniyet Müdürlüğü konuyla ilgili Interpol aracılığı ile gmail yetkililerine müracaatta bulunduğu da öğrenildi.
 Sierra'nın ölümü dünya basınında
 ABD'li Sarai Sierra'nın cesedinin bulunması dış basında da geniş yer buldu. Amerikan CBS kanalının internet sitesindeki haberde 2008'de gelinlikle dünya turuna çıkan İtalyan Pippa Bacca'nın da tecavüz edilerek öldürüldüğü hatırlatıldı. CBS, olayın Türkiye turizmini olumsuz etkilemesinin beklenmediğini, İstanbul'un dünyadaki diğer büyük kentlere kıyasla güvenli bir şehir olduğunu belirtti. Bir diğer Amerikan haber kanalı CNN de İstanbul'un her yıl milyonlarca turist tarafından ziyaret edilen bir kent olduğunu ve bu tip olayların sık yaşanmadığını aktardı. İngiliz BBC'nin sitesinde ise haber 'Kayıp Amerikalı turist ölü bulundu' başlığıyla verilirken, turistlerin kaybolması olaylarının Türkiye'de çok nadir yaşanması nedeniyle yabancı medyanın konuya büyük ilgi gösterdiği vurgulandı.  