'Okul Sütü'nün marketlerde satılan sütten hiç farkı yok'
Geçtiğimiz yıl öğrencilerin hastanelere kaldırılmasıyla birlikte uzun bir süre gündemi meşgul eden Okul Sütü Projesi, 11 Şubat'ta yeniden başlıyor
 Gıda, Tarım ve Hayvancılık Bakanlığı, Sağlık Bakanlığı ve Milli Eğitim Bakanlığı'nın koordinasyonu ve Ulusal Süt Konseyi'nin desteğiyle yürütülen Okul Sütü Programı kapsamında okullara süt dağıtımı yapacak firmalar bir kamuoyu bilgilendirme toplantısı düzenlediler. Toplantıya Pınar Süt Genel Müdürü Gürkan Hekimoğlu, Sütaş Yönetim Kurulu Başkan Danışmanı Hasan Tolgar, Ak Gıda Süt Alım ve Kalite Direktörü Halil Çukutli ve Ulusal SütKonseyi Yönetim Kurulu Başkan Vekili Prof. Dr. Muhittin Özder katıldı. Toplantının açılış konuşmasını yapan Ulusal Süt Konseyi Başkanı Harun Çallı, 'Okul Sütü'nün market reyonlarından alınan sütlerden farkı yok. Sütlerimiz okullara dağıtılmadan önce ayrıca kontrolden geçirilmektedir' dedi. Çallı, okul sütünün çocuklar için önemine değinerek, Avrupa'da yıllardır öğrencilere bedava okul sütü dağıtıldığını aktardı.Çallı bu yıl aşağı yukarı 30 bin 885 okulda, yaklaşık 29 milyon öğrenciye, süt dağıtacaklarını söyledi ve projenin maliyetini 130 milyon TL olarak açıkladı.
 'Zehir küplü' protesto
 BASIN toplantısına öğrencilerin süt protestosu damga vurdu. Öğrenciler, 'Okul Sütü akıl küpü değil, Zehir Küpü' yazılı pankartlar açtı. Öğrenciler daha sonra salondan çıkarıldı.
 Zehirlenme yok sadece alerjiydi
 ÇALLI, geçen yıl dağıtılan sütlerden öğrencilerin rahatsızlanması hatırlatılıp, bu konuda tedbir alınıp, alınmayacağının sorulması üzerine 'Geçen seneki rahatsızlıklar için de tedbir alınmıştı. Bütün velilere büroşür dağıtılmıştı. Bu büroşürde de, 'Çocuğunuzun süte alerjisi varsa, içsin mi, içmesin mi?' diye büroşür dağıtıldı. Fakat buna rağmen 10 binde bir gibi bu rahatsızlığın oranı ve hepsi de laktoz intoleransı, yani süt alarejisi, sütün, süt şekerinin verdiği rahatsızlık. Yani zehirlenme vakası hiç yoktur kesinlikle' dedi.
 Doktorlar yanlış söylüyor
 ÇALLI, sokak sütlerine de değinerek, 'Halkımızın bilgilenmesinde bu eksiklik var, sokak sütünün daha iyi olduğu gibi bazı doktorlar açıklamalarda bulunuyor. Bu konuda doktorların verdiği bilgi de çok yanlış. Ben, hangi doktor olursa olsun her zaman karşılaşmaya hazırım' ifadelerini kullandı.