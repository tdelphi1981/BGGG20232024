Alex, Deivid'in yanına gidiyor!
Alex'in kardeşi yıldız futbolcunun hangi takıma gideceğini açıkladı.
 Alex de Souza'nın Fenerbahçe'de kadro dışı bırakılmasının ardından sözleşmesinin feshedilmesi Brezilya kulüplerini de harekete geçirmişti. Coritiba, Palmeiras ve Cruzeiro gibi kulüpleri harekete geçiren Alex de Souza'nın transferi konusunda sıcak gelişmeler yaşanıyor. Brezilyalı yıldız, eski Fenerbahçeli Deivid de Souza'nın da formasını giydiği Coritiba ile anlaşmak üzere .
 Sporx'te yer alan habere göre; Globo'ya açıklamalarda bulunan Alex'in kardeşi Taxinha, tecrübeli yıldızın futbola başladığı Coritiba ile 2 senelik anlaşmaya vardığını iddia etti. Alex'in Cumartesi günü Coritiba'ya geleceğini belirten Taxinha; "Alex çok kararlı bir insandır. Kafasına koyduğunu mutlaka yapar. Geçtiğimiz sezon Coritiba'ya gelmeye karar vermişti ancak kulübün durumunu gözlüyordu. Geçtiğimiz yaz tatil için geldiğinde kulüple bir görüşme gerçekleştirmişti. Şimdi serbest bir oyuncu ve Coritiba ile anlaşma yapmaya geliyor." şeklinde konuştu.
 AİLESİNİN YANINA GİDİYOR!
 Transferin önündeki tek engelin ligde 16. sırada bulunan Coritiba'nın küme düşmesi olduğunu belirten Alex'in kardeşi; "Palmeiras ve Cruzeiro'da onunla ciddi bir biçimde ilgileniyor. Ancak o futbolu gönlünde yatan kulüpte bırakmak istiyor. Sadece 2 yıl daha oynadıktan sonra futbola veda edecek." ifadelerini kullandı.
 Alex'in önümüzdeki sezon Coritiba'da forma giyeceğinden emin olduğunu söyleyen Taxinha, "Alex parayla işi olan bir insan değildir. Kalbinin sesini dinleyerek Coritiba'ya geliyor. Onun önümüzdeki sezon Coritiba'da olacağını eminiz. Biz de onun Coritiba'da oynamasını istiyoruz. Çünkü burası onun evi ve burada arkadaşlarının ve ailesinin yanında kendini iyi hissedecek." şeklinde konuştu.
 BABASI SANTOS'U İSTİYOR
 Aile de onun Coritiba'ya gelmesini istemeyen tek kişinin babaları olduğunu belirten Taxinha; "Ona kalırsa, Alex'in kesinlikle Neymar'ın yanında oynaması gerekiyor. Alex ne zaman Santos'a karşı oynasa, babama vermek için formasını değiştirirdi. Evde bir sürü Santos forması var." ifadelerini kullandı.
 BAŞKANDAN DA ONAY GELDİ
 Daha önce konuyla ilgili açıklamalarda bulunan Coritiba Başkanı Vilson Ribeiro de Andrade, oyuncunun iyi bir Coritiba taraftarı olduğunu doğrularken; "Alex ile bir görüşme yaptığımızı inkar etmeyeceğim. Ancak bu resmi olmayan bir görüşmeydi. Kulübün projesini merak ediyordu. Ona bir video sunumuyla planlarımızı anlattık. Bence oldukça olumlu bir görüşmeydi." şeklinde konuşmuştu.