Beşiktaş'a Rönesans vaadi
CHP'li Beşiktaş Belediye Başkanı İsmail Ünal'a partisinden rakip çıktı. CHP'den belediye başkanlığı adaylığını ilk açıklayan isim Belediye Meclis Üyesi Hakan Atalay oldu.
  
  The Plaza Otel'de düzenlediği tanıtım toplantısında "İşimiz Beşiktaş, gücümüz Beşiktaş" sloganıyla adaylığını ilan eden Atalay, "Beşiktaş'ın bir kültürel Rönesans ihtiyacı var. Beşiktaş gibi tarihi bir belgenin kültür, sanat ve estetikle anılması için göreve talibim. Beşiktaş'ı Genel Başkanımız Kemal Kılıçdaroğlu'nun söylediği gibi 'imar planı olarak değil, vatan olarak göreceğiz.' Beşiktaş tüm sanatçıların evi olmalıdır" dedi. Sanat Sokağı projesiyle isteyen sanatkârlara ücretsiz alanlar ve çalışmalarını yürütmeleri için asgari şartlar sağlanacağını ve bu eserlerin sergileneceğini belirten Atalay, "Bu şekilde Beşiktaş bir sanat sergisi unvanı da kazanacaktır" diye konuştu.  
 ŞENOL DEMİRCİ
  