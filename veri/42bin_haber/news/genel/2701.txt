CHP'de psikolojik zirve
CHP'den ilginç girişim. Kılıçdaroğlu, yarın psikologlarla buluşuyor. Siyasette şiddetin masaya yatırılacağı toplantıda, psikologlara yöneltilecek soru; Başbakan neden sinirli?
 CHP Genel Başkanı Kemal Kılıçdaroğlu, Malatya gezisinden dönüşte gazetecilerin sorularını yanıtladı. CHP lideri, 'Başbakan Erdoğan'ın kendisine karşı neden bu kadar sinirli olduğu' sorulunca önce, 'Ruh haline bağlıyorum, sorun var. Sorunların altında bunalan bir Başbakan görüntüsü çiziyor. Sorunları çözemiyor. Sert üslup kullanarak kendisini tatmin eden bir başbakan' yanıtını verdi. Kılıçdaroğlu, 'Bu sizin tespitiniz mi psikologların mı' sorusuna ise 'Cumartesi günü Türkiye'nin en önemli psikologlarıyla bu konuları, siyasetteki ruh halini görüşeceğim' dedi. CHP lideri, kimleri davet ettiğini izin almadan açıklayamayacağını vurgularken, 'Kendinizi de tahlil ettirecek misiniz?' sorusuna gülerek 'Beni yorumlarlarsa onu da dinleyeceğim' dedi. CHP lideri kendisiyle ilgili bir tespit olursa açıklayacağı sözünü de verdi. Kılıçdaroğlu'nun diğer konulardaki değerlendirmeleri şöyle:
 - BAŞBAKAN ANLAMIYOR, ÇARPITIYOR: Başbakan, benim ne dediğimi anlamıyor. Şiddete hiçbir zaman prim vermedim. İfade özgürlüğü konusunda AİHM kararını okudum. Ana muhalefet liderinin sözünü çarpıtmak Başbakan'a yakışmaz. 
 - DERVİŞ'İN OLGUNLUĞU: ODTÜ, dünyanın en önemli 100 üniversitesinden biri. Üniversiteyi üniversite yapan, sadece hocalar değil, öğrencilerdir. Öğrenciler siyasetçilere tepki gösterir. Kemal Derviş de orada konferans verirken protesto edilmişti. Olgunlukla bekledi. Öğrencilerin darp edilmesine izin vermedi.  
 - KENDİSİ BUNU BİLEMEZ: Önemli olan, o tepkiyi göstermeyecek olgunluğu göstermemiz. Kendisi bilemez. Sormak lazım, üniversiteye kaç gün devam etti. O zaman devam zorunluluğu yoktu ki. Bir üniversitede öğretim üyeleri, öğrencilere sahip çıkacaktır.  Ülkeyi kamplara böldüler şimdi üniversiteleri bölüyorlar. Erdoğan'ı destekleyen, desteklemeyenler diye.
 - YUMURTA ATMAK DEMOKRATİK: Yumurta atmak demokratik bir tepki. Rize'de bana da yumurta attılar. Şikayetçi olmadım.
 Böcek sendromu
 Olayların üzerine kararlılıkla gidilirse, bu sorun büyük ölçüde aşılabilir. Yüzde 100 demiyorum ama büyük oranda aşılır. Siyasi otorite, 'beni dinlediler' diye çıkıp ağlamaz. Anladığı anda devletin ilgili birimlerine talimat verir. Bir yıl geçmesine rağmen, 'böcek çıktı, beni de dinliyorlar', olmaz. Bir yıl uzun bir süreç.
 - İKİ AYRI DERİN DEVLET: Derin devlet evet iki türlü. Bütün ülkelerde devletin bekası için her kamu görevlisinin sahip olmadığı bilgilere sahip olan kişi ve kurumlardır. Nedir bu, MGK'dır. Orada görev yapan kişilerdir. Bu yapı bütün ülkelerde var. Bazılarında anayasal kuruluş olarak ele alınıyor. Bir de derin devletin yasal olmayan koşulları var. Derin devlet yasa dışına çıktığı zaman sorun olmaya başlar. Yasadışı bir kişinin dinlemesi şeklinde olabilir, geçmişte bir cinayet olarak ortaya çıkabilir, pek çok sonucu var. Önemli olan yasadışı yola çıkan derin devleti sonlandırmaktır.
 - ANAYASA'DAN UMUTSUZ DEĞİLİM: Anayasa Uzlaşma komisyonu'ndan umutsuz değilim. Tümüyle uzlaşılamaz bir komisyon değil, en ciddi değişiklikler hiçbir partinin çoğunlukta olmadığı Ecevit dönemindi gerçekleşti.
 - ULUDERE'DE YANLIŞ: Uludere'de yanlış şeyi tartışıyoruz. Yapılan sınır ötesi operasyon mu, evet. Yetki kimde. TBMM'de, kime verildi. Hükümete. Siyasi otoritenin muhatabı yürütme organı. O işin siyasi sorumlusu kim, genelkurmaydan iki pilot mu?