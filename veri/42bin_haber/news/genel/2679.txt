Klasik edebiyattan sinemaya
Geçtiğimiz günlerde vizyona giren 'Anna Karenina'nın ardından Victor Hugo'nun ölümsüz eseri 'Sefiller' ve F. Scott Fitzgerald'ın 'Muhteşem Gatsby'si de 2013'te sinemalara konuk olacak. Senaristlerin verimli sahalarından biri olan bazı 'edebiyat klasiklerini' bu vesileyle hatırlayalım...
  KAAN KAVUŞAN
  kaan.kavusan@aksam.com.tr
 TAM 10 ANNA KARENİNA ÇEKİLDİ
 Lev Tolstoy'un Çarlık Rusya'sındaki sosyal statü kargaşasına ve aristokrasiye yönelttiği eleştiri okları Keira Knightley, Jude Law ve Matthew Macfadyen gibi önemli oyuncularla bir kez daha beyaz perdeye uğrayan 'Anna Karenina' filmiyle tekrar gündeme geldi. Film, hem yurtiçindeki, hem yurtdışındaki eleştirmenler tarafından beğenilirken bizi de tekrar büyülü bir dünyanın içine soktu. Bu, IMDb kayıtlarına göre çekilen 10'uncu Anna Karenina uyarlaması.
 Diğer uyarlamalar:
 - 1997 yılında Bernard Rose yönetiminde çekilen uyarlamanın başrollerinde ünlü Fransız oyuncu Sophie Marceau ve 'Game of Thrones'un Ed Stark'ı Sean Bean'ın yanı sıra Danny Huston, Mia Kershner ve Alfred Molina da yer alıyordu.
 á Daha eski versiyonları merak edenler içinse, Vivien Leigh, Greta Garbo ve Jacqueline Bisset'in Anna Karenina'yı oynadığını hatırlatmak gerek.
 KÜREK MAHKóMU EKMEK HIRSIZIYLA YENİDEN
 Sinemaseverleri bugünlerde heyecanlandıran bir diğer hikayeyse 'Sefiller'. Yönetmenliğini Tom Hooper'ın üstlendiği bir kedi-fare hikayesi olan 2013 model Sefiller'in vizyon takvimindeki yeri 1 Mart olarak görünüyor. Büyük masraflarla dev bir yapıma, dönüşen filmin kadrosunda ekmek çaldığı için kürek cezasına çarptırılan Jean Valjean olarak Hugh Jackman'ı, Müfettiş Javert olarak Russell Crowe'u izleyeceğiz. Fantine rolünde, çocukluğunda da bu rolü tiyatro sahnesinde oynayan Anne Hathaway; Cosette rolündeyse yine 7 yaşındayken aynı rolü oynayan Amanda Seyfried var. Tim Burton'ın nişanlısı Helena Bonham Carter ve 'Diktatör' ile 2012'nin en komik filmlerinden birine imza atan Sacha Baron Cohen gibi isimler de kadroda. 
 Diğer uyarlamalar:
 'Sefiller'in de 50'den fazla uyarlaması var. Aradan öne çıkanlarsa şunlar:
 - Liam Neeson, Geoffrey Rush ve Uma Thurman'lı kadrosuyla 1998'de çekilen uyarlama.
 - 'Kızıl Ekim', 'Logan'ın Kaçışı' ve 'Çöl Gezegeni Dune'dan hatırlayacağımız Richard Jordan, Hitchkock'un ünlü filmi 'Sapık'ın başrol oyuncusu Anthony Perkins ve 'Hobbit'in Bilbo'su Ian Holm'lu 1978 tarihli uyarlama.
 - Gerard Depardieu, Charlotte Gainsbourg, Asia Argento ve John Malkovich'li 2000 yapımı uyarlama.
 á Daha eskilere gitmek isteyenler 1925 yapımı Jean Gabin'li 'Sefiller'e de bakabilir.
 MUHTEŞEM UYARLAMA
 Klasik edebiyat uyarlaması denince 'Muhteşem Gatsby'yi de es geçemeyiz... Mayıs ayında sinemalarımıza uğrayacak olan 2013 yapımı 'Muhteşem Gatsby'nin kadrosunda Leonardo DiCaprio, Tobey Maguire, Isla Fisher ve Carey Mulligan gibi isimler var. Yönetmense Baz Luhrmann.
 Diğer uyarlamalar;
 Mayıs ayında vizyona girecek olan,  'Muhteşem Gatsby' uyarlamalarının beşincisi olacak.
 - Daha önce görülen en önemli uyarlamaysa, Robert Redford ve Mia Farrow'lu kadrosu ve set tasarımıyla dikkat çeken 1974 yapımı uyarlamaydı.
 - 1926 ve 1946 yıllarında uyarlanan iki filmde Alan Ladd ve Warner Baxter, Jay Gatsby rolündeydiler.
 - Mira Sorvino, Toby Stephens ve Martin Donovan'lı 2000 yapımı televizyon filmiyse pek övgü almamıştı.
 SAVAŞ VE BARIŞ
 Elbette dönem filmleri hakkında bir şeyler söylemek gerekiyorsa, bu üç eserle sınırlı kalmamak gerekiyor. Napolyon dönemindeki Rusya-Fransa savaşı ve bu sıradaki statü değişiklikleri anlatan Tolstoy'un bir başka eseri 'Savaş ve Barış'ı anmak gerekiyor. 
 - 1957 yılında ülkemizde 'Harp ve Sulh' adıyla gösterime giren Audrey Hepburn'lü, Henry Fonda'lı versiyon es geçilmemeli.
 - 72-74 yılları arasında yayınlanan Anthony Hopkins'in başrolünde olduğu dizi versiyonu yine dikkat çekici.
 - Ünlü Alman oyuncu Jürgen Prochnow'un başrolünde yer aldığı 1982 versiyonu da gayet başarılı.
 AŞK VE GURUR
 Jane Austen klasiği 'Aşk ve Gurur' ise -ki aslında 'Gurur ve Önyargı' diye çevrilmeli- hemen birçok uyarlamasıyla akla geliyor.
 - 2005 yılında, Joe Wright'ın (2012 yapımı, Anna Karenina'nın da yönetmeni) Keira Knightley'i Elizabeth Bennet, Matthew Macfayden'ı Bay Darcy rolünde karşımıza çıkardığı film dört dalda Oscar adayı olmuş ve eleştirmenlerden tam not almıştı.
 á Mini-dizi olarak çekilen 1995 yapımı uyarlamadaysa ünlü oyuncu Colin Firth ve Jennifer Ehle oynuyordu. Yine gayet özenli bir dünya yaratılmıştı.
 - 'Sör' unvanlı Laurence Olivier ve Greer Garson'un oynadığı 1940 yapımı uyarlamaysa 'Aşk ve Gurur'u siyah-beyaz görmek isteyenlere.
 FARELER VE İNSANLAR
 John Steinbeck hiçbir zaman sarayları ve bohem hayatları anlatmadı. Amerikan çiftçisi ve işçisinin sesini duyurmayı hedefledi hep. Sol yazarlar arasında önemli bir yer edindi. Henry Fonda'lı 'Gazap Üzümleri' 1941 yılında vizyona girdiğinde John Ford'a 'En İyi Yönetmen' Oscar'ını getirmişti. Fakat Steinbeck'in en çok uyarlanan eseri 'Fareler ve İnsanlar'.
 - En sevilen 'Fareler ve İnsanlar' uyarlamalarından biri CSI: New York ve 'Forrest Gump'taki rolleriyle bildiğimiz Gary Sinise'in ilk yönetmenlik denemesi olan 1992 versiyonu. John Malkovich, Lennie rolündeydi.
 - İlk uyarlamaysa Rocky'nin antrenörü olarak hatırlayabileceğimiz Burgess Meredith'in başrolünde yer aldığı 4 dalda Oscar adayı olan 1939 yapımı filmdi.
 - 1981 yapımı filmdeyse Robert Blake ve Randy Quaid var.
 BÜYÜK UMUTLAR
 Charles Dickens'a dokunmadan böyle bir liste kapatılamazdı. 'Oliver Twist', 'Yeni Yıl Şarkısı', 'İki Şehrin Hikayesi' gibi eserleri bolca sinemaya uyarlanırken, 'Büyük Umutlar' dönem filmi ve klasik edebiyata daha yakın duran ağırlığıyla dikkat çeken bir eser.
 - Ülkemizde gösterime girmeyen 2012 yapımı 'Büyük Umutlar' ortalama bir uyarlama olarak görülse de, Ralph Fiennes, Jason Flemyng, Helena Bonham Carter (Artık uyarlama kraliçesi mi desek?) ve Robbie Coltrane'li kadrosuyla bir şansı hak ediyor aslında.
 - 99 yapımı 'modern uyarlamaysa' Ethan Hawk, Robert De Niro, Gwyneth Paltrow ve Anne Bancroft'lu kadrosuyla dikkat çekiyor. Dikkat çekici bir diğer isimse 'Son Umut'la adından sıkça söz ettiren Alfonso Cuaron.
 - David Lean'a 'En İyi Yönetmen' dalında Oscar adaylığı getiren 1946 yapımı uyarlamaysa 'Siyah-beyaz da olsa kaliteli bir filmi izlerim' diyenlere...