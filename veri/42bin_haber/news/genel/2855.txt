Cemaatin Anjeli isyanı
Rum Cemaat Vakıfları, Ustura Kemal dizisini örnek göstererek RTÜKe isyan mektubu yazdı: Dizilerde, filmlerde hep fahişe ve vatan haini gösteriliyoruz.
BAŞBAKAN Tayyip Erdoğanın Muhteşem Yüzyıl ile ilgili sözlerinin ardından dizilere yönelik bir eleştiri de azınlık temsilcilerinden geldi. Rum Cemaat Vakıfları Destekleme Derneği, RTÜK Başkanı Davut Dursuna gönderdiği mektupta, dizilerde Rum vatandaşlarının, Fahişe, düşman işbirlikçisi, vatan haini olarak gösterilmelerinden yakındı. Dernek, bir süre önce yayından kaldırılan Ustura Kemal dizisinden de şikâyetçi oldu. Dernek Başkanı Laki Vingas ve Genel Sekreter Katerina Proku Türker imzasıyla RTÜKe gönderilen 14 Aralık 2012 tarihli mektupta özetle şunlar vurgulandı: 
FAHİŞELİĞİN IRKI YOK 
Show TVde bir süredir haftada birkaç kez tekrar edilerek ulusal boyutta ve prime time kuşağında yayınlanmakta olan Ustura Kemal adlı dizi mütareke ve işgal yıllarını (1918-1923) konu almaktadır. Bu dizide ön plana çıkarılan bazı karakterler Rum toplumunu başından beri rahatsız etmektedir. Dizide tüm fahişe, randevucu, vatan haini, düşman işbirlikçisi gibi tiplemeler Rum toplumuna mal edilmektedir.  
YEŞİLÇAM DA BUNU YAPTI 
1950 ve 1960lı yıllarda politik nedenlerle ülkemizde bir kısım gazetecilerin, Rum toplumu aleyhinde yaptığı yayınlar ve bazı sorumsuz Yeşilçam filmlerinin yarattığı hava ülke çapında Rum toplumunu çok rahatsız etmiştir. Türkiyede yaşayamaz hale gelen onbinlerce Rum, göç etmek zorunda kalmıştır. 
KOMŞULARIMIZ ETKİLENİYOR 
Barış ve birliğe her zamankinden fazla ihtiyaç olunduğu günümüz Türkiyesinde bu ülkenin kanunlarına saygılı vatandaşları olarak yaşayan ve doktor, üniversite öğretim üyesi, mimar, mühendis, avukat, sanatkâr, işadamı olarak hizmet veren Rum toplumunu aşağılamaya kimsenin hakkı olmadığını düşünüyoruz. Diziyi seyreden kapı komşularımızın bizlere bu gözle bakmalarını istememekteyiz.