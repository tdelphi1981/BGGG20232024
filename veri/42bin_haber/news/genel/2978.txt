'Sakıncalı' kitaplara işlem yapılmadı
Milli Eğitim Bakanı Ömer Dinçer, ortaöğretim öğrencilerine tavsiye edilen 100 temel eser arasındaki 'Şeker Portakalı' ile 'Fareler ve İnsan' adlı kitapların sakıncalı olduğuna ilişkin şikayetler geldiğini, ancak işlem yapılmadığını söyledi.
 İŞLEM YAPILMADI
 DİNÇER, bazı temaslarda bulunmak üzere geldiği Adana'da, 'Şeker Portakalı' kitabını İzmir'deki bir okulda ödev olarak okutan öğretmen hakkında soruşturma açıldığı, 'Fareler ve İnsanlar' kitabının da sakıncalı olduğuna dair iddialarla ilgili soruları yanıtladı:  
 - FARELER ve İnsanlar kitabı hakkında İzmir İl Milli Eğitim Müdürlüğü, yapılan şikayeti bize aktarmıştır. Şeker Portakalı ile ilgili de şikayet okul müdürüne aktarılmıştır. Okul müdürü öğretmenden bilgi aldıktan sonra işlem yapmamıştır. İzmir'den gelen şikayet mektubuna biz de bir işlem yapmamışız. 
 - HATIRLARSANIZ Yunus Emre'nin şiirinin, Orhan Kemal ve Pir Sultan Abdal'ın kitaplarının sansür edildiğine dair dedikodular çıkarıldı. Bütün bu tartışmalar Talim Terbiye Kurulu'nda kitap inceleme ve değerlendirme sürecini değiştirmemizle başladı. Orada var olan sistemi değiştirdik. Burada görevli öğretmenler okullarına döndüler. Tam bu süreçte, sansürle ilgili dedikoduların yapılması bakanlığın bunun üzerinden yıpratılmaya çalışılması sizce tesadüf mü? Sadece bu kadar soruyorum. Çok anlamlı bir süreçten geçiyoruz.
 Kalabalık sınıfa prefabrik çözüm
 BAKAN Dinçer, Şanlıurfa'nın Siverek İlçesi'nde 133 öğrencinin aynı sınıfta öğrenim görmesini de değerlendirdi. Sınıf mevcudunun 133 kişi olmasını 'Tekil bir hadise' olarak niteleyen Dinçer, kalabalık okullardaki soruna prefabrik derslikler kurarak geçici çözüm getireceklerini açıkladı.
  