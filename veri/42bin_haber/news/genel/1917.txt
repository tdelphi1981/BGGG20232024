Nebil El Arabi: Suriye her an düşebilir
Arap Birliği Genel Sekreteri Nebil el Arabi, AFP'ye verdiği özel demeçte, Suriye'de muhaliflerin toprak kazanmayı aralıksız sürdürdüğünü ve rejimin her an düşebileceğini belirtti. ''Bugün Şam'da çatışmalar var. Ülkede 20 ay süren şiddetten sonra yakında bir şeyler olacağını düşünüyorum'' diyen Arabi, ''Suriye'deki olaylar, çok açık şekilde muhalefetin siyasi ve askeri olarak ilerlediğini gösteriyor. Her gün ilerliyorlar'' diye konuştu.
 Yeni koalisyonla temasta olduklarını ve temasta kalacaklarını belirten Arabi, Suriye'deki çatışmaların komşu ülkelere yayılıp yayılmayacağına ilişkin soruya ise ''bunun mümkün olduğunu ve gözardı edilemeyeceğini'' belirtti. Arabi, Rusya'nın Suriye Devlet Başkanı Beşşar Esad'in geçiş sürecinin sonuna kadar kalmasında ısrar ettiğini, Arap ülkelerinin ise tam yürütme yetkisine sahip bir hükümetle geçiş süreci başladıktan sonra Esad'ın lüzumsuz hale geleceğini düşündüğünü belirtti.