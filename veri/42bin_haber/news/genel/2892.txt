Emri Hawaii'den verdi yasayı robot imzaladı
ABD'de 'Mali Uçurum' olarak bilinen tasarının ABD Başkanı Barack Obama tarafından imzalandığı bildirildi.
 Ailesi ile birlikte Hawaii'de tatil yapan Obama, ABD ekonomisini yakından ilgilendiren 'Mali Uçurum' tasarısını 'autopen' (otomatik kalem) ile imzaladı. Obama, şu ana kadar 'autopen'i iki defa kullandı. 2011 Mayıs ayında Fransa ve yine aynı yılın Kasım ayında Endonezya'da bulunduğu sırada 'autopen'i kullanan Obama, Cumhuriyetçilerin tepkisine neden olmuştu. Yasalara göre Başkan, otomatik kalem ile imza yetkisini kullanabilir. Pazartesi gece geç saatlerde Senato'nun onayladığı 'Mali Uçurum' tasarısı, bir gün sonra da Temsilciler Meclisi tarafından onaylanmıştı. Söz konusu tasarı, önceki başkan George W. Bush dönemi vergi indirimleri ve bazı harcamaların azaltılmasını içeriyor.
 Sırada bütçe kavgası var
 ABD'DE ekonomiyi zorlayacak vergi artışları ve harcama kesintilerini bertaraf eden mali uçurum anlaşmasının ardından, Başkan Barack Obama ve Kongre'nin Cumhuriyetçi üyelerini gelecek iki ay boyunca bütçe konusunda ciddi bir mücadele bekliyor. Cumhuriyetçiler, şubat ayında harcama tavanının yükseltilmesi sorunu önlerine geldiğinde Obama üzerinde daha etkin baskı yapabileceklerine inanıyorlar. Çünkü bu konuda bir uzlaşma sağlanamazsa ülkenin kamu borçları temerrüde düşecek ve bu da ABD'nin kredi notunda düşüş getirecek.
  