Almanlar 2013'e umutlu bakıyor
Uzmanlar ekonomik krizin 2013 yılında Almanya'ya ulaşabileceğini, Alman ekonomisinin resesyona girebileceğini öngörse de, Alman toplumu 2013 yılından umutlu.
 Yapılan bir kamuoyu araştırmasına göre Almanların çoğunluğu 2013 yılına umutlu bakıyor. BAT-Gelecek Konuları Vakfı'nın (British American Tabacco-Stiftung für Zukunftfragen) anket araştırmasına göre Almanların beşte üçü 2013 yılına umut ve güvenle bakıyor. Ankete göre özellikle gençler 2013 yılından umutlu. 14 ile 24 yaşları arasındaki gençlerin yüzde 79'u, emeklilerin ise yüzde 47'si 2013 yılına pozitif bakıyor. Araştırma, gelecek yıla umutla bakışta cinsiyete göre de önemli bir fark olduğunu ortaya koydu. Buna göre erkekler kadınlardan daha olumlu düşünüyor.
 Diğer yandan Almanya'nın batısındakilerin de doğudakilere göre daha iyimser olduğu ortaya çıktı. Araştırma Alman toplumunun genel kaygısının ise muhtemel bir ekonomik durgunluk, resesyon olduğunu da ortaya koydu. Söz konusu araştırma için 14 yaşın üzerinden toplam 2 bin kişiye sorular yöneltildi.
  