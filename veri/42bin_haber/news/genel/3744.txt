Kadınlar sıradan erkeği sevmiyor
'Aşka 103 Adım' adlı oyunun başrol oyuncuları Suna Keskin ve Özge Özberk'le buluştuk. Oyunun konusundan yola çıktık; 50 yıldır evli olan Suna Keskin ve evliliğini 5 yıl sürdüren Özge Özberk'le evlilik kurumunu, erkekleri, ilişkilerin uzun sürebilmesinin sırrını konuştuk.
  Sibel Ateş Yengin
  sibel.ates@aksam.com.tr
 Suna Keskin ve Özge Özberk'le 'Aşka 103 Adım' adlı oyunun galası öncesinde buluştuk. Kuliste ayna karşısında bir yandan makyajlarını yaparlarken, bir yandan da evlilik hakkında sohbete başladık. Oyun, taban tabana zıt yeni evli çift Meltem ve Mutlu'nun daha ilk günlerinde çatırdayan evliliğine ayna tutarken evlilik kurumunu yürütebilmenin şifrelerini açıklıyor. Suna Hanım 50 yıldır evli. Özge Özberk ise 5 yıl evli kalmış, boşanmış. 10 yıldır evli bir gazeteci olarak sordum; yanıtlarında evliliğin sırlarını aradık. Kadına ve erkeğe düşen rolleri ve tabii aşkı  konuştuk. 
 
 × Çiftler 'Aşka 103 Adım' adlı oyundan ne öğrenecek? 
 Özge Özberk: Eşiyle, sevgilisiyle gelen bu kapıdan çıkarken birbirlerine dönüp bakacak ve birbirlerini gerçekten oldukları gibi sevip sevmediklerini tartışacaklar. Çıkışta 'Seni olduğun gibi seviyorum' ya da 'Seni değiştirmeye çalışmayacağım' diyecekler. 103 basamağı çıktıktan sonra her şeyi kabul edip koşarak sarılacak mısın yoksa o, 103 basamağı yorgun mu çıkacaksın? Bu ayrımı yapacak seyirci.
 
 × Oyundan yola çıkarsak evliliğin ilk yılları neye benzer?
 Suna Keskin: Benim evliliğim çok eski yıllarda kaldı. İlk yılları nasıldı bilemiyorum (Kahkahalar)... 
 
 × Unutuluyor mu?
 S. Keskin: Unutulmuyor. Tabii ki çok güzeldi, çok da tecrübesizdik. Birtakım şeyleri kabullenemiyorduk. Her zaman her şey dümdüz gitmedi. Ama şimdi daha çok sahipleniyorsun ilişkini. Çünkü artık sonuna geliyorsun ve kaybetme korkusu başlıyor. O ilk yıllar bu duygunun farkında olmuyorsun. Aslında dramatik bir durum ama böyle... Evliliğin son yılları daha çok kenetleniyorsun. 
 
 × O deli duygular gidince her şey rayına oturuyor değil mi?
 S. Keskin: Tabii, kavgalar daha azalıyor. O çılgınlıklar gidiyor. 
 
 ERKEK PAMUK OLMUYOR
 × Yıllar geçtikçe hele de erkek 50 yaşlarına gelince daha bir duruluyor ne dersiniz? Sanki pamuk gibi oluyorlar. 
 S. Keskin: Duruluyorlar ama dediğiniz gibi de pamuk gibi olmuyorlar. (Kahkahalar)... Ama biraz daha sakinleşip toleranslı oluyorlar. Evlilikte birtakım şeyleri tolere etmek lazım. O zaman uzun sürebiliyor yoksa zor. Dışarıdan müdahale olmamalı. Ayrılacaklarsa bile kendileri karar vermeli. Başkasının müdahalesiyle olursa çok acı çok zor bir şey. 
 
 × Yeni boşanmış biri olarak Özge neler söylemek istersin?
 Ö. Özberk: Beş yıl evli kaldım. Çocuk olduktan sonra kadının değişimine erkek ayak uydurabilmeli. Kadın içine dönüyor ve sadece çocuğa kapı açıyor. Çocuğa odaklı yaşıyor. Eş destek olup kendine de bir kapı açmaya çalışırsa ve en önemlisi sorunlar konuşulursa her şey halledilir. Problem çözülemiyorsa da o konuyu tamamen kapatabilmek gerekiyor. Tolerans şart. Sürekli alttan almakla da olmaz. Bir süre sonra karşı tarafın beklentisi yükseliyor. 
 
 × Oyunda 'Evlilik motosiklet gibi o da gençler için icat edilmiş' diyorsunuz. Aşkın yaşı var mı?
 S. Keskin: 'Aşkın Yaşı Yoktur' diye bir oyun oynamıştım. Çok da güzel bir oyundu. Kadınlar bu oyundan çok hoşlandı. Demek ki aşkın yaşı yok. Her yaşta aşık olunabilir ve güzel de bir duygu. 
 
 × Toplum, kadının eşi ölmüşse, boşanmışsa hele de çocukları da varsa kırsın dizini otursun diye bakıyor... 
 S. Keskin: Çok haklısınız. 'Otur oturduğun yerde' denir. Toplumumuz bazı durumlara at gözlüğüyle bakıyor. Yaşlı bir kadının aşık olup sevdalanması bizim toplumda hoş görülmez. Güç bir şey ve bir de eleştirilirsin. Korku da var tabii. Oyunumuzu izleyenler orta yaş aşkını da görecek. (Kahkahalar)... 
 Ö. Özberk: Yalnızlık da bir yere kadar. Meltem karakteri de annesinin yalnızlıktan kurtulup ona iyi gelecek, enerji verecek bir yol arkadaşının olmasını istiyor. İleriki yaşlar için aşkla beraber bir yol arkadaşı lazım. 
 
 × Bu oyun birçok kadına da cesaret verecek belki de ne dersiniz?
 S. Keskin: Kesinlikle. Orta yaşın üzerinde tanıdığım oyunu izleyip  'Bu oyun genç kızı, genç erkeği, orta yaş üzeri kadını ve erkeği de mutlu edecek' demişti. Çok güzel bir teşhisti bu. 
 
 × Toplumun ön gördüğü 'kadın gibi davranmak', 'normal olmak' derdine düşer misiniz? 
 S. Keskin: Olduğum gibiyim, neysem oyum! İstediğim gibi davrandım, ne istediysem yaptım, kendimden vaz geçmedim. 
 
 × Genç damat Mutlu daha kuralcı ama Ruhi Bey daha eğlenceli, çılgın biri (sözüm bitmeden Suna Hanım araya giriyor)...
 S. Keskin: Fakat bu arada teksti okuyup da röportaj yapmaya gelen bir gazeteciyi de ilk defa görüyorum. Helal olsun.  
 
 × Teşekkür ederim. Oyunda 'Kadınlar normal erkekleri sevmez' deniyor. Niye biz kadınlar normal erkekleri sevmiyoruz? 
 S. Keskin: (Gülüyor) Sıradan olmayanı severiz. Bir çarpıcılığı olacak tabii. Enteresan olmalı ki etkilene-bileceksin bir şeylerden. Sıradan, alelade birinden ben de hoşlanmam. 
 Ö. Özberk: Ruhi Bey kaptan. Hayattaki bütün zevkleri tatmış sonunda Cihangir'de karaya oturmuş bir karakter. Enerjisi ve yapısı anneyi tamamen avucunun içine alabilecek türden. Erkek öyle bir şey yapmalı ve eşini mutlu edip şaşırtmalı ki. Mesela hafta sonu için bilet alıp iki günlük bir seyahat organize edebilir. Evet, sıradan erkeklerden kadınlar hoşlanmıyor. Çünkü kadın hep vericidir ya. Erkeğin elini sıcak sudan soğuk suya sokturmuyoruz. Zaten erkekler de buna bayılıyor ve yan gelip yatıyorlar. 
 
 × Erkek annenin paşası evlenince de eşinin paşası olmak istiyor...
 Ö. Özberk: Aynen öyle genç kızlar bunu ne kadar erken fark ederse o kadar iyi olur. Mesela 'Yapamıyorum yardım eder misin?' demek gerekiyor. Kadınların 'Ben hallederim' durumundan kurtulması lazım. Erkeğe de sorumluluk vermek lazım. 
 
 × 'Ağamsın, paşamsın, sen harika yaparsın' demek gerekiyor yani öyle mi? 
 S. Keskin: Bunu yapabilen çok marifetli kadınlar var. Takdir ediyorum. Her şeyi sen yaparsan yorgun düşüyorsun. 
 
 × Erkek de kendini işe yaramaz zannediyor belki de...
 S. Keskin: Yok öyle hissetmiyorlar. (Kahkahalar)...
 
 EVLİLİK ZOR MÜESSESE
 × Kadının biraz oyuncu olması gerekiyor o zaman... 
 S. Keskin: Oyunda anne kızına 'Trafikte sarı ışık vardır insanı yavaşlatan. Bir kadının en büyük dostu sarı ışıklardır. Yol vereceksin Meltem' diyor. 'Sen duracaksın, o geçecek.' Kız da 'Bu zamanda böyle olur mu?' deyince anne de 'Evlilik icat oldu olalı bu böyledir' diyor. 'Yeşilde geçerseniz ikiniz de çarpışırsınız, kırmızıda durursanız çatışırsınız. Sarı ışık Meltem, sarı ışık. Sarıda durup hep ona yol vereceksin' diyor. Kız 'Hep mi?' diye sorunca anne bu kez 'Ya da öyle görüneceksin' diyor. İşte o anda sahne alkıştan yıkılıyor. Biraz önce bahsettiğimiz kadınlar bunlar işte. Aslında evlilik o kadar da güllük gülistanlık bir şey değil, zor bir müessese. İki tarafa görev düşüyor. 
 Ö. Özberk: Görmezden geleceksin ama bunu da belli edeceksin. İmza atılıyorsa fikir ayrılığı da olacak, değişimler de başlayacak.
 Evlilik hayatını seviyoruz...
 × Evlilik sizce iyi bir şey mi? 
 Ö.Özberk: Her zaman evlilik kurumundan yanayım. Evlilik ve paylaşım çok keyifli. Hayatta dayanağının olması güzel. 
 S. Keskin: Özge çocuğuna çok düşkün ve evlilik kadını. 'Aman evli olmayayım da rahat yaşayayım' diyen biri değil. 
 
 × 'Bir daha dünyaya gelsem evlenirim' der misiniz Suna Hanım?
 S. Keskin: Çok erken yaşta evlendim. Biz de çok badireler yaşadık, ayrılmanın eşiğine geldiğimiz de oldu. Ama bir de baktık ki bunca yıl geçmiş. Bir daha olsa evlenirdim. Evlilik hayatını ben de sevdim sanırım.  
 
 × Yine Erol Bey'le mi evlenirdiniz?
 S. Keskin: (Yine şen kahkahasıyla cevap veriyor). Bu soruyu bana yeğenim de sordu. Çünkü o kadar aykırı ki bizim evliliğimiz. Bakıyor, bakıyor bir anlam veremiyor. Klasik bir evlilik değil tabii. Benim gece oyunum oluyor, o başka bir yere gidip gezip dolaşıyor. Yeğenim 'Teyze' dedi merakla 'Bir daha dünyaya gelsen Erol eniştemle mi evlenirdin?' dedi. 'Evet' deyince çok şaşırdı. 
 
 × Suna Hanım siz aşk evliliği mi yapmıştınız?
 S. Keskin: Evet, evlendiğimde talebeydim. Erol çok parlak bir aktördü. Marlon Brando gibiydi, çok yakışıklıydı. O da akademideydi. Bizi çalıştırıyordu. Öylece tanıştık. 
 
 × Onca yıllık evlilikte insanın gözü başkasına kaymıyor mu?
 S. Keskin: Artık orasını karıştırma. Kayabilir, kaymaz diye bir şey yok. (Kahkahalar)...