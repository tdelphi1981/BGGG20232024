Böbrek nakliyle can buldu, şimdi de 'canı' oldu
Antalya'da böbrek hastalığı nedeniyle 8,5 yıl diyalize giren ve bu sürede annelik sevinci yaşayamayan 36 yaşındaki kadın, komşusundan yapılan böbrek naklinin ardından sağlıklı bir kız bebek dünyaya getirdi.Alanya'da eşi Ali Yılmaz ile çiftçilik yapan Ülfet Yılmaz'a yaklaşık 12 yıl önce böbrek yetmezliği teşhisi konuldu. Evliliklerinin 3'üncü yılında böbrek yetmezliği çekmeye başlayan Yılmaz'a doktorlar, hayatını sağlıklı şekilde sürdürmesi için böbrek nakli olması gerektiğini bildirdi. sağlık bakanlığı'nın Ulusal Bekleme Listesi'nden kendisine uygun kadavradan böbrek çıkmaması üzerine diyalize girmeye başlayan Yılmaz, bu sürede hayata tutunmak için bebek dünyaya getirmeye karar verdi.

Diyalize girdiği 8,5 yıl içinde 2 kez hamile kalan Yılmaz, bu hamileliklerinde düşük yaptı. Doktorların Bir daha hamile kalman tehlikeli olabilir uyarısı üzerine annelik hayaline ara veren Yılmaz'a, nakil ümidini de kaybettiği sırada iyi haber komşusundan geldi. İsmi açıklanmayan komşusundan alınan böbrek, 3 yıl önce Medical Park Antalya Hastanesi'nde Prof. Dr. Alper Demirbaş başkanlığındaki ekip tarafından Yılmaz'a başarıyla nakledildi.
Yılmaz, nakilden sonra 2 yıl kontrol altında tutuldu. Organ Nakli Merkezi doktorlarının artık anne olabileceğini söylemesinin ardından Yılmaz, yeniden annelik hayalleri kurmaya başladı.

14 yıllık özlem sona erdi

Naklin 3'üncü yılında yeniden hamile kalan Ülfet Yılmaz, Medical Park Antalya Hastanesi Kadın Hastalıkları ve Doğum Bölümü'nden Opr. Dr. Timur Uğurlu tarafından sık sık kontrol edildi. Yılmaz, hamileliğinin 34'üncü haftasında, yaklaşık bir ay önce bin 700 gram ağırlığında bir kız bebek dünyaya getiren 
Yılmaz, evliliğin 14'üncü yılında anne oldu. Komşum böbrek değil annelik umudu 

verdi diyen Ülfet Yılmaz, bebeğe Meryem Su ismini verdi.

Bebek sahibi olduğu için çok mutlu olduğunu dile getiren Yılmaz, , Anne olma ümidimi kesmiştim. Doktorların verdiği müjdeli haberle yeniden hamile kaldım. Ancak içimde her zaman bebeğimi kaybetme korkusu vardı dedi.

Nakil sayesinde önce can buldum, sonra bir canı dünyaya getirdim diyen Yılmaz, minik Meryem Su'yu bir an olsun gözünün önünden ayırmadığını anlattı.
Opr. Dr. Timur Uğurlu ise anne ve bebeğin sağlık durumunun iyi olduğu kaydetti. Nakilli annelerden doğan bebeklerin organ naklinin önemini en iyi şekilde gösterdiğini vurgulayan Uğurlu, bebeğin ağırlığının bir ay içinde 2 kilo 300 grama çıktığını, ideal kilosuna ulaşıncaya kadar kontrol altında olacağını ifade etti.

2 yılda nakilli annelerden 10 bebek dünyaya geldi

Hastanenin Organ Nakli Direktörü Doç. Dr. Murat Tuncer de, hastanelerinde son 2 yılda nakilli annelerden 10 bebek dünyaya geldiğini bildirdi. Organ nakli yapılan hastaların çocuklarının sayısının hızla arttığına dikkati çeken Tuncer, İnsanların can verip hastaları yaşatmaları, bunun karşılığında da nakilli ailelerin çocuk sahibi olması çok güzel bir olay. Bize mutluluk veriyor. Bu bebekler, organ naklinin ruhunu, ulviyetini yaşatıyor. Nakil sayesinde annesi yaşadı, sonra yeni bir canın dünyaya gelmesini sağladı. Bu nedenle naklin yapılmasına vesile olanlara teşekkür ediyorum dedi.

Naklin ardından ilk 2 yılını rahat geçiren bütün hastaların çocuk sahibi olabileceğine dikkati çeken Tuncer, diyaliz hastalarının ise hormonal dengeleri değiştiği için çocuk sahibi olmalarının zor olduğunu kaydetti.

Tuncer, nakil hastaların kullandığı ilaçların bebeklere zarar vermediğini, bebeklerde herhangi bir böbrek hastalığının görülmediğini vurgulayarak, bebeklerin son derece sağlıklı bir şekilde dünyaya geldiğini ifade etti.