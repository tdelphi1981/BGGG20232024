'500 bin şartı üniversite için yok, lise için var!'
Eski Milli Eğitim Bakanlarından Uluğbay, fen liseleri için 500 bin nüfus şartını eleştirirken '30 bin nüfuslu bir yerden Einstein çıkmayacağını kim iddia edebilir?' diye sordu. CHP'li Öner ise 'Üniversite açılan yerlere fen lisesi açılamıyor' dedi...
 Doruk ÇAKAR/ ANKARA
 Milli Eğitim Bakanlığı'nın liseleri yeniden yapılandırma projesinin yankıları sürüyor. Eğitim uzmanı siyasiler de konuyu AKŞAM'a değerlendirdi.
 
 Hikmet Uluğbay (Eski Milli Eğitim Bakanı): Nitelikli eğitim okulların şeklinin değiştirilmesiyle değil, eğitim kadrolarının iyileştirilmesiyle mümkündür. Fen liseleri kaldırıldığı zaman, bütün liselerde fen lisesi düzeyinde kaliteli eğitimin garanti edilmesi gerekir. Devletin, vatandaşın en kolay ulaşacağı yere kaliteli eğitim olanağını getirme zorunluluğu var. Fen liselerinin açılabilmesi için 500 bin nüfus şartı aranıyor. Türkiye'deki en iyi fizik beyninin 30 bin kişilik yerlerde olmadığını, buralardan Einstein çıkmayacağını kim iddia edebilir?
 
 4+4+4'Ü DE ELEŞTİRMİŞLERDİ 
 Köksal Toptan (Eski Milli Eğitim Bakanı, AK Parti Zonguldak Milletvekili): Şu aşamada yeni planlama ile ilgili yorum yapmak erken olur. Sistemin uygulamaya geçmesini beklemek ve olası sonuçları gözlemlemek gerekir. Daha önce 4+4+4 ile ilgili de çok sayıda eleştiri gündeme geldi. Ama uygulamada çok fazla sıkıntı yaşanmadı.
 Ali Haydar Öner (CHP Isparta Milletvekili): Akşam bir şey düşünüp, sabah uyguluyorlar, ertesi gün tekrar değiştiriyorlar. Sadece adres baz alınarak öğrenci kabulü yanlış bir uygulama. İnsanı doğduğu yerde bırakan eğitimde başarı fikri ortadan kalkar. Türkiye'nin en başarılı çocuklarının girebildiği Fen liseleri için 500 bin nüfus şartı aranıyor. Ama Fen lisesi için nüfusu yeterli olmayan yerlere üniversite açılabiliyor.
 Zuhal Topçu (MHP Ankara Milletvekili): Milli Eğitim Bakanı konuya tam vakıf değil. Sistem kontrolden çıktı. Bu uygulamayla da okul ve öğrenci başarısı bitirilecek, kaliteyi hedefleyen okullar kilitlenecek.  Başbakan, dershanelerin kapatılması konusunda, özel okula gidecek öğrenci velilerine yardım edileceğini duyurmuştu. Bu sistemin bu kadar oynatılması, ancak özel okulların rant talebiyle açıklanabilir.
 
 Eğitimciler ne diyor?
 AKŞAM'ın 'Bildiğiniz liseleri unutun' başlığıyla duyurduğu plana göre liselere girişte SBS kaldırılacak. Anadolu liseleri ikamet esasına göre öğrenci alacak. Anadolu öğretmen liseleri kaldırılacak, Fen liseleri ise nüfusu 500 bin ve üzeri yerlerde açılabilecek. Eğitimcilerin görüşü şöyle: 
 
 Veli Demir (Eğitim- İş Genel Başkanı):
 ÇOK sayıda lise türü olmasına karşıyız. Ancak sözü edilen sisteme geçilirse, devlet okulları giderek itibarsızlaşır, zayıflar ve yoksul, kimsesiz öğrencilerin gideceği okullar haline gelir. Bu da özel okulların işine yarar. Bugün kapatılmak istenen Anadolu Öğretmen Liselerinin Türk eğitim hayatında çok önemli yeri var.
 
 KOBAY OLDULAR
 MUSA Akkaş (Türk Eğitim-Sen Genel Sekreteri): Çalışmanın içeriği konusunda fazla bilgi sahibi değiliz. Ancak eğitim alanında sistemler, bu denli 'her şey sil baştan' mantığı ile değiştirilmez. Bu işin tarafları sendikalar, öğretmenler, bilim adamları görüşlerinin alınmasında fayda var. 4+4+4'ün sıkıntıları da altyapı hazırlığı olmadan yapıldı ve şu anda maalesef öğrenciler kobay olarak kullanılıyor.  
 
 BU ÇAKMA ÇÖZÜM
 Cansel Güven (Anadolu Eğitim Sendikası Genel Başkanı): İnsanların sınav kaygıları devam ederken üniversiteye girişte de liselere girişte de sınav kaldırılamaz. Veliler, kendilerine yakın okulların fiziki yapısını, öğretmen kalitesini, güvenliğini yetersiz buluyorsa ikametini değiştirebilir hatta evini bile taşıyabilir. Bakanlık 4+4+4'de olduğu gibi romantik davranıyor. Bunlar Başbakan'ın 'dershaneleri kapatma' projesine karşılık Bakanlığın çakma çözümleri. Veliler okul idarelerine, muhtarlıklara taşınma ve kayıt için ücret ödeyecek, ödeyemeyen sınıflar ise adreslerine göre okullara gidecek. Tamamen sınıfsal bir ayrışma ortaya çıkacak.
  