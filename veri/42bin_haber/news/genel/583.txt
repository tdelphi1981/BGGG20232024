Memur ve emekliye sürpriz zam
Memur ve memur emeklileri yılbaşında çifte zam alacak. Bu yıl ilk kez toplu sözleşme imzalayan memurlar, 2013 yıl başında yüzde 3’lük zammın yanı sıra yüzde 1.3 de enflasyon farkı alacak. Böylece aile yardımı hariç en düşük memur maaşı, enflasyon farkıyla 1.762 liradan 1.785 liraya çıkacak. Yüzde 3’lük yılbaşı zammıyla da 1.839 lira olacak.
 Memurla yapılan toplu sözleşmede hükümetin, 6 aylık zammın enflasyonun altında kaldığı durumlarda, ‘aradaki fark kadar ilave zam yapacağı’ hüküm altına alınmıştı.
 Hükümet, Resmi Gazete'de de yayınlanan 2013 yılı programında, 2012 yılı henüz sona ermemesine rağmen, bu yıl için son altı aylık enflasyonun 5.3 olacağını öngörmüş ve bunu programda açıkça ifade etmişti.
 Maliye Bakanlığı'nın bu öngörüsü, memura Temmuz ayında yapılan yüzde 4’lük ikinci yarı yıl zammının üzerinde olduğu için hükümet, memur ve memur emeklisine yüzde 1.3 enflasyon farkı verecek.
 Maliye bürokratları Hürriyet'e yaptıkları açıklamada, 2013 yılı hesaplarını memur ve emeklisine enflasyon farkını görerek yaptıklarını vurguladılar. Bürokratlar, ilave giderin, 2013 yılı bütçe hesapları içinde bulunduğunu, bu nedenle memurun 1 Ocaktan itibaren hem enflasyon farkını hem de yüzde 3 toplu sözleşme zammını alacağını söylediler.
 Maaşlar ne olacak?
 Maliye Bakanlığı'nın öngördüğü enflasyon uyarınca vereceği fark ile, yüzde 3'lük 2013 ilk altı aylık zam gözönüne alındığında yeni memur maaşları 1 ocak 2013'ten itibaren şöyle olacak;
 (Aile yardımı dahil) en düşük memur maaşı; 1762 liradan yüzde 1.3’lük enflasyon farkıyla 1.785 lira olacak. Yüzde 3 yılbaşı zammının eklenmesiyle en düşük memur emeklisinin maaşı 1.839 liraya çıkacak.
 Aile yardımı olmaksızın en düşük memur maaşı enflasyon farkıyla; 1.520 liradan 1.540 liraya; yeni yıl zammıyla da 1.586 liraya çıkacak.
 (Aile yardımı dahil) Ortalama 2.045 lira olan memur maaşı ise enflasyon farkıyla 2.072 liraya yükselecek. Yılbaşı zammıyla 2.134 lira olacak.
 Aile yardımı olmaksızın ortalama memur maaşı enflasyon farkıyla 1.947 liradan 1.972 liraya; yeni yıl zammıyla ise 2.031 liraya çıkacak.
 (Aile yardımı dahil) 10.672 lira olan en yüksek memur maaşı enflasyon farkıyla 10.811 liraya; yeni yıl zammıyla da 11.135 liraya yükselecek.
  Aile yardımı olmaksızın en yüksek memur maaşı 10.430 liradan 10.565 liraya; yeni yıl zammıyla da 10.883 liraya çıkacak.
 Emekli de 14 lira fark alacak
 Yasa gereği, memurlar dışında memur emeklileri de hem enflasyon farkını, hem de toplu sözleşme zammını alacaklar. Bu çerçevede, yılbaşında 2 milyon 700 bin memurun yanı sıra 1 milyon 911 bin memur emeklisinin maaşına da benzer bir zam yapılacak. Böylece en düşük memur emeklisi maaşı 1.084 liradan, yüzde 1.3’lük enflasyon farkıyla 1.098 liraya yükselecek. Yüzde 3’lük yılbaşı zammının eklenmesiyle maaşı 1.131 lira olacak.  (hürriyet)