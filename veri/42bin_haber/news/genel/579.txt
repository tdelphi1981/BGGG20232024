Açlık grevinden vazgeçin çağrısı!
Adalet Bakanı Ergin, açlık grevlerinin cezaevlerinin şartlarına yönelik olmadığını belirtti, mahkumları bayram arifesinde eylemlerinden vazgeçmeye çağırdı.
 Adalet Bakanı Sadullah Ergin, Sincan'daki ceza ve infaz kurumları kampüsünü ziyaret ederek, bazı tutuklu ve hükümlülerle bayramlaştı.
 Bayramlaşmanın ardından düzenlediği basın toplantısında Ergin, açlık grevlerinin, cezaevlerinin mevcut şartlarına yönelik olmadığını belirterek, şöyle konuştu:
 ''Bu eylemler cezaevleriyle ilişkili olmayan farklı sorun alanlarına dönük birtakım sebepleri kapsayan eylemlerdir. Bu talepler, tarafımızdan bilinen taleplerdir. Türkiye zaten uzunca bir süredir, demokratik hakların genişletilmesi, demokrasinin standartlarının yükseltilmesi ve evrensel hakların ikamesi ve inşası noktasında önemli gelişmeler sağladı. Bu çalışmalar devam edecek. 2023 vizyonuna paralel olarak birtakım taahhütlerde bulundu AK Parti. Bu taahhütler, ana dilde savunma hakkını da içeren taahhütlerdir. Partimizin 2023 vizyonuna dönük olarak deklare ettikleri, bizim için talimat olarak değerlendirilmiş, Adalet Bakanlığı olarak bu noktada çalışmalar yapmış durumdayız. Bu çalışmaların olgunlaştırılması ceza, infaz ve usul hukuku uzmanlarının katkılarının alınmasının ardından Bakanlar Kurulu'na sunulacaktır. Türkiye'de hakların güçlendirilmesi noktasında çalışmalar devam ediyor.''
 Ergin, temel hakların standartlarının yükseltilmesi konusunda çalışmaların devam ettiğine işaret etti.
 Bazı cezaevlerinde eylem yapan tutuklu ve hükümlülere bayram dolayısıyla seslenen Ergin, ''Kendi bedenleriniz için, kendi sağlığınız için, sizi seven aileleriniz, sizin sevdikleriniz için bayram arifesinde, bu eylemlerden vazgeçin. Bunlara ihtiyaç kalmayacak bir Türkiye için yoğun çalışmaların olduğunu ifade ediyoruz'' diye konuştu. AA