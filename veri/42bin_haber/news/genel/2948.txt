Hayata açılan pencerelerin hikayesi
Heykeltıraş Nermin Ülker'in ilk sergisi 'Pencerem' İstanbul Nişantaşı'ndaki C.A.M Galeri'de açıldı. 31 Ocak'a kadar sürecek sergi vesilesiyle buluştuğumuz Ülker'in birçok meziyeti olduğunu öğrendik. Dağcılıktan motosikletle Avrupa turuna, yardıma ihtiyacı olan çocuklar için gönüllü ameliyat hemşireliğine Ülker'in hayatını kendisinden dinledik.
  PINAR HİÇDURMAZ
  pinar.hicdurmaz@aksam.com.tr
 Nermin Ülker, 20 yıldır hemşire olarak çalışıyor. Mesleğini seviyor fakat hayattaki arayışına devam ediyor. Eksik bir yerin varlığı içini kemirirken güzel sanatlarda okuyan bir arkadaşının ödevine yardım ederken tanışmış heykelle ve eksik parçanın ne olduğunu o zaman anlamış...
 Bu keşfinin ardından Işık Üniversitesi Görsel Sanatlar Bölümü'ne giren Nermin Ülker, Türkiye'nin en önemli heykeltıraşlarından biri olan Meriç Hızal'ın öğrencisi... Ülker, birçok materyalle çalışsa da metal onun için farklı bir anlam taşıyor. Bu yüzden ilk sergisi metal pencerelerden oluşuyor. 
 Nermin Ülker, şu anda İstanbul'da Kozyatağı Acıbadem Hastanesi'nde ameliyat hemşiresi. Ama mesleğini sadece çalıştığı hastanede gerçekleştirmiyor. Ayrıca gönüllüler tarafından kurulan İnterplast Türkiye Derneği ile birlikte plastik cerrahi operasyona ihtiyacı olan fakat sağlık alt yapısı olmadığı için bu ameliyatları gerçekleştiremeyen ülkelere gidiyor; '2006'dan beri bu ekibe dahil oluyorum. Bu yıl sergim dolayısıyla katılamadım. Çünkü çok yoğun bir tempoda çalışıyoruz. Neredeyse günde 100 ameliyat yapıyoruz.' 
 ÖNCE AVRUPA'YI DOLAŞTI 
 '8 senedir motor kullanıyorum. Avrupa turu için iki arkadaş yola çıktık. Fakat benim motorum Yunanistan'da bozuldu. O yüzden yollarımız ayrıldı. Tek başıma devam ettim. Tabii ki güzellikleri kadar aksilikleri de oldu. Örneğin Zagreb'de sağanak yağışa tutuldum. İliklerime kadar ıslandım ve kalacak yer bulamıyorum. 5 yıldızlı otellere bile gittim yer yok. En sonunda resepsiyondaki bir hanım halime o kadar üzüldü ki iki kişilik odayı bana tek kişilik oda fiyatına verdi. Onlara çok ilginç geldi... Bir kadın, gecenin bir vakti, tek başına, sırılsıklam, kocaman bir motoru var... Hırvatistan'da sınırda çok bekledim. Sanırım tek başına motorla seyahat eden bir kadın, onlarda 'uyuşturucu kaçakçısı olabilir' kuşkusunu uyandırdı.' 
 SIRADA ASYA TURU VAR
 'İki arkadaş motosikletle Asya'yı dolaşmayı planlıyoruz. Haritamızı yaptık, sponsor arıyoruz. Çünkü hesaplarımıza ve rotamıza göre bu sefer yolculuğumuz 3-4 ay sürecek. Hatta birbirimize söz verdik bu projeyi hayata geçirmeden evlenmek, çocuk sahibi olmak yok diye. O yüzden çok da geciktirmek istemiyoruz. Ama muson yağmurlarına yakalanmamak için mayısta çıkmamız lazım. Tabii ki endişelerimiz var. Ama başımıza kötü şeyler gelebilir diye düşünerek bu yolculuğu iptal edecek değiliz.' 
 SANATLA İLK BULUŞMA
 'Heykel yapmaya başlayıncaya kadar hep bir arayış içindeydim. Dönem dönem evde çok canım sıkıldığında kavanozları, ahşapları boyardım. Bir gün güzel sanatlarda okuyan bir arkadaşımın bitirme projesine de yardım ettim. Başımıza ameliyathane bandanası, toz yutmamak için maske taktık. Taşla uğraşırken bir ara kendimi ameliyathanede hissettim. Çünkü biz de liposuction sonrası hastayı kontrol ederiz; cildinde bir pürüz var mı, yok mu diye. Taş sanki kadınmış ve ben de ona liposuction yapıyormuşum gibi hissettim. O zaman 'Heykel okumak istiyorum' dedim.' 
 SERGİ NASIL ORTAYA ÇIKTI?
 'Hayatımın çoğu yatılı okulda ve ameliyathanelerde geçti. Özellikle ameliyathaneler penceresi olmayan mekanlardır. Orada çok uzun zaman geçirdiğinizde bir pencere görme ihtiyacı hissedersiniz. Sanki bir pencere olsa nefes alcakmışsınız gibi gelir. Hocama bunu anlattığımda 'O zaman kendi pencerelerini yapmaya başla' dedi. Öyle başladı. 'Niye metal?' diye soranlar oldu. Yatılı okulu hapishane gibi görüyordum. Bu yüzden pencerelerimi metal yapmak istedim. Ayrıca kaynak makinesinin kokusunu çok seviyordum. Başladığımda ustadan yardım aldım. Hatta bana yardımcı olan usta 'Hemşireliği bırak gel burada çalış' diyerek iş teklif etti.'
 HAYALLERİNİ ERTELEME!
 'Mesleğimin bana öğrettiği şeylerden biri de 'yapmak istediğin şeyler için emekli olmayı bekleme'! Çünkü o gün geldiğinde sağlığınız sizinle aynı şekilde beklemiş olmayabilir. Bir hastalık çıkabilir ve bütün vaktiniz, bütün enerjiniz o hastalıkla mücadele etmekle geçebilir. 55 yaşında emekli olacağım. Zaten o yaşıma kadar çalışmak zorundayım. En azından arada kendim için molalar verebilmeliyim.'