iWatch 2013'te geliyor
Apple'ın merakla beklenen oyuncağının 2013 yılında satışa sunulacağı iddia edildi.
Bloomberg'den Peter Burrows ve Olga Kharif, Apple'ın 100 kişilik bir ekibi iWatch için ayırdığı ve yeni oyuncağın 2013 yılında karşımıza çıkacağını öne sürdü.

İddianın ardından gözler Apple'a çevrilirken, teknoloji devinden konuyla ilgili doğrulama veya yalanlama gelmedi. Peki muhtemel iWatch nasıl olacak? Şimdi isterseniz bugüne kadar hakkında çıkan haberlerden yola çıkarak iWatch'un  bir iskeletini oluşturalım:

Öncelikle iWatch klasik bir kol saati olmaktan öte akıllı bir telefon olarak hizmet verecek. Yani SIM kart kullanan bu cihaz ile telefon görüşmesi yapabilecek, SMS gönderebileceğiz. 

3G/4G, WiFi, Radyo, Bluetooth gibi ağ teknolojilerini de desteklemesi beklenen iWatch'la ilgili en merak edilen konu ise bataryasıyla ilgili... Henüz net bir bilgi bulunmasa da, iWatch'un Güneş enerjisiyle şarj olabilmesi mümkün olabilir. Zira kullanıcıların kolundan sık sık çıkararak saatini şarj etmek istemeyeceğini düşünen Apple'ın batarya sorununu bu yolla çözmesi kuvvetle muhtemel.

Bunun dışında akıllı saatiniz bedeninizi de yakından inceleyecek. Örneğin yürüme hızınızı, kat ettiğiniz mesafeti, yaktığınız kaloriyi ve tansiyonunuzu size an ve an bildirebilecek. 

NFC (Yakın Alan İletişim) teknolojisi sayesinde kredi kartı olmaksızın alışverişlerde ödeme yapabilmenize de imkan verecek olan iWatch ile film izleyip müzik dinleyebileceksiniz.

Son olarak Siri uygulamasının da iWatch'ta yer alacağını düşündüğümüzde sesli komutlarla saatimizi kullanabileceğiz.