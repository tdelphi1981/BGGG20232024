Depp şarapcı, Leo egosuz Jackson yaratıcı
Greg Gorman, ABD'li bir fotoğrafçı. Ama öyle bir fotoğrafçı ki Brad Pitt'ten Al Pacino'ya neredeyse çekmediği yıldız yok. Gorman'ın 'Hollywood Yıldızlarına Farklı Bir Bakış' adlı sergisi 6 Ocak'a kadar Rahmi M. Koç Müzesi'nde görülebilir... Sergi vesilesiyle İstanbul'da buluştuğumuz Gorman'la merak ettiğimiz ünlü isimleri, fotoğraf çekmenin inceliklerini konuştuk.
 PINAR HİÇDURMAZ
 pinar.hicdurmaz@aksam.com.tr
 Fotoğraf: Uygar Taylan
 Greg Gorman, Güney Kaliforniya Üniversite'sinde sinematografi konusunda master yaptıktan sonra fotoğraf çekmeye başlar. Kariyerinde ilerlemeye başladıkça ünlü aktör ve aktrislerin portre fotoğraflarına kafayı takar; bu takıntı ona ünlüler dünyasında ünlü bir fotoğrafçı yapar. Sinema sektörü, film afişleri, albüm kapakları, reklam çekimleri derken inanılmaz bir arşivin sahibi olur. Şimdi bu arşivde yer alan bazı fotoğrafları dünyanın farklı yerlerinde sergiliyor. İstanbul da bu duraklardan biri. Rahmi Koç Müzesi'nde 6 Ocak'a kadar birçok ünlü isimin fotoğraflarını görebilirsiniz. Leonardo DiCaprio, Robert De Niro, Al Pacino bunlardan yalnızca birkaçı. Gorman ile sohbetimizin ana konusu da ünlüler ve fotoğraftı. Fakat onun samimi cümlelerinde daha pek çok şey öğrendik.
 - İlk fotoğrafladığınız ünlü kimdi?
 Jimi Hendrix. Çok gençtim, saçlarım uzundu, hippi gibi bir şeydim. 70'ler ve 80'lerin başı; o yılların modası işte. Arkadaşımdan makineyi ödünç almıştım. Fotoğrafı çektim; banyosunu bitirip, kuruması için astığımda yapmam gereken işin fotoğraf çekmek olduğunu anladım.
 - 'Fotoğrafını çektiğim insanların ruhunu görüyorum' diyorsunuz bir röportajınızda. Nasıl başarıyorsunuz bunu?
 Yaptığım işte bence en önemli olan şey, insanlarla iletişim kurabilmek ve onlara bağlanmak. Çekimden önce makyaj veya saçları yapılırken onlarla zaman geçiriyor, bazen yemek yiyoruz. Onların kafasına çıkmaya veya inmeye çalışıyorum. Bu şekilde kendilerini güvende hissediyorlar. 
 - Bu kadar ünlü isim arasında sizi zorlayanlar oldu mu?
 Genellikle genç aktör ve aktrislerle çalışmak çok daha zor. Öyle olmadıkları halde, 'ben çok büyük bir yıldızım' havasına giriyorlar. Kısa sürede kazandıkları şöhreti çok büyütüyorlar ve bu yüzden çok daha kaprisli oluyorlar. Uzun zamandır şöhreti sindirmiş büyük yıldızlarla çalışmak çok daha kolay. Onlar ne istediklerini çok iyi biliyor. Ayrıca poz vermeye çok alışmış durumdalar. Bu isimlerle çekim yaptığımız zaman hem çok keyifli geçiyor hem de çok yaratıcı fikirler ortaya çıkabiliyor.
 İKİMİZ DE BÜYÜK ŞARAPÇIYIZ
 - O zaman en keyifli geçenlerden bahseder misiniz?
 Leonardo DiCaprio ile daha kariyerinin başındayken birçok çekim yaptık. Her zaman iyi bir model olmuştur. Çünkü egosu -kötü anlamda- yüksek olan bir insan değil. Her zaman yeni fikirlere açık, işbirlikçi biri oldu... Birçok aktör nasıl görünmesi gerektiği konusunda çok sabit bakışlıdır. Leo öyle değildir, güzel resim verir. Johnny Depp ile 'Cry Baby'(Sulu Göz) adlı filmde tanıştık. Çabucak arkadaş olduk, birçok kez birlikte çekim yaptık. Johnny çok şakacı bir adamdır, ikimiz de büyük şarapçıyız. O yüzden ne zaman bir araya gelsek, hep acayip içer şakalaşırız. 
 Micheal Jackson'ı ilk kez çektiğimde, kendi üzerinde o kadar değişiklik yapmamıştı. İlk kez 80'lerde fotoğrafını çekmiştim, harika görünüyordu. Çalışması kolay bir insandı. Fotoğraf çekiminden önce saatlerce telefonda konuşurduk ve yeni fikirler bulurduk. O, bu konuda çok yaratıcı bir insandı. Onunla çalışmış ve tanışmış olmaktan dolayı çok mutluyum.
 KİMSEYİ RAHATSIZ ETMEM
 - Çekimlerinizin çoğu stüdyoda, dışarıda fotoğraf çekerken kendinizi nasıl hissediyorsunuz?
 Beni en ünlü insanla ya da en çekingen insanla stüdyoya koysanız sorun yaşamam. Ama sokaktaki insanların fotoğraflarını çektiğimde sıkılıyorum. Kimseyi rahatsız etmek istemiyorum.
 - Neden siyah-beyaz fotoğraf?
 Siyah-beyaz çekiyorum çünkü her şeyi çırılçıplak gösteriyor. Fotoğrafın tarihi de böyle başladı, renkleri pek sevmiyorum. Tabii renkli çekim yaptığım çok oldu.
 - Photoshop kullanıyor musunuz?
 Tabii ki photoshop kullanıyorum. Harika bir program bence. Ama bazı insanlar nerede başlayıp nerede duracaklarını bilmiyor. İnsanlar zayıf durmak istiyor, beni de zorluyorlar bazen. Bunu yapınca iyi fotoğraf olmuyor, b.k gibi oluyor. Hollywood'daki birçok işte tabii ki kullanıyoruz. Eskiden başka yollarla rötuş yapıyorduk, şimdi daha kolay. İnsanları değiştirmemek gerek, olay o değil.
 - İyi bir portre fotoğrafı nasıl çekilir?
 Size baktığımda her şey dümdüz görünüyor, fazla bir gölge yok. Ama açıyı değiştirirsek, bazı bölgeler karanlığa düşüyor veya aydınlanıyor. Yani ışık ve gölgeleri kullanırken, bazen gölgede bıraktığınız yerler olur; daha çok merak edersiniz. Bu yüzden gölge ve ışığa fazla takıyoruz. Yüzlere bakıyorum ve hangi açı daha iyi; karar veriyorum. Bazı insanların çenesi incedir; gölge düşmesi iyidir. Yani bu bir ressam olmak gibi... Bir insana bakıyor, daha iyi yönlerini bulup oraları aydınlatmak, daha kötü olan yönlerini karartmak istiyorsunuz. 
 - Bazı insanlar için 'Çok fotojenik' denir. Siz de böyle düşünüyor musunuz?
 Kuvvetli gözler anahtar benim için. Sıra dışı yüzleri severim. Güzel bir yüzdeki garip burunlar, vahşi dudakları gibi... Hollywood tipi hatasız yüzler görmek istemiyorum. Hepsi estetik ameliyat oluyor, erkekler bile. Birçok modelin aslında ne kadar değişik göründüğünü bilmelisiniz. Bazıları çok çekingen ama kamera onları çok değişik gösterebiliyor. Makyaj ve ışık olmadan bazılarını tanıyamıyorsunuz bile.
 - Başarınızı neye borçlusunuz?
 Çok şanslıydım. Filmlerde başladım. Los Angeles, New York derken kariyerim ilerledi. 1992'de 'Tootsie' büyük atılımdı. Filmden sonra bir ev aldım. Ondan sonra da o evi hiç yenilemedim, ihtiyacım yok çünkü. Parayı bulup daha büyük bir eve geçmedim; kıskanacak bir şey yok yani. 
 - 'Ben de ünlü olayım, fotoğrafımı çek' diyen var mı?
 Çok değil ama bazen oluyor. İnsanlar emekli oldum sanıyor galiba. Eskiden çok oluyordu, PR ajansları önerirdi. Şimdi şarap üretiyorum, öğretmenlik yapıyorum. Artık bunlarla daha çok ilgiliyim.
 - Türk şaraplarını denediniz mi?
 Reina'da birkaç güzel şarap denedim. Yunanistan ve Türkiye bu konuda iyi. 
 - Nü fotoğraflarınız da var. Nü fotoğraf çekmeye ne zaman başladınız?
 New York'a gittiğimde bir arkadaşımı ziyaret ettim, henüz 31 yaşımdaydım. Dustin Hoffman ve Andy Warhol'u çektiğimi anlattığımda o da bana 'Greg kendin için ne çekiyorsun?' dedi ve kendimi 'kiralık katil' gibi hissettim. Büyük paralara büyük çekimler yapıyor ama kendime bir şey yapmıyordum. 'Neden olmasın?' dedim ve gölgeleri sertleştirdim! O günden bugüne nü çekiyorum.
 - Sizi Türkiye'ye ne getirdi?
 Uyuşturucu! (Şaşkın bakışlarımızı görünce gülüyor.) Elton John ile ortak arkadaşımız Demet Öger, Öger Entertainment aracılığıyla geldim. Demet'le Elton John'ın Los Angeles'ta AIDS'e karşı verdiği bir bağış partisinde tanıştım. Demet, Türkiye'ye de sergimi götürmeyi teklif etti. 'Harika olur' dedim. Türk Hava Yolları'yla geldim, yolculuk çok güzel geçti. Bunu yazın istiyorum, uçtuğum en konforlu hava şirketlerinden biriydi. Harika bir şehir İstanbul. Sergiden sonra da gelmek, gezmek istiyorum yine.
 BAŞBAKAN TAYYİP ERDOĞAN'I ÇEKMEK İSTERİM
 - İstanbul'da fotoğraf çektiniz mi? 
 Henüz Türk ünlü ve şehir manzarası çekmedim. Bu röportaj vardı (gülüyor). Birkaç Sultanahmet, Galata'daki balıkçılar gibi kareler çektim; klasik İstanbul manzaraları işte! Dün bir arkadaşın evinden Dolmabahçe'yi çektim.
 - Çektiğiniz İstanbul fotoğraflarını biz görebilecek miyiz?
 Şimdi sokak fotoğraflarından oluşan bir albüm hazırlıyorum. İstanbul da olacak. Muhtemelen gelecek yıl dükkanlarda yer alır. 
 - Koç Ailesi'ni çektiğiniz söyleniyor...
 Koç'ların çekimi kişisel bir şeydi.
 - Türkiye'de ünlülerden ya da siyasetçilerden bazılarını fotoğraflamak ister misiniz?
 Harika olur; Başbakan veya bazı politikacılar.
 - Başbakan Recep Tayyip Erdoğan fotojenik mi sizce? 
 İlginç bir yüzü var. Doğru açılardan ilginç bir çekim olabilir.