Zengin vergisi yanlış anlaşıldı Maliye'nin hedefi gelir vergisi
Başbakan Yardımcısı Ali Babacan, zenginlere ek vergi tartışmalarına Davos'ta son noktayı koydu. Babacan dürüstçe vergisini ödeyen vatandaşların üzerine ilave bir yük getirilmesinin söz konusu olmadığını vurgulayarak, 'Bu kendimizi vurmak olur' dedi
 Başbakan Yardımcısı Ali Babacan, Dünya Ekonomik Forumu'nun yapıldığı Davos'ta Cnbc-e'de soruları yanıtladı. Babacan, bir süredir kamuoyunu meşgul eden zenginlerden ek vergi alınmasına yönelik tartışmalara son noktayı koydu. Konunun yanlış anlaşıldığının altını çizen Babacan, 'Türkiye'de kayıtdışı bir gerçek. Bir şekilde vergi kaçıran kişilerin üzerine gitmek ve denetimleri daha kolay yapılır hale getirmek. Serveti çok olandan daha çok vergi alacağız diye oranı değiştirmek söz konusu değildir. Maliye Bakanlığı'nın hazırlığı var. Bu, kaçıranlar ve kaçınanların üzerine gidebilmeyle ilgili bir tedbir. Dürüstçe vergisini ödeyen vatandaşların üzerine ilave bir yük söz konusu değil. Bu kendi kendimizi vurmak olur' dedi.
 YATIRIM İÇİN ANAYASA
 2012'de doğrudan yatırımların azalmasının kendilerini üzen bir konu olduğunun altını çizen Babacan, 'Yatırım ortamının iyileştirilmesi için gerekirse anayasa değişikliği diyorum. Şu an AK Parti'nin Meclis'te çoğunluğu yok. Biliyorsunuz diğer partilerin de yaklaşımını. Anayasa değişikliği olmasa bile gereken düzenlemeleri yapacağız. Bu yıl önemli öncelikli konumuz olacak' dedi.
 Gelmek isteyene kapımız daima açık
 Babacan, bankacılık sektörüne yabancı sermaye ilgisine ilişkin ise , ''8-9 yıl banka lisansı vermedik, satınalma birleşmeler iyi olur diye düşündük. Sektöre ilgi devam edecektir. Dünyada bankacılık sektöründeki pek çok büyük bankanın kendi bünyesi zayıf. Bu şartlarda yine de güçlü olan, Türkiye'ye girmek isteyenler varsa kapı açık' dedi.
 Krediler konusunda daha dikkatli olmalıyız
 MERKEZ Bankası Başkanı Erdem Başçı, kredi büyümesi konusunda uyardı: 'Krediler tarafında dikkatli olmamız gerekiyor. Yüzde 15'lik kredi büyümesi yüzde 4'lük büyüme için fazlasıyla yeterli. Kredi büyüme hızında sapma olması durumunda gerekli adım atılır.'
 Yalçındağ, Davos'ta Yandex'i anlattı
 YANDEX Türkiye Yönetim Kurulu Başkanı Mehmet Ali Yalçındağ, 'Sanki Davos biraz daha özüne dönüyor gibi' dedi. DLD 2013'te Münih'te, Yandex kurucusu ve CEO'su Arkady Volozh ile birlikte teknoloji dünyasının önde gelen isimlerine Yandex Türkiye'yi anlatan Mehmet Ali Yalçındağ'ın bu sunumuyla ilgili ünlü gazete Wall Street Journal (WSJ) bir haber yayınlamıştı. Hem WSJ'nin ilgisi hem de Davos'la ilgili CNN Türk'te Şirin Payzın'a konuşan Yalçındağ şunları söyledi: 'Davos'ta bu sene dijital dünya biraz daha az konuşuluyor. Davos bir ekonomik forum ama şimdiye kadar hep sosyal ve diğer konuların da çok konuşulduğu, fakirleşmenin, hastalıkların vs. konuşulduğu bir forum olarak öne çıkmıştı. Bu sene ise Davos'ta daha ümitli bir yaklaşım var.'
 TÜRK HALKI BENİMSEDİ
 Yandex'ın Türkiye hedeflerini de anlatan Yalçındağ, 'Yandex'in Türk halkı tarafından sevildiği, çok net ortada ve arkamda kamuoyundan aldığım müthiş bir destek hissediyorum. Bununla istediğimiz yere geleceğiz, o konuda şüphem yok' dedi.
  