En büyük ölüm nedeni kanama
Anne ölüm oranlarında elde ettiği hızlı düşüş oranıyla dikkati çeken Türkiye'de anne ölümlerinin en çok kanamadan kaynaklandığı bildirildi.
Türk Jinekoloji ve Obstetrik Derneği Yönetim Kurulu Üyesi Prof. Dr. Fazlı Demirtürk, Türkiye'de 1990 yıllarda anne ölüm hızının 100 binde 68 olduğunu söyledi. 

Çalışmalar sonucu 2006'da 100 binde 28,5 olan anne ölüm hızı 2011'de 100 binde 14,8'e kadar gerilediğine dikkati çeken Demirtürk, böylece Türkiye'nin, anne ölüm oranlarında dünyada en hızlı düşüş gösteren 10 ülke arasına girdiğini dile getirdi. 

Anne ölüm nedenlerinde ilk sırayı kanamanın aldığını, bunu enfeksiyon, gebelik zehirlenmesi, emboli ve anesteziye ait komplikasyonların izlediğini belirten Demirtürk, diyabet, kalp hastalıkları, anemi ve kazaların da diğer nedenler arasında yer aldığını anlattı. 

İleri yaşta anne ölümlerinin daha yüksek olduğuna işaret eden Demirtürk, anne ölümlerinin eğitim düzeyiyle ters orantılı olduğu ifade etti. 
  
"KADIN BEDENİNİN İYİ TANIMALI, RUTİN KONTROLLERİ AKSATMAMALI"  

Kadının bedenini iyi tanımasının, vücudundaki değişiklikleri ve hastalık göstergesi olabilecek belirtileri fark edebilmesini sağlayacağını vurgulayan Demirtürk, erken yaşlarda ailede başlayacak eğitimle sağlıkta öz-sorumluluk kavramının geliştirmesinin önemine işaret etti.
 
Kadınların düzenli jinekolojik takibinin önemine de değinen Demirtürk, sorunun oluşmasını beklemeden yapılacak rutin kontrollerin kadın sağlınının korunması açısından gerekli olduğunu vurguladı.
 
Demirtürk, gebelik dönemi dışında kadınların jinekologlara en çok vajinal akıntı, anormal kanama, pelvik ağrı, idrar yolu problemleri, cinsel fonksiyon bozuklukları ve kısırlık nedeniyle başvurduğunu kaydetti.

 
  
 