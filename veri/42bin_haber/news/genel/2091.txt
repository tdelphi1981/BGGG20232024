Sağlık verileri için mahremiyet kuralı
Türk Tabipler Birliği'nin 'hastalar fişlenebilecek' iddialarına karşı Sağlık Bakanlığı harekete geçti. Bakanlık 'Kişisel Sağlık Verilerinin İşlenmesi ve Mahremiyetinin Sağlanması' için yönetmelik hazırladı
 Ebru TOKTAR ÇEKİÇ / ANKARA
 Hasta bilgilerinin 'mahremiyeti' için yeni yönetmelik taslağı hazırlandı... Sağlık Bakanlığı'nın, özel muayenehanelerden hastalarına ait tüm bilgileri istemesi, Türk Tabipleri Birliği'nin 'hastalar fişlenebilecek, hasta mahremiyeti yok edilecek' endişesine neden oldu. Sağlık Bakanlığı, bu idddialara yanıt vermek üzere uzun süredir hazırlık yaptığı 'Kişisel Sağlık Verilerinin İşlenmesi ve Veri Mahremiyetinin Sağlanması Hakkında Yönetmelik' taslağı hazırlayarak, tartışmaya sundu. Taslağa göre, bir kişi sağlık sisteminde kayıtlı olan bazı sağlık bilgilerini sistemden sildirebilecek. Ancak kamunun sağlığını ilgilendiren bir hastalığa sahip olan kişi, istese de bu özel bilgilerini sistemden sildiremeyecek. Sağlık Bakanlığı'nın hazırladığı yönetmeliğin ayrıntılarını ilk kez AKŞAM'a açıklayan Sağlık Bakanlığı Tedavi Hizmetleri Genel Müdürü İrfan Şencam, 'Gelen bilgiler kimlik bilgilerinden arındırılarak, kişi mahremiyetine özen gösterilecek. Amaç tüm sağlık bilgilerini kayıt altına almak. Sağlık kayıtları bundan sonraki akademik araştırmalara kaynak oluşturulacak. Hiçbir seviyede hiçbir Bakanlık çalışanı, kişi bazında sağlık bilgisine ulaşamaz' dedi. 
 
 Hemşire intihar etmişti
 İNGİLTERE'de iki radyo sunucusu, spekülasyonlara sebep olmuştu. Sunucular kendilerini Kraliyet Ailesi mensubu gibi göstermiş, Prens William'ın hamile eşi Kate Middleton'ın sabah bulantıları ve kusma şikayetleri nedeniyle tedavi gördüğü Londra'daki Kral 7. Edward Hastanesi'ndeki hemşireden bilgi almıştı. Daha sonra 
 da bu özel sağlık bilgilerini veren hemşire intihar etmişti.