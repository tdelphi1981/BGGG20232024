Bu nasıl tesadüf!
Pakistan'da ülkeyi sarsan yolsuzluk davasında Başbakan Raca Pervez Eşref hakkında çıkarılan tutuklama kararı sonrası ilginç gelişmeler yaşanıyor. Eşref hakkındaki rüşvet iddiasını araştıran bir polis memuru İslamabad'daki otelde ölü bulundu.
 PAKİSTAN Yüksek Mahkemesi salı günü, enerji bakanliği döneminde yolsuzluk yaptığı gerekçesiyle Eşref ve 15 kişi hakkında tutuklama kararı çıkardı. Dün ise ilginç bir olay yaşandı. BBC'ye göre, rüşvet iddialarını araştıran polis Kamran Faysal bir otel odasında asılı bulundu. 
 Bu arada Cumhurbaşkanı Asıf Ali Zerdari'nin devreye girmesi ve hükümetten bir grubun Kuran Yolu hareketinin lideri Tahir ül-Kadri'nin taleplerinin çoğunu kabul etmesiyle dört gündür süren protesto gösterilerine son verildi. Kendini destekleyenlere teşekkür eden Kadri, eylemcilerin evlerine ve işlerine dönmesini istedi. Enformasyon Bakanı Zaman Kaira sorunun uzlaşma yoluyla çözülmesinden memnun olduğunu dile getirdi. Anlaşmaya göre hükümet 16 Mart'a kadar parlamentoyu feshedecek ve 90 gün içinde seçime gidilecek. Ancak BBC, yapılan görüşmelerde Kadri'nin bazı 'kişisel imtiyazlar' kazandığını, kurduğu Kuran'ın Yolu birliğinin Lahor'da toplantılar yapma ve seçimler için kurulacak komitede 'kanaat önderi' olarak yer alacağını dile getirdi.
  