Tarih artık Ankara'dan gidiyor
Dışişleri Bakanı Ahmet Davutoğlu, Türk diplomatlardan bulundukları yerlerde inisiyatif almalarını istedi. Davutoğlu, Türkiye'nin bölgedeki gelişmeler doğrultusunda 'Tarihin ilerisinde koşma' stratejisi izlediğini vurgularken 'vicdani dış politika'nın en önemli öncelikleri olduğunu vurguladı. Davutoğlu 'Dünyanın en güçlü ordularına sahip olmak ne kadar önemliyse, insanlık vicdanına sahip olmak da o kadar önemli' dedi.
 ANA teması 'insani diplomasi' olan 5. Büyükelçiler Konferansı Ankara'daki Mariott Otel'de başladı. 150'yi aşkın büyükelçinin katıldığı konferansta konuşan Davutoğlu, Türk dış politikasının tarihin hızlı akışına kapılmak yerine akışı yönlendirdiğini ve yönlendirmeye devam edeceğini söyledi. 'Pasif Büyükelçi, pasif dış politika istemiyorum'' diyen Davutoğlu 'Herkesin heybesi dolu olacak, fikri olacak, herkes eteklerindeki taşları dökmeli. Hata da yapabiliriz. Ama ben bakan olarak hatanın sorumluluğunu alırım' mesajını verdi. 'Tarihin peşinden koşulmaz, ya içinde ya önünde koşulur' diyen Davutoğlu sözlerine şöyle devam etti:
 EZBER BOZACAĞIZ
 'BEKLEYELİM, elimizdekini muhafaza edelim demek iradesizliktir. Biz her riski alırız ama iradesizliği kabul etmeyiz. Küresel güçler biliyor ki, tarih artık Ankara'dan gidiyor. Ankara ile ilişkilerini riske sokan, bütün bölgesel politikalarda sıkıntıya girer.
 Örnek diplomat
 DIŞİŞLERİ Bakanı Davutoğlu, Somali büyükelçiliği açılırken nişanlı olan Erman Birdal'ın göreve talip olduğunu, şu anki eşi Hatice Özden Birdal ile birlikte bu ülkeye gittiğini anlatarak 'İşte hem insani aşk, hem vatan aşkı. Görmek istediğimiz diplomat prototipi bu' dedi.