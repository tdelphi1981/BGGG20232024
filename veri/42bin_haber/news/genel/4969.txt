Kamunun akaryakıt harcaması ağır oldu
Maliye Bakanı Mehmet Şimşek, kamu idarelerinin sadece “Akaryakıt ve Yağ Alımları” için yaptığı harcamaların 2011 yılı için 1 milyar 465 milyon 913 bin 295 TL, 2012 yılı için ise 1 milyar 491 milyon 605 bin 452 TL olduğunu belirtti.
 CHP İstanbul Milletvekili Sezgin Tanrıkulu’nun kamudaki makam araçlarına ve bunların maliyetlerine ilişkin olarak verdiği soru önergesini yanıtlayan Maliye Bakanı Mehmet Şimşek, yapılan harcamaların boyutunu gözler önüne sermiş oldu.
 Şimşek, şahsına iki adet, Bakan Yardımcısına bir adet, makam hizmetlerine bir adet olmak üzere toplam dört adet makam aracının bulunduğunu belirterek, bu araçların 2012 yılı akaryakıt giderlerinin de 42 bin 336 TL, bakım-onarım giderlerinin ise 6 bin 520 TL olduğunu kaydetti. Bakanlığın makam araçlarının kurum çalışanları dışındaki kişilere tahsis edilmediğini ifade eden Şimşek, “Bakanlığımız uhdesinde hizmet alım yolu ile kiralanan makam aracı sayısı iki olup 2012 yılı maliyeti 81 bin TL’dir. Kiralanan bu araçlar Bakan Yardımcısı ve Müsteşara tahsis edilmiştir” dedi.
 -KAMU İRADELERİNE 90 BİN TAŞIT- 
 Merkezi yönetim kapsamındaki kamu idarelerinin kullanımında ise 30 Haziran 2012 tarihi itibarıyla muhtelif cinslerde olmak üzere toplam 90 bin 24 adet taşıt bulunduğunu belirten Şimşek, bu taşıtların 32 bin 839 adedi Emniyet Genel Müdürlüğüne, 13 bin 596 adedi Milli Savunma Bakanlığına, 7 bin 106 adedi Jandarma Genel Komutanlığına, 6 bin 317 adedi Sağlık Bakanlığına, 4 bin 646 adedi Gıda, Tarım ve Hayvancılık Bakanlığına, 3 bin 526 adedi Orman Genel Müdürlüğüne, 3 bin 232 adedi Üniversitelere, 18 bin 762 adedinin de diğer kurumlara ait olduğunu ifade etti. Toplam araç stokuna bakıldığında, Emniyet Genel Müdürlüğü, Milli Savunma Bakanlığı ve Jandarma Genel Komutanlığı'nın elindeki taşıt sayısının toplam taşıtların yüzde 60’nı oluşturduğu belirten Şimşek, aynı tarih itibarıyla makam hizmetlerinde kullanılan Tla, Tlb ve T21a cinsi taşıtların sayısının da 711 olduğu bilgisini verdi.
 Maliye Bakanı, Merkezi Yönetim Bütçesi kapsamındaki idarelerin, “Taşıt Kiralaması Giderleri”nin 2011 yılı için 100 milyon 621 bin 980 TL, 2012 yılı için 134 milyon 169 bin 702 TL, “Taşıt Bakım ve Onarım Giderleri”nin 2011 yılı için 137 milyon 181 bin 6 TL, 2012 yılı için 131 milyon 192 bin 387 TL,
 “Kara Taşıtı Alımları” harcamalarının 2011 yılı için 279 milyon 191 bin 227 TL, 2012 yılı için 234 milyon 756 bin 307 TL, “Akaryakıt ve Yağ Alımları” harcamalarının ise 2011 yılı için 1 milyar 465 milyon 913 bin 295 TL, 2012 yılı için 1 milyar 491 milyon 605 bin 452 TL olduğunu kaydetti.
 ANKA