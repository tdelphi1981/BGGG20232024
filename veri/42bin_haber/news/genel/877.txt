Sınırda yüksek tansiyon
Azeri-Ermeni gerginliği yine arttı. Azerbaycan Savunma Bakanlığı sözcüsü sınıra gitti, Erivan'a sert çıktı: Ateşkese rağmen çatışmalar yaşanıyor. Ermenistan'ın tüm stratejik hedeflerini birkaç dakikada vurabiliriz
 Azerbaycan Savunma Bakanlığı basın sözcüsü Albay Eldar Sabiroğlu, Azerbaycan ordusunun Ermenistan'ın stratejik hedeflerini birkaç dakikada vurabilecek güçte olduğunu söyledi.
 Bazı milletvekilleri ve üst düzey komutanların cephe hattına yaptığı ziyaret sonrası basına açıklamalarda bulunan Albay Sabiroğlu, 
 Ermenistan tarafından gelebilecek tehditlere karşı, Azerbaycan ordusunda bulunan radar sistemlerinin ülkeye atılan her bir roketi anında tespit ederek imha etme gücünde olduğunu ve ordunun roket sisteminin Ermenistan'ın stratejik hedeflerini birkaç dakikada imha edebileceğini ileri sürdü. Ateşkese rağmen cephe hattında çatışmaların yaşandığını söyleyen Sabiroğlu, son 10 ayda Azerbaycan ordusunun 10 şehit verdiğini, Ermenistan ordusunun ise 32 asker kaybettiğini ifade etti. Ateşkesin en fazla Fuzuli, Terter ve Agdam bölgelerinde ihlal edildiğini belirten Sabiroğlu sözlerini şöyle sürdürdü:
 SAVAŞIN GALİBİ BİZ OLURUZ
 'AGİT Minsk Grubu'nun cephe hattında yaptığı denetimler olaysız sonuçlandı. Fakat gözlemciler bölgeden ayrılır ayrılmaz Ermeniler ateşkesi ihlal ediyor. Asker olarak ilk görevimiz savaş yolu ile de olsa topraklarımızı işgalden kurtarmaktır. Fakat biz sorunun barış yoluyla çözülmesinden yanayız. Savaş çıkarsa bölgenin güvenliği ve geleceği tehlike altına girebilir. Fakat, emin olunuz ki olası bir savaşın galibi Azerbaycan ordusu olacaktır.'
 Ermenistan ordusunun işgal altındaki Azerbaycan topraklarında tatbikatlar yaptığını hatırlatan Eldar Sabiroğlu, askeri tatbikatın kolay olmadığını, birkaç tank ve topla yapılan olayın tatbikat değil gösteri olduğunu belirtti. Azerbaycan ordusunun bölgenin en güçlüsü haline geldiğini savunan Sabiroğlu '21 ülkede askeri ataşemiz var. 53 ülkeyle askeri işbirliği içindeyiz. Ordumuz NATO standartları ile komuta ediliyor. Harp okulumuzda Kazakistan, Kırgızistan ve Tacikistan'dan öğrenciler eğitim alıyor. Birçok subayımız NATO bünyesinde görev yapıyor' diye konuştu. AA
 18 yıldır çatışıyorlar
 Azerbaycan'la Ermenistan arasındaki gerginliğin temelinde Dağlık Karabağ yatıyor. Ermenistan, Sovyetler Birliği'nin dağılma sürecinde, Azerbaycan sınırları içindeki Dağlık Karabağ ve çevresindeki bazı bölgeleri işgal etti. İki ülke arasındaki savaş 1994'teki ateşkesle resmen sona erse de, bölgede zaman zaman çatışmalar sürüyor.
 Girmek kolay çıkmak zor
 Rusya Parlamentosu'nun alt kanadı Duma'nın Uluslararası İlişkiler Komisyonu Başkanı Aleksey Puşkov 'Suriye'ye girmek kolay, çıkmak çok zor' uyarısında bulunarak, Ankara'nın Suriye'ye askeri müdahalede bulunmamasını istedi. Russia Today televizyonuna konuşan Puşkov bir soru üzerine 'Türk yönetimi Suriye'ye girerse, bunun tehlikeli olabileceğinin farkında. Suriye'de çok sayıda Kürt yaşıyor. Çoğu yönden Türkiye'nin Suriye ihtilafına dahil olması Ankara için tuzağa dönüşebilir' yanıtını verdi. Puşkov, *Bölgedeki savaşlar gösteriyor ki, bir ülkeye askeri birliklerin sokulması kararı iki günde alınır, fakat o birliklerin oradan çıkarılması için yıllar gerekir' dedi.