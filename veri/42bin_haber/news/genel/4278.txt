Gitar onunla daha havalı
Uzun zamandır beklenen buluşma 2 Şubat'ta gerçekleşiyor.20 yıla yakın bir aradan sonra Slash yeniden İstanbul’da.Kendi grubu The Conspirators ve son yılların en iyi rock vokallerinden Myles Kennedy ile birlikte Maçka Küçükçiftlik Park’ta olacak.
 Egemen Limoncuoğlu/egemenlimon@gmail.com
 1993 Mayıs’ında Türkiye’de gerçekleşen ilk stadyum konserlerinden biriydi İnönü’deki Guns N’Roses konseri. O tarihten bu yana grubun sesi ve ‘zor’ adamı Axl Rose başka müzisyenlerle, ama yine Guns N’Roses adı altında iki kere daha geldi ülkemize. 
 Lakin hep bir eksik vardı; gözler (ve kulaklar) hep grubun en az Axl kadar ‘esaslı’ adamı Slash’i aradı. 
 Slash’se kendi gemisinin kaptanı olarak gruplar kurdu dağıttı, türlü müzisyene hem albümlerinde hem de sahnede eşlik etti.Bir aile kurdu, iki çocuk babası oldu.Tüm bunları yaparken de en afilisinden bir rock ikonu olarak belleklere adını kazıdı.Guns N’Roses’la birlikte hayatlarımıza girdiğinden beri neredeyse 26 sene geçti.Pek çok akranının aksine solup gideceğine yıldızı daha da parladı, daha da kıymete bindi yeteneği. Gitar onunla hep daha havalı oldu... 
 MELEKLER ŞEHRİNDE LONDRALI
 Kökleri Afrika’ya uzanan, maharetli bir terzi anne ile plak kapaklarının grafik tasarımlarını yapan İngiliz bir babanın çocuğu olarak 1965 yazında Londra’da dünyaya geldi Saul Hudson.Çocukluğunun bir kısmını Londra’da geçirse de ona bir Los Angeleslı demek daha doğru olacak. 9 yaşındayken anne babasının ayrılışı daha o yaşlardan Slash olarak anılmaya başlayan gitaristin hayatında iz bırakan en önemli olaylardan biri olur. Ama müziğin devreye girmesi bu genç adamın okuldaki öğretmenleri ve arkadaşları vasıtasıyla Cream’i, Led Zeppelin’i ve Aerosmith’i keşfetmesi uzun sürmez. Bas gitar çalmayı dener, sonra elektro gitara terfi ettirir kendini.
 Los Angeles’ın 80’lerdeki hareketli ve kabarık saçlı gruplarının teker teker ortaya çıktığı günlerde Slash de yakın dostu Steven Adler (davul) ile kurduğu grupla rock ve roll’u iliklerine kadar hissetmekle meşguldur. 
 GÜLE GÜLE AXL
 Duff McKagan’la da o sıralarda tanışılır.Bu tanışıklık Axl Rose ve Izzy Stradlin’in, Hollywood Rose isimli grubuna giden yolu açar. Bu beş genç ve ‘tehlikeli’ adam 1987’de piyasaya çıkacak ve bugüne kadar 30 milyondan fazla satacak ‘Appetite For Destruction’ı kaydeden Guns N’Roses’ı oluşturur. 
 Ekim 1996’da pes edip Guns N’Roses’la bir daha geri dönüşü olmayacak biçimde yollarını ayırana kadar geçen 9 yıl, rock&roll tarihinin en görkemli, öte yandan en iniş çıkışlı ve en ‘kafası güzel’ hikâyeleriyle dolup taşar. Axl Rose’la birlikte daha ilk andan itibaren, sahne üzerinde kafası kıvırcık saçları yüzünü örtecek biçimde öne eğik, kafasında şapkası ve elinden eksik etmediği Gibson’ın Les Paul modeli gitarıyla Slash de hemen dikkat çeker. Ne kadar iyi olduğu da tartışılır ama bastığı notaların hakkıyla derhal bir gitar kahramanı ilan edilir. 
 Grubun tarihinin, ‘Axl’ın egosu diğerlerine karşı’ savaşı ertesinde artık kendi ayakları üzerinde de rahatlıkla durabileceğinden şüphesi olmayan Slash, kendi grubunu kurarak noktalar alternatif rock’ın egemenliğinde geçen 90'ları.Slash’s Snakepit adını verdiği ekibi ile iki albüm kaydeder; büyük açık hava festivallerinden küçük kulüp konserlerine devri âlemde bulur kendini.
 FENOMENLİĞE GİDEN YOL
 2000’ler hayatı boyunca her adımında maruz kaldığı Guns N’Roses’lı soruların bir süre rafa kalkmasını sağlayacak Velvet Revolver projesinin hayata geçişiyle o eski tehlikeli günleri aratmaz. Eski dostlar Duff McKagan ve Matt Sorum yanındadır, vokalde de en az Axl kadar ‘arıza’ Scott Weiland hazır bulunmaktadır. Gayet başarılı iki albümün ardından Slash’in artık gereğinden fazla aşina olduğu en büyük düşmanı bizzat kendi olan vokalistlere denk gelme durumu bir kez daha ortaya çıkar.Scott gider, Velvet Revolver biter.Sırada ilk resmi solo albümü vardır. Ozzy Osbourne, Lemmy Kilmister ve Iggy Pop gibi ‘baba’lara, Ian Astbury (The Cult), Chris Cornell gibi akranlarına ve Fergie ile Adam Levine gibi pop yıldızlarına şarkılar söylettiği albüm 2010’da gelir. Albümün Slash için en büyük kazancı Alter Bridge’den transfer ettiği solist Myles Kennedy olur. Öyle ki ikinci solo albümü ‘Apocalyptic Love’daki tüm şarkıları Myles Kennedy’nin isterse Axl Rose’a taş çıkartan, isterse Jeff Buckley kadar yürek teli titreten sesine emanet eder. 
 Gitarist hayatının (ve kariyerinin) belki de en içi rahat günlerini geçiriyor gibi görünüyor. Onunla birlikte çalmaktan büyük keyif alan bir ekibi, onun gitar maharetlerine saygıda kusur etmekten itinayla kaçınan bir dinleyicisi var. Herhangi bir şeyi ispat etmesi gerekmiyor, artık o da rock ve roll kelimelerini bir arada kullandığımızda sayacağımız Keith Richards, Eric Clapton, Jimmy Page ve hatta Jimi Hendrix gibi bir gitar fenomeni.
  