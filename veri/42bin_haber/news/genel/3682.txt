Küresel piyasalar makroekonomik verilerle pozitife döndü
Küresel piyasalar makroekonomik verilerin ekonomik aktivideki toparlanmaya işaret etmesinin ardından dün yükselişle kapattıktan sonra bugünün açışışında da pozitif seyrediyor.
ABD'de açıklanan konut başlangıçları ve işsizlik maaşı başvurularının piyasa beklentilerinden çok iyi gelmesi ve Çin'in 4. çeyrek büyüme verisinin yavaşlama ivmesinin tersine dönebileceğini işaret etmesi hisse senedi piyasalarında alışların etkisini artırmasını sağladı. 
Çin 2012 yılının son çeyreğinde yüzde 7,9 oranında büyürken yıllık bazda önceki yıl büyümesine göre yavaşlamaya devam etti. Son çeyrek verisinin ardından Şangay Bileşik endeksi yüzde 1,30 oranında değer kazanırken Japonya'da Nikkei 225 endeksi ise yüzde 2,86 değer kazandı. 
ABD'de dün açıklanan makroekonomik verilerin pozitif etkisine şirketlerin 4. çeyrek karlarının da genel olarak beklentileri karşılamasının da eklenmesiyle Dow Jones endeksi yüzde 0,63 yükselişle 13.596 puandan kapattı. 
Avrupa tarafında ise özellikle DAX endeksinin seyri analistlerin kritik destek seviyesi olarak nitelendirdikleri 7.680 desteğine yakın seyrettiği için yakından takip edildi. DAX endeksi küresel piyasalara paralel olarak alışların etkisini artırmasıyla yükselişe geçti ve 7.735 puandan kapatarak destek seviyesinden uzaklaşmış oldu. 
Yurt içinde İMKB, gördüğü en yüksek seviye rekorunu 85.395, kapanış rekorunu ise 84.860 puana geliştirdi. Analistler endeksin son günlerdeki hızlı yükselişini anlamlandırmakta zorlandıklarını, bugün piyasaları önemli ölçüde etkileyecek makroekonomik veri bulunmadığını belirterek, İMKB'nin kendi iç dinamiklerine göre hareket edeceğini ve dolar bazlı zirvelerin hedefte olmaya devam edeceğini kaydediyor. 
Endeks dün dolar bazında 48.292 puandan kapatırken, tarihi kapanış rekoru 4 Kasım 2010 tarihindeki 50.850 puanda bulunuyor. 
Asya borsalarında alış ağırlıklı bir seyir izlendi. 
Yen'deki zayıflama ve Çin'de beklentilerin üzerinde gelen büyüme verisinden destek bulan Japonya Nikkei 225 endeksi seansı yüzde 2,9 artarak 10.913,30 puandan tamamladı. 
Çin'de Şangay bileşik endeksi 1,4 artarak 2.317,07 puandan, Güney Kore'de Kospi endeksi yüzde 0,7 artarak 1.987,85 puandan kapandı. 
Hong Kong'ta Hang Seng endeksi yüzde 1 artarak 23.574,85 puanda, Hindistan'da Sensex endeksi yüzde 0,4 artarak 20.055,38 puanda seyrediyor. 
Çin'de geçen yılın 4.çeyreğinde yıllık bazda yüzde 7,8 artması beklenen GSYH yüzde 7,9 oranında arttı. Çin'de sanayi üretimi Aralık 2012'de beklentiler paralelinde yüzde 10,3 artarken, perakende satışlar yıllık bazda yüzde 15,2 oranında arttı. 
Piyasaların bugün takip edeceği veriler şöyle:

11.00 İtalya, kasım ayı sanayi siparişleri
11.30 İngiltere, aralık ayı perakende satışlar
16.55 ABD, ocak ayı Michigan Üni. güven endeksi