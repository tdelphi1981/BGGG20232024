Kerry arabuluculuğa soyunuyor
ABD Dışişleri Bakanı John Kerry'nin görevlerinden biri Türkiye-İsrail ilişkilerini düzeltmek. Ankara "şartlar karşılanırsa diyalog tekrar başlar" diyor.
   Barak Obama'nın ABD Başkanlığı'nın ikinci döneminde Dışişleri Bakanlığı'nı yürütecek olan John Kerry'nin, Suriye başta olmak üzere Ortadoğu'da yaşanan gelişmeler ile Filistin sorununun çözümü sürecinde, Türkiye ile İsrail'i barıştırmak için mesai harcayacağı vurgulanıyor. Edinilen bilgilere göre, Washington yönetimi yeni dönemde de Mavi Marmara olayıyla başlayan krizi yumuşatmak için çeşitli girişimlerde bulunacak. AKŞAM'ın uluslararası kaynaklardan edindiği bilgilere göre, ABD Başkanı Obama ilk başkanlık döneminde yaşanan Mavi Marmara olayı nedeniyle arası bozulan iki müttefikinin arasını düzeltmek istiyor. ŞARTLAR BELLİ Bu kapsamda, Dışişleri Bakanlığı'nı Hillary Clinton'dan devralan John Kerry'nin  Ankara-Tel Aviv hattında yumuşama sağlamak için elinden geleni yapacağı vurgulanıyor. Konuyla ilgili bilgi veren Türk diplomatik kaynakları ise Türkiye'nin İsrail ile krizin sona ermesi için şartlarını açıkça ortaya koyduğunu ve bu şartların karşılanması durumunda ilişkilerin normal seyrine döneceğine dikkat çekiyorlar. Türkiye, İsrail'in Mavi Marmara olayı ile ilgili olarak özür dilemesi ve tazminat ödemesi ile Gazze ablukasının kaldırılmasını istemişti. İsrail ile Türkiye arasındaki son diyalog iki ülke istihbarat kurumları arasında, Gazze sorunu ile ilgili olarak Mısır'da gerçekleşmişti. Mahmut GÜRER / ANKARA    