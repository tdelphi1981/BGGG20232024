2B'de hak sahipleri dikkat!
TBMM Bayındırlık, İmar, Ulaştırma ve Turizm Komisyonu Üyesi İlyas Şeker, 2B hak sahiplerinin 30 Ekim'e kadar ilgili kurumlara müracaat etmemeleri halinde satın alma ve hak sahibi olma haklarının ortadan kalkacağını söyledi.
 Şeker, Sekapark'taki bir kafede düzenlediği basın toplantısında, 2B arazilerinin müracaat süresinin 30 Ekim'de sona erdiğini belirterek, ''Genelde millet olarak işlerimizi bekletiriz, son dakikaya bırakırız, zamanında müracaat edemeyince de hak kaybına uğrarız'' şeklinde konuştu.
 450 bin hektarlık alanın 300 bin hektarlık bölümü için müracaat yapıldığını anlatan Şeker, başvuruların yüzde 67 seviyesinde olduğunu ifade ederek, şöyle konuştu:
 ''Bu rakam Türkiye genelinin yüzde 85'ini ve 14 ili kapsıyor. Bu illerin içinde İstanbul, Ankara, Antalya, İzmir, Bursa ve Kocaeli de var. 2B müracaatlarında Kocaeli'nin oranı yüzde 62 seviyesinde olup, Türkiye ortalamasını yakalamış durumda. Hükümetimiz 9 milyar 800 milyon lira bekliyor. 2013'te ise 4 milyar 800 milyon lira civarında olması hedefleniyor.
 Kocaeli'de 30 Ekim'de kadar satışa hazır olan 18 milyon 817 bin metrekarelik 2B alanı mevcut. Diğer taraftan da eksik olan kısımların tespit çalışmaları devam ediyor. Kocaeli'de müracaat oranı yüzde 62 seviyesinde. Yani Türkiye ortalamasını yakalamış durumda. En fazla müracaat, yüzde yüze yaklaşan seviye ile Kartepe ilçesindedir. Daha sonra yüzde 79'la İzmit merkez geliyor.''
  Kocaeli'de 2B arazileri için müracaat etmeleri beklenen 8 bin 813 kişiden 5 bin 483'ünün başvuru yaptığını ifade eden Şeker, ''Genelde şöyle bir beklenti olur. 'Acaba süre uzatılır mı, uzatılmaz mı' diye. Sürenin uzatılmasına ihtimal vermiyorum ama en son değerlendirmeyi Sayın Başbakanımız yapacak. Açıklanan süre 30 Ekim'de bitiyor. Bu süreye kadar hak sahipleri müracaat etmezse, kesinlikle satın alma ve hak sahibi olma hakları ortadan kalkıyor'' şeklinde konuştu.
 AA