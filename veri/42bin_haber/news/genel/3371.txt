Sıcak para girişi devam eder Türkiye bu yıl yüzde 5 büyür
Şekerbank Genel Müdürü Meriç Uluşahin, global ekonomilerden gelecek risklerden etkilensek bile Türkiye ekonomisinde büyük resme bakınca iyimser. Uluşahin, yurt dışından para girişinin devam edeceğini belirtirken, büyümeyi %5 olarak öngördü
 Ayfer ARSLAN
 Yüksek enflasyon döneminde mevduat ve kredide fiyat rekabeti ile öne çıkan bankalar artık müşterilerinde 'sadakat' arıyor. Vefalı müşteriye daha yüksek faizli mevduat ve uygun koşullarda kredi imkanı sunuluyor. Bu yıl 60. yılını kutlayan Şekerbank da vefalı müşterilerine kullandırdığı kredilerin faizini sıfırladı. Esnaf ve KOBİ'lere yönelik çıkardıkları 'Üreten Kredi' ürününde banka ile çalışma yoğunluğuna göre faizi sıfıra kadar indirdiklerini belirten Şekerbank Genel Müdürü Meriç Uluşahin, 'Uzun soluklu ilişkiler hem mevduat hem kredi maliyetlerine yansıyacak' dedi.
 Büyüme stratejilerini Anadolu Bankacılığı temeline oturttuklarını belirten Şekerbank Genel Müdürü Meriç Uluşahin ile  2013 hedeflerini ve yeni projelerini konuştuk.
 
 l 2013 yılında nasıl bir büyüme stratejisi izleyeceksiniz?
 Uzun zamandır Anadolu bankacılığı temeline oturttuğumuz KOBİ, işletme, çiftçi, küçük esnaf dediğimiz bir stratejimiz var. Bu alanda 'lider banka' olalım diye bir iş planı yaptık. Büyüme planlarımızı da buna göre güncelliyoruz. Aktiflerde yaklaşık yüzde 15 ile yüzde 20'lik büyümeyi hedefliyoruz. Kredilerde ise yüzde 20-25 arasında büyüme planımız var. Kredilerin aktifler içindeki payını yüzde 75'lere çıkarmayı hedefliyoruz.  Küçük işletme ve KOBİ'lerde yüzde 30'un üzerinde, bireyselde ise yaklaşık yüzde 25'lik büyüme hedefimiz var.
 
 10 BİN YENİ MÜŞTERİ 
 l Anadolu bankacılığı çerçevesinde nasıl bir farklılık yaratacaksınız?
 Esnaf ve KOBİ'ler için Üreten Kredi ürünümüzü sunuyoruz. Faizi müşterimizin bankamızla çalışma yoğunluğu ile orantılı olarak sıfıra kadar iniyor. Maksimum 18 ay vadeli ve 3 aya kadar ödemesiz. Üreten Kredi'de yeni 10 bin müşteriye ulaşmayı ve 500 milyon TL kredi hacmi oluşturmayı hedefliyoruz. Faizsiz KOBİ Destek Kredisi olarak adlandırdığımız ürünü de tüm esnaf ve KOBİ'lere kullandırıyoruz. Bu kredi ile 2 bin 500 müşteriye ulaşmayı hedefliyoruz.
 Çift taraflı ödüllendirme var
 l Sektörde artık sadık müşterilere sunulan avantajlar arttı. Bu yeni süreci nasıl değerlendiriyorsunuz?
 Aslında bu çift taraflı bir ödüllendirme. Müşteri kendine vefalı olan bankaya daha fazla sahip çıkıyor. O konuda müşteriler hassas.  Müşteri iki kere yanılmıyor. Birincisinde faiz cazip gelebilir, ikincisinde hizmete bakıyor.  Her şeyden önce biz kalıcı olan müşterinin öneminin farkındayız. Enflasyon ve faiz yüksek iken, fiyat oynamaları ile farklılaşma yaratabilirsiniz. Ama faiz marjlarının daraldığı bugünkü ortamda hakikaten uzun soluklu olan, daha iyi hizmet veren, müşterinin bir sıkıntısı olduğunda onu duyabilen kurumlar öne çıkacak.
 Eski firmaya ucuz kredi imkanı
 l Peki, siz banka olarak neler yapıyorsunuz?
 Scoring sistemimizde kredi isteyen bir müşteriyi değerlendirirken birtakım kriterler ve notlar vardır. Buna göre puanı yükselir veya düşer.  Kaç yıldan beri bankamızla çalışıyor? Ne kadar eski bir firma? Bunlar öncelikli puanı yükselten kriterlerden biri. Her şeyden önce biz o müşterinin bir aile olmuşuz her şeyini biliyoruz. Bu hem fiyatlamaya, hem kredi tahsis süreçlerine olumlu yansıyor.
 2013 Türkiye için avantajlı bir yıl
 l Bu yıl Türkiye ekonomisini  bekleyen riskler var mı?
 2013 yılını Türkiye için daha avantajlı bir yıl olarak değerlendiriyorum. Risklerin global ekonomilerden gelebileceğini düşünüyoruz. FED son kararlarıya  bono alımlarında duracakmış gibi bir sinyal verdi. Ama son IMF raporları büyümesiyle ilgili ciddi endişelerin olduğunu söylüyor. Bu parasal genişlemenin devam edeceğini gösteriyor. Bu da Türkiye'ye para girişinin devam etmesi demek. Bu yıl Türkiye ekonomisinin yüzde 5 civarında büyümesini bekliyorum. Global ekonomilerden gelecek dalgalanmalardan etkilenebiliriz ama büyük resme baktığımızda daha iyimserim. Merkez Bankası'nın politikalarını da olumlu buluyorum. Sıcak paraya son derece kontrollü bir şekilde izin veriyor. Faiz koridoru ve esnek politikalar ile o dengeyi iyi yönetiyor.
 80 milyon m3 doğalgaz tasarrufu
 l Enerji verimliliğine yönelik çıkardığınız Ekokredi'de kaç kişiye ulaştınız?
 EKOkredi ile bugüne kadar 34 bin kişiye ulaştık. Uygun finansman olanakları ve İZODER aracılığıyla sunduğumuz ücretsiz teknik danışmanlık hizmetiyle, 27 bini aşkın konut yalıtımına destek verdik.  80 milyon metreküp doğalgaz tasarrufu elde edilmesini sağladık.  400 milyon TL'yi aşkın kredi kullandırdık.  Bu yıl bu rakamı 500 milyon TL'ye çıkarmayı hedefliyoruz.
 Bu yıl 60. yılını kutluyor
 Bu yıl 60. yılımızı kutluyoruz. Bu kapsamda her iki ayda Anadolu şehrinde markalaşma ve şehrin değerlerini nasıl öne çıkarabiliriz nasıl destek olabiliriz diye seçeçeğimiz 5 ilde toplantılar yapıyoruz. İlkini Afyon'da yaptık. İkincisi Malatya'da yapılacak. Toplantılar sonrasında o şehirde sunduğumuz kredi ve mevduat imkanları ile de bir farklılık yaratmaya özen gösteriyoruz.
  