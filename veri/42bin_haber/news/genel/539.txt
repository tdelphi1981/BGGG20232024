65 yaşta emeklilik olursa anne-baba işsizliği patlar!
Bakan Şimşek'in gündeme getirdiği 'emeklilik yaşı' tartışması, sosyal güvenlikçilerden sendikalara kadar her kesimi isyan ettirdi. 35-54 yaş arası işsizlik son 10 yılda 4 kat arttı, 2011'de yüzde 35'e çıktı. Uzmanlar uyarıyor: 'Gençlerin bile iş bulmakta zorlandığı Türkiye'de böyle bir uygulama ebeveyn işsizliğini artırır, sosyal patlamalara yol açar!'
 Aylin LÖLE
 aylin.lole@aksam.com.tr
 Maliye Bakanı Mehmet Şimşek'in 'Emeklilik yaşının 48-49 olduğu başka ülke yok. Ama bu Türkiye'de devam ediyor' diyerek fitilini ateşlediği, '65 yaşında emeklilik' tartışması sosyal güvenlik uzmanlarından sendikalara kadar her kesimin 'sosyal patlama uyarısı'na neden oldu. Genç nüfusun bile iş bulmakta yaşadığı Türkiye'de başta işverenlerin 50 yaş üstü kesimin istihdamına yanaşmayacağı vurgulanırken,  DİSK Başkanı Erol Ekici, 'Devlet bile 30 yaş üstünü işe almıyor, özel sektör niye alsın?' diyerek,  devletin artık açıkça 'Ben emeklime maaş ödemek istemiyorum' dediğini söyledi.
 35-54 YAŞ İŞSiZ ORANI % 35'E ÇIKTI
 İşsizlik rakamlarına baktığımızda da emeklilik yaşında olası bir yükseltmenin pratikte ne kadar problemli olacağı gözler önüne seriliyor. TÜİK verilerine göre 1996'da işsizlerin yüzde 19'u 35-54 yaş arasında iken 2011'de bu oran yüzde 35'e çıkmış durumda. Türkiye'deki sosyo-kültürel yapıya bakıldığında uzmanların da vurguladığı gibi 15-24 arasındaki gence ailesinin bakacağı, 25-35 yaş işsizi de yine ailesinin idare edeceği ama 35-54 yaş arasında olan işsiz kalırsa onun evine bakacak kimsesinin olmayacağı, dolayısıyla 'işsiz babalar'a davetiye çıkarılacağı belirtiliyor. Türkiye'de emeklilik yaşı 65 olabilir mi?' konusunu sosyal güvenlik ve İK uzmanları ile sendika temsilcileri AkŞam Ekonomi'ye değerlendirdi...
 65 yaşında İETT şoförü olmaz!
 Ali Tezel-Sosyal Güvenlik Uzmanı: Ülkemizde Avrupa gibi Aile Yardımları Sigortası yok yani bir kişiye işsizsin ama evin kira, çocukların okuyor, ne yiyip içeceksin paran yok ve bir aile için en az 1000 euro gerekir denilerek çalışsa da çalışmasa da ayda 1000 euro verilmiyor. Emeklilik yaşı 65 e çıkarsa (ki zaten gençler için çıktı) 60 yaşında İETT şoförü olur mu? Yaşlılara iş bulabilir mi? Bulamazsa emekli oluncaya kadar ne yiyip içecekler? Sokaklar, köprü altları evsizler, parasızlar, açlarla dolar, sosyal patlamalar olur... Yaşlı ve tecrübeli kişilere yüksek ücret vermektense, genç ve acemilere düşük ücret vermek işverenlerin genel politikasıdır. O sebeple sık sık işçi çıkarıp gençleri işe alırlar...
 65 YAŞLA YOKSULLUk PATLAR
 Vedat İlki-Sosyal Güvenlik Uzmanı:  İş güvencesinin kısıtlı olduğu bir Türkiye 'de yaşlanan nüfusu çalıştıran kaç patron var? Çalışanlar bırakın 65 yaşı, çoğu 50'li yaşları bile göremez. 65 yaşına gelmiş bir kamu çalışanı ne kadar verimli olur? 65 yaşında tezgahtar görür müsünüz?  Ağır sanayi sektöründe idareci olmayıp bir fiil çalışanları 65 yaşına kadar işverenler çalıştırmazlar. Dolayısıyla ülkemiz için 65 yaş uygulaması ile yoksulluk artacaktır. Şu anda 45-60 yaş arasında emekli olanlar en azından emekli oldukları için istihdamı zorlamıyorlar. Fakat ileride bu yaş skalası emekli olmaz ise istihdamı zorlayacaktır. Asıl amaç, 65 yaşa verilen emekli aylığı ile bir emekliye yaş koşulları göz önünde tutulduğunda 20 yıl değil 10 yıl maaş ödemek...
 İLERİ YAŞ İŞSİZLİĞİ 4 KAT ARTTI
 AYLİN Nazlıaka-CHP Ankara Milletvekili: Genç nüfusa istihdam yaratamazken, ileri yaştakileri istihdamda daha uzun tutmaya çalışmak her iki kesimi de olumsuz etkiler. Sosyal ve ekonomik tahribatı ağır olur. Emeklilik yaşının 65 olduğu ülkeler, Avrupa'nın en gelişmiş ülkeleri. İstihdam verilerine göre ileri yaş çalışanlarda işsizlik 2000'li yıllara göre 3-4 kat arttı. Avrupa ülkelerinde emeklilik dinlenmek için ideal bir dönem. Ülkemizde ise emeklilik geçim sıkıntısı ve daha fazla ezilmeyi ifade ediyor.
 'KADINLARIMIZ GEÇ EMEKLİ OLSUN!'
 Saide Kuzeyli-Unida Kurucu Ortağı: Emeklilik yaşının 65'e çıkarılmasının klasik eleştirisi: 'Mezara kadar çalışmak vs... Bu gerekçeler hümanist bir yaklaşımla çok doğru. Ancak bunun bir de matematiği var. 
 - TÜRKİYE'DE bu iş matematiksel değil siyasi oy hesabı ile yapıldı, SGK açıkları büyüdü. 
 - DEVLET bizlerin ödediği vergileri  işsizliği azaltıcı yatırımlar yerine bu açığı kapatmaya harcadı. 
 - KADINLARIN ortalama yaşam süresi erkeklere oranla 4-5 yıl fazla.  
 - KADINLARIN daha yüksek emeklilik primi ödemesi ya da daha geç emekli olmaları gerekirken, erkeklerden daha erken emekli oluyorlar. Bu da ilave yük yaratıyor. 
 - BAZI Avrupa ülkelerinde bile  emeklilik yaşı yükseltmeye çalışılırken, biz neden daha düşük yaş ısrarı yapıyoruz? 
 - PATRONLAR genel anlamda da genç, ucuz, dinamik, mobil kadroları tercih ederler. Deneyim ve birikim çok da baş tacı edilen bir özellik değil!
 Devlet bile 30 yaşı geçeni işe almıyor!
 EROL Ekici-DİSK Başkanı: 'Bugün işe başlayacak bir gencin bu ülkede emekli olmak gibi bir beklentisinin olmadığını herkes biliyor, 65 yaşında emeklilik Türkiye için bir hayal. Ancak hükümet emekliliğine 2-3 yıl kalmış kişilerin de hayallarini elinden alıyor, kazanılmış haklarına göz dikiyor. Her ne kadar Çalışma Bakanı gündemimizde yok dese de bu hükümetin klasik bir hareketi. Artık Türkiye'de şu an emekli olmuş olanların dışında kimse emekli olamaz. Ülkede genç nüfus ve genç işsiz sayısı fazlayken 40 yaşını geçmiş birinin iş bulması çok zor. Düşünün zaten kamu 30 yaşını geçmiş kimseyi işe almıyor, özel sektör neden alsın ki? İş bulamayınca kayıt dışı çalışacak.'
 KAYIT DIŞILIĞA ETKİSİ
 YAŞ  ilerledikçe kayıtdışı çalışma da artıyor. TÜİK'e göre 49 yaş sınırı aşıldığında kayıt dışı çalışma neredeyse 'olağan'laşıyor ve 50-54 yaşta yüzde 38'e çıkıyor.