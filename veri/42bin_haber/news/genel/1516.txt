Tüketim harcamasında İstanbul lider
Türkiye'de hanehalkı tüketim harcamalarının yüzde 23,3'ü İstanbul'da gerçekleşti.
 Gıda ve alkolsüz içecek harcamalarına en fazla payı yüzde 29,7 ile Kuzeydoğu Anadolu Bölgesi ayırırken, ulaştırma harcamalarında en yüksek payı Orta Anadolu Bölgesi aldı.
 Türkiye İstatistik Kurumu (TÜİK), geçen yıla ait Bölgesel Hanehalkı Tüketim Harcaması rakamlarına açıkladı. Geçen yıl, hanehalkı tüketim harcamalarının yüzde 23,3'ü İstanbul'da gerçekleşti. Ege Bölgesi yüzde 14,5'lik oranla ikinci sırada yer alırken, bunu yüzde 11,6 oranı ile Akdeniz Bölgesi izledi. En az harcama ise yüzde 1,8 ile Kuzeydoğu Anadolu Bölgesi'nde gerçekleşti. Gıda ve alkolsüz içecek harcamalarına en fazla payı yüzde 29,7 ile Kuzeydoğu Anadolu Bölgesi ayırırken, bu bölgede en az harcama yüzde 1,1 ile eğitim hizmetlerine yapıldı.
 İstanbul Bölgesi'nde harcama grupları içerisinde en yüksek payı yüzde 32,6 ile konut ve kira harcamaları alırken, gıda ve alkolsüz içecekler grubu yüzde 17,6 oranıyla ikinci sırada yer aldı. Ulaştırma harcamalarında en yüksek payı Orta Anadolu Bölgesi, en düşük payı ise Güneydoğu Anadolu Bölgesi aldı. Haberleşme harcamalarına Güney Doğu Anadolu, konut ve kira ile eğlence ve kültür harcamalarına ise Kuzeydoğu Anadolu en az payı ayıran bölgeler oldu. Eğitim harcamalarına en düşük payı ayıran bölgeler Batı Marmara ve Kuzeydoğu Anadolu Bölgesi iken, en yüksek payı İstanbul ayırdı.
 CİHAN)
  