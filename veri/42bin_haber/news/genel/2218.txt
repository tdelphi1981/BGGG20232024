'Derbi başlıyor'
AVCILAR'da bir eğlence merkezine "Derby Başlıyor" parolalı fuhuş baskını yapan polis, 30'u kadın toplam 33 kişiyi gözaltına aldı.
  Sağlık kontrollerinin ardından emniyete getirilen kadınlar tanınmamak için yüzlerini çanta ve kazaklarıyla gizlemeye çalıştı.
 Asayiş Şube Müdürlüğü Ahlak Kumar Büro Amirliği'ne bağlı ekipler, Avcılar'daki bir eğlence merkezinde fuhuş pazarlığı yapıldığı ihbarını aldı. Bunun üzerine harekete geçen ekipler dün akşam saatlerinde eğlence merkezi çevresinde geniş güvenlik önlemi aldı. 2 polis memuru müşteri kılığında içeriye girdi. Polisler masalarına davet ettikleri kadınlarla otelde fuhuş yapmak için geceliği 300 TL'ye anlaştı.
 OPERASYON ŞİFRESİ: "DERBY BAŞLIYOR"
 Polisler, aralarında daha önce belirledikleri "Derby Başlıyor" parolasını dışarıda bekleyen meslektaşlarına cep telefonuyla bildirdi. Operasyonun startının verilmesiyle ekipler, eğlence merkezinin içerisine girip aralarında anlaşmalı evlilik yaparak Türk vatandaşlığına geçen kadınların da bulunduğu 33 kişiyi gözaltına aldı. 30'u kadın toplam 33 kişi hastanedeki sağlık kontrollerinin ardından emniyete getirildi. Kadınlar tanınmamak için çanta ve kazaklarıyla yüzlerini gizlemeye çalıştı. Kadınların ifadelerinin alındıktan sonra serbest bırakılacağı, diğer 3 kişinin ise savcılığa sevk edileceği belirtildi.
 DHA