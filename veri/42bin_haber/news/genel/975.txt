Eş durumu atamaları iki bakanı ters düşürdü
Milli Eğitim Bakanı Dinçer'in eş durumu atamalarına kapıyı kapatmasına Aile Bakanı Şahin'den itiraz geldi: Eşlerin biraraya getirilmesi gerektiğini düşünüyorum
 Ebru TOKTAR ÇEKİÇ / ANKARA
 ile ve Sosyal Politikalar Bakanı Fatma Şahin, öğretmenlerin eş durumu atamaları konusunda Milli Eğitim Bakanı Ömer Dinçer ile ters düştü. Bakan Şahin, TBMM Plan ve Bütçe Komisyonu'nda eş durumu atamalarına karşı çıkan Dinçer'in tutumunu onaylamadığı mesajını verdi. Milli Eğitim Bakanı'nın '70 milyon kişinin eğitimini nasıl yapabilirim' diye düşündüğünü belirten Şahin, 'Ama ben bakanın baktığı yerden bakamam. Biz, bize gelen tüm eş durumu taleplerini dikkate alarak, eşleri birleştirecek şekilde adım atıyoruz' diye konuştu.
 '4 BİN KADIN KORUMADA'
 BAKAN Fatma Şahin, çok önemli bir rakam daha vererek, yeni yasa sonrasında eşinden şiddet görme ve yaşam tehlikesi gerekçesiyle şu anda 4 bin 48 kadının koruma altına alındığını açıkladı. Kadına şiddetin azaldığını savunan Şahin, şiddet nedeniyle 2010'da 106 kadın, 88 erkeğin yaşamını yitirdiğini, bu sayının 2011'de 99 kadın 76 erkek, 2012'de de 56 kadın 55 erkeğe düştüğünü açıkladı.
 Afyonlu ailelere çözüm
 BAKAN Şahin, Afyon'daki patlama sonrasında yaşamını yitiren askerlerin kendi çıkardıkları yasa kapsamına alınması ve aile yakınlarının istihdam teşviğinden yararlanması için de hükümette çalışma yapıldığını söyledi. 
 AFYON'DAKİ patlama sırasında ölen askerlerin Genelkurmay Başkanlığı'nın 10 maddelik yönergesine göre 'doğal afet şehidi' sayıldığını ancak bunun aileleri çok üzdüğünü anımsatan Şahin, 'Milli Savunma Bakanlığı, şimdi bu konuda çalışma yapıyor. Bu ailelerin, şehitlere tanınan istihdam hakkından yararlanması yönünde eksiklik var. Ailelerin hassasiyetini çok iyi paylaşıyoruz, gerekli çalışmayı yapacağız' diye konuştu. 
 ŞAHİN, yeni çıkan yasa kapsamında şehit ailelerinden ikinci istihdam için 7 bin 481 kişişinin başvurduğunu, 201'inin kamuda işe yerleştirildiğini söyledi.