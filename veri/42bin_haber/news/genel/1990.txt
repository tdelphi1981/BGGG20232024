AKP: Ertelenmiş düşler kumpanyası
Konuk Yazar/Sarphan Uzunoğlu
 Başbakan Recep Tayyip Erdoğan Nisan 2011'de yaptığı bir konuşmada özetle şunları söylemişti: '26 maddelik anayasa değişikliğini millete götürüp milletimizden de bu noktada %58'lik bir onay aldıktan sonra şimdi kalkıp 'bunun değişmesi lazım' derlerse böyle bir şeye asla yaklaşmayız, çünkü bunlar milletten geçmiştir...'
 Adalet ve Kalkınma Partisi'nin mevcut iç politikalarının tamamı konusundaki ruh halini daha iyi anlatacak bir cümle yok. Başbakan'ın tek başına anlattığı bu ruh hali, Cumhuriyet'in köhnemiş partiler düzenine karşı 'sistemden az da olsa rahatsız' bir birlikteliğin sonucunda 'tek başına iktidar' denen tatlı meyveyi yemiş bir partinin geldiği son nokta.
 Anayasa referandumundan sonra özellikle 'Yetmez ama evet' diyen çevreler asıl kazananın kendileri olduğunu söylüyordu; ama mevcut anayasal düzenin Başbakan'a yettiği aşikar. Dahası, Anayasa'nın içeriğinin 26 maddelik bir değişiklikle 'demokratikleşebileceği' algısına kapılınması Türkiye'nin 'değişim' arzusunun samimiyeti konusunda hepimize çok şey söylüyor. AKP, Türkiye için 'bu kadar demokrasi yeter' mi diyecek yoksa 'yetmez devam' mı diyecek sorusunu sormak ise mevcut şartlarda fazlasıyla iyimser görünüyor.
 Hepimiz biliyoruz ki AKP'nin kendini iletişimsel olarak karşısında konumlandırdığı 12 Eylül'den kalma devlet zihniyeti her geçen gün daha da görünür hale geliyor. Darbelerle Mücadele Komisyonu, Evren'in yargı süreci ve Anayasa Komisyonu'nda zaman geçtikçe ortaya çıkan her bir aşama AKP'nin yürüyüşündeki mehter ritminin ordu ve benzeri 'üstten denetim' mekanizmalarının da kendi üzerlerindeki etkilerinin sönümlenmesiyle birlikte daha da umut kırıcı hale geliyor. AKP'nin kazandığı güç toplum nezdinde 'kazanım' değil 'kayıp' olarak haneye yazılıyor.
 Toplumun gönül bağı kurduğu bir sanatçı çıkıp 'Başbakan'ı seviyorum' dedikten sonra 'ama' demeye daha eğilimli hale geliyor. Ve elimizde tek bir soru kalıyor: 'AKP nereye?'
 ARTIK DARBE OLMAZ
 Türkiye'de şu noktadan sonra bir darbenin gerçekleşmesi imkansız, eminiz ki en kafatasçı çevreler bile böyle bir darbenin mümkün olmadığını anlıyor. Bu ülkede yasama, yürütme yargıdan ziyade üç temel organ iktidarın sürerliğini sağlıyor: Medya, Ordu ve Polis. Anayasal anlamda partiler sisteminin mevcut tek parti iktidarında anlamsızlaştığı ortada. AKP'lilerin verdiği önergelerin sırf test edilsin diye aynısını veren CHP'li ve BDP'lilerin önergeleri reddedilebiliyor. AKP fikrin ne olduğuna değil 'kimden geldiğine' bakarak karar mekanizmalarını çalıştırıyor.
 Bugün anayasa anlamında AKP'yi adım atma konusunda geri çeken tam da bu durum. Polisin ve askeriyenin pasifize edildiği, medyanınsa durumunun stabilize edilerek kendisine yakın sayan bir medyanın oluştuğu dönemde AKP çoğulcu demokrasi adına da anayasanın 2007'deki ünlü tabirle 'sivilleştirilmesi' alanında da adım atmaktan geri duruyor. Böyle bir iktidar elbette Türkiye tarihinde Mustafa Kemal'den sonra kimseye nasip olmamıştı; ama böyle bir iktidarın kitlelerin etkisiyle kaybedilmesi yakın dünya tarihinin gördüğü en büyük yıkım olur. Kürtler'den ve yeni anayasadan elini bozmamak adına korkan AKP sonsuza dek okeye döneceğini sanırken, bir an olsun karşısında büyük bir yıkım bulabilir.
  