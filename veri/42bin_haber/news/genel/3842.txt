Yardımcılar alındı tetikçiler aranıyor
Paris'te üç PKK'lının öldürüldüğü saldırıyla ilgili iki şüphelinin sorgusu sürüyor. Şüphelilerin suikastı gerçekleştiren kişiler değil onlara yardım edenler olduğu öne sürüldü
 ÖZKAN TAMİRAK
 Paris'te 3 kadın PKK'lının öldüğü suikastla ilgili soruşturma sürüyor. Önceki gün gözaltına alındıkları açıklanan Kürt kökenli iki şüpheliye ilişkin Fransız polisi henüz resmi bir açıklama yapmadı. 
 Ancak kurulan Anti Terör Timi suikastçıları bulmak için çalışmalarını sürdürüyor. Fransız polisi şu ana kadar 200 kişinin ifadesine başvurdu. Sadece Kürt Enformasyon Merkezi'ne gidenler değil onların aileleri de yakın takibe alındı. Polis bu merkeze girip-çıkan ama şu an Fransa'da bulunmayan kişileri tek tek belirledi. Bu kişilerin bilgileri, fotoğrafları Almanya ve Belçika istihbaratına da gönderilmişti. 
 SORUŞTURMA sürerken polis, dün iki kişiyi gözaltına aldı. Kürt asıllı şüphelilerden birinin Sakine Cansız'ın şoförü olduğu ortaya çıktı. Polis çalışmalar kapsamında Kürt Enformasyon Merkezi'ne sıkça gelen ancak suikastlardan sonra bir daha gelmeyen 10 kişilik bir isim listesi belirledi. Bu sayı 2 kişiye indi. Bu iki kişinin Sakine Cansız'ın Paris'teki tüm programlarını bildiği belirlendi. Fransız istihbaratına göre bu kişiler tetiği çeken isimler değil. Ancak suikastçılara bilgi verdiklerine yönelik önemli ipuçları var.  Şüphelilerin henüz ifade vermediği öğrenildi.
  