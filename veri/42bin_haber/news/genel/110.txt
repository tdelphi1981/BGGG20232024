Türkiye'nin efsanesi Alex
Brezilyalı yıldızın Başbakan Erdoğan'ın isteğiyle Türkiye'yi temsil edeceği Soccerex Kongresi'ne bütün dünyadan 4 bin 500 delege katılacak. Alex, Euro 2020 ve U21 2013 tanıtımı için lobi yapacak
 F.Bahçeli taraftarların Yoğurtçu Parkı'na heykelini diktiği Alex, uluslararası futbol arenasında artık Türkiye'nin efsanesi olarak yer alacak. Brezilya'nın Rio kenti, 24-28 Kasım'da dünyanın en önemli spor organizasyonlarından biri olan 'Soccerex Global Convention'a ev sahipliği yapacak. Bütün dünyadan 4 bin 500 futbol liderinin katılacağı kongrede Türkiye'yi TFF Başkanı Yıldırım Demirören ile Alex temsil edecek.
 ALEX, Rio'daki 4 gün sürecek bu önemli kongrede Sir Bobby Charlton, Bebeto, Carlos Valderrama ve Marcel Desailly gibi dünya futbolunda iz bırakan isimlerin karşısına Türkiye'nin tanıtım elçisi olarak çıkacak. 
 BU BİR MİLLİ GÖREV
 SOCCEREX Kongresi'nin katılımcılarının %54'ü Latin Amerika'dan, %29'u Avrupa'dan, '10'u Kuzey Amerika'dan, %3'ü Afrika'dan, %3'ü Asya'dan ve %1'i de Okyanusya'dan. Yani Alex, kongre sırasında bütün dünyaya Türkiye'nin Euro 2020 adaylığı ve gelecek yıl düzenleyeceğimiz Gençler Dünya Şampiyonası'nın tanıtımını yapma fırsatı bulacak. Milli bir göreve soyunacak olan Alex sadece F.Bahçe'nin değil tüm Türkiye'nin efsanesi mertebesine yükselecek.
 TÜRKİYE İKİNCİ SIRADA
 KONGRENİN organizatörleri Futbol Federasyonu Başkanı Yıldırım Demirören'in katılımını da çok önemsiyor. Kongrenin tanıtım broşüründe Demirören'in ismi ve fotoğrafı ikinci sırada kullanıldı. Kongreye katılacak ülkelerin ismi yazılırken de Türkiye Futbol Federasyonu, İspanya'nın hemen ardından sıralandı.
 10'u Alex'e ver
 Alex'in Coritiba'ya transferi en çok G.Saray'ın eski futbolcusu Lincoln'ü etkileyecek. Lincoln, Yeşil-Beyazlı kulüpte 10 numarayı giyiyor. Coritiba taraftarları, bu durumdan rahatsız. Brezilya kulübünün taraftarları 'Lincoln 10 numarayı Alex'e versin' diye kampanya başlattı. Brezilya'da kümede kalma mücadelesi veren Coritiba, 33 milyon 700 bin euro piyasa değerine sahip. Lincoln'ün piyasa değeri ise 400 bin euro. Coritiba'da Lincoln'ün yanı sıra bir diğer tanıdık isim Deivid de oynuyor.
 Dolmabahçe'de Erdoğan'a söz verdi
 BAŞBAKAN Erdoğan'ın Alex'ten Türkiye'nin tanıtım yüzü olmasını istemesini, AKŞAM dün okuyucularına manşetten duyurdu. 
 ERDOĞAN'ın 'Brezilya'da önemli bir konferans var. Euro 2020 adaylığımız ve 2013 şampiyonasının tanıtımını yapacağız. Senin o konferans süresince Türkiye'nin yüzü olmanı ve bizi temsil etmeni istiyorum' ricasına Alex de 'Severek kabul ederim' cevabını verdi.
 Çocuklarına kıyamadı!
 Para yerine çocuklarının mutluluğunu tercih eden Alex, Palmeiras'a 'Hayır' dedi. Doğduğu kent Curitiba'da ev yaptıran Alex'e Sao Paulo'nun takımı Palmeiras, 1.5 milyon euro önerdi. Alex, 'Sao Paulo kalabalık, trafik çok. Daiane ve çocukları Curitiba'da bırakıp, tek başıma da Sao Paulo'ya gidemem. Çocuklar için zor olur' diyerek Palmeiras'ı reddetti. Coritiba Alex'e Palmeiras'tan 500 bin euro daha az ücret önerdi. Başka şehirde yaşayıp düzenini bozmak istemeyen Alex de Coritiba başkanı Vilson Ribeiro de Andrade'ye 'Ligde kalın, ben varım' dedi. Brezilya'da sezon Aralık'ta bitiyor. Alex, ocaktan sonra Coritiba forması giyecek.