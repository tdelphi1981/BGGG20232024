İstanbul'un en büyük oteli Bomonti'de hizmete giriyor
IC Yatırım Holding, tarihi Bomonti Bira Fabrikası'nın içinde bulunduğu araziye İstanbul'un en büyük, Avrupa'nın en büyük ilk 10 şehir otellerinden birini inşa ediyor. 250 milyon euro yatırımla hayata geçirilecek otel ve kongre merkesinden oluşacak kompleksi Hilton işletecek
 2007 yılında Kültür ve Turizm Bakanlığı tarafından açılan ihale sonucunda, IC Yatırım Holding'in grup şirketi Bomonti Uluslararası Kongre Turizm Yatırımları Ticaret A.Ş.'ye, 60 milyon 250 bin TL bedelle, 49 yıllık hakkı verilen toplam 166 bin metrekare araziye İstanbul'un en büyük, Avrupa'nın ise en büyük ilk 10 şehir otellerinden biri inşa ediliyor. 12.715 metrekaresi Bomonti Bira Fabrikası'na ait olan alanın geri kalan 153.300 metrekaresinde yapılacak otelin işletmesni Hilton Worldwide yapacak. IC Yatırım Holding ve Hilton Worldwide'ın yaptığı anlaşmanın imzaları dün Bomonti Uluslararası Kongre Turizm Yatırımları Yönetim Kurulu Başkan Yardımcısı Serhat  Çeçen ve Hilton Avrupa Ortadoğu ve Afrika Başkanı Simon Vincent'ın katılımıyla atıldı. 
 KIYAS BİLE KABUL ETMEZ
 İstanbul bir kongre şehri olarak da dünyanın ilgisini çektiğini vurgulayan Serhat Çeçen, bu yatırımla grubun yatak kapasitesinin 2500'den 4500 adede çıkacağını ifade etti. 
 Simon Vincent ise Türkiye'nin dünyada en çok ziyaret edilen 6'ncı ülke olduğunu, İstanbul'un ise kıyas kabil etmeyecek kadar hızlı büyüyen bir pazar olduğunu ifade etti.
 Londra'da otel yapacak
 250 milyon euro yatırımla hayata geçirilecek Hilton Bomonti Otel ve Kongre Merkezi'nin geniş bir manzaraya sahip 35 katlı  kulede yer alacağını ifade eden Serhat Çeçen, inşaatı tamamlanmak üzere olan otelde 749'u standart,  90'ı suit olmak üzere toplam 829 oda bulunduğunu söyledi. Otelin iç dizaynının dünyanın en prestijli otel tasarımı şirketlerinden GA Design of London firması tarafından yürütüldüğünü vurgulayan Çeçen, otelin açılış tarihini ise Mayıs 2013 olarak planladıklarını ifade etti. Serhat Çeçen, grup olarak truizm yatırımlarına yurtdışında devam etmek istediklerini de belirterek, 'İngiltere pazarı ilgimizi çekiyor. Bir Türk otel zincirini İngiltere'ye götürme planımız var' diye konuştu.
  