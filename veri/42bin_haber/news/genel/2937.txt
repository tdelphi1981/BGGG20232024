Er İsmet öldürülüp kışlaya mı gömüldü
2001 yılında Hasdal Kışlası'nda vatani görevini yaparken sırra kadem basan İsmet Işık'la ilgili tüyler ürperten gelişme... Babayı arayan ihbarcıya göre, 'Er İsmet, devre arkadaşı tarafından öldürülüp kışlaya gömüldü'. Hasdal'da ceset araması yapılabilir...
 LEVENT ALBAYRAK
 
 İstanbul'da 2001 yılında yaşanan tuhaf bir olayla ilgili yıllar sonra çarpıcı gelişmeler var. İşte tüyler ürpeten iddialar:
 KANTİNCİ OLDU
 KONYALI İsmet Işık (21), Kasım 2000'de askerliğini yapmak için Hasdal Kışlası'na geldi. Yaklaşık 1.5 ay sonra kantini işletmeye başladı. 21 Haziran 2001 günü de kantinde çalıştı. Akşam üzeri arkadaşlarıyla çay içti. Daha sonra ise bir arkadaşının yanına gideceğini söyledi. Işık, ertesi gün kantini açmayınca kayıp olduğu anlaşıldı.
 FİRAR ETTİ SANILDI
 IŞIK'ın firar ettiği düşünüldü. Baba Durmuş Işık'a oğlunun kantine ait 800 lirayı da alarak firar ettiği söylendi. Aradan günler geçti Işık bir türlü bulunamadı. Babası, 'Askerlik için çok hevesliydi. Hırsızlığa, firara karışmaz' deyip Konya Savcılığı'na başvurdu. Polis, kantin parasıyla firar ettiği düşünülen genç askere ait hiçbir ipucu, delil bulamadı. 
 ŞOK TELEFON
 IŞIK Ailesi 11 yıl oğullarını aradı. 2012'de ise baba Işık'ın cep telefonunu arayan bir şahıs şoke edici bilgiler verdi. Adının A.A. olduğunu belirten kişi, 'İsmet Işık'ın Hasdal Kışlası'nda askerlik yaparken öldürülüp kışla içerisinde bir yere gömüldüğü' ihbarını yaptı. 
 GÖMDÜM, BULAMADILAR
 A.A., 'Sivas'ta işlenen bir cinayet sonrası suç ortaklarının konuşmalarına şahit oldum. 'Korkma yakalanmayacağız. Ben Hasdal Askeri Kışlası'na 2001'de bir asker öldürüp gömdüm, kimse bulamadı' şeklinde konuştular' dedi. Baba Durmuş Işık'ı arayan numaradan tespit yapan polis A.A.'yı bularak ifadesine başvurdu.
 POLİS, A.A.'nın ifadesi doğrultusunda Sivas'ta işlenen cinayeti araştırdı. Cinayetin faili olarak yakalanıp tutuklanan O.D.'nin 2001 yılında Hasdal'da askerlik yaptığı ortaya çıktı. Konya Cumhuriyet Savcılığı dosyayı incelenmesi üzerine İstanbul Cumhuriyet Başsavcılığı'na gönderdi. İhbarın askeri bölgeye ilişkin olması nedeniyle askeri savcılığa bilgi verildi. Askeri savcılık ile birlikte çalışan Başsavcılık, o dönemde ve o birlikte askerlik yapanların dosyasını inceledi. İsmet Işık ile arkadaş olan ve aynı koğuşta kalanların bilgisine başvuruldu. 
 YAKIN ARKADAŞI ÇIKTI
 YAPILAN çalışmalarda İsmet Işık'ın kantin parasından bazı arkadaşlarına para verdiği ancak sayım günü yaklaşmasına rağmen parayı geri koyamadığı, buna ilişkin bazı sorunlar yaşadığı belirlendi. Askeri Savcılık ise başka bir cinayetten cezaevinde yatan O.D.'nin Işık'la aynı zamanda askerlik yaptıklarını ve hatta arkadaş olduklarını ve birlikte vakit geçirdiklerini belirledi.
 Ceset aranacak
 BİR ihbar telefonu ile açılan cinayet dosyası şimdi İstanbul Hasdal Kışlası'nda ceset kazısını gündeme getirdi. Cesedin gömüldüğü yeri tespitte zorlanan polis, 2001'den itibaren kışlanın genişleyen çevresi ve askeriye sınırlarını mercek altına aldı. Hem askeri hem sivil savcılık tarafından yürütülen soruşturmada yer tespiti ve belirlenen noktalarda kazılara başlanması bekleniyor.
 Yermez'den şüphelenmişti
 IŞIK, Üzeyir Garih cinayetinden yaklaşık 2 ay önce kayıplara karıştı. Baba Durmuş Işık, o dönem aynı kışlada görev yapan ve Garih'i öldüren Yener Yermez'den şüphelenmişti. Basına o yönde demeçler vermişti.
 30 bin lira için Sivas cinayeti!
 BİR numaralı şüpheli O.D., Sivas'ta 30 bin lira borç para aldığı bir kişiyi kaçırarak öldürmüş. O.D.'nin, alacağını isteyen kişiyi parayı ödemek vaadiyle şehir dışına götürdüğü, bir pavyonda sarhoş ettikten sonra üzerindeki parayı alarak öldürdüğü öğrenildi. O.D. bir süre sonra yakalanarak cezaevine gönderilmiş.