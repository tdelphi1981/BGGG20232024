2. böcek resmi konuttan çıkmış
Erdoğan'ın ofisinde bulunan böcek sonrası genel arama yapıldı. Başbakanlık Resmi Konutu'nda da 1 dinleme cihazı bulundu
 Başbakan Recep Tayyip Erdoğan'ın 'Benim evimin altındaki çalışma ofisime de yerleştirdiler' açıklamasıyla gündeme oturan böcek skandalına ilişkin ilk net bilgiler, nihayet gün ışığına çıkmaya başladı. Başbakan Erdoğan'ın Ankara'daki evinin altında bulunan özel çalışma ofisi ile Başbakanlık Resmi Konutu'nda yaklaşık bir yıl önce ve birbirine çok yakın tarihlerde iki adet böcek bulundu. İddiaların aksine Başbakanlık Merkez Bina'da ise böcek bulunmadığı öğrenildi.
 OFİSTE 'AKTİF' BÖCEK
 Başbakanlık'taki böcek skandalı, yaklaşık bir yıl önce patlak verdi. Başbakan Erdoğan'ın Subayevleri'ndeki konutunun altındaki özel çalışma ofisinde, şüphe üzerine böcek araması yapıldı. Sinyal tespit eden özel cihazlarla yapılan arama sırasında ofisteki seyyar üçlü prizin içine yerleştirilmiş bir adet böcek bulundu. Böceğin, bulunduğunda aktif halde olduğu ve sinyal göndermeye devam ettiği belirlendi.
 DİĞERİ 'PASİF'
 Bunun üzerine Başbakan Erdoğan'ın makam odasının bulunduğu Başbakanlık Merkez Binası ile Erdoğan'ın kullandığı diğer resmi ve özel binalarda da böcek araması yapıldı. Bu aramalar sırasında da Erdoğan'ın Başbakanlık Resmi Konutu'ndaki resmi çalışma ofisinde de bir adet böcek bulundu. Ancak bu böceğin aktif değil pasif olduğu anlaşıldı. Yani kapalı olduğu ve sinyal göndermediği belirlendi.
 SADECE 5 KİŞİ BİLİYORDU
 İddiaların aksine Başbakanlık ve Erdoğan'ın kullandığı diğer yerlerde böceğe rastlanmadığı bildirildi. Böcek skandalı, Başbakan Erdoğan'ın talimatıyla çok gizli tutuldu. Yakın zamana kadar böcek skandalını Başbakanlık'ta sadece beş kişinin bildiği; bu beş kişiye Başbakan Erdoğan'ın da dahil olduğu öğrenildi. 
 Soner ARIKANOĞLU/ANKARA