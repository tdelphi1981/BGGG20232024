'Özgürlük referandumu' için el sıkıştılar
Londra ve Edinburgh hükümetleri, İskoçya'da düzenlenecek bağımsızlık referandumu konusunda anlaştı.
 İngiltere Başbakanı David Cameron ile İskoçya'daki bölgesel hükümetin Başbakanı Alex Salmond, 2014 yılının sonbaharında yapılması planlanan halk oylamasını görüşmek üzere dün Edinburgh'ta bir araya geldi.
 TEK SORU YÖNELTİLECEK
 İskoçya'nın Birleşik Krallık'tan ayrılmasına ilişkin yapılacak referandumda İskoç halkına bağımsızlıkla ilgili tek soru yöneltilecek ve 16 yaş üzerindeki herkesin oy hakkı olacak. Dünkü anlaşmayla ayrıca İngiltere, İskoç parlamentosu Holyrood'a resmi olarak referandumu yapma yetkisi vermiş oldu. Ancak bağımsızlık referandumuna karşı çıkanlar da var. İngiltere'deki üç büyük siyasi partinin yanı sıra İskoçların yüzde 53'ü de bağımsızlığa karşı.
 2016'dan önce zor
 İskoçya'da iki yıl sonra yapılacak referandumdan bağımsızlığa 'Evet' sonucu çıkarsa İskoçya, İngiliz hükümetiyle görüşmelere başlayacak. Ancak İskoçya'nın Birleşik Krallık'tan ayrılmasının 2016 yılından önce gerçekleşmesi beklenmiyor. AA
  