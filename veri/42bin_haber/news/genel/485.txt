2B'de süre uzadı
Başbakan Yardımcısı Ali Babacan, Bakanlar Kurulu'nun, 2B ile ilgili müracaat süresini 3 ay uzattığını açıkladı.
 Başbakan Yardımcısı Ali Babacan, Bakanlar Kurulu sonrası 2B, Ceza ve Güvenlik Tedbirlerinin İnfazı Yasa Tasarısı, Tütün ve Alkol Piyasası Düzenleme Kurulu ve Suriye hakkında açıklamalarda bulundu.
 Başbakan Yardımcısı Ali Babacan, Bakanlar Kurulu'nun, 2B ile ilgili müracaat süresini 3 ay uzattığını açıkladı.
 -Tütün ve Alkol Piyasası Düzenleme Kurulu kapanıyor-
 Ali Babacan, ''Tütün ve Alkol Piyasası Düzenleme Kurulu'nun kapatıyoruz. Bu kurumun görevlerini Gıda Tarım ve Hayvancılık Bakanlığı, Sağlık Bakanlığı ve Maliye Bakanlığına dağıtıyoruz'' dedi.
 -Hükümlü ve tutuklulara yeni düzenleme-
 Babacan yaptığı açıklamada, Adalet Bakanlığı'nın üzerinde çalıştığı Ceza ve Güvenlik Tedbirlerinin İnfazı Yasa Tasarısı'na göre, ''ölüm veya hastalık nedeniyle izin verilen hükümlü veya tutukluların, ikinci derece dahil kan ve kayın hısımlarının evinde, dış güvenlik görevlileri tarafından güvenli görülen başka bir yerde, gidilen yerde bulunan kapalı ceza infaz kurumunda kalabilecekleri bildirdi.
 -''Ateşkesi önemsiyoruz''-
 Başbakan Yardımcısı Ali Babacan, Suriye'de bayram ateşkesini önemsediklerini belirterek, ''El Ahdar el-İbrahimi, şu anda Şam'da, biz kendisinin gayretlerini destekliyoruz. Suriye muhalefeti de destekliyor. Umuyoruz ki Şam yönetimi de rejim de bunlara destek verir. Hiç olmazsa bayram günlerinde silahlar susar, arzumuz, amacımız bu. Bu konuda İbrahimi'ye desteğimiz tam'' dedi. AA