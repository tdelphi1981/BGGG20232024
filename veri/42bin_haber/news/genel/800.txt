Autoshow iki bakanın katılımıyla açılacak
Türkiye ekonomisinin lokomotifi olan otomotiv sektörünün, en büyük şovu İstanbul Autoshow 2012 iki bakanın katılımıyla yarın başlayacak.
 Dünya ve Avrupa lansmanlarıyla markaların adeta güç gösterisi yapacağı fuarın açılışını Ekonomi Bakanı Zafer Çağlayan ile Bilim, Sanayi ve Teknoloji Bakanı Nihat Ergün yapacak.
          
 Yarın basın ve VIP günüyle ilk kez kapılarını TÜYAP'ta açacak olan, 2 yılda bir düzenlenen ve bu yılki konsepti ''Sektörün güç gösterisi'' olan fuarda, 45 markanın 500'e yakın model sergilenirken, 4'ü dünya prömiyeri olmak üzere 31 yeni model ilk kez otomobil severlerle buluşacak. Fuarı 2-12 Kasım tarihlerinde 600 binin üzerinde kişinin ziyaret etmesi bekleniyor.
         
 Fuar, kadınlar, çocuklar ve öğrencilere hafta içinde ücretsiz, hafta sonu ise kadınlara yüzde 50 indirimli, çocuklar ve öğrencilere ise yine ücretsiz olacak.
         
 Ziyaretçiler için ayrıca fuar süresinde İstanbul'un çeşitli bölgelerinden ücretsiz servis olanağı da sunulacak. Autoshow, hafta içi 12.00-21.00, hafta sonu ise 11.00-21.00 saatleri arasında ziyaret edilebilecek.
          
 İstanbul Autoshow 2012, 12 salonda ve toplam 50 bin metre kare stand kurulum alanında gerçekleşecek.
          
 AA
  