Dokunulmazlığı kaldırmak herkese dokunur
BDP'li vekillerin dokunulmazlık fezlekesi, AK Parti'de gerilim yarattı. 20'ye yakın vekil dokunulmazlığın düşürülmesine karşı çıkıyor. O vekillerden Ensarioğlu net konuştu: Grup kararı alınsa bile 'ret' oyu vereceğim...
 Ebru TOKTAR ÇEKİÇ / ANKARA
 AK Parti'de 'dokunulmazlık' sancısı... 20'ye yakın AK Partili vekil, BDP'lilerin dokunulmazlığının düşürülmesine karşı çıktı. Partideki eleştirel seslerin yükselmesi üzerine Salı günü konuyu basına kapalı istişare toplantısında değerlendirmeyi planlayan Başbakan Recep Tayyip Erdoğan, vekillerin görüşlerini dinleyecek
 BDP'li vekillerin dokunulmazlıklarının kaldırılmasına karşı çıkan isimlerin başında AK Parti Diyarbakır Milletvekili Galip Ensarioğlu geliyor. 
 ENSARİOĞLU AKŞAM'A yaptığı açıklamada Başbakan Erdoğan'ın 'Bu konuyu kendi içimizde değerlendiriyor, konuşuyoruz' sözlerine işaret ederek şöyle dedi: Evet bu konuyu AK Parti içinde değerlendiriyoruz. Fikrimi beyan ettim. Her durumda, grup kararı alınıp Genel Kurul aşamasında da ret oyu vereceğim' dedi. 
 SAYIN Başbakanımız, sadece AK Parti'nin değil, Türkiye'nin de Başbakanıdır' diyen Ensarioğlu şunları söyledi
 ÖYLE MESELELER VARDIR Kİ: Bazı meseleler vardır ki parti grubu karar verir ve ona uymak zorunda kalırsınız. Ama öyle meseleler de vardır ki ülkenin zarar göreceğine inanır ve her şeye rağmen doğru bildiğinizi yaparsınız. 1 Mart tezkeresinde AK Partili vekiller olayı içine sindiremedi, oy vermedi. Ülke için de çok hayırlı oldu. Dokunulmazlık meselesinde benim gibi düşünen çok sayıda isim var.
 BDP'LİLER YANLIŞ İŞ YAPIYORLAR, AMA...: Başbakan, 'Konuyu parlamentoya getirip, kaldırmak için değerlendireceğiz' diyor. Benim kararım net. Elbette ki BDP'li vekiller yanlış iş yapıyorlar ama dokunulmazlıklarını kaldırmanın ülkeye vereceği zarar, yaratacağı gerginlik, dokunulmazlıklarını kaldırmamaktan daha tehlikeli.
 94 görüntüleri ayrışmaya yol açtı
 Milletvekillerinin Meclis'ten yaka paça çıkarıldığı o görüntü çok ciddi tahribat yarattı. Çok ciddi ayrışmalara neden oldu. BDP'li olmayan Kürt vekiller bile bu tahribatın izlerini silemedi. Şimdi yeniden bu görüntüleri hatırlatacak tavır, ülkeye zarar getirecek. Ben bunu dikkate alarak hareket ediyorum. Siyasetin alanını daraltırsanız, silahla şiddete gerekçeyi de kendi elinizle sunmuş olursunuz. Siyasi alanı özgürleştirmek, müsamahakar davranmak gerekir.
  