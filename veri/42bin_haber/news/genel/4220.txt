Avukata başörtü vizesi
Danıştay 8. Dairesi avukatların başörtüsüyle duruşmalara girmesini engelleyen Türkiye Barolar Birliği'nin Meslek Kuralı'nın yürütmesini durdurdu
 Artık avukatlar da duruşmalara başörtüsüyle girebilecek. Danıştay, Türkiye Barolar Birliği'nin (TBB) avukatların 'mahkemelerde başları açık şekilde görev yapacağına' ilişkin Meslek Kuralı'nın yürütmesini durdurdu.
 SERBEST MESLEK
 DANIŞTAY 8. Dairesi, İstanbul Barosu'na kayıtlı bir avukatın başvurusunu görüştü. 8. Daire kararında, avukatlığın 'sunulan hizmet açısından bir kamu hizmeti, mesleki faaliyeti olarak ise serbest meslek' olduğunu ve Anayasa'da yapılan 'kamu görevlisi' tanımı içinde de değerlendirilmediğini ifade etti. 
 Yönergeye ilişkin başvurunun reddedilmesine yol açan 'başları açık' ibaresinin kanuna dayanmadığı ve sadece 'Meslek Kuralları' arasında yer aldığı belirtilen kararda, 'Kanunun amacını aşan nitelikte bir düzenleme yapıldığı' bildirildi. Kararda şu ifadeler yer aldı: 'Bu hali ile TBB Meslek Kurallarının 20. maddesinde yer alan 'başları açık' ibaresi ile buna dayalı tesis edilen işlemin üst hukuk normlarına aykırı olması nedeniyle hukuka uygun olmadığı sonucuna varılmaktadır.'
 KİMLİK VERİLMEMİŞTİ
 DAVACI avukat, 'Avukat Kimlik Kartı Baro Kart Entegre Akıllı Kart Basım Yönergesi' uyarınca, kimlik yenilemek üzere Baro'ya başvuruda bulunmuş, ancak başörtülü fotoğrafı nedeniyle başvurusu reddedilmişti. Davacı bunun üzerine konuyu yargıya taşımış ve kabul edilmeyen başvurusunun dayanağı Meslek Kuralları arasında yer alan 'Avukatlar ve avukat stajyerleri, mesleğe yaraşır bir kılık ve kıyafetle, başları açık olarak mahkemelerde görev yaparlar' maddesinin yürütmesinin durdurulması istemiyle dava açmıştı.