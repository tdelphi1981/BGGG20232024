CHP, gençlerin eline molotof veriyor
'Şiddet uygulayan eylemcilerin sırtını sıvazlamak klasik bir CHP üslubudur' diyen Başbakan Erdoğan, son birkaç yıldır sokak sokak direniş çağrısı yapan CHP'nin şimdi de gençlerin eline molotof verip direniş çağrısı yaptığını savundu
 HAKKI KURBAN/ ANKARA
 aşbakan Recep Tayyip Erdoğan, ODTÜ'de yapılan protestolar konusundaki sert tavrını dün de sürdürdü. ODTÜ Rektörü Ahmet Acar'la görüşmesi öncesinde CHP ve medyayı 'eylemcilerin sırtını sıvazlamakla' suçlayan Erdoğan, eylemlere katılanları da 'sözde öğrenciler' olarak tanımladı.
 Ankara Sanayi Odası'nın '49'uncu Yıl Ödül Töreni'nde konuşan Erdoğan'ın mesajları özetle şöyle:
 
 - SÖZDE ÖĞRENCİLER: Bu eylemlere karışan sözde öğrenciler, sırtını sıvazlayan hocalar, üniversite yönetimleri konusunda söyleyeceklerimi söyledim. CHP'nin çıkıp tarihte yaptığı gibi şiddeti övmesi, şiddeti teşvik etmesi, bu öğrencilerin sırtını sıvazlaması çok büyük bir sorumsuzluktur. Tehlikeli oyunu oynuyorlar.  Allah korusun bir başka siyasi parti kendi kitlesini bu gençlerin karşısına dikerse o zaman ne diyecek? Hesabını nasıl verecek?
 
 - ELİNE TAŞ, MOLOTOF VERİYOR: Son birkaç yıldır sokak sokak direniş çağrısına karşılık bulamayan CHP, şu anda bu öğrenci olaylarını teşvik ederek direniş çağrısını bir kez daha gerçekleştirmeye çalışıyor. BDP nasıl masum çocukların eline taş verip onları polisin üzerine sürüp arkasına saklanıyorsa, bugün de CHP gençlerin eline taş, molotof verip arkasına saklanıyor. Bu yol çıkmaz sokaktır, bayat bir senaryodur. Biz buna izin vermeyiz. Bu ülkede her şey sandıkta olur. Hükümetle bir hesabı olan varsa bu hesabı sokakta değil sandıkta görsün. 
 
 BİZİMLE FİNAL OLMAZ
 - MUHALEFETE ÇAĞRI: CHP tarih boyunca bu olayların hesabını veremedi, darbelerdeki, öğrenci olaylarındaki rolünü sorgulamadı. Çorum'daki, Sivas'taki, Maraş'taki rolünü sorgulamadı. Şiddet uygulayan eylemcilerin sırtını sıvazlamak klasik bir CHP üslubudur.  Medyayı ve muhalefet partilerini öğrenci olaylarını istismar etmekten, tehlikeli bir oyun oynamaktan sakınmaya çağırıyorum.
 - MOLOTOFLA DEĞİL BİLGİSAYARLA: Biz de öğrencilik yaptık, kimsenin burnunu kanatmadık.  Gençlere tavsiyem şu, siz elinde döner bıçağıyla, molotofla dolaşan değil elinde bilgisayarla dolaşan gençlik olacaksınız. 
 - Türkiye'nin daha büyük atılım yapmasının, daha hızlı kalkınmasının önündeki tek ve en büyük engelin terör ve terör örgütü, ona destek verenler ve terör karşısında sessiz kalanlar olduğunu ifade eden Başbakan Erdoğan şöyle devam etti: “Üzülerek ifade etmeliyim ki ne siyaset kurumundan, ne sivil toplumdan, ne diğer kesimlerden biz terörle mücadeleye, Milli Birlik ve Kardeşlik Projemize yeterli desteği alamıyoruz.  Biz eğer meydanı onlara bırakacak olursak, o zaman sorumluluğumuzun farkında olmamış oluruz. O zaman bizim siyaseti bırakıp çekilmemiz lazım. Er veya geç bu işten zaferle biz çıkacağız.  Terör örgütü 2012'yi kendileri için 'final yılı' ilan etmişti. Şimdi diyorlar ki 'finali bir yıl erteledik'. Avucunuzu yalayacaksınız. Siz bu ülkede bizimle final falan yapamazsınız. Ya insan gibi yaşar, milletin içinde barınırsınız yahut da kendinizine yaşayacak başka ülkeler bulursunuz. Veyaebediyen mağaralarda, inlerde kalırsınız ki biz sizi inlerinizde de bulacağız. Bu işin lamı cimi yok.
 Üniversiteliye müjde
 Başbakan Recep Tayyip Erdoğan, 2013'ün ilk müjdesini de üniversite öğrencilerine verdi. 1 Ocak'tan geçerli olmak üzere, verilen burs ya da krediler yüzde 8 artacak. Buna göre burslar aylık 260 TL'den 280 TL'ye yükselecek. Beslenme yardımı 180 TL'den 200 TL'ye, master öğrencilerine verilen burs 520 TL'den 560 TL'ye, doktora öğrencilerine verilen burs ise 780 TL'den 840 TL'ye çıkacak.
 GÖKTÜRK-2'DEN VERİLER
 Başbakan  Erdoğan, Göktürk-2'nin çektiği görüntülerin de alınmaya başlandığını açıkladı. Erdoğan, görüntülerde Kıbrıs Beşparmak Dağları'ndaki KKTC Bayrağı ile Girne Limanı'nın görülebildiğini kaydetti.
 
  