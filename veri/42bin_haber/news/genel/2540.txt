Yunanlı yüzücüye 'Fatih' havuzu
Ekonomik krizdeki Yunanistan'a havuz yardımı...
 Yunanistan'ın, Edirne'ye 20 km uzaktaki Orestiada İlçesi'nde bulunan Orestiada Mireas Yüzme Kulübü, parasızlık nedeniyle havuzu ısıtacak yakıtı alamadı. Havuz kapanınca sporcular 1 ay antrenman yapamadı. Kulüp Başkanı Odisseas Reçidis, çareyi Türkiye'de buldu. Edirne Gençlik Hizmetleri ve Spor İl Müdürlüğü'ne, salı, çarşamba, perşembe ve cuma günleri 13.00-15.00 saatleri arasında Edirne'deki Fatih Sultan Mehmet Kapalı Yüzme Havuzu'nu kullanmak istediklerini bildirdi. Gençlik Hizmetleri ve Spor İl Müdürü Serhat Ocak, Türkçe mektubu Vali Hasan Duruer'e iletti. Vali talebi kabul etti.
 PARA İSTENMİYOR
 Ocak, krizdeki sporculara destek olmak istediklerini söyledi: Geçen hafta Yunan kulübünden dilekçeler geldi. Kriz nedeniyle kulübün yüzme havuzu kapandığı için salonumuzu kullanmak istediklerini ilettiler. Vali Bey izin verdi. Yunan kulübüne bildirdik. Tahsisi ücretsiz olarak yapacağız. Kulüp, önümüzdeki Çarşamba antrenmanlara başlayacak.