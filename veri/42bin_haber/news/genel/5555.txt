2015'te çeyrek trilyonluk banka
Stratejilerini 'kalıcı liderlik' olarak açıklayan Akbank Genel Müdürü Binbaşgil '3 yıllık planımız hazır. 2012'de bütün ürünlerde ciddi pazar payı kazandık. Hedef 3 yıl sonra 250 milyar lira büyüklüğü yakalamak' dedi
 2012 yılında tüm ürünlerde sektörün üzerinde büyüdüklerini söyleyen Akbank Genel Müdürü Hakan Binbaşgil, büyüme stratejilerini, Türkiye'de kalıcı liderlik ve bölgede önemli bir güç olmak olarak açıkladı. Binbaşgil, 2012 ila 2015 yılları arasında bankanın aktiflerini yüzde 16, kredilerini yüzde 20, mevduatını yüzde 16 oranında büyütmeyi hedeflediklerini ve 2015'te aktif büyüklüğünün 250 milyar liraya ulaşmasını öngördüklerini söyledi.
 BANKACILIKTA karlılığın sürdürülebilir olmasının önemli olduğunu vurgulayan Hakan Binbaşgil, 'Karımız çeyrek bazında sırasıyla 2012 yılında 531, 575, 801 ve son çeyrekte de 1.098 milyon TL olarak gerçekleşti. Son çeyrek özkaynak verimliliğimiz de yüzde 20’leri aştı' dedi.
 MÜŞTERİ odaklı bir büyümeye 2012'de daha fazla önem verdiklerinin  altını çizen Binbaşgil, 'Kredilerin aktiflerimiz içindeki payı 2012'de yüzde 53.1'den yüzde 56.5'e yükseldi. Müşteri odaklı bankacılığa devam edeceğiz. 3 yıl içinde kredilerin toplam aktifler içindeki payını yüzde 65'lere çıkarmayı hedefliyoruz' diye konuştu. 
 KREDİLERDE 2012 yılında 18 milyar TL seviyesinde bir büyüme sağladıklarını kaydeden Binbaşgil, 'Kredilerde sektör yüzde 16 büyürken Akbank yüzde 24 büyüdü ve 80 puanlık bir artışla pazar payımız yüzde 10.9'a yükseldi. En büyük artışı KOBİ, ticari ve tüketici kredilerinde sağladık. Kredi kartlarında da yüzde 1'e yakın bir pazar payı artışıyla pazar payımızı yüzde 18.5'e yükselttik. Kredi kartı alacaklarında lider bankalardan biriyiz' dedi.
 Değeri 1 yılda 500 milyon dolar arttı
 2013 marka değeri araştırmasında önemli sıçrama yaptıklarını kaydeden Binbaşgil şunları söyledi: 'Brand Finance'in 'Dünya'nın En Değerli 500 Banka Markası-2013' araştırmasında Türkiye'den ilk 100'e giren 2 bankadan biri olduk. Hesaplanan marka değerimizi 500 milyon dolar artışla 2.1 milyar doların üstüne taşıdık.'
 50 yeni şube 500 personel
 2013 yılında yaklaşık 50 şube açıp 400-500 arasında personel almayı planladıklarını kaydeden Hakan Binbaşgil, 'Bu sayımız 1000’in üzerine çıkacak. ATM parkurumuzu yaklaşık 250 adet büyüteceğiz. ATM sayımız 4250'nin üstüne çıkacak. Bu yıl 110 milyon dolar civarında teknoloji yatırımımız olacak' dedi.
 Çalışanlara özel canlı yayına çıkıyor
 AKBANK üst yönetimi ile birlikte bire bir müşteri ziyareti yaptıklarının altını çizen Binbaşgil, 9 ayda 20'den fazla şehre giderek 25 bin km'nin üzerinde yol yaptıklarını ifade etti. Müşterilerin yanı sıra 16 bin 500 Akbank çalışanıyla da belirli periyodlarla bir araya geldiklerini belirten Hakan Binbaşgil, 'Her 3 ayda bir çalışanlarımıza yönelik canlı yayın yapıyoruz. Gişe çalışanından güvenlik memuruna kadar yaptıklarımızı paylaşıyoruz. 4 kere canlı yayın yaptık' diye konuştu.
  