Maliki ipleri koparıyor
Irak Başbakanı, tüm kamu kurumlarına genelge gönderdi: Türk diplomatların davetlerine sakın katılmayın
 Mahmut GÜRER / ANKARA
 Türkiye ile Irak merkezi hükümeti arasında yaşanan gerilim diplomatik kuralları da vurdu. Irak Başbakanı Nuri El Maliki Türkiye'ye yönelik ekonomik tedbirlerinin ardından tartışılacak bir adım attı. Diplomatik kaynaklardan edinilen bilgilere göre Maliki, Bağdat'taki bakanlıklara genelge göndererek, bakan ve diğer üst düzey yetkililerin, Türk Büyükelçiliği ya da konsolosluklarının davet, yemek ve resepsiyonlarına katılmamasını istedi.
 Ankara - Bağdat ilişkilerinde eski Cumhurbaşkanı Yardımcısı Tarık Haşimi'nin, gıyabında verilen idam kararlarına karşın Irak'a iade edilmemesinin ardından yaşanan gerilim gün geçtikçe büyüyor. Türkiye Petrolleri Anonim Ortaklığı'nın (TPAO) Irak'taki 9. blok petrol sondajı anlaşmasından çıkartılmasının ardından Irak Başbakanı Maliki krizdeki ilişkileri daha da sarsacak bir adım attı.
 EDİNİLEN bilgilere göre, Irak hükümeti bakanlıklara bir genelge gönderip, Türk Büyükelçiliği ve konsoloslukların resepsiyon ve yemek gibi davetlerine hiçbir şekilde icabet edilmemesini istedi. Genelgenin yaklaşık üç hafta önce gönderildiği vurgulandı.
 Kısıtlama olabilir
 Irak hükümetinin, Türkiye'ye yönelik yaptırımlarında 3. adımın, Türk şirketlerine kısıtlamalar olacağı öne sürülüyor. Irak'ın yeniden yapılanma sürecinde iki ülke arasındaki ticaret hacmi toplam 31 milyar dolar seviyesine yükselmişti. Ancak Irak, İran'a yakın bir bölgede yapılan sondajda Kuwait Energy ve Birleşik Arap Emirlikleri'nden Dragon Oil ile ortaklık yapan TPAO'yu gerekçe göstermeden proje dışında bırakmıştı.
  