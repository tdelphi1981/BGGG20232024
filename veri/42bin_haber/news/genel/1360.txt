DenizBank’a 720 milyon dolarlık kredi
DenizBank, 20 ülkeden 37 bankanın katılımıyla sağladığı sendikasyon kredisini geçen yıla göre %121 oranında artışla yeniledi. DenizBank’ın yeni sendikasyon kredisi, reel sektörün dış ticaret finansmanında kullanılacak.
 DenizBank, Standard Chartered ve Wells Fargo koordinatörlüğünde uluslararası piyasalardan toplam 720 milyon USD tutarında sendikasyon kredisi sağladı. Reel sektörün dış ticaret finansmanında kullanılacak olan kredi 12 Kasım 2012’de imzalandı. Bankanın sağladığı sendikasyon kredisinin 1 yıl vadeli olduğu, kredinin toplam maliyetinin ise yıllık Libor + % 1.35 olduğu açıklandı. Sendikasyon kredisini geçen seneye oranla %121 oranında büyüten DenizBank’ın işlemine 20 ülkeden 37 banka katıldı. 
 Sendikasyon kredisine Wells Fargo ve Standard Chartered ile birlikte eşdüzenleyici bankalar olarak Barclays, Bank of America Merrill Lynch, The Bank of New York Mellon, The Bank of Nova Scotia, Citibank, Commerzbank, HSBC, JP Morgan, Landesbank Baden Wurttemberg, National Bank of Abu Dhabi, RZB Grubu, Sberbank ve Unicredit katıldı.   
 “DenizBank’a duyulan güvenin göstergesidir”
 Düzenlenen imza töreninde bir konuşma yapan DenizBank Genel Müdürü Hakan Ateş,  “Hissedarlık yapısının değişim sürecinde olduğu 2012’nin ilk altı aylık döneminde bile, büyük bankalar arasında, aktif büyümede 1. mevduat büyüklüğünde 2. kredi büyümesinde 3. sırada yer alarak olağanüstü bir başarıya imza attık. 37 bankanın sendikasyona katılmasının, başarımızın ve bize duyulan güvenin en büyük göstergesi olduğu kanaatindeyim. Bu zorlu süreçte gerçekleşen katılımdan referansla, önümüzdeki dönemlerde de Sberbank gibi büyük bir grubun hissedarlığında çok daha geniş katılımlı ve yüksek tutarlı sendikasyonlara imza atmaya devam edeceğiz.” dedi. Ateş, “Global ekonomideki sıkıntılara rağmen Türk bankacılık sektörü 2012 yılında sendikasyon kredilerini bir önceki yıla göre %106 oranında artış ile başarılı bir şekilde yenilemiştir. Sektörün sağlam yapısının bunda büyük rolü vardır. DenizBank olarak ise sendikasyon kredimizi %121 oranında sektörün üzerinde büyüterek yeniledik.  İşlemimize Kanada’dan Birleşik Arap Emirliklerine, Hindistan’dan Finlandiya’ya kadar 20 ülkeden 37 banka katılmıştır. Bu bankaların 18’i yeni giriştir.” diye konuştu.  
 Hakan Ateş, son olarak reel kesimdeki firmaların sendikasyon kredisi sayesinde global ölçekte rekabetçi bir yapıya kavuşma olanağına sahip olacaklarını belirterek kredinin tüm taraflara ve Türkiye ekonomisine hayırlı, uğurlu olmasını diledi.
  
  