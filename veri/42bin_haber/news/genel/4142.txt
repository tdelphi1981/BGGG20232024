Sürekli bıçak taşır 5 telefonu var
Paris suikastının tek zanlısı Ömer Güney'i ev arkadaşı anlattı: Soyadını bile bilmi-yorum. Sürekli tornavida ve bıçak taşır. 4-5 telefonu ve 45 takım elbisesi vardı...
 Paris'teki üç Kürt kadının öldürülmesinin üzerinden iki hafta geçti, ancak karanlık suikast hala gizemini koruyor. Fransız makamlarının tutukladığı tek şüpheli olan Ömer Güney'e ve bağlantılarına ilişkin net bir bilgi de hala yok. Sivas doğumlu 31 yaşındaki Güney'i anlatan 1,5 aylık ev arkadaşı Y.A. da hakkında çok az şey biliyor. Fırat Haber Ajansı'na konuşan Y.A.'nın anlatımına göre Ömer Güney sürekli tornavida, bıçak, sprey (uyuşturucu) taşıyor, tam 45 takım elbisesi, 4-5 telefonu var.
 GÖZLEMLEDİĞİ kadarıyla Ömer Güney'in sakin, düzgün bir insan olduğunu, belirten Y.A. arkadaşını şöyle anlattı:  Sürekli dernek çevresindeki arkadaşlarla temas halinde gördüğüm için güvendim. Bu ortamda hep bir konuma gelmek istediğini söylerdi. 
 ÖĞRENMEK İSTİYORDU
 SON 1,5 ayda beraber yaşadık. Evde 3 kişi kalıyorduk. Daha önce ablasıyla birlikte kaldığını söylemişti. Bazı şeyler öğrenmek istediğini fark edebiliyorduk. Gerillacılığa sempatisi var gibi görünüyordu. Kendini tamamen bu harekete adamak istiyordu. 
 OLAY günü 03.05 ya da 03.07 sıralarında bir arkadaşımız beni aradı. Cinayeti söyledi. İki ev arkadaşımı da ben uyandırdım. 'Ben inanmıyorum. Böyle bir şey olamaz. Sağ salim gördüm ve ayrıldım kendilerinden' dedi. 
 HEP HAZIRLIKLIYIM
 EVE yapılan baskında eşyalarının arasından 4-5 telefon çıktı. 45 takım elbisesi vardı. Sorduğum zaman 'akrabalarım alıyor, ailenin tek çocuğuyum' diyordu. Üzerinde tornavida, anahtar, bıçak, sprey bu tür şeyler taşıdığını biliyordum. Sorduğumda 'ben her zaman hazırlıklıyım. Senden iyiyim' diyordu. Ve bir tabanca bir ara bize gösterdi. Bana 'kuru sıkı' dedi. Ben de kızdım. Ne diye bu tür bir şeyi getiriyorsun dedim. 
 TELEFONUNU ısrarla saklıyordu benden. 
 Hiç bırakmazdı. Benim telefonum çalındı. 
 Israr ettim 'müzik dinleyelim biraz' dedim. Bir şeyler yapmak istiyorsan telefonuna sahip çıksaydın dedi. 
 BAZEN ortadan kayboluyor, eve gelmiyordu. 'Normandiya'ya geçeceğim' ya da 'kızkardeşime gideceğim' diyordu.
 Ömer köstebek olabilir!
 Paris cinayetleri dünya basınının da gündeminde.  İngiliz İndepedent gazetesi, Fransız polisinin cinayetlerin PKK içindeki çekişmeler nedeniyle işlenmiş olabileceğine inandığını iddia etti. 'Kürt ayrılıkçılarının', 'Ömer Güney'in aşırı bir Türk milliyetçi grubunun adına hareket eden bir köstebek olabileceğini' söylediklerini yazan gazete, Paris'teki Türk toplumun liderlerinin de görüşlerine yer verdi. Gazeteye göre Paris'teki Türkler ise Ömer Güney'in bir yıl kadar önce derneklerinden birine katıldığını, Türk olduğunu, PKK ile bir bağlantısının bulunmadığını anlattı. ANKA
 Gözümüz Paris'te
 Türkiye de Paris'teki suikastı çok yakından takip ediyor. Dünya Ekonomik Forumu'nun yapıldığı Davos'ta bir televizyon kanalına konuşan Dışişleri Bakanı Ahmet Davutoğlu, ilk günden itibaren Fransa ile yakın temas içinde olduklarını söyledi. Davutoğlu şöyle konuştu: 'Fransız güvenlik yetkilileri, soruşturmayı derinleştiriyor. 
 TAKİPTEYİZ
 Bizim için açıklığa kavuşturulması büyük önem taşıyor. Çünkü bu aynı zamanda terörü kimlerin provoke etmek istediği, kimlerin terörün devamından fayda umduğunu, süreci baltalamak istediğini de ortaya koyacak bir süreç. Süratle cinayetlerin aydınlatılması için çaba sarf ediyoruz. Güvenlik birimlerimiz Fransız yetkililerle temasta. An be an olayı takip ediyoruz.
  