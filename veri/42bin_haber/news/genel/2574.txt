Vekillerin 2013 rüyası!
Milletvekilleri, 2013 yılından işsizlere iş, tüm dünyaya barış istiyor!
 Milletvekilleri, 2013 yılından "istihdam, barış ve huzur" bekliyor... Meclis'te yoğun geçen bir dönemin ve bütçe görüşmelerinin ardından 2013 başına kadar tatile giren vekiller, yeni yıldan umutlu. Hepsinin ortak isteği ise, Türkiye için daha güvenli bir ortam ve işsizliğin sona erdirilmesi. Milletvekillerinin çoğu "Milli Piyango" bileti almadığını vurgularken; ikramiye çıkacaklardan beklentilerini "istihdam için kullansınlar" sözleriyle ifade idiyor. AKŞAM, milletvekillerinin yeni yıl rüyasını sordu, ilginç yanıtlar aldı:
 * AKP Manisa Milletvekili Selçuk Özdağ:
 2013 yılında Anayasa çalışmalarının tamamlanarak yeni bir Anayasa kavuşmamız en büyük arzum. Ben, ilk kez sivillerin hayata geçireceği bu Anayasaya "İstikbal Anayasası" diyorum. İnşallah 2013'te bölgemizdeki çatışmalar, gerilimler daha fazla büyümeden sağduyu ile çözülür, güven ve barış ortamı sağlanır. Esed'in gitmesi ve bir an önce Suriye'nin demokrasi ile tanışması, gerçekleşmesini en çok istediğim konulardan biri. 2013'te KKTC'nin tanınarak uluslararası bir ülke olmasını, Türkiye'nin daha zengin olmasını, Doğu Türkistan'ın özgürleşmesini ve terörün artık bitmesini istiyorum. Terör sona erdiğinde daha farklı konulara odaklanacağız; kendi uçağımızı, ilk yerli otomobilimizi üreteceğiz.
 PİYANGO İNANCIMA GÖRE DEĞİL
 Açıkçası, ikramiye kime çıkarsa, kaç kişiye çıkarsa çıksın, benim inanç sistemime uygun değil. Piyango bileti almadım. Almayı da düşünmüyorum
 *AKP İzmir Milletvekili Rifat Sait:
 Siyasetçiler önce siyasi başarı ister ama ben yeni yılda İzmir Milletvekili olarak İzmir'in hakettiği yere gelmesini diliyorum. Yerel seçimlerle İzmir'in AKP'ye geçmesi için uğraşacağız, Expo 2020'nin İzmir'de yapılması için çalışmaya 2013'te de devam edeceğiz. Yeni yıl ile birlikte ihracatımızın daha da artarak ekonomimizin büyümesini temenni ediyorum. Dilerim ihracatta 200 milyar Dolara ulaşabiliriz. Türkiye'nin Dünya'da sayılı ekonomiler arasına girmesi, AB'de hakettiği yere gelmesi en büyük isteğim. Güney Kıbrıs Rum Yönetimi'nin dönem başkanlığının bitmesiyle birlikte yeni süreçte inşallah AB'den iyi haberler alacağız.
 PİYANGOYA KARŞIYIM
 Yılbaşı çekilişi için bilet almayacağım. Piyango taraftarı değilim. Ama madem böyle bir çekiliş yapılıyor, kazanan kişinin parayı yatırıma geçirmesinden yanayım. En azından birilerine iş imkanı doğar, istihdam sağlanır.
 * AKP Manisa Milletvekili Muzaffer Yurttaş:
 2013 yılına girdiğimizde yerel seçimlere tam bir yıl gibi bir süre kalıyor. Şahsım adına, önceliği Manisa'ya vereceğimi söyleyebilirim. Çünkü, Manisa önümüzdeki yerel seçimlere "Büyükşehir" olarak girecek. Cumhurbaşkanlığı seçimlerine odaklanacağız, Parti'mizin oylarını artırmak için çalışacağız. 2013 yılında kendim için, daha çok kitap okuyacağım, sağlığıma daha fazla önem vereceğim. Ayrıca, spora başlamayı da düşünüyorum. Her geçen yıl iletişim kavramı daha fazla önem kazanıyor. Sosyal medya alanlarının kullanılmasıyla bu furyanın daha da hızlı ilerleyeceğini düşünüyorum. Artık terör konusunun bitmesi lazım.
 BANKAYA YATIRIP YEMESİN!
 Milli Piyango bileti almadım. Bu şekilde para kazanmaktan yana değilim. Dilerim ikramiyeyi kazanan, Türkiye'nin önemli sorunlarından biri olan eğitim alanına yatırım yapar. Piyango talihlisi parasını iyi değerlendirip yatırım yapmalı, istihdam yaratmalı, en önemli sorunlarımızdan birisi işsizlik. Talihli, parayı bankaya yatırıp yemesin.
 * CHP Ankara Milletvekili Aylin Nazlıaka:
 2013'un tum dunyaya baris ve huzur getirmesini diliyorum. Daha yeşil bir dünyada, kadın ile erkeğin eşit olduğu bir toplumsal yapıda, gerçek demokrasinin guclenmesini umut ediyorum. Ülkemizin ise hem ekonomik, hem de siyasal olarak güçlenmesini diliyorum. Hiçbir çocuğun yatağa aç girmediği tutuklu gazetecilerin ve milletvekillerinin olmadığı, iş arayanların çalışabildiği, kadınların şiddet görmediği ve eşit yurttaş muamelesi gördüğü, terör sorununun çözüldüğü anaların ağlamadığı bir yıl olmasını diliyorum.
 ŞAİBELİ BİLETLERDEN ALMADIM!
 Milli Piyango bileti almadım, çekilişler sırasında haksız mudahaleler yapıldığına dair şaibeler nedeniyle kuruma olan güvencimi kaybettim. Çekilişlerin TRT'den canlı gösterilmemesi de Milli Piyango heyecanını ortadan kaldırdı.
 * CHP İzmir Milletvekili Musa Çam
 Yeni bir yıla girerken umutlarımız ve beklentilerimiz, savaşların olmadığı, barışın, kardeşliğin egemen olduğu bir Dünya... Ülkemizde de barışın ve hoşgörünün egemen olmasını, işsizliğin yoksulluğun sona ermesini diliyorum. Demokratik bir Türkiye talebimiz 2013'te de devam edecektir. Birkaç gün sonra asgari ücretlere yapılan zam miktarı açıklanacak. 2013 yılının zam oranını, birinci ve ikinci 6 aylık dönemler için "yüzde 3" olarak bekliyoruz. Bu da yaklaşık aylık 23 TL'ye, günlük de 75 kuruşa denk geliyor. Yani bir simit parası bile değil. Umarım dar gelirli vatandaşlar, öngördüğümüz gibi bir tabloyla karşılaşmazlar.
 TEK BİLET ALMAK İSTİYORUM
 Henüz piyango bileti almadım ama bir tane almak istiyorum. İkramiyeyi kazanan talihli mutlaka yatırım yapsın. Parayı bankaya yatırıp faizden kazanmak yerine pek çok kişiyi de istihdam edeceği büyük bir yatırım yapsın.
 * MHP Isparta Milletvekili Süleyman Nevzat Korkmaz:
 2013'ün zor bir yıl olacağını düşünüyorum dış ilişkiler ve ekonomi konusunda bizi ciddi sınavlar bekliyor. Son gelişmelere bakacak olursak hükümeti desteklemiyorum. Terörle müzakere masasına oturan hükümet, bizim çok fazla bir beklenti içerisinde olmamamıza neden oluyor. İnşallah yeni yıl ile birlikte bu kaygılarımız da yersiz olur da bu sorunlar çözülür. Türkiye lehine olacak her konuda hükümete destek vermeye hazırız. Milli menfaatlere aykırı tüm hususlarda ise karşısındayız.
 BANA ÇIKARSA İSTİHDAM İÇİN KULLANIRIM
 Piyango bileti henüz almadım ama çocuklar almış. Bıçak sırtında giden bir ekonomimiz var, işsizlik had safhada. Eğitimli işsiz ordusu ülkenin geleceğini karartıyor. Bu para bana çıkmış olsa mutlaka istihdam yaratacak yatırımlar yapardım.