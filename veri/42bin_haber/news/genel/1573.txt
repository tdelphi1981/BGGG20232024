Şimşek'ten IMF'den kurtuluş formülü: Sigara vergisini artır, acı reçeteyi unut
Maliye Bakanı Şimşek, Karadeniz Ekonomik İşbirliği üyesi ülkelere 'sigara vergilerini artırın' çağrısı yaparak, 'böylece IMF'ye ihtiyacınız kalmaz' dedi
 Aslı IŞIK / ANTALYA
 Maliye Bakanı Mehmet Şimşek, Karadeniz Ekonomik İşbirliği (KEİ) Vergi Forumu toplantısı için Antalya'ya gelen 20 ülkenin Maliye Bakan ve Maliye bürokratlarına sigara vergilerini artırmaları çağrısında bulundu. Türkiye olarak sigaradan 10 milyar doların üzerinde vergi topladıklarını bildiren Bakan Şimşek, 'Bunu sizler de yapabilirsiniz. Sigara vergilerini artırdığınızda IMF'ye ihtiyacınız kalmaz. Gelin sigara vergisinde işbirliği yapalım. Bu sayede kaçakçılığı da engellemiş oluruz. Nasıl AB vergi uyumunu başardıysa KEİ üyeleri de başarabilir. Vergilerin eşitlenmesi konusunda işbirliği içine girelim' dedi. Toplantıda sunum yapan Şimşek, Türkiye'de 4,95 dolar olan bir paket sigara fiyatının komşu ve çevre ülkelerde ortalama 1,5 dolar civarında kaldığını, bunun da kaçakçılığa yol açtığını söyledi. 
 O KAYNAK SİGARADA
 Şimşek, Ukrayna örneğini de verdi. Ukrayna'nın 2002 yılında sigaradan sadece 322 milyon dolar vergi toplarken 2011 yılında bu gelirin 1,9 milyar dolara çıkardığını belirten Şimşek, 'Bu başarıyı sizler de yakalayabilirsiniz. Hatta biz 10 milyar dolar topluyoruz. Bunu Ukrayna vergileri biraz daha toplayıp bize yetişse IMF'ye ihtiyacı kalmaz. Yatırımlar için kaynak ihtiyacınız var. O da sigarada' dedi.
 1 paket sigara hangi ülkede kaç dolar?
 Türkiye 4.95
 Suriye 1.52
 Irak 1.29
 Ermenistan 1.34
 Gürcistan 1.48
 Rusya 1.55
 Ukrayna 0.98
 Romanya 3.42
 Bulgaristan  3.19
 Yunanistan  4.54
 Cezayir 1.89
 Mısır 1.55
 İsrail 5.22
 Lübnan 1.50
 Ev sahiplerini sıkıştırın çağrısı
 Bakan Şimşek, KEİ üyesi ülkelere kira gelirlerinin vergilemesine ilişkin yaptıkları çalışmayı da örnek gösterdi. Birden fazla konutu olanlara mektup gönderip, 'Şu adreslerde eviniz var. Oturmuyorsunuz. O bölgede kiralar şu kadar, beyan edin dedik. Bir de bankalardan ve sigorta şirketlerinden veri alıp onların adına beyanname doldurduk. Yanlışsa düzeltin dedik. Bu sayede 370 binin üzerinde yeni mükellef kazandık' dedi. Şimşek bu yöntemi misafir ülke bakanlarına da önerdi.
 Gaza basmak için henüz daha erken
 MERKEZ Bankası'nın gecelik borç verme faizini yüzde 9.5'ten yüzde 9'a düşürürken, 'politika faizi' olarak adlandırılan haftalık repo faizi ile gecelik borçlanma faizi değiştirmemesi, 'Faizde balans ayarı' yorumlarına yol açtı. Ekonomi gazetesi Financial Times, 'İhtiyatlı bir adım mı, yoksa gergin bir adım mı?' sözleriyle başladığı haberinde faiz indirimi kararının arkasındaki nedenleri araştırdı. 
 TUTARLI VE AZ RİSKLİ
 Merkez Bankası'nın konuya ilişkin açıklamasının bazı bölümlerini aktardıktan sonra yabancı uzmanların değerlendirmelerine de yer veren gazeteye konuşan Standard Bank'tan Timothy Ash, 'Bu hareketin, bana, Banka'nın şimdi ihtiyatlı olduğunu söylediğini düşünüyorum' dedi. Timothy Ash 'Mesaj, cari açık hala büyük ve finansal riskler hala kayda değer iken, ayağı yeniden gaza koymak için henüz biraz erken olduğudur. Önce daha fazla tutarlı ve daha az riskli politika dürtüleri ile aşama aşama güveni tesis edelimdir' şeklinde konuştu.
  