Sarı Deniz'de sular ısınıyor
ABD ile Güney Kore, Kuzey Kore'nin nükleer deneme ihtimali nedeniyle Sarı Deniz'de tatbikata başladı…
 Kuzey Kore'nin uluslararası tepkilere rağmen 3. nükleer deneme yapma yönünde sinyaller vermesi, Güney Kore ve müttefiki ABD'yi harekete geçirdi.
 Geçen hafta nükleer enerji ile çalışan bir zırhlı gemisinin Sarı Deniz'de olduğunu açıklayan ABD, Güney Kore ile birlikle askeri tatbikata başladı. 3 gün sürecek olan tatbikata nükleer enerji ile çalışan 'San Francisco' adlı gemi ile 'Shilo' adındaki aegis tipi zırhlı geminin katıldığı öğrenildi.
 SÖZLERİ ONAY GİBİ
 KUZEY Kore'nin genç lideri Kim Jong Un ise askeri güçte 'Dönüm noktası' niteliğinde 'Tarihi' kararlar alındığını açıkladı. Kuzey Kore resmi haber ajansı, başkomutan olarak katıldığı Merkezi Askeri Komisyon toplantısında konuşan Kim'in generallere ordunun güçlendirilmesi ve ülkenin egemenliğinin korunması için talimatlar verdiğini bildirdi. Uzmanlar, Kim'in yüksek profilli konuşmasının toplantıda nükleer denemeye onay verdiğinin göstergesi sayılabileceğine dikkat çekti.
 ÇİN'E GÖRE TESTLER BU HAFTA
 Çin medyasında yer alan haberlerde, nükleer testin bu hafta yapılabileceği belirtildi. Kuzey Kore, Aralık ayında yaptığı uzun menzilli füze denemesi ardından daha da artırılan uluslararası yaptırımları protesto etmek için nükleer deneme yapacağı tehdidinde bulunmuştu. Babası Kim Jong İl'in 17 Aralık 2011'de kalp krizi sonucu yaşamını yitirmesi ardından iktidara gelen Kim Jong Un, iktidar partisinin genel sekreteri, Kore ordusunun başkomutanı ve mareşal unvanlarını taşıyor.