Engel kalktı, Hisarcıklıoğlu'na başkanlık yolu açıldı
Anayasa Mahkemesi'nin bu kararıyla TOBB Başkanı Rifat Hisarcıklıoğlu'nun yanı sıra, ESO Başkanı Savaş Özaydemir, İTO Başkanı Murat Yalçıntaş, İTO (İzmir) Başkanı Ekrem Demirtaş, KSO Başkanı Mustafa Boydak ve Manisa TSO Başkanı Bülent Korkmaz'ın adaylığı önünde engel kalmadı.
 TOBB Kanunu'ndaki 'başkanlık' düzenlemesi Anayasa Mahkemesi'nden (AYM) döndü. TOBB Başkanı Hisarcıklıoğlu yeniden aday olabilecek.
 ANKARA 13. İdare Mahkemesi ve Ankara 7. İdare Mahkemesi'nden gelen 'iptal' başvurularını dün esastan görüşen Anayasa Mahkemesi, TOBB Kanunu'nda yer alan ve üst üste iki dönem başkanlık yapanlara, iki seçim dönemi geçmeden yeniden adaylık yolunu kapatan düzenlemeyi, anayasaya aykırı buldu.
 BELEDİYE ÖRNEĞİ
 YÖNETİM kurulları seçimle belirlenen meslek odalarının, 'kamu tüzel kişiliği' niteliğinde olduğunu dikkate alan Yüksek Mahkeme, oda yönetimlerine aday olacak kişilerin 'ölçüsüz bir uygulama ile engellenemeyeceğine' karar verdi. Anayasa Mahkemesi heyetinin değerlendirmesinde, seçilme hakkının kısıtlanamayacağı, aksi takdirde bir başka yasal düzenleme ile belediye seçimlerinde de kısıtlama gibi bir uygulamaya gidilebileceği örneği de dile getirildi.
 YAPILAN oylamada, oda seçimlerinde adaylığı iki dönemle sınırlayan düzenleme 2'ye karşı 15 oyla iptal edildi. Anayasa Mahkemesi, gerekçeli karar yayınlanana kadar iptaline karar verilen maddenin yürütmesini de durdurdu.
 YÜZDE 80'İ DEĞİŞECEKTİ 
 BU kararla TOBB Başkanı Hisarcıklıoğlu başta olmak üzere çok sayıda oda başkanına, üçüncü dönem için adaylık yolu açılmış oldu. İptal çıkmasaydı, 365 oda ve borsanın başkanı ile meclis başkanlarının yüzde 80'i görevi başka bir isme devredecekti. ANKARA