Zamlı sigara fiyatları ne olur?
Bakanlar Kurulu yeni bir erteleme kararı almazsa yıl başından itibaren sigaraya yüzde 22 ila yüzde 27 zam gelecek.
 Ertelenen sigara zammında sona yaklaşılıyor. Bakanlar Kurulu yeni bir uzatma kararı almazsa yıl başından itibaren sigaraya yüzde 22 ila yüzde 27 zam gelecek. Ek gelirin tamamı bütçeye gidecek Sigaranın Özel Tüketim Vergisi (ÖTV) oranını yüzde 65'ten yüzde 69'a çıkaran Bakanlar Kurulu kararı yeni bir erteleme olmazsa yıl başından itibaren yürürlüğe giriyor.
 Sigarada ucuza bir pahalıya iki lira zam
 Bakanlar Kurulu, yeni bir süre uzatımına gitmez ya da oranlarda değişiklik yapmazsa yıl başından itibaren sigaraya ÖTV artışından dolayı 1 ila 2 lira arasında zam gelecek. En düşük sigara 4,5 liradan 5 liraya, 5 liralık sigara 6,30 liraya, 5,5 liralık sigara 7 liraya, 7 liralık sigara 8,75 liraya ve 8 liralık sigara da 10 liraya çıkacak. Zam oranı yüzde 22,2 ila yüzde 27 arasında değişecek.
 Şirketlerin şansı yok Vergi oranlarının artışıyla gelecek yeni zamdan elde edilecek gelirin tamamı ise bütçeye ilave gelir olacak. Sigara üreten firmalar zamdan tek kuruş dahi ilave gelir elde edemeyecek. Firmalar eğer zamla birlikte gelirlerini artırmak için ilave fiyat artışına giderlerse bu sefer fiyatlar katlamalı artacak. Çünkü ÖTV oranı yüzde 69'a yükseltileceği için, artan fiyat vergiyi direkt yukarı çekiyor. Bu nedenle firmaların fiyatlara vergi artışı dışında ilave zam yapma şansı bulunmuyor.
 4,7 milyar lira kaynak Hesaplamalar, yapılacak zam sayesinde Maliye'nin sigaradan yaklaşık 4 milyar 737 milyon lira ilave gelir elde edebileceğini gösteriyor. Tütün ve tütün mamullerinin satışından bu yıl 18,9 milyar lira ÖTV geliri elde eden Maliye, 2013 bütçesinde bu geliri 21,3 milyar liraya çıkarmayı hedeflemişti. Ancak, söz konusu zamların yapılması halinde fiyatlar ortalama yüzde 25 artacağı için, satışlar aynı kalsa dahi gelir tutarı 23,7 milyar liraya çıkacak. ÖTV üzerinden ayrıca KDV alındığı için yaklaşık 850 milyon lira da ilave KDV geliri oluşacak.