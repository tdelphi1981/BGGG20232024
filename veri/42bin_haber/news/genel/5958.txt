12 banka savunmada karar 15 gün sonra
Rekabet Kurulu karşısında bugün ve yarın sözlü savunma yapacak olan 12 bankayla ilgili nihai karar 15 gün içinde verilecek.
Rekabet Kurulu tarafından bankalar hakkında 16 ay önce başlatılan rekabeti ihlal soruşturmasında son viraja girildi. Yazılı savunmalarını veren 12 dev banka bugün Nurettin Kaldırımcı başkanlığındaki 7 kişilik Rekabet Kurulunun karşısına çıkacak. İki gün sürecek olan sözlü savunmaya Akbank, Denizbank, Finansbank, HSBC, ING Bank, TEB, Ziraat Bankası, Garanti Bankası, Halk Bankası, İş Bankası, Vakıflar Bankası, Yapı Kredi Bankası, Garanti Ödeme Sistemleri ve Garanti Konut Finansmanı Danışmanlıktan üst düzey yöneticiler katılacak. Alınan bilgiye göre iki grup halinde savunma yapacak olan bankaların sözlü savunma toplantısı yarın tamamlanacak. Soruşturma raporunda, 12 bankanın tamamının veya bazılarının mevduata uygulanacak azami faiz oranlarını, kredi kartı faiz oranlarında yapılacak artışları, kredi kartı hizmetlerine ilişkin olarak ücret ve komisyonları birlikte belirlemek için uzlaştıklarını belirten kurul, bugün bankaların sözlü savunmalarını dinleyecek. Rekabet Kurulu, merakla beklenen kritik kararını 15 gün içinde verdikten sonra kamuoyuna açıklayacak.  Henüz cezayla ilgili bir kararın olmadığını söyleyen yetkililer, anlaşmalı faiz artışının belirlenmesi halinde bankalara yaratılan zararın üç katı kadar tazminat cezası gelebileceğine vurgu yaptı.