Patron yaşama 'çıkış' açmamış
Ucuz iş gücünün adresi Bangladeş'te facia. Yangın çıkışı olmayan fabrikayı alevler sardı. 9 katlı bina 120 kişiye mezar oldu. 7 fabrikası olan patron, 'İlk kez böyle bir şeyle karşılaştık' diyerek, olayda ihmali olmadığını söyledi
 Bangladeş'in başkenti Dakka'da bir konfeksiyon fabrikasında çıkan yangında 120 kişinin öldü. Gece yarısı 9 katlı binanın zemin katında başlayan yangın kısa sürede fabrikanın tamamını sardı. Bazı işçiler, pencerelerden atlayarak kurtulurken, birçok kişi binada mahsur kaldı. Fabrikanın çatısına çıkmayı başaran işçilerden çoğu kurtarılırken, içeride kalanların neredeyse tümü hayatını kaybetti. Yangın çıkışı olmayan fabrikanın sadece ikinci katından 69 ceset çıkarıldı. Muhammed Mahbub adlı itfaiye yetkilisi 'En azından bir yangın çıkışı olsaydı ölü sayısı çok az olabilirdi' dedi. Fabrikanın sahibi Delvar Hüseyin ise iddiaları reddetti. Hüseyin, 7 fabrikası olduğunu ve ilk kez böyle bir facia yaşandığını söyledi.
 4 bin 500 fabrikada 2 milyon çalışan
 ARALIK 2010'da yine başkent Dakka'da bulunan bir başka konfeksiyon fabrikasında elektrik kontağından yangın çıkmış, 25 kişi hayatını kaybetmişti. Ülkedeki 4 bin 500 konfeksiyon fabrikasında yaklaşık 2 milyon kişi çalışıyor. İş gücünün en ucuz olduğu ülkelerden Bangladeş'in yıllık konfeksiyon ihracatı 24 milyar dolar. Konfeksiyonun ihracattaki payı ise yüzde 80. Yangının yaşandığı fabrikanın, Tazreen Fashions şirketine ait olduğu ve Wal-Mart, JC Penney, H&M, Marks & Spencer, Carrefour ve Tesco gibi dünyaca ünlü firmalara giysi ürettiği belirtildi.