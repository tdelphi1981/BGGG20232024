Patriot mesaisine devam
Patriot füze savunma sistemlerinin sevkiyatı aralıksız devam ediyor. Hava ve deniz yoluyla Türkiye'ye getirilen sistemler konuşlanacakları üslere konvoylarla taşınıyor.
 ÖNCEKİ gün akşam saatlerinde 45 araçlık konvoy ile Kahramanmaraş'a getirilen Patriot hava savunma sisteminin parçaları, Gazi Kışlası'ndaki araziye taşındı. Ahir Dağı eteklerine kurulu kışlanın hemen üst kısmında bulunan boş alana getirilen Patriot parçalarının bir bölümü burada bekletilirken, arazi iş makineleriyle kuruluma hazır hale getirildi.  Dün ise sevkiyatın ikinci kısmı olan 33 TIR'lık konvoy kente giriş yaptı. 
 HOLLANDA'DAN gönderilen Patriot sistemlerinin sevkiyatı da gün boyu devam etti. Geniş güvenlik önlemleriyle Adana'ya gelen konvoydaki 18 TIR, İncirlik Hava Üssü'ne giriş yaptı. 
 ASKERLERE ÇUVAL 
 HATAY İskenderun'da Türkiye Gençlik Birliği (TGB) üyeleri, Patriot sistemlerin sevkıyatında görevli olan ve sivil olarak caddeye yürüyen Alman askerlerin başına çuval geçirme girişiminde bulundu. Tartaklanan askerler kuyumcuya girerek kurtulurken, 30 gösterici gelen polisler tarafından gözaltına alındı.  VOLKAN TOSLAK