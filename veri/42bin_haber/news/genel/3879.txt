Erdoğan 'atanamayan' öğretmene sert çıktı
"Şubatta atama bekliyoruz" diye bağıran öğretmen adayına Başbakan'ın cevabı sert oldu.
 Başbakan Erdoğan, yanındaki bakanlarla tesisin açılış kurdelesini keserken kalabalık arasında atanamayan öğretmen olduğu öne sürülen bir kişi "Şubatta atama bekliyoruz" diye bağırdı. Erdoğan'ın yanıtı ise "al o oyu, kendine sakla, gereken yere ver" şeklinde oldu.
 BAŞBAKAN Recep Tayyip Erdoğan, Gaziantep gezisinin ikinci günündeki inceleme ve açılışlara, Üçüncü Organize Sanayi Bölgesi’nde faaliyete geçen Beşler Yem Fabrikası’nın açılışını yaparak başladı. Nizip’te halka hitap eden Erdoğan, Suriye’deki gelişmelere geniş verdi, "Fetih, Suriye halkı için yakındır" dedi. Başbakan Erdoğan’ı taşıyacak helikopterin sisli havada uçuşunun riskli olması nedeniyle İslahiye gezisi iptal edildi.
 Başbakan Yardımcısı Beşir Atalay, Aile ve Sosyal Politikalar Bakanı Fatma Şahin, Milli Eğitim Bakanı Ömer Dinçer, Gümrük ve Ticaret Bakanı Hayati Yazıcı, Gıda Tarım ve Hayvancılık Bakanı Mehdi Eker, AK Parti Genel Başkan Yardımcısı Hüseyin Çelik, milletvekilleri ve il protokolü ile yaklaşık 2 bin kişinin katıldığı törende konuşan Başbakan Erdoğan, istihdam kapıları açıldıkça heyecanlarının daha da arttığını söyledi. Erdoğan, "Çünkü bir işsize bir iş kapısı açıldığında adeta o kapıdan asgari 5 kişi giriyor. Bu bölgelerde bu sayı 7’ye, 9’a doğru tırmanıyor. Her işyerinin açılışı aynı zamanda bir nimet kapısı. Bundan dolayı ben tüm girişimcilerimizi işverenlerimizi tebrik ediyorum" dedi.
 Başbakan Erdoğan, Gaziantep yöresinde gıdadan tekstile yoğun sanayileşme olduğuna dikkat çektiği konuşmasını şöyle sürdürdü:
 "Gaziantep’e bu gelişimizin amacı açılış törenleriydi. Dün açılışını yaptığımız eski rakamla 1 katrilyon 200 trilyon değerindeki (1 milyar 200 milyon lira) hizmetler ki; 64 farklı başlıktaki bu açılışlarla Gaziantep ayrı bir güç kazandı. Özel sektörümüzün de bu tür girişimleriyle, hele hele 5’nci organize sanayi bölgelerinin dolmuş olması, şimdi ise 6 ve 7’nci organize sanayi bölgelerinin doluyor olması, bizler için gerçekten gurur verici. Türkiye’ye de örnek teşkil ediyor. Sizlerin bu dayanışması, Gaziantep’i Türkiye’de örnek şehirlerimizden biri haline getirecektir. Türkiye’nin ihracat kervanındaki bu güçlü yerini, gücünü arttırarak devam ettireceğine inanıyorum. Allah bereketini aynen o mısır tohumlarındaki gibi artırsın diyorum."
  ATAMA İSTEYEN ÖĞRETMENE: O OY SENİN OLSUN
  Başbakan Erdoğan, yanındaki bakanlarla tesisin açılış kurdelesini keserken kalabalık arasında atanamayan öğretmen olduğu öne sürülen bir kişi "Şubatta atama bekliyoruz" diye bağırdı. Bunun üzerine Başbakan Erdoğan, "Kusura bakmayın. Biz bir şey söylediysek olur. Ne söylediysek o olur. Başkası olmaz" yanıtını verdi. Aynı kişinin "Size oy yok" demesi üzerine Başbakan Erdoğan, "Sağol, o oy senin olsun. Biz öyle spekülasyonlara girmeyiz. Al onu kendine sakla. Tamam kendine sakla. Gereken yere ver. Bize kimin oy vereceği belli" dedi. Polisler kimliği açıklanmayan protestocu öğretmen ile yanındaki bir kişiyi, kalabalık arasında gözaltına alıp götürdü.
  ERDOĞAN: ULUSALCILARIN UZUNTASI
  Kalabalık arasından ’En büyük başkan, bizim başkan’ ve ’Türkiye seninle gurur duyuyor’ sloganları yükselince Başbakan Erdoğan şöyle devam etti:
  "Biz sizlerle gurur duyuyoruz. Biz bu ülkede birliğin, beraberliğin, dayanışmanın sigortasıyız. Böyle bu yola çıktık. Spekülasyonlara prim vermedik. Bundan sonra da vermeyeceğiz. Bu ülkede ulusalcı geçinenler önümüzü kesmeye çalıştılar, kesemediler, kesemeyecekler. Ulusalcıların uzantısı olmaya aday olanlar, bizden bir şey beklemesin, bulamayacaklar. Bunu da özellikle söylüyorum. Biz milletin temsilcisiyiz. Bizim rotamızı siz çizdiniz. Bu rotada biz yürümeye devam edeceğiz. Yolumuz açık olsun. Allah bereketli kazançlar nasip etsin."
  Açılış kurdelesini kesilmesinin ardından Beşler Grup Yönetim Kurulu Başkanı Mustafa Çakmak, günün anısına Başbakan Erdoğan’a gümüş işlemeli tepsi hediye etti.
  İSLAHİYE YOLUNDA SİS ENGELİYLE KARŞILAŞTI
  İslahiye İlçesi’ndeki Adalet Sarayı’nın açılış töreninde hazırlık yapan görevliler ise Başbakan Recep Tayyip Erdoğan’ı taşıyan helikopterin yoğun sis nedeniyle gelemeyeceğini duyurdu. Adliye Sarayı’nın açılışını Adalet Bakanı Sadullah Ergin gerçekleştirdi.
  Başbakan Erdoğan Nizip İlçesi’ndeki ziyaretlerle programını sürdürdü.
  