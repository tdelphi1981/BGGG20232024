Doğuş'tan yurtdışında bir hamle daha
Doğuş Grubu'na bağlı D-Marin Marinalar Grubu, Akdeniz'deki en büyük marina zinciri olan Adriatic Croatia International (ACI) Grubu'nun yüzde 6.92'sini satın aldı.
Merkezi Hırvatistan'ın Opatija şehrinde bulunan Adriatic Croatia International (ACI) Grubu'na bağlı 21 marinanın 11'i ana karada, 10'u ise adalarda yer alıyor. Kuzeydeki Umag'dan güneydeki Dubrovnik'e kadar Hırvatistan'ın sahil şeridi boyunca ACI Grubu marinalarının, toplamda 7021 adet tekne bağlama kapasitesi bulunuyor. 
Doğuş Grubu CEO'su Hüsnü Akhan yaptığı açıklamada; uluslararası marinacılıkta pazar lideri olma hedefleri doğrultusunda büyüme planlarını hayata geçirdiklerini belirtirken, en son Yunanistan ve şimdi de Hırvatistan'da yaptıkları işbirliklerinin bu kararlılığın önemli bir göstergesi olduğunu vurguladı. 
Akhan, Hırvatistan'ın Doğu Akdeniz'de yat trafiğini şekillendiren önemli ülkelerden biri olduğunun altını çizerken, D-Marin Marinalar Grubu olarak uluslararası arenada, Akdeniz ve Adriyatik Bölgesi pazarlarında yeni satın alma ve marina geliştirme projeleri üzerinde çalışmaya devam edeceklerini de sözlerine ekledi. 
Doğuş Grubu; D-Marin Mandalina, D-Marin Dalmacija ve D-Marin Borik ile Akdeniz çanağında yaptığı yatırımlara bir yenisini, geçtiğimiz günlerde Atina Borsası'na kote olan Lamda Geliştirme'ye ait Flisvos Marina ile eklemişti. D-Marin Marinalar Grubu'nun yüzde 50-50 oranında ortak işletilmesi ve yönetilmesi konusunda anlaşmaya vardığı Marina, Atina'da mega yatlara özel hizmet veren birinci sınıf, ultra lüks bir marina konumunda bulunuyor. 

 