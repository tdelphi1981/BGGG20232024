Irak stres testinde
Mezhep çatışmalarıyla gündemde olan Irak'ta bu kez en tartışmalı kentlerden Kerkük kana bulandı. KDP binasına bombalı araçla düzenlenen saldırıda 35 kişi öldü, 100'den fazla yaralı var
 Irak'ta Şiiler, Sünniler ve Kürtler arasındaki mezhep ayrılıkları yer yer çatışmalara dönüşürken, bu kez tartışmalı kentlerin en önemlisi Kerkük bombalı saldırıyla karşı karşıya kaldı. Kuzey Irak Bölgesel Kürt yönetimi lideri Mesud Barzani'nin lideri olduğu Kürdistan Demokrasi Partisi'nin (KDP) bürosuna yönelik bombalı saldırıda 35 kişi yaşamını yitirdi.
 BAŞBAKAN Nuri el Maliki geçen ay 'tartışmalı bölgelerdeki düzeni sağlamak için' Dicle Operasyon Gücü adı verilen askeri bir gücü Kerkük yakınlarına gönderdi. Ancak Kürt yönetimi bu adıma sert tepki göstererek, ağır silahlar ve tanklar eşliğindeki bir askeri birliği Kerkük yakınlarında konuşlandırdı. Bağdat'ta süren görüşmeler sonrası iki taraf da askeri birliklerini kent yakınından çekti ve geçici de olsa bir anlaşma sağlandı. Bu gelişmelerin üzerinden bir ay geçmeden bu kez Barzani'nin partisi bombaların hedefi oldu. Kerkük'ün merkezindeki Atlas Caddesi'nde, dün yerel saatle 09.30'da park halindeki bomba yüklü bir araç, KDP bürosunun önünde havaya uçtu. Saldırıda ilk belirlemelere göre 35 kişi ölürken, 100 kişinin de yaralandığı belirtildi.
 DOĞRUDAN SÜRDÜ
 SALDIRININ olduğu bölgenin kentin kuzeyinde; Kürtlerle Şiiler ve Sünniler'in birlikte yaşadığı bölgede gerçekleştiği ifade edildi. Polis yetkilisi Serhad Kadir de Reuters'a yaptığı açıklamada, bir şüphelinin bomba yüklü aracı doğrudan KDP ofisine doğru sürdüğünü ve ardından patlayıcının infilak ettiğini belirtti. Kerkük'teki yerel yetkililerse ölü sayısının 21, yaralı sayısının 170 olduğunu dile getirdi.
 EL Cezire'nin haberine göre de polis yetkilileri, Kerkük'ün güneyindeki Tuzhurmatu kasabasında iki kişinin öldüğü ve 26 kişinin yaralandığı bir başka intihar saldırısının gerçekleştiği bilgisini verdi. Bu patlamanın da, Irak Cumhurbaşkanı Celal Talabani'nin liderliğindeki Kürdistan Yurtseverler Birliği (KYB) ofisinin yakınlarında gerçekleştiği bildirildi.
 Adım adım gerginlik
 Şİİ olan Maliki'nin Kerkük'e gönderdiği Dicle Operasyon Gücü nedeniyle Kürtlerle arasında gerilim başgöstermişti. Ardından Sünni olan Maliye Bakanı Rafi İsavi'nin makamına baskın ve bombalı saldırıya uğraması üzerine Sünniler sokaklara dökülmüş ve başbakanı mezhepçilik yapmakla suçlamıştı.
 Kabil'de intihar saldırısı
 AFGANİSTAN'ın başkenti Kabil'de Ulusal Güvenlik Dairesi'ne düzenlenen intihar saldırısında 2 kişi yaşamını yitirdi, 30 kişi yaralandı. BBC'nin haberine göre, binadaki patlamanın ardından etrafta silah sesleri duyuldu. Güvenlik Dairesi, İçişleri Bakanlığı ve diğer resmi binalara yakın mesafede bulunuyor. Saldırganların kimliğinin tespit edilemediği, fakat Taliban'ın son iki yıldır Kabil'de önemli merkezlere saldırılarda bulunduğu bildiriliyor.
  