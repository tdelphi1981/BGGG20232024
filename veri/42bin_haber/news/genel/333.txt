Benzin satışlarında düşüş
EPDK'nın Ağustos Ayı Petrol Piyasası Sektör Raporu'na göre, bu yılın 8 ayında yurtiçi benzin satışları geçen yılın aynı dönemine göre yüzde 6,2 azaldı.
 Enerji Piyasası Düzenleme Kurumu'nun (EPDK) Ağustos Ayı Petrol Piyasası Sektör Raporu'na göre, 2012 Ocak-Ağustos döneminde 19 milyon 688 bin 555 ton petrol ve petrol ürünleri ithal edilirken, ithalat geçen yılın aynı dönemine göre yüzde 5,7 artış gösterdi.
 Benzin ihracatı ise bu yılın 8 ayında geçen yılın aynı dönemine göre yüzde 1,5 artarak 1 milyon 685 bin 921 ton düzeyine çıktı.
 Yurtiçi satışlara bakıldığı zaman, bu yılın 8 ayında geçen yılın aynı dönemine göre benzin türleri satışları yüzde 6,2 azalarak 1 milyon 241 bin 70 ton, motorin türleri satışları ise yüzde 7,1 artarak 10 milyon 248 bin 991 ton olarak gerçekleşti.
 Ağustos'ta ortalama benzin satış fiyatı litrede 4,47 lira, motorin satışları ise 3,85 lira oldu.
  