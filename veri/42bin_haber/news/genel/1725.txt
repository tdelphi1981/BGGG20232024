Evlerinde bıçaklanarak öldürüldüler
Antalya'nın Finike İlçesi'nde 52 yaşındaki Dursun Aksu ile eşi 43 yaşındaki Hatice Aksu, kimliği belirlenemeyen kişi ya da kişiler tarafından evlerinde bıçaklanarak öldürüldü.
 Arif Köyü'nde oturan Dursun ve eşi Hatice Aksu'nun cesetleri, bu sabah komşuları tarafından bulundu. Aksu ailesi fertlerinin evinden gelen çocuk ağlamasının kesilmemesi üzerine komşuları kontrol etmek istedi. Köy sakinleri, çiftçi Dursun Aksu'nun evinin önündeki bahçede cesediyle karşılaştı. Ağlama sesleri üzerine kapısı açık olan eve de giren komşuları, burada da Hatice Aksu'nun kanlar içindeki cesedini buldu.
 Annesinin cesedi başında ağlayan 1.5 yaşındaki Ahmet Kayra Aksu'yu alan köylüler, durumu jandarmaya haber verdi. Gelen güvenlik güçleri, Dursun ve Hatice Aksu'nun başlarına sert bir cisimle vurulduğunu, ardından çeşitli yerlerinden bıçaklanarak öldürüldüğünü belirledi. İncelemede, Hatice Aksu'nun bağırmaması için ağzına bez sokulduğu da tespit edildi. Olay yerindeki incelemelerin ardından Aksu çiftinin cesetleri, Antalya Adli Tıp Kurumu morguna gönderilecek. DHA