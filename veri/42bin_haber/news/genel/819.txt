Koç otoyollara talip
Koç Holding, ortak girişim grubuyla otoyol ve köprülerin özelleştirilmesi ihalesine teklif vereceğini açıkladı.
 Koç Holding'in, Kamuyu Aydınlatma Platformu'nda (KAP) yayımlanan açıklamasında şunlar kaydedildi:
 ''Özelleştirme İdaresi Başkanlığı (ÖİB) tarafından ilan edilen Otoyollar ve Köprülerin Özelleştirilmesi Hakkında İhaleye (İhale) Ortak Girişim Grubu olarak teklif vermek ve İhale'nin kazanılması halinde kurulacak ortaklığın yönetim esaslarını belirlemek üzere, Şirketimiz ile merkezi Malezya'da bulunan UEM Group Berhad ve Gözde Girişim Sermayesi Yatırım Ortaklığı AŞ arasında bir Ortaklık Sözleşmesi imzalanmıştır.
 İmzalanan sözleşmeye göre, Ortak Girişim Grubu'nda şirketimiz yüzde 40, UEM Group Berhad yüzde 40 ve Gözde Girişim Sermayesi Yatırım Ortaklığı AŞ yüzde 20 paya sahip olacaktır. Ortak Girişim Grubu, 31 Ekim 2012 tarihinde İhale'ye teklif verme konusunda mutabakata varmış olup, İhale'nin kazanılması halinde konuyla ilgili gelişmeler yatırımcılarımızla paylaşılacaktır.''
  