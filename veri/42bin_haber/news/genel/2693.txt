THY uçağı çamura battı
TÜRK Hava Yolları'nın (THY) önceki gece Paris-İstanbul seferini yapmak için pist başına giden uçağı Charles De Gaulle Havalimanı'nda toprak zemine çıktı.
  SÜLEYMAN ŞEN
 Uçağın sol tekerlerinin toprak zemine girmesi üzerine 275 yolcu uçaktan indirildi, uçak da seferden çekildi. Bağlantılı uçuşlarını kaçıran yolcular otellere yerleştirilirken, 150 yolcu THY'nin bir başka uçağıyla, bir kısım yolcu ise başka havayolu şirketleriyle Paris'ten İstanbul'a getirildi. Airbus 330 tipi uçak, 6 saatlik bir çalışmayla toprak zeminden çıkartılırken, THY'den verilen bilgiye göre uçakta ciddi bir hasar meydana gelmedi. Fransız basınında çıkan haberlere göre olayın pilotaj hatasından kaynaklandığı ileri sürüldü.
 
 KORMAYIN SADECE SİMÜLATÖR
 Türkiye'de bir ilk.. Devlet Hava Meydanları İşletmesi (DHMİ) tarafından yaklaşık 3 milyon euro'ya alınan uçak yangın söndürme simülatör sistemi, Ulaştırma Denizcilik ve Haberleşme Bakanı Binali Yıldırım'ın da katıldığı törenle Erzincan Havalimanı'nda hizmete girdi. Simülatör sistemi, Türkiye'de bulunan 858 ARFF (Havalimanı Kurtarma ve Yangınla Mücadele) personelinin eğitiminde kullanılacak. Uçak yangın simülatörünün açılışını yapan Bakan Yıldırım, uçağı gezdikten sonra tatbikatı izledi. DHA