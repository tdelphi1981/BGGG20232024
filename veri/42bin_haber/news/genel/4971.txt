Çok tehlikeli!
Cami kubbesinde 16 korkusuz işçi
 AKDENİZ Üniversitesi kampüsü içine yaptırılan İlahiyat Fakültesi Camii'nin 37.5 metre yüksekliğe sahip kubbe inşaatında çalışan 16 işçi, hiçbir önlem almadan çalışmalarını sürdürüyor.
 Temeli 2011 yılı şubat ayında atılan caminin inşaatı, hayırseverlerin yardımıyla Antalya İlahiyat Fakültesi Yaptırılmasını Destekleme Derneği'nce yürütülüyor. Caminin 37.5 metre yüksekliğe sahip kubbesinin inşa aşamasına gelinirken, kubbeye beton dökümü yapan işçilerin hiçbir güvenlik önlemi almadan çalışması dikkati çekiyor. Semt sakinleri ve çevre yolları kullanan Antalyalılar, çalışmalar sırasında her an bir iş kazası meydana gelebileceği konusunda endişe duyuyor.
 BAŞTA BARET, BELDE EMNİYET KEMERİ YOK
 Yaklaşık 15 katlı binaya eşit yükseklikteki demirle örülü kubbenin tavanında emniyet kemeri ve baret gibi güvenlik önlemleri olmadan çalışmalarını sürdüren 16 işçiye Antalyalılar, '16 cesur yürek' adını verdi. Yapı işlerinde çalışanların emniyet kemeri takmak ve baret giymek kurallara aldırış etmeden çalışmalarını sürdürmeleri 'ölüme meydan okuyorlar' yorumlarına neden oldu.
 37.5 METRE KUBBE, 75 METRE MİNARE
 Türkiye'nin en büyük kubbeli camilerinden biri olacak Akdeniz Üniversitesi İlahiyat Fakültesi Camii, kapalı ve açık alanlarında toplam 7 bin kişinin aynı anda ibadet etmesine imkân tanıyacak. 2300 metrekarelik ana mekânı örten kubbe 35 metre çapında ve yerden yüksekliği 37.5 metre. Caminin kubbe genişliği Selimiye Camii'nin kubbesinden 4.5 metre daha geniş olacak. Camide 75 metre yüksekliğinde 4 minare bulunuyor. Camiye ibadete gelecek engelli ve yaşlılar için iki adet asansör, 280 araçlık kapalı otopark bulunacak. Caminin bu yıl içerisinde bitirilerek ibadete açılması bekleniyor.