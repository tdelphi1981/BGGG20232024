Türkiye Gazprom'a 406 $ ödedi, %8'lik indirim aldı
Sır fiyat ifşa edildi. Rus gazetesinin haberine göre Türkiye bin metreküp için 406 dolar ödeme yaptı. 2013'te yüzde 18 daha az doğalgaz almayı planlayan Türkiye, geçen yıla göre yüzde 8 ucuza doğalgaz alacak
 Rusya'nın dev enerji şirketi Gazprom'un ticari bilgilerini İzvestia gazetesi ifşa etti. Haberde Gazprom'un 21 Avrupa ülkesiyle ilgili doğalgaz anlaşma fiyatları ve miktarları yer alıyor. Buna göre Türkiye Gazprom'a geçen yıl bin metreküp için 406 dolar ödeme yaptı. 2013'te yüzde 18 daha az doğalgaz almayı planlayan Türkiye, geçen yıla göre yüzde 8 daha ucuza doğalgaz alacak. Türkiye 21 ülke arasında pahalılık açısından 8. sırada yer alıyor. 23 milyar metreküp doğalgaz almayı planlayan Türkiye, miktar açısından Almanya'dan sonra ikinci sırada. Türkiye'nin verilerinde özel şirketlerin devreye girmesiyle ilgili bilgi yok.   Gazprom 2013 için ortalama Avrupa satışlarından bin metreküp için 360 dolar fiyat bekliyor. 2012'de bin metreküp için 386,7 dolar ve 2011 için de 383 dolar gerçekleşti. Şirketin tahminlerine göre fiyatlar yüzde 14 civarında düşecek, miktar ise yüzde 8 artacak.
 BİLGİLERİ SAKLANIYORDU
 Avrupa Birliği, Gazprom'la şeffaf fiyat ve ortak yaklaşım konusunda bugüne kadar çaba gösterse de şirket ikili anlaşma bilgilerini açıklamaya yanaşmıyordu. Rusya'dan en pahalı gazı yeni Avrupa ülkeleri alıyor.
 Medvedev anında tepki gösterdi
 Medvedev'in Basın Sözcüsü Natalya Timakova, 'Son zamanlarda İzvestia, hizmet içi yazışmalarla ilgili kuşkulu şekilde haberdar olduğunu sergiliyor. Gazetecilerin çalışmaları ve kaynaklarından ziyade asıl bu olay öfkelendirici: Devlet Başkanı, Başbakan ve Başbakan yardımcılarına yönelik belgeler, gazetenin eline, bu devlet adamlarının masasından daha çabuk düşüyor' diyerek tepkisini dile getirdi. İzvestia gazetesi ise, 'Bakanlıklar ve kurumların üretim süreci sır sayılamaz. Tabii ki eğer bu bilgi bir devlet sırrı sayılmıyorsa.' diyerek kendi tutumunu savundu.
 Rusya, en ucuz gazı İngilizlere satıyormuş
 RUSYA'DAN en ucuz doğalgazı ise bin metreküp için 313,4 dolarla İngiltere alıyor. Gazprom 2013 için önemli miktarda doğalgaz fiyatlarında indirim yaşanacağını öngörüyor.
 Haberle ilgili inceleme başladı
 RUS Başbakan Medvedev'in Basın Sözcüsü Natalya Timakova, üst düzey memurların gizli yazışmalarının sızdırılmasından rahatsızlığını belirterek olayın araştırılacağını belirtti. Timakova, İzvestia muhabirlerinin iç yazışmalardan haberdar olduğunu belirtti. Sözcü, konuyla ilgili güvenlik görevlileri düzeyinde araştırılma yapılmasını da istedi.