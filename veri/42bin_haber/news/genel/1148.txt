'Sanayi 32 aylık yükselişine devam etti'
Ekonomi Bakanı Zafer Çağlayan, sanayi üretimi endeksinin geçen ay ara verdiği 32 aylık yükselişine devam ettiğini belirterek, “Endeks şimdiye kadarki en yüksek Eylül ayı düzeyine çıktı. Sanayi üretimindeki artış Eylül ayındaki yüzde 21’lik ihracat artışından kaynaklanıyor” dedi.
 Bakan Çağlayan, yaptığı yazılı açıklamada Eylül ayı Sanayi Üretim Endeksi verilerini değerlendirdi.
 Aralık 2009’dan beri yükselen sanayi üretim endeksinin, bu trendine geçen ay bir ara verdiğini belirten Bakan Çağlayan, “Bu ay tekrar yükseliş gördük. Yüzde 6.2’lik artış çok sevindirici bir gelişme. Daha da sevindirici olan artışın büyük oranda ihracat artışından kaynaklanıyor olması. Hatırlanacağı gibi, Eylül ihracatımızda yüzde 21’lik bir yükseliş vardı. İç talebin aksine, net ihracat büyümeye pozitif katkı veriyor. Bu da iç talebin sanayi üzerindeki daraltıcı etkisini ikame ediyor. Ancak bunun uzun süre devam etmesini bekleyemeyiz, beklememeliyiz. Uzun süreden bir ifade ediyorum; iç talebin katkısı olmadığı sürece sağlam bir büyümeden bahsedemeyiz” ifadelerini kullandı.
 İç talebin ve net ihracatın büyümeye katkısının aynı yönde ve yakın oranlarda olması gerektiğini kaydeden Bakan Çağlayan, “Biri başını alıp giderken, diğeri düşük kalmamalı. Burada da en büyük fonksiyon faiz oranlarına düşüyor. Bu faiz oranları ile ifade ettiklerimin gerçekleşmesi çok zor. Merkez Bankasının faizlerde iç talebi ve daha da önemlisi yatırımları artırıcı bir ayarlama yapmasını bekliyoruz” dedi.
 -TÜRKİYE EKONOMİSİNİN BELKEMİĞİ SANAYİ-
  
 Yeni teşvik sisteminin ilk altı ayının ne yazık ki bu yüksek faiz oranlarının gölgesinde geçtiğini belirten Bakan Çağlayan, “Tabii bir de yeni sistemin tanıtım süreci devam ediyor ancak, yatırımcı uygun yatırım ortamı bulduğu zaman bunu gerçekleştirebilir. Talep zayıfken, faizler yüksekken yatırımlarda ciddi sıçrama beklemek de zorlaşıyor. 2010’ın ilk 9 ayında yüzde 13.7, 2011’in ilk 9 ayında yüzde 10.1 artan sanayi üretimi 2012’nin ilk 9 ayında yüzde 3 yükseldi. 2012 artık geride kalıyor. 2013 ve sonrasında sanayi üretimindeki artışın devam etmesini bekliyoruz. Türkiye ekonomisinin belkemiği sanayidir. İhracatın, yatırımın, istihdamın kaynağı sanayidir. Ancak katma değeri yüksek sanayi artık bizim odağımız olmalı. Yüksek teknolojiye, Ar-Ge’ye dayalı üretime ağırlık vermeliyiz. Uluslararası piyasada sattığımız malların niteliği ve fiyatlarını yükseltmemiz için buna ihtiyacımız var. Biz teşvik sistemi ve ihracat desteklerimizle bunu amaçlıyoruz” ifadelerini kullandı.
 ANKA
  