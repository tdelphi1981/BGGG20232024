Ve artık serbest
Türkiye'yi dehşete düşüren 'tecavüz odası' davasında son... Sanık Taşkın Gedik cezaevinde nikah kıydığı Özge'nin 'Düğün yapmak ve yuva kurmak istiyoruz' sözleri üzerine tahliye edildi
 ERDOĞAN CANKUŞ
 Gündeme oturan 'tecavüz odası' davasında şok gelişme... Özge Avcı (18) yüzüğü atmak isteyince 'ilişkiye girerse evlenir' diye nişanlısı Taşkın Gedik (28) ile odaya kapatılmıştı. 3 saat direnen genç kız pencereden kaçıp jandarmaya sığınmıştı. Avcı'nın anne-babası, nişanlısı ve damadın ailesi olmak üzere 9 kişi tutuklanmış, daha sonra Taşkın Gedik dışındaki 8 kişi serbest bırakılmıştı. Geçen 21 Kasım'daki ilk duruşmada Özge ile nişanlısı Taşkın'ın cezeavinde nikahlandığı ortaya çıkmıştı. Genç kız ise ifade değiştirerek şikayetçi olmadığını söylemişti. 
 DÜĞÜN YAPACAĞIZ
 FETHİYE Ağır Ceza Mahkemesi'nde dün görülen duruşmada ise genç kız duruşmada jandarma ve cumhuriyet savcılığındaki beyanlarının doğru olmadığını belirtti. Özge Gedik 'Suça konu olayla ilgili olarak psikolojik herhangi bir rahatsızlığım söz konusu değildir. Olaylarla bağlantılı olarak psikiyatrik tedavi görmüyorum, ilaç kullanmıyorum. Taşkın Gedik ile evlendim. Düğün yapmak ve yuva kurmak istiyoruz' dedi.
 BİR BASKI OLMADI
 DURUŞMADA sanık Gedik, daha önce mahkeme huzurundaki savunmalarını tekrar ettiğini belirterek, 'Benim, ailemin veya mağdurenin kendi ailesinin herhangi bir baskısı olmamıştır. Kendi isteğimizle evlilik olayı gerçeklemiştir. Tahliye olmamız halinde düğün yapmamız söz konusu olacaktır' dedi. 
 Mahkeme Heyeti ise davayı karara bağladı. Sanık Gedik'in tutuklu kaldığı süreyi ve Muğla ATK Şube Müdürlüğü'nün verdiği mağdurenin beden ve ruh sağlığında bozulma olmadığına yönelik raporu göz önünde bulundurarak, tahliyesine karar verdi.