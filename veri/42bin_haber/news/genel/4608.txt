Kirayı veren 3. havalimanını alır
Ulaştırma Bakanı Yıldırım, İstanbul'a yapılacak 3. Havalimanı'nın ayrıntılarını AKŞAM'a anlattı: Bu defa süreyi değil kirayı yarıştırıyoruz 42-48 ay içinde açacağız
  
 Aslı IŞIK / ANKARA
 Ulaştırma Denizcilik ve Haberleşme Bakanı Binali Yıldırım İstanbul'a yapılacak 3. Havalimanı'nın önemli detaylarını AKŞAM'a anlattı. Ankara büromuzu ziyaret eden Bakan Yıldırım, projede daha önceki ihalelerdeki gibi süreleri değil, devlete verilecek kirayı yarıştıracaklarını açıkladı ve ilk defa projenin teslimi için süre verdi.
 YILDIRIM dünyanın sayılı projelerinden biri olarak nitelediği 3. Havalimanı'yla ilgili ayrıntıları şöyle sıraladı: 60 ülkenin milli gelirinden daha büyük bir proje. 3. Havalimanı, bu özelliğiyle İzmit-Gebze-İzmir otoyolunu geride bıraktı. 
 ŞEHİR HAVAALANI OLACAK
 3. HAVALİMANI açılınca bütün tarifeli seferler yeni limana yönlendirilecek. Böylece Atatürk Havaalanı'nın yükü hafifleyecek. Buradan sadece özel jet, kargo ve chrater uçuşları yapılacak. Yani özel kullanıma açık bir şehir havaalanı olacak. 
 YER teslimini birkaç ay içinde yapmayı planlıyoruz. Teslimden itibaren 42-48 ay içinde havalimanını açmayı planlıyoruz. Bu defa süreyi sabit verdik. İşletme süresince Devlet Hava Meydanları'na ödenecek kirayı yarıştırıyoruz. Bu Euro da olabilir, Dolar da. 
 GARANTİ GEREK 
 SIFIRDAN yapılan bir yatırım olduğu için işletmenin kendini garanti etmesi lazım. Burada devlete gelecek paraya birinci derecede odaklanmıyoruz. Havalimanı 25 sene sonra zaten bizim.
 DEVLET bütçesiyle yapılan Diyarbakır Havaalanı'yla ilgili şirket seçimine ilişkin kararı da yakında vereceğiz. 
 İŞLER TERSİNE DÖNDÜ
 Şu anda uluslararası piyasalardaki şartlar iyi. Açığa çıkan bir para var. Ve başka ülkelerden de bizimki gibi büyük projelere çok çıkılmıyor. 
 Diğer önemli değişiklik ise şu: Artık bizim firmalar yabancı firmaları alt yüklenici olarak alıyor. İşler tersine döndü.
 Yasadışı dinlemeler
 Yıldırım, yasadışı dinlemeler konusunda TBMM'de çalışacak araştırma komisyonunun faydalı olacağını düşündüğünü söyledi: Bir yandan biz çalışıyoruz. Bir yandan Adalet Bakanlığı. Bu meselede kimin nasıl dinlendiğinden çok, dinleme sonucu zarara uğranmış mı ya da bir suç oluşmuş mu ona bakmak lazım. Geçen sene bir değişiklik yapıldı. Bilişim tekniklerinin çok geliştiği günümüzde, kimin dinlediğini ortaya çıkarmak çok zor. Cezalar arttırıldı. Ama galiba üzerinde biraz daha çalışılması gerekiyor.
 Adaylık Başbakan'ın kararı
 Sohbet yerel seçimlere geldiğinde, Parlamento Muhabirimiz Ebru Toktar Çekiç, kulislerde İstanbul Büyükşehir Belediye Başkanlığı için Yıldırım'ın adının geçtiğini hatırlattı. Bakan Yıldırım, yerel seçimlerin yerel faktörlere çok bağlı olduğunu söyleyerek, "Sayın Başbakan, İstanbul'un her şeyini hepimizden daha fazla biliyor. Günü geldiğinde değerlendirecektir. 14 ay öncesinden konuşmak çok erken" dedi.
 Ankaralılara metro müjdesi
 Bakan Yıldırım, Ankara Metrosu için de tarih verdi: Elimizden geleni yapıyoruz. Bazı hukuki ve bürokratik sıkıntılar olmuyor değil. Ama paylaşmıyoruz, çünkü bu işler sızlanarak yapılmaz. 
 SİYASET her şeyi dört yıla sığdırmaya çalışır. Ama bürokrasinin zaman hedefi yoktur. Mevzuat çerçevesinde çalışır. Biz zamanı bir değer olarak kullanamıyoruz. Ama yılsonuna kadar metroyu mutlaka açacağız.
 İş Bankası CHP ilişkisi
 Bakan Yıldırım AKŞAM'ın dünkü manşetini şöyle yorumladı: CHP'nin İş Bankası'yla bağını tekrar değerlendirmesi gerekiyor. Bankadan CHP'ye "para akmasa" bile, böyle algı oluşuyor. Bizim vekilimiz Ziraat Bankası'nda yönetim kurulu üyesi olsa nasıl değerlendirilir?
 'Seni kabineye almazdım'
 Futbolun da konuşulduğu sohbette, Bakan Yıldırım, Başbakan Erdoğan ile Galatasaray-Fenerbahçe konusundaki şakalaşmalarını da anlattı. Erdoğan'ın kendisine "Bu kadar koyu Galatasaraylı olduğunu bilsem seni kabineye almazdım" dediğini aktaran Yıldırım'ın cevabı ise "Artık çok geç" olmuş.
  