Telefonumuzu kaç yılda bir değiştiriyoruz?
Teknoloji değişti, telefon değiştirme sıklığı 2 yıla düştü.
 Bilgi Teknolojileri ve İletişim Kurumu (BTK) verilerine göre, yaklaşık 67 milyon cep telefonu abonesinin bulunduğu Türkiye'de, gelişen teknolojiyle birlikte vatandaşların telefon değiştirme sıklığı da arttı. ,
 Beş yıl önce bir telefonu ortalama 3 sene kullanan aboneler, akıllı telefonların kullanıcının hizmetine sunulması, sosyal medya kullanımının artması ve özenti gibi sebeplerle bir cep telefonunu 2 senede değiştiriyor.
 Mobil İletişim Araçları ve Bilgi Teknolojileri İşadamları Derneği (MOBİSAD) Yönetim Kurulu Üyesi Caner Özgül, 18 yıl boyunca yasal yollarla 160 milyon cep telefonu ithal edildiğini söyledi. Özgül, şunları kaydetti: "Yaklaşık 67 milyon cep telefonu abonesinin olduğu Türkiye'de, yıllık GSM telefon ithalat rakamı 15-16 milyon düşünülürse değişim hızının yaklaşık 2,1 sene civarı olduğu bulunur ki bu da Avrupa ortalama değerlerinin biraz altında."
 
 'İKİNCİ EL TELEFON SİZİ ADLİYELİK EDEBİLİR'
 İkinci el cep telefonu piyasasının oldukça hareketli olduğunu vurgulayan Telekomcular Derneği Yönetim kurulu Başkan Yardımcısı Yılmaz Yazıcı da özellikle tezgahlarda ekmek-peynir gibi satılan ikinci el cep telefonu piyasasındaki tehlikeye dikkat çekti. Fatura olmadığı için ikinci el cep telefonu alan vatandaşların sıkıntı yaşayabileceklerini savunan Yazıcı, "Halk arasında 'sim kartı değiştirirsen yeterli' gibi bir anlayış var, ancak bu son derece yanlış. Çünkü; aldığımız ikinci el cep telefonunun daha önceki kullanıcısının mesleğini ve telefonda ne tür konuşmalar yaptığını bilmiyoruz. Evet sim kart değişse de telefonun imei numarası var. Gelişen teknolojiyle birlikte muhtemel bir soruşturma kapsamında tezgahtan aldığımız cep telefonu bir olaya karışmışsa imei numarasından bizim kullandığımız belirlenebilir. Fatura beyan edemediğimiz için de çok ciddi başımız ağrıyabilir. Sim kart değiştirilerek riskten kurtulmuyoruz, çok ciddi şekilde kişinin başı ağrıyabilir" dedi. (CİHAN)
  