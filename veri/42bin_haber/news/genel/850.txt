Araplar merkezde kontratlı kiracılı ofis arıyor, bulamıyor
TNL Gayrimenkul Geliştirme Kurucu Ortağı Yazıcı, 'İstanbul'daki ofis stokuna 2 yılda 1.5 milyon metrekare eklenecek. Merkezden uzaklaştıkça talepte anormal bir düşüş var. İstanbul ciddi bir arz fazlasıyla karşı karşıya' diyor. Yazıcı, 'Araplar ise merkezde, kiracılı kontratlı ofis blokları arıyor, bulamıyor' diye ekliyor
 Şenay BÜYÜKKÖŞDERE
 Ofis geliştirme danışmanlığı, ofis satış ve kiralama konularında hizmet veren TNL Gayrimenkul Geliştirme Kurucu Ortağı Emre Yazıcı, önümüzdeki 2 yıl içinde İstanbul ofis piyasasında ciddi bir arz fazlası olacağını söyledi. İstanbul ofis piyasasına ilişkin değerlendirmelerde bulanan Yazıcı, İstanbul'da yaklaşık 3,5 milyon metrekare A-B sınıfı ofis stoku bulunduğunu belirterek, '2012-2014 arasında arza katılacak A sınıfı yeni ofis projeleriyle stok minimum 4,5 milyon metrekareyi bulacak. Bu yıl sonuna kadar ise İstanbul'da takribi 330 bin metrekare ofis stoku devreye girecek' diye konuştu. Konut pazarındaki hareketin 2005 yılında başladığını, bunun ofise yansımasının ise 4-5 yılı bulduğunu ifade eden Yazıcı, 'Ancak bu dönemde talep arzla doğru orantılı artmadı. Arz talebin çok çok önünden gitti' dedi.
 ARTERLERE YAKIN ARIYORLAR
 Oluşan bu arzın kolay kolay kiraya verilebileceğini düşünmediğini söyleyen Yazıcı, 'Bu arzın karşılanması için yeni iş ve istihdam sayısının artması gerek. Ancak ekonomide kısa vadede böyle bir gidişat yok' diye konuştu. Önümüzdeki dönemde ofiste lokasyonu çok iddialı projelerin şanslı olacağını ifade eden Yazıcı, 'Ofis kiracıları çok profosyenol. Seçim yaparken ince eleyip, sık dokuyorlar. İlk aradıkları kriter ise şehir merkezine yakınlık' diye devam etti. Merkezden uzaklaştıkça talepte anormal bir düşüş gözlemlendiğini anlatan Yazıcı, 'Anadolu Yakası'nda Kozyatağı, Ümraniye, Ataşehir ve Altunizade'de  talep yüksek. Ama bu bölgelerin dışındaki projelerin işi zor. Avrupa yakasında da merkez iş aksı dışındaki projeler çok zorlanıyor. Çalışanı çok olan ofislerin ana arterlere yakın olması tercih ediliyor' diye devam etti.
 Uluslararası kiracılı, kontratlı...
 Yabancıların ise içinde kiracısı olan ofis binalarını talep ettiğini vurgulayan Yazıcı, şöyle devam ediyor, 'Arap yatırımcılar da Avrupalı fonlar da ofis yatırımı yapmak istiyor. Ancak içinde iyi kiracısı olan,  merkezi yerlerdeki yeni projeleri satın almak istiyorlar. Uluslararası kiracı ile uzun vadeli kontratı bulunan yeni projelere talep çok yüksek. Bu konuda bizimle irtibata çok sayıda Arap yatırımcı var. Ama bu tarz projeler de satılık değil. Ve aradıklarını bulamıyorlar.'  
 Yazıcı, konut yatırımının kendini ikame etme süresinin minimum 20 yıl olduğunu, ofiste ise bu rakamın 14-16 yıl olduğunu belirterek, 'Ofiste vergiyi de kiracı yatırdığı için ofis daha mantıklı bir yatırım olarak dikkat çekiyor' diye ekliyor.
 Büyükdere'de metrekare 45 $
 Emre Yazıcı, İstanbul konut piyasasındaki ortalama kira fiyatlarını ise şöyle sıralıyor: 'Kurtköy'de ofis binalarının kira ortalaması 8-12 dolar, Güneşli'de 8 - 15 dolar, Ümraniye'de 20-25 dolar, Maslak'ta 20-30, Ataşehir'de 20-25 dolar ve Büyükdere Caddesi'nde 40-45 dolar arasında değişiyor.' Levent Bölgesi'nin uzun süre daha liderliği koruyacağının altını çizen Yazıcı, 'Büyükdere'nin ofis piyasasında tahtı uzun süre daha sallanmaz' diyor.
 Öncül değil artçıl
 Fiyatlarda artış beklemediğini vurgulayan Yazıcı, ana arterler dışında tavizlerin verilebileceğini, fiyatların kısmen düşebileceğini belirtti. Yazıcı, 'Ofis piyasası öncül değil, artçıl bir piyasa. Önce bölge gelişiyor, sonra ofisler gidiyor' diyor.
 Bank of Tokyo Türkiye pazarına Buyaka'dan girdi
 Ümraniye'de hayata geçen 'Buyaka' projesindeki ofislerin kiralamasını da TNL'nin yaptığını vurgulayan Yazıcı, Buyaka'da 22 katlı 3 ofis bloğu ve 1 rezidans bloku bulunduğunu ifade ederek, ' Japonya'nın en büyük bankası Bank of Tokyo-Mitsbishi'nin de Türkiye pazarına Buyaka'dan girdi. Bankanın genel merkezi yılbaşında Buyaka'da faaliyete başlayacak' dedi.