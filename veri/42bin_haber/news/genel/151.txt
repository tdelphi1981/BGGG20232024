Öğretmenlere 550 TL zam müjdesi
Milli Eğitim Bakanlığı, öğretmen maaşlarına 550 TL'ye varan artış getirecek bir çalışma yapıyor. Öğretmenleri 4 kariyer basamağına ayıran çalışma ile zamlar kademeye göre olacak.
 Hükümetten öğretmenlere müjde geldi. Maaşlara 550 TL'ye varan zam yapılacak. Milli Eğitim Bakanlığı'nın yaptığı çalışma ile öğretmenlik kariyer sistemi yeniden düzenleniyor. Buna göre; öğretmenlere 4'lü kariyer basamak sistemi geliyor.
 BAŞBAKAN'A SUNULDU
 Sistem, adaylık döneminden sonra öğretmen, uzman öğretmen, kıdemli uzman öğretmen (usta öğretmen) ve başöğretmen şeklinde uygulanacak. Öğretmenler 4 basamakta yükselebilecek. Başbakan Recep Tayyip Erdoğan'a sunulan düzenlemenin yasalaşmasıyla birlikte öğretmenler, yeni kariyer unvanlarına sahip olmakla kalmayacak, aynı zamanda 550 TL'ye varan zam alacak. Öğretmen Yetiştirme ve Geliştirme Genel Müdürlüğü Grup Başkanı Ali Yılmaz, katıldığı bir sempozyumda, yeni sistemde uzman öğretmenlerin maaşında 200-250 TL'lik bir artışın hedeflendiğini belirtti. Yılmaz, kıdemli uzman öğretmenlere 250-450, başöğretmenlere de 450-550 TL arasında zam amaçlandığını kaydetti. Yeni kariyer sisteminde ilk basamaktaki öğretmenlere de derecesine göre 60 TL'ye kadar zam gündemde.
 KARİYER GEÇİŞLERİNDE SINAV YAPILACAK
  Kariyer basamak geçişlerinde öğretmenler sınava tabi tutulacak. Sınavda özellikle mesleki yeterlilik ve kariyer ön planda olacak. Ancak yükselme, tek başına sınav odaklı olmayacak. Önceden yüksek lisans ve doktora yapmış olan öğretmenlerin, direkt basamak atlayıp atlayamayacağı ise henüz netlik kazanmamakla birlikte, onlar da sınava tabi olacak.
  
 Maliye Bakanlığı ile Milli Eğitim Bakanlığı'nın zam konusundaki görüşmeleri sürerken; kariyer basamak sistemi düzenlemesinin 2013 yılında yasalaşması bekleniyor.