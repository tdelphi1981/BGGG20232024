Afrika yatırımları hava taşımacılığındaki yolcu sayısını yüzde 50 artırdı
Türkiye'nin geçen yıl Afrika ile yaptığı ticaret anlaşmaları havayolu şirketlerinin bölgeye yönelmesine sebep oldu. Afrika'daki nokta sayısı hızla artıyor. 2012 yılında havayolu yolcu sayısı da 998 binden 1 milyon 538 bine yükseldi
 Türkiye ile Afrika ülkeleri arasında havayolu bağlantısının kurulması ve doğrudan seferlerin başlatılması ile Türkiye'nin dış hat yolcu sayısındaki artışta Afrika ilk sıraya oturdu. Ulaştırma Denizcilik ve Haberleşme Bakanlığı Sivil Havacılık Genel Müdürlüğü tarafından uçuş ağının geliştirilmesi amacıyla imzalanan ikili havacılık anlaşmaları kapsamında Afrika'da uçuş gerçekleştirilen nokta sayısı hızla artarken, yolcu sayısı da 2012 içinde yüzde 50'nin üzerinde arttı.
 YOLCU SAYISI 1,5 MİLYON
 Sİvİl Havacılık Genel Müdürlüğü tarafından yapılan açıklamada, 'Önceki yıllarda Afrika'da 13 ülkeye sefer düzenleyen Türk havayolu işletmelerinin geçtiğimiz yıl 12 ülkeye daha sefer başlatması ile birlikte Afrika'da uçuş gerçekleştirilen ülke 25'e çıkarken, yolcu sayısı da 998 binden 1 milyon 538 bine yükseldi. Özellikle ticari ve ekonomik ilişkilerin geliştirilmesi bakımından büyük önem taşıyan ve ikili havacılık anlaşmaları çerçevesinde uçuşa açılan yeni hatlar, Afrika'yı kolay ulaşılabilir bir kıta haline getirerek yatırımların ve dolayısıyla havayolu ulaşımına olan talebin daha da artmasında önemli rol oynuyor' denildi.