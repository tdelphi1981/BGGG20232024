G.Saray'a dost kazığı
G.Saray'ın formasını giydirmek için sabırsızlandığı Wesley Sneijder'ın gecikmesinin sebebi belli oldu: Frank Rijkaard... Hollandalı yıldız, tüm bağlarını kopardığı Inter'den ayrılmak için gün sayarken Florya rötarında en önemli nedenin Frank Rijkaard olduğu öğrenildi. G.Saray ile masaya oturduktan sonra ilk olarak Cim Bom'da 2009-2010 sezonunda çalışan ve 2. yılın ortasında 'teneke' ile kovulan Hollandalı hocanın, kulüp yapısıyla ilgili Sneijder'e olumsuz bilgiler verdiği belirtildi.
  
 G.SARAY ELBETTE BÜYÜK KULÜP AMA
 GÖRÜŞMEDE yıldız maestro Frank Rijkaard'a, 'G.Saray'a gideceğim, ne diyorsun? Orada ortam masıl' sorusunu sordu. İddiaya göre Aslan'dan büyük kırgınlıklar içinde ayrılan Rijkaard, 'G.Saray tabii ki büyük kulüp, taraftarı muhteşem. Ama ödeme sorunları yaşanabilir. Takım içinde sıkıntılar yaşayabilirsin. Türk oyuncularla anlaşamadım. Hiç profesyonel değiller. Duygusallar. Karar senin ama iyi düşün' dediği de ortaya çıktı.
 iYiCE KAFASI KARIŞTI, TEKLiFE AÇIK
 RİJKAARD'ın ortamla ilgili şikayetleri dikkat çekerken, Başkan Ünal Aysal ve danışmanı Bülent Tulun'un tüm ikna çabalarına rağmen kafasında soru işareti olan Sneijder'ın bu yüzden menajerine 'Bekleyelim. Teklifleri görelim' dediği de iddialar arasında. Tüm bu gelişmelerin ardından G.Saray'dan daha iyi bir teklif gelmesi için bekleyen Hollandalı, adeta ayak sürürken resmi anlaşmanın 1-2 haftayı bulması da gündemde.
 OCAK MAAŞINI SORUN ETTİ
 BİR başka neden ise Hollandalı'nın 500 bin euroluk ocak maaşını sorun etmesi. Sneijder'in menajeri Sören Lerby, Massimo Moratti'ye 'Sneijder giderse ocak maaşını kim ödeyecek?' diye sordu. Lerby, 'Tüm oyunculara takvime göre ödeme yapıldı. Sneijder ise hiçbir şey alamadı. Futbolcumun parasını verin, bu sorun ortadan kalksın' diyerek rest çekti.
 YASEMİN AKBULUT