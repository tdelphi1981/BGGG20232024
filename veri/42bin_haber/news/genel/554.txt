BES çok cazip, 100 TL yatıranların hesabına 25 TL de devlet verecek
Ergo Emeklilik Genel Müdürü Recep Akkaya, 1 Ocak 2013 itibarıyla BES Fonu satın alan 100 TL katkı payı öderse, 25 TL de devletin katkı payı ödeyeceğini dile getirdi
 Ergo Emeklilik ve Hayat Genel Müdürü Recep Akkaya, BES'in diğer tasarruf araçlarına kıyasla daha cazip özelliklere sahip olduğunu vurgulayarak, 'BES herkes tarafından bilinen tasarruf araçlarından döviz, altın, hisse senedi, tahvil-bono gibi yatırım enstrümanlarını içeren Bireysel Emeklilik Yatırım fonları.  Ancak, döviz büfesinden 100 dolar veya euro alındığında  görevli kişi 25 dolar veya euro hediye vermez. Kuyumcudan bir Cumhuriyet Altını satın alındığında yanında bir çeyrek hediye verilmez. Bankaya 100 TL yatırıldığında 25 TL banka görevlisi hesaba geçmez' dedi.
 Bu imkandan bu zamana kadar sisteme girmiş ve bundan sonra girecek olan herkesin yararlanacağının altını çizen Recep Akkaya, 'Ocak 2013 itibarıyla ödeyeceği katkı payları için yüzde 25 devlet katkı payı desteği alabilecek. Yani katılımcı ekim, kasım, aralık aylarında örneğin her ay 200 TL öder ise bunları vergi matrahından düşebiliyor. Ocak ayı ve sonrasında ödeyeceği katkı paylarının yüzde 25'i kadar devlet desteği alabilecek. Ocakta 100 TL öder ise 25 TL devlet katkı payı desteği alacak'dedi.
 Yeni sistemde üç taraf da mutlu olacak
 Bireysel Emeklilik Sistemi'nin sadece emeklilik ve yaşlılık günleri için düşünülen ve planlanan bir sistem olmadığının altını çizen Recep Akkaya, 'Devletin de katkısıyla, yediden yetmişe herkesin kullanabileceği  bir yatırım aracı olarak değerlendirilmeli. Sistemin sağlıklı büyümesi için üç temel noktanın göz ardı edilmemesi gerekiyor; müşteriler, aracılar ve emeklilik şirketleri'diye  konuştu.
 Devlet teşviki cazibeyi artırdı
 Axa Sigorta Başkan (Hayat & Emeklilik) ve İcra Kurulu Üyesi Olgun Küntay, BES'de devlet teşviğinin cazibeyi artıracağını savundu. Küntay, şunları söyledi: 'Mevcut vergi teşviki uygulamasının devlet katkı payı şekline dönüştürülmesi, çıkışlarda anaparadan vergi alınmaması ve kısmi ayrılmalara izin verilmesi, sisteme girişi özendirecek ve kalış süresini artıracak. İnternet ve çağrı merkezi üzerinden satış, fon kuruluş masraflarının düşürülmesi de önemli. Ayrıca işveren katkılı planlarda azami hak ediş süresinin 7 yıla yükseltilmesi, işveren vergi teşvikinin artırılması da sektörün gelişimini teşvik edecek.'
  