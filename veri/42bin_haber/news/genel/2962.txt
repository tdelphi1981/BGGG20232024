Yüzde 18 KDV merdiven altı pazarlık dönemini başlatır!
Uzmanlar konutta KDV düzenlemesinin devletin vergi gelirlerini artırmanın aksine kayıtdışını tetikleyeceği görüşünde. Masa altı pazarlıklarla 100 TL'lik evin 25 TL gösterileceğini savunan sektör temsilcileri, '1 yumurta için tavuk kesiyorlar, zarardan dönmek erdemdir' diyor
 Şenay Büyükköşdere
 1 Ocak 2013 itibarıyla yürürlüğe giren konutta yeni KDV düzenlemesinin yankıları sürüyor. Yüzde 18 vergi uygulaması vatandaşı tedirgin etse de genel kanı bu uygulamanın uzun soluklu olmayacağı, mevcut konut stoğu tüketildikten sonra uygulamadan dönüleceği yönünde. Bu görüşü savunanların en çarpıcı tezi ise 'uygulamanın kayıtdışını destekler nitelikte' olması. Çevre ve Şehircilik Bakanı Erdoğan Bayraktar'ın yaptığı 'Yıl içinde gözden geçireceğiz' açıklaması, yeni uygulamaya dair geri dönüş kapısının açık bırakıldığı şeklinde yorumlanıyor. Peki 'Arsa metrekare fiyatı 1000 TL'nin üzerindeki konutlara yüzde 18 KDV' kuralını içeren yeni düzenlemeye niçin 'geçici' gözüyle bakılıyor... İşte o 3 madde...
 1- '90 bin lira cebimde kalsın...'
 Yeni KDV uygulamasına dair en büyük endişe sektörde kayıtdışılığı artıracağı yönünde. Vergi Uzmanı Prof. Dr. Şükrü Kızılot, yüzde 18 KDV'nin vatandaşı kayıtdışına yönlendirmesinin kaçınılmaz olduğunu belirterek, '1 milyon TL'ye    satılan bir evin KDV'si 180 bin TL olurken, 500 bin TL'lik evin vergisi 90 bin TL oluyor. Arada 90 bin TL'lik büyük bir fark var. Aradaki uçurum  bu kadar büyük olunca, pek çok kişi 1 milyon TL'ye sattığı evin      fiyatını 500 bin TL'ye gösterip, 90 bini cebine atmayı tercih edecektir' diye konuşuyor.
 'Masa altından pazarlık'
 Ağaoğlu Şirketler Grubu Başkanı Ali Ağaoğlu da yeni uygulamanın kayıtdışını teşvik eder nitelikte olduğuna vurgu yaparak, “İnşaat zaten yeni yeni kayıt altına alınmaya başlanan bir sektördü. Bu uygulama ile kurumsal firmalar değil ama merdivenaltı diye tabir ettiğimiz firmaların kayıtdışına yönelmesi kaçınılmaz. Artık müşteri ile fiyat pazarlıkları başlayacak. Masaaltından pazarlıklar dönecek. Daireyi 100 liraya satan fiyatı 25 TL'ye gösterecek' şeklinde konuşuyor.
 2- Devletin kasasına '0' TL!
 KDV oranlarının artmasının en önemli nedenlerinden biri devletin vergi gelirlerini artırmak. Elde edilen KDV gelirini de kentsel dönüşümün finansmanında kullanmak. Ancak görüşler artan 'kayıtdışı'  nedeniyle gelirlerin artmayacağı yönünde. 2013 yılı için ise çizilen tablo tamamen farklı. Şükrü Kızılot, 'KDV artışı ile 2-3 milyar TL ek gelir elde dileceğine dair çeşitli tahminler yapılıyor. Oysa 2013 yılı için KDV artışından elde edeceği gelir 0 TL. 2013 yılında inşaatına başlanan binalar en az bir yıl sonra bitecek. KDV ise konut teslim edilince alınıyor. Yani KDV'de vergiyi doğuran konutun teslimidir.  Dolayısıyla bu yıl itibarıyla KDV'den bir gelir elde edilmesi söz konusu değil' diyor.
 Altın yumurtlayan tavuk
 Dap Yapı Yönetim Kurulu Başkanı Ziya Yılmaz, bu uygulamadan dönülmesi gerektiğini ifade ederek, 'Biz sektör olarak bu yasanın ciddi sıkıntı doğuracağına inanıyoruz. Şehircilik Bakanı Bayraktar sektörü en iyi bilen isimlerden biri. Muhakkak oluşacak sıkıntıları öngörüyordur' diye konuşuyor. Ağaoğlu da yanlıştan dönmenin bir erdem olduğuna dikkat çekerek, '1 yumurta almak için tavuğu kestiler' diyor.
 3-  Şişli Şırnak'ın 180 katı
 Zenginden daha fazla vergi alınması fikriyle yola çıkılan düzenlemeyle, eskiye göre daha adil bir vergi sistemi hedefleniyor. Uzmanların buna da itirazı var. Kızılot, düzenleme hazırlanırken, 'Şırnak'taki konuttan da Şişli'deki pahalı konuttan da aynı vergi alınıyor. Bu adil değil dediler. Oysa Şırnak'taki evi 50 bin TL'ye satıp, 500 TL vergi öderken Şişli'deki 500 bin TL'ye satılıp, 5 bin TL vergi ödüyordu. Şimdi Şırnak'ın vergisi yine 500 TL  ama Şişli 90 bin TL ödeyecek. Şırnak ile Şişli arasındaki fark 180 kata çıkmış oldu.
 'Belediye-müteahhit sorunları başlayacak'
 Ziya Yılmaz yan yana iki parselin farklı oranlarla vergilendirilmesinin adalet fikri ile bağdaşmadığını belirterek, 'Bunun sonucunda belediyelerle inşaat firmaları arasında sorunlar başlayacak' diyor. Ağaoğlu ise 'Tamam kentsel dönüşüm muaf ama o zaman Türkiye'nin tamamını riskli alan ilan edeceksin' diyor ve ekliyor; 'Elimde çok proje olduğu için bu yasadan en çok faydalananlardan biriyim ama ben olaya günlük bakmıyorum. Bu yanlıştan dönülmeli..'
  