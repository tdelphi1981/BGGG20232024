Mehmet Yaşin masadan kalktı ve...
Mehmet Yaşin'in Hürriyet gazetesi için yaptığı röportajlar, "Yemek Sırları" adı ve Doğan Kitap etiketiyle yayımlandı. Ahmet Hakan, Ayşe Arman, Doğan Hızlan, Elif Şafak, Nazlı Ilıcak, Yılmaz Özdil gibi yazarların yanı sıra, aralarında Cem Yılmaz, Can Bonomo, Hülya Avşar, İvana Sert, Serra Yılmaz, Yıldız Kenter'in de bulunduğu 81 ismin Yaşin'e verdiği yanıtları bu kitaptan okuyabilirsiniz.
Peki, aynı sorular sorulsa, Yaşin ne cevap verirdi? İşte, onları da bu söyleşide okuyacaksınız... 
  YEMEK SIRLARINI KAZANMAK İÇİN  
ABUR CUBUR YEMEM 
Mesleğinizde yemek alanında özelleşmeye nasıl karar verdiniz? 
Yemeğin  insanları, kültürleri daha iyi anlamama yardımcı olacağını keşfettikten sonra mutfağı keşfetmek için kolları sıvadım. Öğrendikçe bu konunun sonsuzluğunu gördüm. Artık dönülmez bir yoldaydım. 
Yemekle aranız nasıl? 
Sadece lezzetli yemekleri yemeği severim. Abur cubur yemek yemem. 
BEL ÇEVREM HER YIL KALINLAŞIYOR 
Yemeği işi haline de getirmiş bir insan, formunu nasıl korur? 
Formumu yeterince koruyabildiğimi sanmıyorum. Bel çevremin her yıl birkaç santim kalınlaştığını görüyorum. Bunun için mümükün olduğunca lüzumsuz şeyleri yememeye çalışıyorum. 
Çocukluk yıllarınızdan aklınızda kalan mutfağı anlatır mısınız? 
Varlıklı bir aile mutfağı değildi. Yani öyle bol bulamaç sofralar kurulmazdı. Onun için ne bulursak onu yerdik. Öyle onu bunu yemem şımarıklığını yapma lüksümüz yoktu. En sevdiğim şey okuldan eve dönünce annemin verdiği salça sürülmüş ekmek dilimiydi. 
Anneniz yemek yapar mıydı? 
Bütün anneler gibi dünyanın en usta ve en yaratıcı aşçısıydı. Kısıtlı malzemelerle harikalar yaratırdı. En çok içli köftesini, mantısını, tas kebabını, kestaneli, havuçlu pilavını severdim. 
Babanız mutfağa girer miydi? 
Çok girmezdi. Sadece konuklarımıza çiğ köfte yoğururdu. 
ÖNÜME NE KONURSA YERDİM  
Çocukken en sevdiğiniz yemek hangisiydi? 
Kuru köfte, patates kızartması, makarna. 
Çocukken yemek seçer miydiniz? 
Böyle bir lüksüm hiç olmadı. Önüme ne konursa onu yerdim. 
Yemek pişirmeyi sever misiniz? 
Severim çünkü yemek yaparken dünyadan soyutlanırım. Başka bir boyuta geçerim. 
Mutfakla dostluğunuz ne zaman başladı? 
Uzun yıllar oldu. Unuttum. Ama çocuklukta mutfağa çok meraklı olmadığımı hatırlıyorum. 
YAZMAK PİŞİRMEKTEN ZOR 
Yazmak mı zor? Pişirmek mi? 
Yazmak dünyanın en zor eylemi.  
En sevdiğiniz öğün hangisi ve o öğünde ne yersiniz? 
Sabah kahvaltısı. Sucuklu yumurta, Trilyenin sele zeytini, fırından yeni çıkmış simit, Antakyanın acılı çökeleği, Kars gravyeri, Trakyanın eski kaşarı, kızımın İspanyol omleti.
 
SU BÖREĞİNE ASLA DOYAMAM 
Yemeğe doyamadığınız bir yemek var mı? 
Tereyağlı, bol beyaz peynirli su böreğine asla doyamam. 
Yemeğini en sevdiğiniz yöreler hangisi? 
Ben hamur sever olduğum için hamur ağırlıklı Orta Anadolu mutfağını çok severim. Ama her yöreden sevdiğim yemekler vardır. 
Sokak yemekleriyle aranız nasıl? 
Ölürüm onlar için. Ekmek arası köfte, kokoreç, turşu suyu, hamurlaşmış lahmacun, nohutlu pilav, pudra şekerli Kürt böreği 
Tatlıyla aranız nasıl? 
Hamur tatlılarına bayılırım. Bir oturuşta bir kilo tulumba tatlısı yerim ama yemiyorum. Yemem lazım. Bu kararımdan nefret ediyorum.
 
YEMEDİĞİM YEMEK YOK 
Asla yemediğiniz bir yemek var mı? 
Henüz yok. 
Buzdolabınızdan ne eksik olmaz? 
Yoğurt, beyaz peynir, çift sarılı yumurta, rakı. 
MASADAN KALKTI VE... 
Yemekle ilgili bir anınızı anlatır mısınız? 
Vietnamda köpek eti ikram ettiler. Masadan kalkıp tuvalete gittim ve kustum. 
Yemekle birlikte ne içersiniz? 
Sadece kırmızı şarap. Etin rengi, balık, pilav, makarna fark etmez. 
MUTFAK KONUSUNDA ŞEFFAFIM 
Bir restorana girdiğinizde restoran sahipleri sizi etkilemeye çalışıyor mu? 
Hep bildiğim, sahibi yakın arkadaşım olan restorana gittiğim için kimsenin beni etkilemek gibi bir çabası olmuyor. 
Okurlarınız size yemek ısmarlıyor mu? 
Özellikle Anadoluda benim oturduğum masadan hesap alınmadığı için kimse böyle bir şeyi gerçekleştiremiyor. 
En beğendiğiniz restoranlar? 
Antalya 7 Mehmetler, Nişantaşı La Brise, Asmalımescit Ece 9, Sıraselviler Changa, tüm Borsalar, Maltepe Praga, Günaydın et ve kebapçı, Develi, Ankara Boğaziçi, Rumeli İşkembecisi, İzmir Balık Pişiricisi, Deniz Restoran, Bursa Uludağ Kebapçısı, Adana Onbaşılar, Gaziantep Halil Usta ve aklıma gelmeyen diğerleri. 
Mutfakla ilgili sırlarınız var mı? 
Tüm sırlarımı okurlar ve izleyicilerle paylaştığım için mutfak konusunda şefaffım.