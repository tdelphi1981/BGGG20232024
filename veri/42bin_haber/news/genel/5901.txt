Antep şen Bursa gazi
Gaziantepspor, Süper Lig'in 23. haftasının açılış maçında Bursaspor'u 2-1 mağlup etti. Hikmet Karaman'ın istifası sonrasında Bursaspor'la anlaşması karşılaşmayı da gergin bir havaya soktu.
Maçta ilk yarı Sernas ve Batalla'nın karşılıklı golleri sonrasında 1-1'lik eşitlikle sonuçlandı. İkinci yarıda ise 78. dakikada kazanılan penaltıyı Cenk'in gole çevirmesiyle evsahibi ekip 2-1 öne geçti ve karşılaşmayı da bu sonuçla bitirmeyi başardı.  
Bursaspor mağlup olmanın yanı sıra orta sahasının başarılı oyuncusu Edu'yu da kırmızı kart görmesi sonucu kaybetti. 
Evsahibi ekip bu galibiyetle beraber 28 puana ulaştı ve alt sıralardan uzaklaşma adına önemli bir adım attı. Yeşil beyazlı ekipse 34 puanda kaldı.  

GAZİANTEPSPOR TARAFTARINDAN TEPKİ 
Gaziantepspor taraftarları karşılaşma öncesinde Teknik Direktör Hikmet Karaman'a tepki gösterdi. Gaziantepspor'da çalıştığı dönemde Bursaspor ile görüştüğünü yalanlayan Karaman sözleşmesinin kulüp tarafından feshedilmesinin ardından Bursaspor ile görüşüp anlaşmaya varmıştı. Taraftarlar maç öncesinde, "Adam olsana Hikmet Karaman" şeklinde tezahürat yaptı.  
STATTA 'KARAMAN' ŞARKISI 
Öte yandan maraton tribününde bulunan Gaziantepspor taraftarları üzerinde 'Satılmış' yazılı pankart açarken stat kolonlarından da, 'Karaman'ın koyunu sonra çıkar oyunu' şarkısı çalınması dikkat çekti.  
SAVUNMADA DEĞİŞİKLİK 
Bursaspor Teknik Direktörü Hikmet Karaman Gaziantepspor maçında savunma hattında değişiklik yaptı. Elazığspor maçında savunmanın solunda oynayan Hakan karşılaşmaya yedek kulübesinden çıkarken, bu maçta savunmanın sağında Şener solunda ise Basser görev aldı. 
 
TARAFTAR YALNIZ BIRAKMADI 
Bursaspor'un Gaziantepspor maçında yeşil beyazlı taraftarlar da takımını yalnız bırakmadı. 2 otobüsle Bursa'dan 18 saatlik yolculuğun ardından Gaziantep'e gelen taraftarlar 90 dakika boyunca takımını destekledi. 


GAZİANTEPSPOR 2 - 1 BURSASPOR
GOL: DK.27 Sernas, DK.78 Cenk (Pen.) (Gaziantepspor), DK.38 Batalla (Bursaspor)
SARI KART: Bekir Ozan (Gaziantepspor), DK.76 İbrahim (Bursaspor)
KIRMIZI KART: DK.80 Edu (Bursaspor)
GAZİANTEPSPOR: Karcemarkas, Kecojevic, Kemal, Serdar, Şenol Can, Bekir Ozan, Oktay, Medunjanin (DK.58 Traore), Sernas, Kouemaha (DK.58 Turgut), Cenk
BURSASPOR: Carson, Basser, Serdar Aziz, İbrahim, Şener, Murat, Belluschi, Batalla, Edu, Tuncay, Pinto 
  
 