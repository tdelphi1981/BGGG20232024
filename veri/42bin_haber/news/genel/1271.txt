Türkiye'de doğup Kuzey Irak'ın enerji devi oldu
Kuzey Irak'taki son keşiflerin ardından Genel Energy Plc'nin tahmini rezervi 1.5 milyar varile çıktı. Çukurova Holding Yönetim Kurulu Başkanı Karamehmet'in büyük ortağı olduğu şirket, 12 milyar dolarlık petrolün üstünde oturuyor olabilir
 Son yılların hızlı büyüyen şirketlerinden Türk petrol devi Genel Energy, Irak'ın ardından Kuzey ve Orta Afrika'daki yeni sahalarıyla yayılımını sürdürüyor. İngiliz Vallares şirketiyle ortak olduktan sonra yatırımlarını hızlandıran Genel Energy, petrolün yanı sıra doğal gaz arama ve satışı konusunda da iddialı. Şirketin kuruluş öyküsü oldukça ilginç. Dünyanın çalışılması en güç coğrafyalarında taahhüt işleri yapan Mehmet Sepil, Celal Talabani'nin izniyle Kuzey Irak'taki inşaat işlerine hız vermiş. Talabani, Sepil'e Taq Taq petrol sahasını işletmesini teklif etmiş. Sepil, konuyu başka bir işte ortağı olan Çukurova Grubu'nun patronu Mehmet Emin Karamehmet'e anlatmış. Karamehmet,'Başarma ihtimalimiz ne?' diye sormuş. Sepil'in yanıtı 'yüzde 30 civarında' olunca 'Tamam yapalım' demiş.  Saddam devrilmeden bir ay önce Taq Taq sahasını devralan Genel Energy, dört yıllık arama çalışmalarının sonunda sahada 1 milyar varillik rezerv bul du. 2009'da Kürt yönetimi beş ayrı sahaya ait hisselerin bir kısmını Genel Energy'ye devretti. Ortaklar, can alıcı hareketi uluslararası birleşmeye imza atarak yaptı. 
 BP'NİN eski CEO'su Tony Hayward ve yatırımcı Nat Rothschild'in şirketi Vallares'le ortaklık kuruldu. Şirkete CEO olan Tony Hayward 'Genel Energy Türk şirketi olarak kalmaya devam edecek. Kendisiyle birlikte Türkiye'yi de büyütecek' diyor.
 Hedefimiz 20 milyar dolar
 TÜRK hükümetinden ciddi anlamda destek aldıklarını söyleyen Hayward 'Türkiye markası olmamız çok önemli. Bu destekle 3-5 yıl içinde büyük bir Türk şirketi geliştireceğiz. 6-7 milyar dolar olan piyasa değerini orta vadede 15-20 milyara çıkaracağız' diyor.
 Türkiye'ye doğalgaz getirecek
 HERITAGE Oil'in Miran'daki hissesini satın alarak payını yüzde 50'nin üstüne çıkaran Genel Energy'nin İcra Kurulu Başkanı Mehmet Sepil, 'Miran'dan Türkiye'nin yıllar boyu kullanabileceği gazı sağlayabileceğiz' dedi.
  