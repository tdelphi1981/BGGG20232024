Bireysel emeklilikle ekonomi de kazanacak
ING Emeklilik'in CEO'su Jetse de Vries, yeni BES Kanunu'nun gerek katılımcı, gerek şirketler, gerekse Türk ekonomisi açısından büyük kazanç getireceğini söyledi
 ING Emeklilik CEO'su Jetse de Vries, Bireysel Emeklilik Sistemi'ndeki (BES) yeni yasal düzenlemelerle Türkiye'de tasarruf ve yatırım kavramlarının ön plana çıkacağını söyledi. De Vries, 'Yeni sistemde devletin vermiş olduğu katkı payı, katılımcıların sistemde uzun süre kalmasını teşvik ediyor. Böylece sistemde daha uzun süre kalan katılımcı, daha fazla kazanç elde edecek. Uzun vadede, hem katılımcı, hem şirketler hem de Türk ekonomisi kazanacak' dedi. Türkiye'de bireysel emeklilik hesabı olan katılımcı sayısının 3 milyonun üzerine çıktığını, fon büyüklüğününse 20 milyar lira civarında olduğunu vurgulayan de Vries, 'Sistemin faydaları net bir şekilde anlatılırsa, BES, tasarruf için ülkenin en önemli kaynaklarından biri haline gelebilir' dedi.
 HERKES İÇİN AVANTAJLI
 BES yasasıyla Türkiye'de birikim döneminin başladığına dikkat çeken de Vries, sözlerine şöyle devam etti: 'BES'te özellikle sistemin faydasını görmemiş olan kişilere odaklanılması gerekiyor. Yeni düzenlemelerden önce evlerde eşler, sadece kendileri için BES alıyorlardı. Çünkü vergi indiriminden eşlerden sadece çalışan yararlanabiliyordu. Yeni dönemde 18 yaşını doldurmuş herkes devlet katkısından yararlanabilecek. Devletin yüzde 25'lik katkısının yanı sıra çıkış durumunda stopajın sadece birikimlerin getirisi üzerinden yapılması, yatırım amacıyla da sistemden faydalanılmasını sağlayacak. Ev hanımları, erken emekli olanlar ve henüz çalışma hayatına atılmamış gençler için de bu sistem artık avantajlı bir tasarruf aracı olacak.'