Anadilde savunma kavga-dövüş geçti
Günlerdir büyük tartışmalara yol açan 'Anadilde savunma' yasalaştı. 'Anadilde savunma'ya olanak sağlayan yasa tasarısı Meclis Genel Kurulu'nda dün kabul edildi. Yasaya göre sanık sözlü savunmasını 'kendisini daha iyi ifade edebileceğini beyan ettiği' başka bir dilde yapabilecek. Tercüme hizmetleri, il adli yargı adalet komisyonlarınca oluşturulan listeden, sanığın seçeceği tercüman tarafından yerine getirilecek.
 - MASRAFI DEVLETTEN: EĞer sanık, mağdur veya tanık Türkçe bilmiyorsa görevlendirilen tercümanın giderleri devlet tarafından karşılanacak. Ancak, meramını anlatabilecek ölçüde Türkçe bilmesine rağmen  tercümandan yararlanmak istemesi halinde ise bunun giderini kendisi karşılayacak. Yasa şu düzenlemeyi de getiriyor: 
 EŞLE MAHREM GÖRÜŞME: Kapalı cezaevlerinde bulunan evli hükümlüler, en geç 3 ayda bir kez olmak üzere, 3 saatten 24 saate kadar eşleri ile kurum veya eklentilerinde cezaevi personelinin yakın nezareti olmaksızın mahrem şekilde görüştürülebilecek.
 CHP İLE BDP'LİLER BİRBİRİNE GİRDİ
 Yasanın görüşmeleri tartışmalı geçti. Tartışmaların uzaması üzerine birleşimi yöneten Meclis Başkanvekili Sadık Yakut ara verdi. Verilen arada gerginlik kavgaya dönüştü. CHP Antalya Milletvekili Yıldıray Sapan BDP'li Sebahat Tuncel'e 'Önce öğretmenleri, doktorları öldürmeyin' diye bağırdı. Bu sözler üzerine BDP Grup Başkanvekili İdris Baluken 'Sizin tarihiniz bunlarla dolu' karşılığını verirken, Tuncel de 'Dersim'in, Maraş'ın, Çorum'un hesabını verin' dedi. 
 BUNUN üzerine CHP'li Sapan, BDP'lilere 'teröristsiniz' diye bağırdı. BDP milletvekilleri ayağa kalkarak CHP sıralarına yönelirken araya MHP'li milletvekilleri girdi. CHP'li Sapan bu kez de AK Partililere dönerek '25 kişiye esir aldırdınız ya genel kurulu, lanet olsun size' diye bağırdı. Sapan'ın bu sözlerine de AK Partililer tepki gösterdi. 
  ANKARA