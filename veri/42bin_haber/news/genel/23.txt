Tunceli'de büyük operasyon!
Tunceli'de terör örgütüne yönelik başlatılan operasyon nedeniyle, Tunceli-Hozat kara yolu tedbir amacıyla ulaşıma kapatıldı.
 Tunceli merkeze bağlı Çiçekli ve Demirkapı köyleri civarında güvenlik güçlerince terör örgütüne yönelik başlatılan operasyon askeri birliklerin yanı sıra özel harekat timlerinin de katıldığı öğrenildi.
 Operasyon bölgesinden silah ve patlama sesleri duyulurken bölgede helikopter hareketliliği de yaşanıyor. Tunceli-Hozat kara yolunun 2. kilometresinde barikat kuran askerler, bölgeye geçişe izin vermiyor.
 Tunceli'de sivillere yasak bölge
 Tunceli kırsalındaki bazı bölgelere askeri çalışmalar nedeniyle 45 gün süreyle giriş yasağı konulduğu bildirildi.
 Tunceli Valiliği'nden yapılan yazılı açıklamada, ''Tunceli İl Jandarma Komutanlığı'nca devam etmekte olan askeri çalışmalar nedeniyle aşağıda koordinatları belirlenen alanlara İl İdaresi Kanunu'nun 11. maddesi gereğince, 6 Ekim 2012 günü saat 00.01'den itibaren 45 gün süreyle yasaklama getirilmiş olup, belirlenen alanlara yaklaşılmaması kamuoyuna saygıyla duyurulur'' denildi.
 Merkeze bağlı Çiçekli, Çılga ve Demirkapı köylerinin boş arazileri ile Zarkovit ve Çaldıran tepeleri arasında kalan bölgeyi de kapsayan bazı tepelik alanlara giriş yasağı konulduğunun belirtildiği açıklamada, bu alanların koordinatlarına da yer verildi.
 AA