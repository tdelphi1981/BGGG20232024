Özel haber ve makaleler izinsiz kullanılamayacak
Kültür ve Turizm Bakanlığı, özel haber ve makalelerde korsanın önüne geçmek için düzenleme yapıyor. Ekonomi, dini ve siyasi konularda yazılan ve altında Hakkı saklıdır yazan makaleler izin alınmadan kullanılamayacak. Kullananlara 2 ile 4 yıl arasında hapis cezası öngörülüyor. Mahkemenin takdiriyle, bunlar para cezalarına çevrilebilecek. Düzenleme gazeteleri okuyarak duyuran televizyon kanallarına ve haberleri alan çeşitli internet sitelerine kadar pek çok yayın organını etkileyecek.
GEREKLİ ÖNLEMLER ALINDI 
Telif Hakları Genel Müdürlüğü, önümüzdeki haftalarda Başbakanlığa göndermeyi planladığı Telif Hakları Yasa Tasarısı Taslağına gazetelerin ve köşe yazarlarının haklarını korumak amacıyla önemli maddeler eklendi. 
Gazetelerin eserlerinin korunması anlamında genel bir sorun yaşandığını dile getiren Genel Müdür Abdurrahman Çelik, AB mevzuatlarını inceleyerek bir durum değerlendirmesi toplantısı yaptıklarını ve gerekli önlemleri aldıklarını kaydetti. Çelik, taslakla korsana izin verilmeyeceğini ve özel haberlerle, makalelerde izinsiz kullanma olamayacağını belirterek, düzenlemenin detaylarını Hürriyete anlattı. 
EKONOMİ, DİNİ VE SİYASİ 
Buna göre AB direktifleri doğrultusunda belirlenen ekonomi, dini ve siyasi konularda yazılan ve altında hakları saklıdır yazan bir makale başka yayın organlarında izinsiz olarak kullanılamayacak. Bu yasaklama magazin, spor gibi konularda geçerli olmayacak.  
Özel haberlerin de başka mecralarda yayınlanabilmesi için kişinin izninin alınması şartı getirildi. Trafik kazası gibi geneli ilgilendiren konular dışındaki kişiye ait olan röportajlar gibi haberler özel haber olarak değerlendirilecek. Gazetelerde ve internette bu ihlalleri önlemek amacıyla da bir yönetmelikle haber ve makalelerin altına copyright işaretin konulmasına yönelik düzenleme çalışmaları da yürütülüyor.
   
  