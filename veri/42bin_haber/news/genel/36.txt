Şemdinli'de örgüt yok adam öldürme var!
Yargıtay 9. Ceza Dairesi, Hakkari'nin Şemdinli ilçesinde, 9 Kasım 2005'te Umut Kitabevi'nde meydana gelen patlamayla ilgili Şemdinli Davası'nda tutuklu astsubaylar Özcan İldeniz ve Ali Kaya ile PKK itirafçısı Veysel Ateş'e adam öldürme suçundan verilen hapis cezalarını onadı, suç işlemek için örgüt kurma suçundan verilen cezaları ise bozdu.
 Van 3. Ağır Ceza Mahkemesi, sanık astsubaylar Ali Kaya ve Özcan İldeniz ile terör örgütü PKK itirafçısı Veysel Ateş'e, ''Suç işlemek için kurulmuş örgütün üyesi olmak'', ''Suç işlemek için kurulmuş silahlı örgütün amaçları doğrultusunda bombayla ve tasarlayarak insan öldürmeye teşebbüs etmek'', ''Suç işlemek için kurulmuş silahlı örgütün amaçları doğrultusunda bombayla ve tasarlayarak insan öldürmek'', ''Suç işlemek için kurulmuş silahlı örgütün amaçları doğrultusunda bombayla kasten yaralama'' suçlarından 39 yıl 10 ay 27'şer gün hapis cezası verilmesine karar vermişti.
 Kararın temyiz edilmesi üzerine dosya Yargıtay 9. Ceza Dairesi'ne geldi.
 Yargıtay 9. Ceza Dairesi'ndeki temyiz duruşmasında, heyet kararı açıkladı. Daire, astsubaylar Özcan İldeniz ve Ali Kaya ile PKK itirafçısı Veysel Ateş'e adam öldürme suçundan verilen hapis cezalarını onadı, suç işlemek için örgüt kurma suçundan verilen cezaları ise bozdu.
 Yargıtay 9. Ceza Dairesi'nin gerekçeli kararı daha sonra açıklanacak.
 Van 3. Ağır Ceza Mahkemesi, Yargıtay'ın kararı doğrultusunda yeniden karar verecek.
 -Olayın geçmişi-
 Hakkari'nin Şemdinli ilçesinde, 9 Kasım 2005'te meydana gelen patlamayla ilgili Van 3. Ağır Mahkemesinde, 19 Haziran 2006 tarihinde görülen davada, sanık astsubaylar Ali Kaya ve Özcan İldeniz ile terör örgütü PKK itirafçısı Veysel Ateş hakkında, ''Adam öldürmek, suç işlemek için çete kurmak ve adam öldürmeye teşebbüs'' suçlarından 39 yıl 10 ay 27'şer gün hapis cezası verilmişti.
 Sanık avukatlarının, Van 3. Ağır Ceza Mahkemesinin kararına itirazı üzerine temyiz incelemesini 16 Mayıs 2007'de tamamlayan Yargıtay 9. Ceza Dairesi, 3 sanık hakkında verilen kararın, usul ve görev yönünden bozulmasını kararlaştırmıştı. 13 Haziran 2007'de yeniden Van 3. Ağır Ceza Mahkemesinde görülmeye başlanan davanın, 14 Eylül 2007'deki duruşmasında, mahkeme heyeti ''görevsizlik'' kararı vererek, dosyayı Van Askeri Mahkemesine göndermişti. Van Askeri Mahkemesi de 14 Aralık 2007 tarihindeki ilk duruşmada sanıkların tahliyesini kararlaştırmış, 22 Ocak 2010 tarihindeki son duruşmada ise dava dosyasının Hakkari Ağır Ceza Mahkemesi'ne gönderme kararı almıştı. Müdahil avukatlarının itirazı üzerine dosya, Hakkari Ağır Ceza Mahkemesi yerine, Uyuşmazlık Mahkemesi'ne gönderilmişti.
 Uyuşmazlık Mahkemesi de son anayasanın bazı maddelerinde yapılan değişikliği göz önünde bulundurarak 2 Mayıs 2011 tarihinde verdiği kararla, Şemdinli dava dosyasını Van 3. Ağır Ceza Mahkemesine göndermişti.
 AA