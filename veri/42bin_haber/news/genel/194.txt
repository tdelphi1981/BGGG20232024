Çiftçiye 9 milyar lira destek yolda
Gıda Tarım ve Hayvancılık Bakanı Eker, 2013 bütçe teklifini hazırladıklarını belirtti, çiftçiye tarımsal destek miktarını açıkladı.
 Mehdi Eker, Dicle Üniversitesi Konferans Salonu'nda düzenlenen ''Dünya Çiftçi Kadınlar Günü'' etkinliğinde yaptığı konuşmada, dünyanın her yerinde çiftçi olmanın zor olduğunu ancak kadın çiftçi olmanın çok daha zor bir iş olduğunu söyledi.
 Destek artacak
 Bakan Eker, Türkiye'nin tarım hasılatını 23 milyar dolardan 62 milyar dolara çıkardıklarını, bunun çok önemli olduğunu söyledi. Eker, sözlerini şöyle sürdürdü:
 ''AB ülkeleri içerisinde İspanya, İtalya ve Fransa'yı geçtik. Hasılamız onlarınkinden daha büyük hale geldi. Dünya ekonomisinde 16-17'nci sıradayız ama tarım ekonomisinde 7'nci sıradayız. Önümüzdekiler bizden nüfus ve toprak olarak çok büyük ülkeler. Çin, Hindistan, Brezilya ve ABD gibi büyük toprak ve nüfusa sahip ülkeler önümüzde kaldı.
  Bu yıl 1 Ekim tarihi itibariyle Türkiye'deki çiftçi kardeşlerimin cebine nakit, karşılıksız hibe desteği olarak 7 milyar lira para ödedik. 2013 yılı bütçe teklifimizi hazırladık ve imzaladık. 9 milyar lira teklif ettik. İnşallah mecliste bütçe kabul edildiğinde 2013 yılında çiftçi 9 milyar lira nakit destek almış olacak. Bugünümüz dünden çok iyi yarınımız da bugünden iyi olacak.''
 AA