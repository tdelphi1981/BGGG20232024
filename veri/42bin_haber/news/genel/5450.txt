İlk gezi neden İsrail'e
ABD Başkanı Obama'nın ilk yurtdışı gezisi için Tel Aviv'i seçmesi konusunda ilginç iddia... İsrail Ordu Radyosu, Obama'nın Netanyahu'yu 'İran'a saldırma' diye ikna etmeye çalışacağını savundu
 ABD Başkanı Barack Obama'nın ikinci dönemine başlarken ilk yurtdışı ziyaretini İsrail'e yapacak olmasının arkasında, Tel Aviv yönetiminin İran'a karşı bir saldırıya girişmesini önleme amacı olduğu iddia edildi.
 İsrail'İn önde gelen gazetelerinden Jerusalem Post'un İsrail Ordu Radyosu'na dayandırdığı habere göre Obama, İsrail Başbakanı Binyamin Netanyahu'yu, İran'a yönelik bir saldırıya kalkışmaması yönünde uyaracak. Zira İsrail, İran'ı nükleer silah geliştirmeye çalışmakla suçluyor ve buna karşı müdahale de bulunma tehdidini sürekli gündemde tutuyor.
 Ordu Radyosu'na konuşan İsrailli yetkililer, Obama'nın Netanyahu'ya 'İran'a saldırma. Meseleyi bana bırak. İranlılarla ben kendi anlayışımla ilgileneceğim. Gerekirse ben müdahale ederim. Sizin sahip olmadığınız imkanlara biz sahibiz' mesajı vereceğini aktardı.
 Obama'nIn İsrail'in askeri bir operasyona kalkışmasından çekinmesinin en büyük sebebi ise, Netanyahu'nun yeni kabinesinde yer vereceği isimlerin 'şahin kanat'tan olacağı yönündeki işaretler. Netanyahu, 22 Ocak'taki genel seçimlerden önce Dan Meridor ve Benny Begin gibi bakanları liste dışı bırakmıştı. İsrail kamuoyunda bu iki ismin İran'a yönelik operasyona karşı olduğu iddia ediliyordu.
 AyrIca İsrail Başbakanı, geçen yıl Eylül ayında Birleşmiş Milletler Genel Kurulu'nda yaptığı konuşmada da İran'ı açıkça hedef almıştı. Netanyahu, Tahran yönetiminin nükleer silah üretme kapasitesinin 2013 yılının yaz ayında geri döndürülemez seviyeye ulaşacağını ileri sürerek, bunun durdurulması için harekete geçilmesi gerektiğini kaydetmişti.
 3 konu var
 İSRAİL Başbakanı Netanyahu, Obama'nın ziyaretiyle ilgili dün bir açıklama yaptı. Netanyahu, Obama'nın ziyareti sırasında Suriye'deki iç savaş, İsrail - Filistin arasındaki donmuş olan müzakere süreci ve İran'ın nükleer programının ele alınacağını dile getirdi. Netanyahu, ziyaretin İsrail ile ABD arasındaki güçlü ittifakı göstermesi açısından çok önemli olduğunu da kaydetti.
 İSRAİL Başbakanını Obama ziyareti öncesi zorlu bir görüşme trafiği de bekliyor. Seçimlerden birinci parti çıkarak hükümet kurma hakkını alan Netanyahu, potansiyel koalisyon ortaklarıyla masaya oturacak. Netanyahu'nun hükümeti 5 hafta içinde kurması gerekiyor.
 Beyaz Saray'dan yapılan açıklamada, ABD Başkanı Obama'nın bahar aylarında İsrail'i ziyaret edeceği ifade edilmişti. İsrail basını ise tam tarih vererek, ziyaretin 20 Mart'ta gerçekleşeceğini yazmıştı.