Kışla henüz netleşmedi
İstanbul Büyükşehir Belediye Başkanı Kadir Topbaş, Taksim'i yayalaştırma projesi kapsamındaki çalışmalar için İstanbullu'dan destek istedi. Topbaş, Gezi Parkı'na yapılması planlanan Topçu Kışlası'yla ilgili detayların ise netleşmediğini açıkladı.
 TOPBAŞ, Aden (Yemen) Valisi Waheed Rasheed'in ziyareti sonrası basın mensuplarının sorularını yanıtladı. Çalışmalara yönelik eleştirilere cevap veren Topbaş, projenin bitiminde herkesin memnun kalacağını söyledi, çalışmalar boyunca İstanbullulardan destek istedi. 
 GEZİ Parkı'na yapılması planlanan Topçu Kışlası'yla ilgili olarak da detayların henüz netleşmediğini belirten Topbaş, yapılacak yerin insanların buluştuğu, kültürel ve sanatsal aktivitelere katıldığı bir merkez haline gelmesini istediklerini söyledi. Şu anda varlığı olmayan kültürel mirasları ihya etmeyi doğru bulmayanlar olduğunu ifade eden Topbaş, 'Bize, başka yerlerdeki eserleri niçin bulup çıkartmıyorsunuz diyenler burada farklı bir görüş sergilemekte' diye konuştu. Topbaş, konuyla ilgili fazla detaya girerek kavga ve gerginlik ortamı oluşturmak istemediğini belirtti.
 Barikatı aştılar
 TAKSİM Meydanı düzenlemeleri kapsamında süren çalışmalar yayalara küçük bir alan bırakmıştı. Tarlabaşı Bulvarı ve Cumhuriyet Caddesi'nin kesiştiği alan da bariyer çekilerek yayalara kapatıldı. Ama bu sırada sayıları az da olsa bazı kişiler içerde kaldı. Vatandaş barikatı aşıp alan dışına çıktı.
 CİHAN