Haydarpaşa'da 2 yıl sonra ilk keşif
İstanbul'un simgelerinden Haydarpaşa Garı'ndaki yangınla ilgili 'sürpriz' bir karar çıktı. Mahkeme, Kasım 2010 tarihinde yanan Haydarpaşa Garı'yla ilgili ilk kez keşif yapılmasını istedi.
 Zana YAVUZ/ İstanbul
 KADIKÖY 1. Sulh Ceza Mahkemesi'nde görülen ikinci duruşmaya, sanıklar Zafer Ateş, Hüseyin Kaboğlu, İhsan Kaboğlu, Mehmet Suavi Güray ve taraf avukatları katıldı. TCDD'de mimar olan Mehmet Suavi Güray, savunmasında şunları söyledi: 'Olay günü hesap kontrolleri için pazar günü olmasına rağmen dairedeydik. Çatı tadilatını yapan firma yetkilileri de son kontroller için gelmişler. Firma yetkilisi Hüseyin Kaboğlu, yukarıda bir kalorifer borusunun patladığını söyleyince tamir etmesini istedim. 35 dakika sonra güvenlik görevlisi yangın olduğunu söyledi. Çatıya çıktım, alev yoktu. Dumandan dolayı da ilerleyemedim. İtfaiyeye haber verdim. Yangının aşırı elektrik ısınmasından çıktığını düşünüyorum.'
 SORUMLU DEĞİLİZ
 DAHA sonra söz alan inşaat mühendisi Ayşe Kablan ise 'Bu olaydan sorumlu değiliz' dedi. Mahkeme elektrik ve yangın konusunda uzmanların da aralarında bulunduğu üç kişilik bilirkişinin Gar'da keşif yapmasına karar verdi. 
 
  