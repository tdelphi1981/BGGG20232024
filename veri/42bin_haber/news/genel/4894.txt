'Borudan ikna'da altıncı gün
ABD'nin Alabama eyaletindeki Midland City kasabasında, eski kamyon şoförünün 5 yaşındaki bir erkek çocuğunu rehin alma eylemi 6. gününe girdi.Amerikalı yetkililer, 29 Ocak'ta bir okul servis aracını durdurarak şoförünü öldürdükten sonra çocuklardan birini kaçıran 65 yaşındaki Jim Lee Dykes ile özel mülkiyetinin sığınağında tuttuğu çocuğu salıvermesi için iletişimi sürdürdüklerini bildirdi.

Amerikan Federal Soruşturma Bürosu (FBI) tarafından yapılan açıklamada yer altındaki sığınağa, havalandırma borusunu kullanarak, daha fazla yiyecek, oyuncak ve ilaç gönderilmesinin planlandığı ve şu ana dek Dykes'ın çocuğu mümkün olduğunca rahat ettirmeye çalıştığının anlaşıldığı bildirildi.

Olay günü, Dykes tarafından öldürülen ve araçtaki çocukları canı pahasına koruduğu için "kahraman" ilan edilen servis şoförü Charles Albert Poland için bugün cenaze töreni düzenlenmesi bekleniyor.

Komşuları tarafından "yalnız ve sorunlu biri" diye nitelenen Dykes'ın bir dönem orduya hizmet verdiği ve Vietnam Savaşı'na katıldığı belirtiliyor. Dykes, yaşadığı mahallede, bir köpeği döverek öldürmek ve bahçesine girmeye çalışan çocukları vurmakla tehdit etmek gibi olaylarla tanınıyor.

Komşusuyla daha önce ettiği bir kavgayla bağlantılı olarak geçen çarşamba mahkemeye çıkması gereken Dykes'ın, aralık ayında tartıştığı komşularına ateş etmekle suçlandığı, ayrıca hükümet karşıtı görüşlere sahip olduğu belirtiliyor.