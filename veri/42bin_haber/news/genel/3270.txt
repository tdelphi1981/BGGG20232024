Konuk yazar - Yenimahalle'de güvercin avı
-'Sana o çocuklarla konuşmayacaksın demedim mi?' (sessizlik)-'Ben senin iyiliğini düşünüyorum.'
 Annem haklıydı, o çocuklarla konuşmamalıydım. Onlar güvercin avlayıp kanatlarını yolup başkalarına satıyorlardı. Bahçelerden her bahar eksilen çağlalar savaş oyunlarında birer kurşun, kırdıkları fidanlar kılıç, sokaklara devirdikleri çöpler birer kaleydi. Aslında mesele ciddiydi. Nereden bilirdim büyüyünce de oyunlarına devam edeceklerini, tabii oyuncaklarını da büyüterek.
 Yenimahalle'de çocukların ilk güvercin avı başladığında, ben, daha ilkokula başlamıştım. Yenimahalle iki, en fazla üç katlı, yemyeşil bahçeli evlerden oluşan çok şirin bir yerdi. Akasya ağaçları ve güvercinleri meşhurdu. Parklarda, yollarda göz göze gelindiğinde şapkaların çıkarılıp tanımasanız da birbirinize güler yüzle selam verebileceğiniz insanların yaşadığı, güler yüzlü bir semtti.
 'Ankara'nın sayfiyesi' olduğu yılları kaçırmış olsam da, şimdi dizlerde hatırlanan mahalleli yaşamı, gerçekten bu semtte yaşanıyordu. Sonra güvercin avları başladı. Ne tuhaftır ki, on yıl içinde, Yenimahalle'de o eski evlerden hiç kalmadı. Bir takım adamlar birkaç daire karşılığı yeni apartmanları dikip güvercin avını başlattılar. Dedim ya, annem haklıydı; o çocuklar büyüdükçe apartmanlar da büyüdü, ağaçlar ve güvercinler eksildi. Yenimahalle'de o çocukların ilk güvercin avı başladığında, Yenimahalle'ye ilk apartman yapılalı daha birkaç yıl olmuştu. Tam o zamanlar ilk kez bir sinemaya gitmiştim.(Serdar Sokak Seyran Sineması) Daha aradan bir yıl geçmişti ki (ben daha dört film izlemiştim) sinema, evlerin yerine apartman yapan adamlardan birinin eline geçmesiyle düğün salonu oldu. Aradan beş yıl geçince de terk edilen bir harabe. Bu harabe o çocukların karargahı olmuştu. Yenimahalle'ye insanlar yerleşiyordu. Hem de inanılmaz bir hızla. Altı yedi nüfuslu aileler, sokaklara sığmayan gürültü, kalabalık; ama en önemlisi eksilen güvercinler.
 Ortaokula geçtiğimde ilk aşk acımı ve ilk dayağımı yemek üzereydim. O çocuklar da büyüyordu. Gittikçe kalabalıklaşıyorlardı. O çocuklardan biri okul çıkışında, ilk aşık olduğum kıza ezberlediğim ilk şiiri okumaya çalışırken laf atınca, dayanamayıp müdahale ettim. Tabii ilk dayağımın gerekçelerini hazırladığımı bilmeden. Yediğim dayak neyse de, o güzel kız, neden, beni döven o çocukla ertesi gün, el ele dolaşıyordu, bunu hiç anlayamadım. Tıpkı şimdi televizyonlarda, dergilerde ve kızların kalplerinde o çocuğun büyümüş hallerinin birinci sırada olduğunu anlayamadığım gibi. Oysa üslupları aynı...
 Yenimahalle'de o çocukların güvercin avı kardeşlerine miras kalırken, büyüyenler güvercinden daha büyük şeyler avlamayı düşünüyordu. Liseye giderken aslında yetişen bir kuşağın, güvercinlerin hırsızları olduğunu görmeye başlamıştım. Bir de bir çok yerin Yenimahalle'ye ne kadar benzediğini anlamaya. Parklar otopark, kitapçılar elektronik eşya mağazaları, oyuncakçılar atari salonları oluyordu. Yenimahalle'de  'Yenimahalleli' sayısı parmakla sayılacak kadar azdı. Sokaklarda teyplerinin sesi sonuna kadar açık biçimsiz arabalar vardı. Oysa Yenimahalle ne kadar sakin bir yerdi. Çocukluğumda orta derecede memurların, devletten emekli olmuş, mürekkep yalamış insanların mahallesinde, acayip meslekleri olan insanlar dolaşmaya başlamıştı. Akşamları birkaç kadeh içki içmek için uğranan o düzeyli meyhanelerde, takım elbiseli adamlar meyhane sahiplerinden haraçlar alıyordu. Türkçeye benzeyen bir dil, argo ve küfür takviyesi ile kulaklara yüksek perdelerden nüfuz ediyordu. Sadece Yenimahalle mi? Meclisten devlet dairelerine, okullara, sağlık ocaklarına her yere yayılıyordu. O güvercin avcısı çocuklar lüks arabalarıyla sokak aralarında hız yapıyorlardı. Mecliste yasa çıkarıyorlardı, subaşlarında duruyorlardı.
 Yenimahalle'de o çocukların güvercin avı başladığından yıllar sonra baktım ki; o çocuklar her yerdeydi. Oysa ne kadar çabuk büyüdüler. Bir şeyler yapılmalı. Dava açmayı düşünüyorum. Eski Yenimahalle'yi geri isteme davası. Kime müracaat edeceğimi bilemiyorum.
 Tansel Öngel