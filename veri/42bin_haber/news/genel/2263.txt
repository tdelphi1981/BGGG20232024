Tuvalete kaçıp kurtulmuşlar
Dünyayı dehşete düşüren katliamı düzenleyen Adam Lanza, kendisini tanıyan müdürün izniyle kilitli kapıdan girdi. Katliamın büyümesini anında önlem alan öğretmenler engellemiş
 ABD'nin Connecticut eyaletinde yaşanan katliam dünyayı şoke ederken, ayrıntıları da yavaş yavaş ortaya çıkmaya başladı. Yakınları ve tanıdıklarının 'içine kapanık, agresif, insanlarla iletişimi bozuk' olarak nitelendirdiği 20 yaşındaki saldırgan Adam Lanza'nın, annesine ait ruhsatlı silahlarla katliam yaptığı anlaşıldı. Okuldaki öğretmenlerin de, silah seslerini duyar duymaz çocukları sakladığı, böylece katliamın boyutunun büyümesini engellediği belirlendi.
 Connecticut eyaletine bağlı Newtown kentinde bulunan Sandy Hook İlkokulu'na sabah yerel saatle 09.40 sıralarında gelen Lanza, önce okul müdürünün odasına girdi, ardından iki sınıfı bastı. Polisin 100'den fazla mermi bulduğu saldırı sırasında okul müdürü Dawn Hochsprung dahil 6 yetişkinle, yaşları 5 - 10 arasında değişen 20 çocuk yaşamını yitirdi. Son olarak intihar eden Lanza'yla beraber ölü sayısı toplam 28'e ulaştı.
 SALDIRGANIN birlikte yaşadığı annesi Nancy Lanza'yı öldürdüğü, daha sonra annesinin ana sınıfı öğretmenliği yaptığı okula gittiği bildirildi. Polisin olay yerinde bulduğu 'hayalet silah' Glock ve Sig Sauer marka tabancalarla anne Lanza'ya ait araçta bulunan makineli tüfeğin ruhsatlı olduğu ortaya çıktı. Connecticut yasalarına göre 21 yaşını doldurmadığı için ruhsat alamayan Lanza'nın kullandığı silahların annesi üzerine kayıtlı olduğu bildirildi.
 KAPIYI YUMRUKLADI
 SALDIRI sırasında öğretmenlerin anında müdahalesiyle ölü sayısının artmasının önüne geçildiği anlaşıldı. Müzik öğretmeni Maryrose Kristopik'in, silah seslerini duyar duymaz 15 öğrencisini tuvalete sakladığı, kapının arkasına bir dolap yerleştirdiği, kapıyı yumruklayan Lanza'nın 'kapıyı aç' diye bağırdıktan sonra uzaklaştığı öğrenildi. Birinci sınıf öğretmeni Kaitlin Rogg da ABC'ye yaptığı açıklamada, patlama sesi duyduğunu, ardından öğrencilerini sınıftaki tuvalete kilitlediğini, 'ölmek istemiyorum. Noel'i görmek istiyorum' diyen öğrencilerini sakinleştirmeye çalıştığını kaydetti.
 Newport'taki katliam sonrası ülkenin birçok yerinde kurbanlar için anma törenleri düzenlendi. Sandy Hook İlköğretim Okulu yakınlarındaki St. Rose Kilisesi'nde de büyük üzüntü vardı. Kiliseye akın ederek mumlar yakan ve ölenler için dua eden Newport sakinleri, yaşadıkları şoku üzerinden atamamış haldeydi. Dua edenler arasında, arkadaşlarını kaybeden çocuklar da vardı.
 ŞEYTAN ZİYARET ETTİ
 İlkokul vahşeti, ülke çapında da büyük tepki ve üzüntüye yol açtı. Beyaz Saray ve ABD Senatosu dahil birçok kamu kuruluşunda bayraklar yarıya indirildi. Olayın ardından Newtown'a giden Connecticut Valisi Daniel P. Malloy, 'saldırıyı “tarifi mümkün olmayan bir trajedi' olarak tanımlarken 'Bugün şeytan buradaki toplumu ziyaret etti' ifadesini kullandı. Beyaz Saray'da basın toplantısı düzenleyen Başkan Barack Obama da konuşması sırasında sık sık gözyaşlarını tutamadı.
 NBA'DEN SAYGI
 Amerikan Profesyonel Basketbol Ligi'nde (NBA) önceki gece oynanan maçlardan önce Newport kurbanları için saygı duruşunda bulunuldu. Tüm maçlar öncesi sahadaki oyuncular, teknik heyetler ve seyirciler, çoğu çocuk olan kurbanlar için üzüntülerini saygı duruşuyla dile getirdi. Toronto Raptors oyuncuları da, Dallas Mavericks maçı öncesi böyle görüntülendi.
 Salgın gibi yayılıyor
 ABD'de bir baskın haberi de dün Alabama eyaletinin Birmingham kentinden geldi. St. Vincent's Hastanesi'ne rastgele ateş açan ve 3 kişiyi yaralayan bir saldırgan, vurularak öldürüldü. Yetkililer, hastanede bir saldırganın rastgele ateş açtığıyla ilgili ihbarlar üzerine polis gönderildiğini açıkladı. Saldırganın,  ateş açtığı polis tarafından vurularak öldürüldüğü belirtildi. Olayda yaralananlardan birinin güvenlik görevlisi, diğer ikisinin de hastane personeli olduğu belirlendi. Saldırganın kimliği ve olayın nedeni belirlenmeye çalışılıyor.
 Şok iddia: O bir otistik
 SALDIRI sonrası intihar eden Lanza'nın New Jersey'de yaşayan 24 yaşındaki ağabeyi Ryan Lanza, kardeşinin kişilik bozukluğu olduğunu ve iki yıldır görüşmediklerini anlattı. Lanza'nın annesiyle babasının 10 yıldır ayrı yaşadıkları, 2009'da da boşandıkları kaydedildi. Tanıdıklarının 'içine dönük ve agresif' olarak tanımladığı Lanza için bir akrabası Washington Post'a 'otistik olduğu'nu söyledi.
 ABD'nin sicili bozuk
 ABD'deki katliam, ülkede silaha kolay ulaşma tartışmalarını da beraberinde getirdi. ABD Başkanı Barack Obama'nın 'anlamlı birşeyler yapılmalı' sözlerine tepki gösteren New York Belediye Başkanı Michael Bloomberg 'yapılacak şeylerin bu sözlerden daha fazla olması gerektiği'ni dile getirdi. Dünya genelinde yaşanan en kanlı baskınlarda da ABD ilk sırada yer alıyor:
 - 1927: ABD'li Andrew Kehoe eşi ve kendisi dahil 45 kişiyi öldürdü.
 - 1938: Japonya'da Mutsuo Toi kılıç ve silahla 30 kişiyi öldürdü.
 - 1982: Güney Kore'de Woo Bum-kon adlı polis 57 kişiyi katletti.
 - 1994: Batı Şeria'da Yahudi Baruch Goldstein Mescid-i Aksa'da ibadet edenleri taradı, 29 kişi öldü. Goldstein olay yerinde linç edildi.
 - 2007: ABD'nin Virginia eyaletinde Seung Hui Cho isimli üniversite öğrencisi Politech Üniversitesi'ni bastı, 32 kişiyi öldürdü.
 - 2011: Norveçli Anders Behring Breivik iki farklı yerde düzenliği silahlı ve bombalı saldırıda 77 insanı katletti. Ölenlerin çoğu 18 yaşın altındaydı.