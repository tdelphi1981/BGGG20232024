Öz oğlum gibidir
Onur gecesi bitti, polemiği sürüyor... Orhan Gencebay'ın 60. sanat yılı için düzenlenen etkinliğe katılmayan isimler hedef tahtasına oturtuldu. Ancak Gencebay, Tarkan'a sahip çıktı: Mazereti vardı, öz oğlum gibidir
 
 Samet ADAY/MAGAZİN SERVİSİ
 Orhan Gencebay'ın 60. sanat yılı için özel olarak düzenlenen 'vefa gecesi'nde yer almayan sanatçılar eleştiri oklarına hedef oldu. Gecede boy gösteren ünlüler ise bazı meslektaşlarının bulunmayışını 'Orhan babaya büyük bir saygısızlık' şeklinde yorumladı. 'Orhan Gencebay ile Bir Ömür' albümünde performans sergileyen ancak konsere katılmayan Tarkan da hedefteki isimler arasındaydı. Ancak Megastar'a Gencebay'dan tam destek geldi. 
 'BİLİYORDUM TELEFON ETTİ'
 Muhteşem gecenin ertesi günü hayat arkadaşı Sevim Emre ve onun yakın bir dostuyla Etiler Kile Restoran'da yemek yiyen Gencebay'ın keyfi yerindeydi. Mekan çıkışı gazetecilerin sorularını yanıtlayan ünlü müzik adamı, gecede boy göstermeyen sanatçılarla ilgili sorulara şu yanıtı verdi: Mazereti olanlar beni aradı. Telefonda Tarkan'la da konuştuk. Müsait değildi ve gelemeyeceğini biliyordum. Zaten kendisi öz oğlum gibidir...
 'İstesem de gidemezdim'
 60. yıl gecesine katılmayan Ajda Pekkan Büyük Kulüp'ün 130. kuruluş yıldönümünde sahneye çıktı. Süperstar, konser sonrası şunları söyledi: İstanbul dışındaydım, programıma uymadı. İstesem de gidemezdim...
  