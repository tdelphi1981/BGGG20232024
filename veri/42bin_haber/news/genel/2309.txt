'Talabani'nin öldüğü haberleri uydurma'
Başbakan Erdoğan, Portekiz Başbakanı Pedro Passos Coelho'yla Başbakanlık Merkez Bina'da ortak basın toplantısı düzenledi.
 Erdoğan, Talabani'nin hayatını kaybettiği yönündeki haberleri yalanlayarak; "Talabani'nin öldüğüyle alakalı bize bir şey gelmiş değil. Bunlar hep uydurmadır. Biz Iraklı yetkililere isterseniz hemen bir jet ambulans gönderebiliriz dedik. Eğer bizde tedavi olmak isterse de davet ettik" dedi.
 Portekiz ile imzalanan anlaşmaların sonucu olarak iki ülkenin gelecekte stratejik anlamda büyük yol katedeceğini söyleyen Erdoğan, Portekiz'in Türkiye'nin Avrupa Birliği sürecine destek olmasını beklediklerini söyledi. Başbakan Erdoğan, iki ülkenin ticaret hacminin 1 milyar doları geçtiğini belirterek; "Portekiz'den ülkemize gelen doğrudan yatırım miktarı toplam 756 milyon dolar. Önümüzdeki dönemde karşılıklı yatırımların arttırılması ve 3. ülkelerle işbirliği yapılması bu süreci teşvik edecektir diye umuyorum. Geçtiğimiz yıl 53 bin Portekizli turisti ağırladık, bu durumdan da oldukça memnunuz" diye konuştu.
 Başbakan Erdoğan, Coelho ile Suriye'deki gelişmeler, İsrail-Filistin meselesindeki gelişmeler ve Kıbrıs konusundaki gelişmeleri de görüştüklerini söyleyerek, bu konularda fikir alışverişi yaptıklarını söyledi.
 "TÜRKİYE'NİN DENEYİMLERİNDEN FAYDALANMAK İSTİYORUZ"
 Portekiz Başbakanı Coelho, iki ülke arasındaki ilişkilerin bugün imzalanan anlaşmalarla yeni bir boyuta taşındığını ifade ederek, iki ülke arasında çok büyük bir ticari potansiyelin olduğunu ve bu fırsatı değerlendirmek için iki ülkenin de gerekli çabayı gösterdiğini söyledi.
 Coelho, Türkiye'nin 10 yıl önce yaşadığı kriz ortamındaki deneyimlerden faydalanmak istediklerini söyleyerek Avrupa Birliği'nin bankalar birliği kurarak devlet borçlarını denetim altına alacağını söyledi. Türkiye'nin AB'ye tam üyeliğini desteklediklerini söyleyen Coelho, vize muafiyeti görüşmelerinde Türkiye'ye destek verdiklerini söyledi.
 Başbakan Erdoğan, dün yapılan köprü ve otoyolların özelleştirilmesi ihalesine değinerek, köprü ve otoyollarda ücret artışının enflasyona bağlı olduğunu söyleyerek, imtiyaz sahiplerinin istedikleri gibi ücret artışı yapamayacağını söyledi.
 Erdoğan, İran Cumhurbaşkanı'nın Türkiye ziyaretini iptal etme sebebinin Türkiye'nin kuracağı patriot sistemi olduğu iddialarının sorulması üzerine ise; "Davet etmek bizden, davete icabet edemeyişle ilgili bazı şeyler söylendi ama patriotlar bunların arasında yok" dedi.
 "ÜLKEMİZİN SAVUNMASI İÇİN GEREKLİ ADIMLARI ATARIZ"
 Başbakan Erdoğan, İran Genelkurmay Başkanı'nın sözlerine ise; "İran Genelkurmay Başkanı arada sırada çıkar böyle açıklamalar yapar, biz yetkililere sorduğumuzda 'O kendi düşüncesi' derler, nasıl kendi düşüncesiyse. Böyle bir anlayış var. Onun için pek muhatap almamız, özellikle benim Başbakan olarak doğru değil. 3. Dünya Savaşı'nı getirir, götürür filan, onun kararını verecek olanlar oradaki bir iki kişi değil. Biz ülkemizin savunması için ne gerekiyorsa bu adımları atarız" diye yanıt verdi.
 Başbakan Erdoğan, Irak Cumhurbaşkanı Celal Talabani'nin öldüğü yönündeki iddialara da yanıt vererek şöyle konuştu.; "Talabani'nin öldüğüyle alakalı bize bir şey gelmiş değil. Bunlar hep uydurmadır. Biz Iraklı yetkililere isterseniz hemen bir jet ambulans gönderebiliriz dedik. Bizden bazı talepleri oldu, o talepleri karşılayabiliriz dedik. Eğer bizde tedavi olmak isterse de davet ettik. Kendilerine Allah'tan şifalar diliyoruz." DHA