İş hayatında da podyumda gibi yürümek mümkün
Bu yıl sonbahar-kış sezonuna kalem etek ya da cigarette pantolonlarla yaratılan takım elbiseler damga vuruyor. Fark yaratmak isteyen kadınlar, feminen çizgileri, iş hayatının ciddiyetiyle buluşturan takımlarıyla 'podyumda gibi' bir güvenle gezecek kariyer dünyasının koridorlarında...
  MEHMET USTAOĞLU
  mehmetustaoglu82@hotmail.com
 Bu sonbahar ve kış sezonunun en trend kostümü, kadınlar için tasarlanmış takım elbiseler. 60'lardan 90'lara geniş bir yelpazenin izlerini taşıyan takımlar, hem ciddi hem de kadınsı bir görünüm sağlıyor. Geçtiğimiz dönemlerden izler taşısa da bu sonbahar-kış kadınların giyeceği takımlar elbette modernize tasarımlarla birleştirilmiş. 
 Özellikle bu sezon, boyları kısalan pantolonlar, uzun ve kısa ceketler, diz altı ve diz hizası yüksek bel, kalem etekler sezonun trendleri arasında olacak. Tasarımların çoğunda kadınları seksi gösterecek vücuda yakın kalıplar, uzun ve ince gösteren siluetler, renklerin verdiği netlikle şık görünmenizi sağlayacak. Başta siyah olmak üzere, mürdüm, kırmızı, hardal ve mavinin değişik tonlarda kullanıldığı koleksiyonlarda kadife, ipek, yün, viskon, jarse gibi kumaşlar kullanılmış.
 Birçok marka ve tasarımcı yeni koleksiyonlarında 'takım'lara geniş yer verdi. Bunlardan biri de tasarımcı Özlem Süer. Eteklerde pepluma  (Etek, ceket ya da elbisenin bel kõsmõna monte edilen küçük etek görünümlü parça) ağırlık veren Özlem Süer, beden ve renk için fazla alternatif hazırladığı koleksiyonunda fiyat aralığını da tasarımcı çizgisinden çıkarıp ulaşılabilir kılmaya dikkat etmiş. 
 
 RENKLERİN CAZİBESİ
 Vakko, kadifeler, kırmızı tonlarda ipek, yün, kaşmir blend kumaşlar, yün elastan karışımlı kumaşlar kullanılan döpiyeslerde siyahın yanında petrol, şarap ve bej renklere de yer vermiş. Tayyör takımlarda ise saten detaylı kadife smokin ceket ve bol krep pantolonları, koton ve polyester karışımlı kumaşlarla çalışmışlar. Bu da kullanıcıya hem hareket özgürlüğü hem de kadınsı bir duruş sağlıyor.
 Daha çok çalışan kadınları hedefleyen Ngstyle markası da takımlarda eteklerin boylarını diz hizasında tutmuş. Pantolonlar dökümlü ve bol. Saks mavisi ve bordodan kırmızıya tüm ara tonların kullanıldığı koleksiyonda dökümlü krepe kumaşlar ve jarse kullanılmış. 
 Melankolik renklerin yer aldığı İpekyol koleksiyonunda kobalt mavi ve lacivert tonları kullanılmış ağırlıklı olarak. Tabii bunun yanında bu yılın trendlerine bağlı olarak bordo, yeşil ve pudra renkleri de yer alıyor. Kaşmir, viskon ve koton kumaşlarla hazırlanan takımlarda, seksi bir görünüm vaat eden 'cigarette kesim' pantalonlar dikkat çekiyor. 
 Renklerin ön plana çıktığı Beymen Club ise fuşya, mercan ve sarıyı ağırlıkta kullandığı tasarımlarında skinny pantolonları tercih etmiş. Üzerine giyilen bol ceketler, salaş ve şık; kadınsı bir etki yaratıyor.
 TAKIM ELBİSELERİN SERÜVENİ
 Kadınlara özel takım elbiselerin moda dünyasına girişi 1960'lara dayanıyor. Yves Saint Laurent'in o dönem tasarladığı smokin, takım elbise akımının öncüsü oldu ve bu tarzla özdeşleşti. 70'li yılların başında kadınlar tarafından reddedilen takım elbiseler,       10 yıl içinde tekrar gündeme gelip, kariyer dünyasında yer arayan kadınların kurtarıcısı oldu. Ardından 80'li ve 90'lı yılların Amerikan dizilerinde sık sık karşılaştığımız takım elbiseler, iş hayatından sokağa da taşmıştı.
  