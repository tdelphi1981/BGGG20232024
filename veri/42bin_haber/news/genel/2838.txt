'Erdoğan dayatmasın'
Çiçek, yeni anayasa takvimiyle ilgili olarak dün CHP ve BDP liderleriyle görüştü. Kılıçdaroğlu, Başbakan'ı yasamaya dayatmada bulunmakla eleştirince Çiçek, 'Dışardakileri duymayalım, salimen çalışalım' karşılığını verdi
 A. Rezzak ORAL
 
 TBMM Başkanı Cemil Çiçek, Anayasa Uzlaşma Komisyonu'nun çalışma takvimi çerçevesinde siyasi parti liderlerini ziyarete devam etti. Daha önce Başbakan Erdoğan ve MHP lideri Bahçeli'yle görüşen Çiçek dün de CHP ve BDP liderleriyle bir araya geldi
 KIlIçdaroĞlu'nun TBMM'deki makamında gerçekleşen görüşmeye CHP Grup Başkanvekilleri Akif Hamzaçebi ile Emine Ülker Tarhan da katıldı. Uzlaşma Komisyonunun CHP'li üyelerinin görüşmeye katılmaması dikkat çekti. 
 Ekİm 2011'de başlayan yeni anayasa çalışmaları konusunda şu ana kadar 21 madde üzerinde tam mutabakata varıldığını, 50 maddenin ise müzakere edildiğini belirten Çiçek, Uzlaşma Komisyonu'nun yasama, yürütme, yargı bölümünde tıkandığını hatırlattı. 'Makul bir süre' daha devam ettirilerek bir sonuca ulaşılması gerektiğini belirten Çiçek, 'Anayasanın tüm partilerle birlikte yapılması uygun olur; bu fırsat kaçırılmamalı, şimdi değilse ne zaman?' diye konuştu. 
 YASAMA ÖZGÜR OLMALI
 GÖRÜŞMEYE damga vuran diyalog bu sırada yaşandı. Kılıçdaroğlu çalışma takvimi konusunda Başbakan'ın '2-3 ay daha çalışma' sözlerini ima ederek, 'Komisyon, kendi çalışma takvimini kendisi belirlesin, yürütmenin başı dayatmada bulunmasın, bu doğru olmaz; yürütmenin yasamaya bu tür müdahaleleri doğru değildir, yasama kendi işini özgürce yapabilmeli' diye konuştu. 
 DUYMAMAK GEREKİR
 Kılıçdaroğlu'nun bu tavrına Çiçek de, 'Siyasetçiler dışardan  bu tür konuşmalar yapabilir, onları duymamak gerekir. Komisyon olarak salimen çalışmaya devam etmeliyiz' sözleriyle yanıt verdi. Edinilen bilgilere göre görüşmede 'başkanlık sistemi' ve 'dokunulmazlık' konularında bir değerlendirme yapılmadı. 
 
 'Başarının yolu anayasadan geçer'
 TBMM Başkanı Cemil Çiçek, siyasi partilerin liderleriyle görüştükten sonra Meclis'te düzenlediği basın toplantısında yeni anayasanın siyaset kurumuna çok büyük itibar kazandıracağını vurguladı. 2013'ün başarılı bir yıl olmasını temenni eden Çiçek, Türkiye'nin en önemli sorunlarının başında anayasa sorunu geldiğini vurguladı. Çiçek şöyle devam etti: 'Yanlış kurallar varlığını sürdürdüğü sürece, temennilerinize göre sonuç bekleyemezsiniz. Nitekim Türkiye'nin yaşadığı sorunların önemli kısmı, bu anayasadan kaynaklanıyor. Başarıya giden yolda kanaatimce en önemli konu, anayasa sorununu halletmektir.'
 Süreye kurban etmemeli
 BDP Genel Başkanı Selahattin Demirtaş, yeni anayasa yapımıyla ilgili çalışmaların 2-3 ay gibi bir süre baskısı altında olmaması gerektiği, ancak süre konusunda ucu açık bir çalışmanın da olamayacağını söyledi. Anayasa konusunda yürüttüğü çalışmalar ve azmi nedeniyle TBMM Başkanı Çiçek'e teşekkür eden Demirtaş şunları söyledi: 'Komisyonun üzerinde bir zaman baskısının oluşmamasını ama aynı zamanda süre açısından ucu açık bir çalışmanın da olamayacağının farkında olduğumuzu ifade ettik. Ümit ediyorum ki çalışmalar daha hızlı sürecektir ve Türkiye özlediği, sivil anayasaya kavuşacaktır. 30 yıldır darbe anayasasıyla yönetiliyoruz. 30 yıl bekledik, meseleyi bir kaç aya sıkıştırıp, yeni anayasayı  süre baskısına kurban etmemek gerekir.' ANKARA