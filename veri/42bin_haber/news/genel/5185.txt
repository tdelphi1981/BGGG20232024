Devlet asla elden para almaz sahte SGK müfettişine dikkat!
Sahte kart bastırıp emekli ve esnaf avına çıkan dolandırıcılar, SGK müfettişi kılığında, vatandaşın parasını topluyor. Kadıköy Sosyal Güvenlik Merkez Müdürü Mithat Yalçın, "Devlet hiçbir zaman elden para almaz" diyerek vatandaşı uyardı, "Böyle bir durumda hemen Alo 170'e ihbar edin" dedi
 Sosyal Güvenlik Kurumu (SGK) denetimleri sıkı tuttu, 'dolandırıcılar'a yeni 'iş fikri' doğdu. Sahte SGK müfettişi kılığına giren dolandırıcılar, kapı kapı dolaşıp emekli ve esnaf avına çıktı. Kimlik kartından matbu formlara kadar sahte evraklarla, önceden tespit ettikleri potansiyel avlarının peşine düşen dolandırıcılar, emeklileri, "Eşiniz vefat ettiği için toplu ölüm parası alacaksınız" veya "İntibak farkınız yatacak" diyerek 'harç' adı altında paralarını alıyor. 
 VEZNEYE ÖDEME BİTTİ 
 Artan vakalar üzerine İstanbul Sosyal Güvenlik İl Müdür Yardımcısı İlhan Küçük, Kadıköy Sosyal Güvenlik Merkez Müdürü Mithat Yalçın, Kadıköy İlçe Emniyet Müdürlüğü Asayiş Büro Amiri Eyüp Şahin, Üsküdar İlçe Emniyet Müdürlüğü Asayiş Büro Amiri Hakan Korkmaz ve Kadıköy İşçi Emeklileri Derneği Başkanı Nahit İmamoğullları, bir toplantı düzenledi. 01.01.2012 itibariyle SGK veznelerinin kapatıldığını, ödemelerin bankalarda yapıldığını hatırlatan Kadıköy Sosyal Güvenlik Merkez Müdürü Mithat Yalçın, "Devlet elden para almaz" dedi. Yalçın, dolandırıcıların, SGK müfettişleri adına sahte kimlikle önceden tespit ettikleri kişilerin evlerine ve iş yerlerine gittiklerini söyledi. Esnafın da benzer şekilde dolandırıldığına dikkat çeken Yalçın, SGK ve Emniyet'e yansıyan vakaların, mevcutun yüzde 10'u olduğunu belirterek "Bu iceberg'in görünen yüzü" dedi. İş yerlerinin 'ceza yerim' korkusuyla ihbarda bulunmadığını belirten Yalçın, "Bize başvursa belki 2-3 bin TL ceza yiyecek. Oysa dolandırıcılar, daha fazlasını alıyor, taviz, tavizi doğuruyor" diye konuştu. 
 'Potansiyel' mağdur artabilir, dikkat! 
 Mİthat Yalçın, sosyal güvenlik destek prim borçları ile emekli olduğu halde kamuda çalışmaya devam edenlerin borç yapılandırması yapacakları da 'potansiyel mağdur' olmamaları konusunda bir uyarıda bulundu.  
 500-600 bin TL'lik hasılat yapıyorlar!  
 KadIköy İlçe Emniyet Müdürlüğü Asayiş Büro Amiri Eyüp Şahin, bir dönem kapıda elektronik eşya satma bahanesiyle vatandaşlara senet imzalatarak dolandırıcılık yapılırken, şimdi ise kendini SGK veya TEDAŞ görevlisi olarak tanıtan dolandırıcıların türediğine dikkat çekti. Şahin, "Bir çeşit tiyatro oynuyorlar. Toplumun duygusunu suistimal ederek, ellerinde ne varsa, paraysa para, yoksa altın alıyorlar" dedi. Beykoz, Kadıköy, Üsküdar ve Ataşehir Asayiş'le birlikte çalışarak, dolandırıcıları yakaladıklarını belirten Şahin, ihbarlara çok önem verdiklerini söyledi. Şahin, bu şekilde vatandaşları dolandıranların kişi başı 500-600 bin TL'ye varan haksız kazanç elde ettiklerini belirtti.  
 10.5 milyon emekli var 
 Türkiye'de 10.5 milyon emekli olduğunu belirten Kadıköy İşçi Emeklileri Derneği Başkanı Nahit İmamoğulları, bunun dolandırıcılar açısından büyük bir 'potansiyel' olduğunu söyledi. İmamoğulları, sadece İstanbul'da 2 milyon emeklinin yaşadığını vurguladı