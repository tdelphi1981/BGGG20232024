Norveç uçağında yangın paniği
Norveç'e gitmek için Antalya Havalimanı'nda bekleyen Corendon Havayolları'na ait uçağın kokpitinde yangın çıktı. Dumandan etkilenen 25 yolcu, tahliye sırasında ayaklarında kırıklar oluşan 2 yolcu ve omzundan yaralanan 1 yolcu tedavi altına alındı. Hayati tehlikeleri olmadığı belirtilen yolcular dün taburcu edildi.
 Corendon Havayolları Kurumsal İletişim Sorumlusu Can Dağlıoğlu, dün saat 04.00'te Antalya'dan Norveç'e havalanacak uçakta aprondan çıkmaya yakın sırada kokpitinde duman tespit edildiğini söyledi. Uçağın kaptanının dumanı fark etmesinin ardından tahliye talimatı verdiğini belirten Dağlıoğlu uçağın 90 saniye içerisinde tahliye edildiğini anlattı. Diğer 156 yolcuyu saat 08.00'de Norveç'e gönderdiklerini bildiren Dağlıoğlu, kalan 28 yolcunun da bugün ülkelerine gönderileceğini, olayı kısa sürede çözerek hasar almadan atlattıklarını söyledi. AA
  