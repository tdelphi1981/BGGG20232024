İnternet dünyasını şoke eden intihar
Dünyanın en büyük sosyal paylaşım sitelerinden Redditin kurucularından, internet aktivisti Aaron Swartz intihar etti. Bazı akademik belgeleri internette yaydığı için önümüzdeki günlerde mahkemeye çıkarılacak Swartzun ölümüyle ilgili olarak ailesi ABD adalet sistemini ve savcıları suçluyor.
Swartzun New Yorkun Brooklyn mahallesinde bulunan evinde kendisini asmış halde bulunduğu bildirildi. 26 yaşındaki aktivist, önümüzdeki günlerde JSTOR arşivindeki bazı akademik makaleleri çalıp internette ücretsiz yayma suçlamasıyla mahkemeye çıkarılacaktı. 
Suçlu bulunması halinde Swartzun onlarca yıl hapis ve dev para cezalarıyla karşı karşıya kalacağı belirtiliyordu. 
New York Adli Tabipliğinden sözcü Ellen Borakove, Swartzun Cuma gecesi öldüğünü belirtti. Genç aktivistin cansız bedeninin kız arkadaşı tarafından bulunduğu belirtildi. 
AİLESİ VE İNTERNET DÜNYASI YASTA
Swartz ailesinden yapılan açıklamada, Aaronın üç yeteneği yani sonsuz merakı, yaratıcılığı, zekası; empatisi ve çıkarsız, sonsuz sevme kapasitesi; adaletsizliğin kaçınılmaz olduğunu reddetmesi dünyayı ve hayatlarımızı çok daha aydınlık bir yer haline getirdi denildi. 
Dijital haklar konusuyla ilgilenen uluslararası sivil toplum kuruluşu Elektronik Cephe Vakfının internet sitesinde yapılan açıklamada ise Swartzun sıra dışı bir hacker ve aktivist olduğu ifade edilerek, interneti açık bilgi ortamına dönüştürmek ve bu halde kalmasını sağlamak konusunda herkesten fazla emek verdiği ifade edildi. 
Swartz, daha çok gençken RSS denilen internet besleme formatlarını geliştirmişti. Bir süre önce Conde Nasta satılan Redditin yanı sıra internet sansürüne karşı çıkan Demand Progressin de kurucuları arasındaydı. 
Ancak uzun zamandır depresyonda olduğu ifade edilen Swartzun 2007 yılında yazdığı bir blog yazısında, Elbette zaman zaman kendinizi mutsuz hissettiğiniz anlar olur. Belki sevdiğiniz biri sizi terk etmiştir ya da bir planınız çok kötü sonuçlanmıştır. Yüzünüz düşer. Belki ağlarsınız. Kendinizi değersiz hissedersiniz yazdığı da haberlerde yer aldı. 
HAFTAYA MAHKEMEYE ÇIKACAKTI
Swartz 2008 yılında MITnin hesabını kullanarak JSTOR arşivinden milyonlarca makaleyi, ücretsiz paylaşım sitelerinde yaymak amacıyla bilgisayarına indirdiği için 2011 yılında Bostonda gözaltına alınmıştı. Yolsuzluk yaptığı iddialarını reddeden Swartzun önümüzdeki ay mahkemeye çıkarılması bekleniyordu. 
13 farklı suçlamayla karşı karşıya olan Swartzun ailesi, intihar nedeniyle savcıları suçladı. Ailenin açıklamasında, Aaronın ölümü sadece basit bir şahsi trajedi değildir. Bu korkutma ve soruşturma açma yetkisini kötüye kullananan adalet sisteminin bir sonucudur. Massachusetts Savcılığının ve MITnin kararları Aaronın ölümüne neden olmuştur denildi.