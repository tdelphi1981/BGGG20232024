Başarının ardında Kocaman mesai var
F.Bahçe Teknik Direktörü, Trabzonspor maçı öncesinden itibaren yürürlüğe koyduğu yeni stratejisiyle galibiyet serisinin baş mimarı oldu.
FENERBAHÇEnin galibiyet serisinin en önemli mimarı olarak, son dönemdeki yoğun çabasıyla teknik direktör Aykut Kocaman öne çıkıyor.  20. hafta oynanan Sivasspor karşılaşmasında kaybedilen puanları şanssızlığa bağlayan Kocaman, herkesin çöküş beklediği dönemde takımın tüm hakimiyetini eline aldı. Önce Mehmet Topal krizini çözdü, ardından da Meireles sorununu Portekizli ile konuşarak halletti. 
Oyuncularıyla özel görüştü 
Özellikle Trabzon karşılaşması öncesi Rize kampını önemli bir şans olarak gören Aykut Kocaman, öncelikle öğrencilerinin kafa olarak hazır olmaları için çaba sarfetti. Bazı futbolcularla özel görüşmeler yapan deneyimli teknik adam, herkesin özgüvenini yükseltmeye çalıştı.  Trabzonspor maçıyla formları iyice yükselen futbolcuların, arka arkaya elde ettiği galibiyetler, hem topluca takımın kendine güvenini yükseltti, hem de stratejisi haklı çıkan Kocaman için ayrı bir motivasyon oldu.