Dolandırıcının son numarası 155
Telefonla arayıp kendilerini 'polis, savcı' diye tanıtıp hesap boşaltan dolandırıcılar deşifre olunca yeni yöntemler geliştirdi. Tele-soyguncular, program yardımıyla Polis İmdat'ın numarası '155'ten aramış gibi gösteriyor.
 Levent ALBAYRAK / Kemal ÇAĞLAYAN
 Dolandırıcıdan yeni taktik!... Telefonla kontör dolandırıcılığı yapan grupların yöntemleri deşifre edilince soyguncu yeni taktik peşine düştü.
 EMNİYET Genel Müdürlüğü, telefonla dolandırıcılığa karşı planlı bir çalışma yürüttü. Vatandaşların cep telefonlarına uyarı mesajları atıldı, halka broşürler dağıtıldı. Dolandırıcılar, alınan önlemler sayesinde 'dolandıramaz' hale gelince yeni bir yönteme başvurdu. Sanki emniyetten aramış gibi gösterip vatandaşları tuzağa düşürüyorlar.
 SİSTEM NE?
 YENİ vurgun yöntemi şöyle: Dolandırıcı internetten indirdiği programla numarasını '155' olarak değiştirip kurbanı arıyor. 'Polis İmdat' hattından arandığını sanan vatandaş, 'hesabının olduğu bankaları' söylüyor. Dolandırıcı 'Bankanızla birlikte çalışıyoruz. Operasyonda sonuca ulaşmamızda bankanız da yardım ediyor' diyor. Yanında bulunan çete üyesi, internetten o bankanın telefon numarasını temin ediyor. Telefonda kurbanını oyalayan dolandırıcı 'Sizi biraz sonra bankanızdan arayacaklar. Gerekli talimatı verdik. Yardım edin' diyerek güven kazanıyor.
 PARALAR HAVALE 
 TELEFONDA vatandaşla uzun uzun konuşan dolandırıcı, bilgileri alıp telefonu kapatıyor. Banka numarasını temin eden ikinci çete üyesi devreye giriyor. Aynı sistemi kullanarak bankanın numarasıyla mağduru arıyor. Polisin bilgi verdiğini, hesapları güvenli bir hesaba aktarmaları gerektiğini belirtiyor. Kendisini arayan numarayı kontrol eden vatandaş, numaranın bankasına ait görünmesi üzerine parasını dolandırıcıya ait hesaba aktarıyor.
 2. taktik mail
 BİR diğer yöntemde ise vatandaşa, 'Türk polisi siber suçlarla mücadele bölümü' başlıklı bir mail gönderiliyor. Yasadışı işlem yaptıkları için bilgisayarlarının kilitlendiği bilgisi veriliyor. Kilidin kaldırılması için 200 lira ödeme yapılması isteniyor. Bilişim Suçlarıyla Mücadele Müdürlüğü ekipleri, emniyet logosuyla gönderilen sahte 'Türk polisi Siber Suç Mücadele Bölümü' başlıklı maillere karşı da uyardı.
 Sakın inanmayın
 BU tür dolandırıcılara karşı vatandaşı cep telefonları ile uyaran Emniyet Genel Müdürlüğü bu kişilere itimat edilmemesini istiyor. Emniyet, polisin asla telefonda işlem yapmadığını, bu kişilere inanılmaması gerektiğini söylüyor, en yakın polis merkezine giderek bilgi verilmesini istiyor.