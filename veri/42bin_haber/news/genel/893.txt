Of aman Fernandes
Beşiktaş'ın yedeklerinin diş geçiremediği Karadeniz ekibi, Gökhan'ın şık golüyle öne geçti. Samet Aybaba'nın ikinci yarı hızır acil servisten çağırdığı Fernandes ile Almeida turu getirdi
 Mendes taş koyuyor
 BEŞİKTAŞ yönetimi Fernandes'in sözleşmesini 4+1 yıl daha uzatmak istiyor. Manuel'e 2014-15 için 2.5, sonraki sezonlarda ise 100'er bin euroluk inişle sözleşme bitim tarihinin sonunda ise 2.1 milyon euro verilmesi planlanıyor. 
 MENAJERİ Jorge Mendes ise Portekizli yıldıza ödenecek rakamın 2.5 milyon euroya fikslenmesini istedi, Mendes '40 milyon euroya serbest kalır' maddesinin kabul edilemez olduğunu da söyledi. Ayrıca gecikme faizlerinin 3 ayda bir değil, her ay uygulanmasını talep etti. Quaresma için İstanbul'a gelecek olan Mendes'in Fernandes için de yönetimle pazarlık yapacağı bildirildi.
 Batuhan ıslıklandı
 OF maçında varlık gösteremeyen Batuhan Karadeniz'in oyundan çıkması da olay oldu. Yerini Oğuzhan'a bırakan genç golcüye tribünler tepki gösterdi. Bazı taraftarlar, Batuhan'ı ıslıkladı.
 Protokolde Of gerilimi!
 ESKİ Açık'taki Beşiktaş ile Oflu taraftarlar maçtan önce birbirlerine yabancı madde fırlattı. Siyah-Beyazlılar, kapalıya alınınca tribündeki sorun çözüldü. 2. yarı da bu kez protokol tribününde gerginlik yaşandı. Bazı taraftarlar, Ofspor yöneticilerine tepki gösterirken, kısa süren gerginlik daha sonra son buldu. Tribünler boştu.
 Sen alışveriş yap biz de transfer
 BEŞİKTAŞ'taki Kartal Yuvası mağazasının açılışında bir taraftar, Başkan Fikret Orman'a 'Başkan büyük transferler istiyoruz' diye seslendi. Orman da taraftara 'Sen alışveriş yap biz de transfer' cevabı verdi. Transferini düşündükleri futbolcuların isimlerinin sorulması üzerine 'İmzayı attığımız zaman açıklarız' diyen Orman şöyle konuştu:
 BÜTÜN DÜNYAYI TARIYORUZ
 'DEVRE arası ile alakalı transfer yapmak istiyoruz. Önemli bir birim kurduk. Dünyanın dört bir yanında arkadaşlarımız futbolcu izliyorlar. Takım oluyoruz. Statla ilgili de uğraşıyoruz. Ülkemize, semtimize, şehrimize, camiamıza dört dörtlük bir stat yapmak istiyoruz. İşlemler tamamlandıktan sonra hemen başlamak istiyoruz. Süre vermiyorum. İcraat olsun ondan sonra devam edeceğiz.'
 Batu kabusu
 Beşiktaş Teknik Direktörü Samet Aybaba, futbolcularına ateş püskürdü, Batuhan'ın şansını iyi değerlendiremediğini söyledi:
 'ENTERESAN maçlar oynuyoruz. Niğde de burada da kabus gördük. Bazı oyuncuları geleceğe hazırlıyoruz. Bazı oyuncular buna cevap vermiyor. Güvenip destek veriyorsak onların da sahada cevap vermesi gerekir. Mutlaka ders çıkarması lazım. 
 Devre arasında uyarıları yaptık. Tesislerde tek tek konuşacağız. Batuhan'a gereken her şeyi veriyoruz. 21 yaşında, bize cevap vermesi lazım, hala veremedi. 2-3 hamle daha olabilir ama sonra oturup kendisiyle hesaplaşması lazım.'
 Eşit oynamadık
 Of'un hocası İsmail Batur, hakemlere tepki gösterdi: 'Önde olduğumuz zaman lehimize haksız kararlar verildi. Eşit şartlarda oynamadık. Mağlup olmamıza rağmen takımımı kutluyorum.'
  