Sırada şerbet vardı
TÜRK Hava Yolları (THY) son bir hafta içinde ilk olarak yeni kıyafet kreasyonlarıyla sonrasında ise iç hatlarda business classta ve bazı dış hat uçuşlarından kaldırdığı içki servisiyle gündemi epey meşgul etti.
THY yetkilileri vatandaşların yoğun ilgi ve alakası üzerine değerlendirdikleri diğer kıyafetleri paylaşıp basına sızan fotoğrafların nihai seçimleri olmadığını ilan ettiler. İçki yasağıyla ilgili ise farklı bir durum yaşandı. THY Yönetim Kurulu Başkanı Hamdi Topçu yasağı İnadına içki isteyenler var sözleriyle savundu. 
Edindiğimiz bilgiye göre, uçaktaki içki ikramına çeşitli sınırlamalar getiren THY alternatif içecekler konusunun da üzerinde durmuş. THY kısa bir süre önce ikram firmasına da hizmet veren catering şirketi DO&COdan uçakta servis etmek üzere bir şerbet üzerinde çalışmalarını istemiş. Firmada birçok farklı üründen imal edilebilen şerbetin nasıl en uygun biçimde yapılabileceğine ilişkin araşırmalarına başlamış. Ama sonrasında yeni personel kıyafeti ve içki yasağına gelen tepkilerin ardından THY şerbet isteğini geri çekmiş. DO&COnun şerbet konusunda tekrar çalışmaya başlayıp başlamayacağı şimdilik belirsiz. 
AVRUPA BASINI DA KONUŞUYOR 
THYnin tartışma yaratan yeni kostümleri ve bazı hatlardaki içki servisi yasağı İngiltere ve İtalyan basınına da konu oldu. İtalyada La Repubblica ve Corriere della Sera, Türkiyenin ulusal havayolu şirketinin İslamlaşmaya yöneldiğini ve kabin memurlarının yeni kıyafetlerinin dine göre ayarlandığını ayrıca alkol yasağının da devreye sokulduğunu yazdı. Her iki gazete geçmişte THYnin göklerde mini etekli şık Mary Quant stili tasarımlarla giyindiğini hatırlatarak, darbe dönemlerinden bile THYnin Avrupada modern kıyafetlerle tanındığını belirtti. Artık kabin memurlarının kıyafetlerinin Osmanlıya benzetildiğine dikkat çekilerek şu ifadeler yer aldı: Erdoğan, hosteslerin eteklerini uzattı. Laik Türkiyede yasaklanan fes kabinlere dönecek. twitterde,  Artık Burka bile giyerler yorumları uçuşuyor. 
AMERİKAN DİNDAR GİBİ 
İngiliz Ekonomistte yayınlanan Türkiye ve İslam-Kıyafet testi başlığı ile yayımlanan haber analizde ise Dilek Hanifin THY için tasarladığı yeni kıyafetler hakkında iffetli üniformalar ifadesi kullanılırken, Türkiyedeki muhafazakarlaşamın İran mollalarından daha çok Amerikan tarzı bir muhafazakarlaşma olduğu vurgulandı. Economistte yer alan ifadeler şöyle: Türkiyenin kültür savaşlarında yeni sınırlar. Bir yorumcu Star Trek benzetmesinde bulunuyor. Kızgın bir başka yorumcu Burka da giyselerdi bari diyor. Türk Hava Yollarının kabin görevlilerinin güya iffetli üniformaları sosyal medyada korku ve neşeyi birlikte tetikledi.Bu durum ayrıca, Ak Parti hükümetinin altındaki ürpertici muhafazakarlık hakkında tartışmalara neden oldu. Aile değerlerinin ve aleni dindarlığın benimsenmesiyle, AK Parti modeli; İran mollarından çok Amerikan dindarlarına benziyor. Ama laikler kendilerni kuşatılmış hissediyor. 
THY, MNG Tekniği satın alıyor 
TÜRK Hava Yolların dün Kamuyu Aydınlatma Platformuna (KAP) yapılan açıklamaya göre THY, MNG Teknik Uçak Bakım Hizmetleri A.Ş firması ile ortaklık veya satın alma alternatiflerine ilişkin görüşmelere başladı. Taraflar arasında iyi niyet anlaşması imzalandığı da belirtildi. MNG Şirketler Topluluğu bünyesinde yer alan MNG Teknik A.Ş uçak bakım ve onarım sektöründe faaliyet gösteriyor. İstanbul Atatürk Havalimanında yolcu ve kargo uçaklarına geniş bakım ve onarım hizmetleri sunan şirket, tam donanımlı 60 bin metrekare kapalı alanda aynı anda 16 dar gövdeli uçak veya 4 geniş ve 8 dar gövdeli uçağa hizmet verebiliyor. MNG Şirketler Topluluğu bünyesinde, inşaat ve taahhüt, turizm, hava taşımacılığı, kargo taşımacılığı, finans, medya, uçak bakımı, enerji firmaları bulunuyor. 

 