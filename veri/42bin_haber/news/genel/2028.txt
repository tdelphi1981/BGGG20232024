Çiftçiye hibe destekleri sürüyor
Gümüşhane Gıda, Tarım ve Hayvancılık İl Müdürü Hasan Irkın, kırsal kalkınma kapsamında bugüne kadar 764 adet makine ve ekipman alımı için bir milyon 579 bin 56 lira hibe ödemesi yapıldığını kaydetti.
 İl Müdürü Irkın, yaptığı açıklamada, Kırsal Kalkınma Yatırımlarının Desteklenmesi Programı kapsamında kırsal alanda ekonomik ve sosyal gelişmeyi sağlamak için gerçek ve tüzel kişilerin belirlenmiş makine ve ekipman alımları ve yerinde montajın desteklenmesi çalışmalarının devam ettiğini kaydetti. Kırsal Kalkınma Yatırımlarının Desteklenmesi Programının 2006 yılında başladığını vurgulayan Irkın, ilk 2 yıl sadece ekonomik yatırım projelerine destek verildiğine değindi. Projelerde verilen hibe desteğinin hibeye esas proje bedelinin yüzde 50'si oranında olduğunu anlatan Irkın, üçüncü yıldan itibaren de günümüze kadar toplam 7 etap destekleme programı gerçekleştirildiğini ifade etti. Irkın, bu destekler kapsamında günümüze kadar farklı projelere toplam 764 adet makine ve ekipman alımı için bir milyon 579 bin 56 lira hibe ödemesi yapıldığını kaydetti.
 Destekleme programının 2015 yılına kadar devam edeceğini belirten İl Müdürü Irkın, "Kırsal Kalkınma Yatırımlarını Destekleme Programı ilimiz çiftçisine önemli ölçüde fayda sağlamıştır. Gelecekte de çiftçilerimizin bu projelerden yararlanmaları için çalışmalarımızı sürdüreceğiz." dedi.
 CİHAN
  