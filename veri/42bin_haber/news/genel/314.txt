Bordo bereli üsteğmen kızı Neda'ya doyamadı
Kazan Vadisi'ndeki operasyonlarda, özel kuvvetlerde görevli Üsteğmen Aykut Köroğlu şehit oldu, 4 asker yaralı. Şehidin 6 aylık bebeği Neda yetim kaldı. Mardin'de ise 1 polis şehit, 2 polis yaralı. Çatışmalarda 9 PKK'lı öldürüldü
 Kadir ÜRÜNDÜ - Fikret KOCAMAN - Yaşar KAPLAN
 Hakkari'nin Çukurca İlçesi Kazan Vadisi'nde bir grup PKK'lının tespit edilmesinin ardından 3 gündür süren operasyonlarda çıkan çatışmada ilk belirlemelere göre bordo bereli Üsteğmen Aykut Köroğlu şehit oldu, 4 asker yaralandı. Operasyonlarda 6 teröristin de öldürüldüğü öğrenildi.  
 ÜSTEĞMENDEN SON TELEFON
 Çatışmada şehit düşen bordo bereli Üsteğmen Aykut Köroğlu'nun 5 yıldır özel kuvvetlerde görev yaptığı bildirildi. Bursa'nın merkez Yıldırım İlçesi Yiğitler Mahallesi'ndeki baba ocağına gelen askerler, acı haberi aileye verdi. Şehidin babası Turan ve annesi Nurdan Köroğlu bu haberle yıkıldı. Şehit Üsteğmenin eşi Selay Köroğlu'nun Ankara'da Gümrük Bakanlığı'nda memur olarak çalıştığı ve 6 aylık Neda adında bebeğiyle ziyaret için Bursa'da olduğu öğrenildi. Köroğlu'nun dün çatışma sırasında öğle saatlerinde babasını aradığı ve eşi Selay'la da görüştüğü 6 aylık kızı Neda'yı çok özlediğini söylediği öğrenildi.  Şehidin babasına, 'Burada durumlar sıkıntılı. Kızımı çok özledim. En kısa zamanda izin alıp geleceğim' dediği kaydedildi. Şehit Üsteğmen Köroğlu'nun bugün Bursa Ulu Cami'de düzenlenecek törenin ardından toprağa verilmesi bekleniyor. 
 Operasyonda, Kazan Köyü'nde yaşayan Azize Çetin ile Keziban Çetinkaya adlı köylü  kadınları üzerlerine gelen şarapnel parçalarından yaralandı. Çukurca Aile Sağlığı Merkezi'ndeki ilk müdahalenin ardından Hakkari Devlet Hastanesi'ne sevk edilen yaralılardan Azize Çetin'in yolda yaşamını yitirdi. Olay üzerine Çukurca Sağlık Ocağı önünde polis ve jandarma güvenlik önlemleri alırken esnaf kepenk kapattı. Operasyonlar nedeniyle Kazan Vadisi'ne giriş çıkışlar da yasaklandı.
 1 POLİS ŞEHİT, 2'Sİ YARALI
 Mardin'in Derik İlçesi'nde yola konulan patlayıcı, özel harekat polislerini taşıyan akrebin geçişi sırasında patlatıldı. Saldırıda ağır yaralanan polis memuru Orhan Ayan şehit düştü.Musa Şahin ve Alaettin Etyemez ise yaralandı. Erzincan'ın Kemah İlçesi'nde ise  demiryoluna  bombalı saldırı hazırlığındaki 1'i kadın 4 PKK'lı öldürüldü.
  