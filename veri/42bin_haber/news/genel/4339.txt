Askerle sivil havada anlaştı
Ulaştırma, Denizcilik ve Haberleşme Bakanlığı ile Savunma Bakanlığı el sıkıştı... İstanbul Atatürk Havalimanı'ndaki uçaklar için park yeri sıkıntısı gideriliyor... Uzun süredir gündemde olan askeri alanın sivil meydana dahil edilmesi projesi hayata geçiyor
 Havaalanında 'park' açılımı... İstanbul Atatürk Havalimanı'nda yaşanan uçaklar için park yeri sıkıntısı Ulaştırma, Denizcilik ve Haberleşme Bakanlığı ile Savunma Bakanlığı'nın çalışmaları sonunda aşıldı. Yaklaşık 800 dönümlük askeri alanın sivil meydana dahil edilmesi konusunda anlaşmaya varıldı. 
 ATATÜRK Havalimanı'nın '05-23' pisti ile dış hatlar terminali arasında bulunan ve 'teneke mahallesi' olarak adlandırılan yer hizmeti ve bakım şirketlerine ait binalar yıkılarak bu alana uçaklar için park yerleri açılacak. Yıkılacak tesisler ise kargo terminalinin arkasına taşınacak.
 TARİFELİ SEFER YOK
 DEVLET Hava Meydanları İşletmesi'nin (DHMİ)'nin Florya'daki Sosyal Tesisleri'nde gazetecilerle bir araya gelen DHMİ Genel Müdürü Orhan Birdal, Atatürk Havalimanı açık olduğu sürece yeni park yerlerine ihtiyaç duyulduğunu ifade etti. Birdal, 'Askeri alana apron planlamamız var. Onun için bunu çok kısa zamanda yapacağız. Askeriye ile bir noktaya gelindi. Son noktaya geldik. Bugünlerde tamamlayacağız' dedi.
 YENİ İstanbul Havalimanı'nın devreye girmesinden sonra Atatürk Havalimanı'ndan tarifeli sefer yapılmayacağını da belirten Birdal, şöyle konuştu: 'Onun dışında genel havacılık devam edecek. Bakım onarım hangarları faaliyetlerine devam edecek. Kargo faaliyetleri devam edecek. Şirketler burada kalmaya devam ettiği sürece bunlar devam edecek. Tarifeli seferler hariç Atatürk Havalimanı fonksiyonunu devam ettirecek.'
  