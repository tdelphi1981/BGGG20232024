İmralı'ya 2. heyet için karar günü
BDP'de İmralı gündemi... BDP, eş başkanlarının adaya gitme talebine Başbakan'dan gelen olumsuz yanıt sonrası bugün toplanıyor. Karar çıkmazsa konu yarın MYK'da görüşülecek
 BAŞKENT'te 4. yargı paketinden sonra gündemin bir diğer önemli maddesi İmralı...  BDP, 4 eş başkanın adaya gitme talebi ve Başbakan Recep Tayyip Erdoğan'ın 'Dağ ile kucaklaşanlara yol veremeyiz,' sözlerinin ardından yeni çözüm arayışında.
 BUGÜN Ankara'da gerçekleşecek toplantıda BDP, Başbakan Erdoğan'ın Kışanak ve Tuğluk'a yönelik 'veto' açıklamaları ekseninde İmralı heyeti için yeni strateji belirleyecek. Karar çıkmazsa konu, yarınki MYK toplantısında ele alınacak. Türk ve Demirtaş'ın yanında 'PKK ile kucaklaşma' fotoğrafında yer almayan isimlerin eklenmesi ya da ziyaretin iki isimle sınırlı tutulması gündeme gelebilir. 
 HEYET belirlenip Adalet Bakanlığı vize verirse İmralı ziyareti, hafta içinde gerçekleşebilecek. Öcalan'ın, Eş Başkanlar yanı sıra İmralı'ya gelmesini istediği Pervin Buldan, Sırrı Sakık, Sırrı Süreyya Önder, Sebahat Tuncel ve Ertuğrul Kürkçü'nün, yeni heyette yer alabileceği dillendiriliyor.
 ÖCALAN'IN Ada'ya gelecek BDP heyetine, 'şiddet ve çatışma ortamının demokratikleşmeyi zorlaştırdığını bunun için eylemsizliğe geçiş' mesajı verebileceği de belirtiliyor
 ÇEKİLEBİLİRİM 
 GÜLTAN Kışanak, AKŞAM'a yaptığı açıklamada şöyle dedi: 'Sorunun eş başkanlar olduğunu düşünmüyorum. Buna rağmen, sorun ismimse aradan çekilirim. Hükümet'e çağrımız; BDP ile kurumsal olarak görüşmelerin yapılması. MYK'da bütün olasılıkları değerlendireceğiz.
 MUŞ Milletvekili Sırrı Sakık ise, 'Kaybedecek bir dakikamız bile yok ama bir ay heba edildi. Hükümet'e nefes kadar yakınız. BDP kurumsal olarak sürecin içinde olmalı. Partimizdeki her vekil, kurumsal olarak BDP'yi temsil etmekte. Bireysel dayatmalarımız yok' dedi. Helin ALP
 Oyalamaya karşı öneri sunacağız
 BDP Eş Başkanı Gültan Kışanak, partisinin Antalya Kepez İlçesi örgütünü ziyaret etti. Kışanak İmralı'ya ikinci heyet konusunun hükümet tarafından 'hikayeye çevrildiğini' öne sürerek şöyle dedi: Partimizdeki tüm arkadaşlarımız halkın, mücadelenin sorumluluğunu taşıyabilecek deneyim ve birikimde. Yapacağımız iki toplantıda, oyalamaya izin vermeyecek şekilde öneri sunacağız. Dümdüz bir yolumuz var. O da demokratik cumhuriyet, özerk Kürdistan.
 YENİ anayasa tartışmalarına da değinen Kışanak, 'BDP'nin 'şu partiyle anayasa yapmam ya da yaparım gibi kategorisi yok. Kim özgürlükler konusunda yapıcı olursa halkımıza barış anayasası armağan etmek için çalışırız' diye konuştu.
 Üçte iki uzlaşma
 BDP Eşbaşkanı Selahattin Demirtaş'ın yeni anayasada AK Parti'yle  ortak hareket için 'vatandaşlık tanımı, anadilde eğitim ve özerklik talebi' gibi üç şart koşması, gözleri TBMM Uzlaşma Komisyonu'ndaki tekliflere çevirdi. İki partinin bu üç konuda TBMM Uzlaşma Komisyonu'na sunduğu teklifler, anlaşmada şu anki uzlaşı durumunun üçte iki olduğunu gösteriyor. Hem AK Parti hem de BDP, 'nötr vatandaşlığa' yakın bir teklif sunarak, aynı noktada buluşuyor. AK Parti'nin 'anadilde eğitimin önünü kapatmayan esnek 'eğitim ve öğrenim hakkı' tanımlaması yaptığı teklifi de BDP ile uzlaşmayı mümkün kılıyor. Bölgesel özerklik talebi ise BDP ve AK Parti'nin ayrıştığı en keskin konuyu oluşturuyor. Ebru   TOKTAR ÇEKİÇ / ANKARA