Konuk yazar - BEŞİKTAŞ SADECE BİR SEMT MİDİR?
Beşiktaş İstanbul'un en eski ve en güzel semtlerinden biridir. Koynunda saraylar, okullar, camiiler, müzeler, yatırlar saklar...
 İçinde kim bilir ne hayatlar, ne büyük acılar, sevinçler biriktirmiştir. Hepsini kucaklayan, kocaman yüreği vardır. Beşiktaş, sadece bir semt değildir; aynı zamanda, adıyla özdeşleşmiş, dünyaca ünlü büyük bir futbol takımı vardır... Biz Beşiktaş sevdalıları için 'semt' kelimesi işte bu yüzden çok derin anlamlar taşır... Neredeyse hayatla eşdeğerdir,  nefes aldığımız ve her gün yeniden doğduğumuz ana kucağıdır. Beşiktaş köy içinde; yürürken futbolu iliklerinize kadar solursunuz... Beşiktaş Siyah-Beyazdır. Aynı zamanda Beşiktaş; Kara Kartal'dır.  Benim gibi nüfusa kayıt yeri Beşiktaş olanlar, kullandıkları oyla Beşiktaş Belediye Başkanı'nı seçenler, yani o semtte doğmuş, büyümüş, muhtemelen orada, ölecek olan kişiler için Beşiktaşlı olmanın ayrı bir gururu vardır. 109 yıl önce bu semtte, Şerafettin beyle başlamış olan Siyah-Beyaz aşk bugün milyonlara ulaşmıştır... Beşiktaş taraftarının özelliği semtiyle bütünleşmesidir... Onlar çarşının, suyundan içmiş, ekmeğinden yemiş, takımla büyümüştür... Takımla birlikte, yaşamış nefes almışlardır, onlar için 'Beşiktaşlı olunmaz, Beşiktaşlı doğulur' ibaresi geçerlidir...  Kamburun bahçesini, eski yazlık sinemaları, Turgut'un meyhanesini, Cumartesi pazarını, Kazanı, Tuz Baba'yı, İskelenin yanındaki çay bahçesini, köy içindeki balık pazarını bilmektir; Beşiktaşlı olmak... Taksiye Beşiktaş'a demek, Beşiktaş İskelesi'nden vapura binmek, gönlünü Siyah Beyaz'a verenlere başka şeyler ifade eder... Köy içinde, çay, kahve içerken, ya da balığınızı yerken, biraz sonra başlayacak maçın heyecanı yüreğinizi sarar... Yavaş yavaş toplanan siyah beyaz atkılılar, formalılar, yürüme mesafesinde olan stada doğru yola çıkarlar... Bütün bu ritüeller Beşiktaşlılar için her maç yaşanan, doğal akıştır...  Onlar takımlarına, kayıtsız şartsız gönül vermiş, yüreklerinde Kartal dövmesi olan Çarşı'nın asi çocukları, 'Semtimiz erkek semti' derken vurguladıkları 'erkek' tanımı da, doğruluk, dürüstlük, mertlik, kısacası Beşiktaşlılık duruşudur... Beşiktaş, bu yüzden sadece İstanbul'da bir semt değildir... Tarifi böyle yapanlara onlar, cevap olarak diğerlerinden farklarını anlatıverirler ve muhtemelen şunları diyecekler;
 Biz farklıyız diyecekler, bizim sevgimiz,  galibiyetlere bağlı değil,
 Biz farklıyız, bizim tutkumuz, siyah beyaz'a, müzeleri süsleyen kupalara bağlı değil diyecekler...
 Biz farklıyız, bizim aşkımız, Beşiktaş'a, şampiyonluk sayısıyla ilgili değil diyecekler...  
 Biz sevinmek için sevmedik, Biz Beşiktaşlıyız... Diyecekler... 
 Semt bizim, aşk bizim...
 Itır Esen