Full'ü 109 milyon $'a satın alan Doğan, akaryakıta geri döndü
Doğan Holding'in iştiraki Doğan Enerji, Full'ün yüzde 60'ını 109 milyon dolara satın aldı
 DOĞAN Enerji, Full Petrol markası altında akaryakıt ve LPG otogaz istasyonlarını işleten Arista Yatırım ve Yönetim Holding ile sözleşme imzaladı. Sözleşmeye göre Doğan Enerji, Full'ün yüzde 60 hissesi için 109 milyon dolar ödeyecek. 
 Doğan Holding, Doğan Enerji'nin Full Grubu'na ait akaryakıt şirketlerinde yüzde 60 kontrol payına sahip olacak şekilde iştirak yapısının yüzde 60-yüzde 40 olarak belirlenmesi konusunda mutabakata varıldığını mayıs ayında açıklamış, ancak fiyat konusu belirlenmemişti. Full Grubu'nun bu yıl ilk altı aylık kombine finansal tablolarına göre, aktif toplamı yaklaşık 692.3 milyon lira, satış gelirleri ise 649.1 milyon lira. Full'ün 54 istasyonu, 5 dolum terminali ve bu istasyonlara hizmet veren 54 tankeri bulunuyor. İstasyonların 35'inde LPG otogaz da satılıyor. Full tarafından işletilen bu istasyonların 24'ünün mülkiyeti şirkete ait.
 FULL'LE DEVAM EDECEK
 DOĞAN Grubu, Petrol Ofisi'ndeki hisselerini 22 Ekim 2010 tarihinde ortağı OMV'ye satmıştı. 22 Ekim'de Avusturyalı Grup OMV'den yapılan açıklamada Doğan Grubu'nun elindeki yüzde 54.17 hissesinin 1 milyar euro bedelle satın alındığı açıklanmıştı. 1990'da özelleştirme kapsamına alınan Petrol Ofisi,'nin yüzde 51 hissesi 21 Temmuz 2000'de İş Doğan Petrol Yatırımları'na satıldı. Doğan Holding, İş Bankası ile ortaklığını 2005 yılında bitirmişti.