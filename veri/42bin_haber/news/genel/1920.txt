'Onbaşı'dan ceza yok
Genelkurmay Başkanı Orgeneral Necdet Özel'in, kendisine 'rütben general de olsa bizim nazarımızda onbaşısın' diyen BDP Eş Başkanı Selahattin Demirtaş'a açtığı tazminat davası reddedildi.
 DEMİRTAŞ 7 Ocak 2012'de Sultanbeyli'deki konuşmasında Genelkurmay Başkanı Orgeneral Özel'in ''Ana dilde eğitimi uygun bulmuyoruz'' sözlerini değerlendirmişti. Demirtaş, 'Sana kim sordu ki çıkmış cevap veriyorsun. Sen önce çık katliamların hesabını ver. Senin rütben orgeneral de olsa bizim nazarımızda onbaşısın'' demişti. Özel, bu sözler üzerine Demirtaş aleyhine 50 bin liralık manevi tazminat davası açmıştı.
 ANKARA 17. Asliye Hukuk Mahkemesi'ndeki duruşmada Özel'in avukatı Umut Kemal Yıldırır  'ifadelerin müvekkilinin onur ve şerefini zedelediğini; müvekkilinin TSK'nın en üst rütbesinde görevli olması nedeniyle kişilik haklarının zarar gördüğünü ifade etti. Söz konusu açıklamanın düşünceyi açıklama olmadığını belirterek davanın kabulüne karar verilmesini istedi.
 DEMİRTAŞ'ın avukatı Ufuk Gümüş ise müvekkilinin söz konusu açıklamasının düşünce açıklaması olduğunu belirterek davanın reddini istedi. Hakim davanın reddine karar verdi.