İşte Adapazarlı Toyota Corolla!
Adapazarı'nda deneme üretimi başlayan yeni Corolla internete düştü... Türkiye'ye 1 milyar dolar kazandıracak modelin dünyaya fabrikadaki törenle tanıtılması planlanıyor
 Sümer DEMİRCİLER 
 Geçtiğimiz yıl deprem, sel felaketleri, geri çağırma operasyonlarıyla kan kaybeden Japon otomotiv devi Toyota yıla hızlı başladı. Tekrar dünyanın en büyük üreticisi unvanını ele geçirip, satış hedeflerini yukarı doğru revize eden firmanın yıl ortasındaki en önemli atağı Adapazarı'ndan gelecek. Toyota Adapazarı fabrikasında 7 yıllık aradan sonra tekrar başlayacak Corolla üretimi için hazırlıklar uzun süredir devam ediyor. 150 milyon euroluk yeni yatırımla fabrika Corolla üretimine hazırlanırken, 870 yeni personel alımıyla birlikte toplam çalışın sayısı 3 bine ulaşacak. 
 50 ülkeye ihracat 
 ŞU anda Toyota Verso modelini üreten Adapazarı fabrikası, yıl ortasından itibaren yeni Corolla üretimine start verecek. Fabrikanın tam kapasiteye ulaşmasıyla birlikte büyük bölümü Corolla olmak üzere yılık üretim 150 bin adete yükselecek. 50'den fazla ülkeye Adapazarı'ndan gönderilecek Corolla ile birlikte fabrikanın ihracatı 1.5 milyar dolardan, 2.5 milyar dolara ulaşacak. 
 Artık hedefinde gençler var  
 SIR gibi saklanmasına rağmen,  yurtdışındaki forum sitelerine gizli çekim fotoğrafları düşen Corolla yeni tasarımıyla artık gençleri hedefliyor. Corolla'da geniş açılı farlar, ince çizgili ön ızgara ve kaslı çamurluklarla saldırgan bir görünüm kazandırılmış. Ağabeyi Camry'den de izler taşıyan yeni Corolla'nın bu haliyle genç kullanıcıları da etkilemesine kesin gözüyle bakılıyor.