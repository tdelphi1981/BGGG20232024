Fransız medyası Google'ı dize getirdi
Dünyanın en büyük arama motoru Google, Fransız medyasının baskılarına dayanamayarak 82 milyon dolar büyüklüğünde bir fon yaratmayı kabul etti. Oluşturulacak fon, Fransa'daki medya kuruluşlarının internet operasyonlarını geliştirmeleri için kullanılacak. Karar, diğer ülkelerin de benzer anlaşmalar yapabilmeleri için emsal olma özelliğini taşıyor.
Google, Dijital Yayın Yenilik Fonu ile birlikte Fransız basınına arama motorunun platformlarında daha ucuz maliyetle yer verme taahhüdünde de bulundu. 
Emsal olabilir 

Bazı analistler Google ile yapılan anlaşmanın diğer ülkelere de emsal olabileceğini düşünüyor. Medya ve telekomünikasyon alanında raporlar hazırlayan Enders Analysis şirketinden Ian Maude, ''Google diğer ülkelerin gazetelerinin de benzer bir şey yapabilmesine kapı açmış görünüyor'' diye konuştu. 
Google Yönetim Kurulu Başkanı Eric Schmidt ise ''Bu anlaşmalar, yatırım ve teknoloji ortaklıkları yoluyla dijital yenilikleri tüketiciler, ortaklarımız ve internetin geneli için geliştirebileceğinizi ortaya koyuyor'' dedi. 
Googlea vergi uyarısı 
Fransa Cumhurbaşkanı Francois Hollande ve Google Yönetim Kurulu Başkanı Eric Schmidt arasında imzalanan anlaşma aylar süren görüşmelerin ardından geldi. Fransa Cumhurbaşkanlığı, Twitterdaki hesabında ''Fransa Google'la bu anlaşmaya varmaktan gurur duyuyor, dünyada bir ilk'' diye yazdı.
 
Fransa'daki internet siteleri, arama motorunun linklerini kullanmasına izin vermek için telif ödemesi talep etmiş, Amerikalı şirket ise Fransız gazetelerinin haber ve makalelerine sayfalarında yer vermeyi durdurma tehdidini savurmuştu. 
İnternet haber siteleriyle Google arasında yaklaşık iki aydır süren görüşmelerde devreye giren Fransız hükümeti de Google'a arama sonuçları kısmında çıkan reklamlardan vergi alınabileceği uyarısında bulunmuştu.  
Sırada Almanya var

Faha önce Belçikalı yayıncılarla da benzer bir anlaşma yapan Google, internet gelirlerinin artması için yardım etmeyi kabul etmişti. Öte yandan Almanyadaki yayıncılarla da görüşmeleri süren şirketin bu ülke ile henüz bir anlaşmaya varamadı.  
 