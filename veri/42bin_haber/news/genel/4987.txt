Enflasyonu gıda ve tütün zammı ateşledi, analistler panik yok diyor
Enflasyon yıla yükselişle başladı. Olumsuz hava koşulları gıda fiyatlarını yükseltti. Tütün ve alkole gelen zamlar fiyatları zıplattı. Ocak ayında tüketici fiyatları beklentinin üzerinde artarak yüzde 1,65 yükseldi. Tüketicinin yıllık enflasyonu yüzde 7,31 olurken üreticinin enflasyonunda yüzde 0.18'lik düşüş yaşandı
 Tüketici Fiyatları Endeksi (TÜFE), olumsuz hava koşulları sonucu gıda fiyatlarında görülen sert yükselişin etkisiyle ocak ayında beklentilerin üzerinde gelerek yüzde 1.65 artarken, bunun geçici olmasını bekleyen ekonomistler, enflasyonun seyrinde bir bozulma olmadığı görüşünde.  Yukarı yönlü riskler nedeniyle gıda fiyatlarının önümüzdeki dönemde yakından takip edileceğini belirten ekonomistler, çekirdek enflasyondaki düşüş eğiliminin devam etmesini bekliyor. Öte yandan TCMB'nin ocak ayı verisine bir tepki vermesi beklenmiyor ancak TL'deki değerlenmenin devam etmesi halinde faiz koridorunun alt bandında indirim gündeme gelebilir.  Anketlere göre ocak ayında sigara fiyatlarındaki artışın 0.8 puanlık etkisiyle TÜFE'de medyan bazında yüzde 1.14 artış bekleniyordu. ÜFE anketine katılan üç kurumun tahminlerinin medyanı ise ocak ayı için yüzde 0.45 seviyesindeydi. Verilere göre TÜFE yıllık yüzde 7.31 artarken, yıllık ÜFE yüzde 1.88 ile Kasım 2009'dan en düşük seviyeye geriledi. Özel kapsamlı TÜFE göstergelerinden 'H' ocak ayında yıllık olarak yüzde 6.29, 'I' yüzde 5.72 arttı.
 EN YÜKSEK ARTIŞ TÜTÜNDE
 TÜİK verilerine göre aylık en yüksek artış yüzde 14.26 ile alkollü içecekler ve tütün grubunda gerçekleşti. Ana harcama grupları itibarıyla 2013 yılı Ocak ayında tüketici fiyatları endeksinde yer alan gruplardan gıda ve alkolsüz içeceklerde yüzde 4, çeşitli mal ve hizmetlerde yüzde 1.71, ev eşyasında yüzde 1.08, konutta yüzde 0.70 düşüş gerçekleşti.
 Merkez: 'Ocakta artar sonra düşüşe geçer'
 Merkez Bankası Başkanı Erdem Başçı, enflasyon raporunun tanıtımı için düzenlenen basın toplantısında, tütün fiyat ayarlamaları nedeniyle enflasyonun ocak'ta sınırlı bir yükseliş gösterdikten sonra tekrar düşüş eğilimine gireceğini belirterek, 'Mayıs ve Haziran aylarında enerji fiyatlarındaki baz etkisinden dolayı geçici bir artış görebiliriz, ama sonrasında (enflasyonun) aşağı yönlü eğilimine devam edeceğini ve yıl sonunda enflasyonun yüzde 5.3 düzeyine düşeceğini tahmin ediyoruz. Çekirdek enflasyon göstergelerinin ise kısa vadede olumlu seyrini korumasını ve 2013 sonu itibarıyla yüzde 5'in altında kalmasını bekliyoruz' demişti.
 Temkinli duruş korunacak
 Erste Başekonomisti Nilüfer Sezgin, beklentilerin üzerinde gelen TÜFE'de gıda fiyatlarının etkili olduğunu ancak I endeksinin de sadece limitli bir düşüş sergilediğini belirtti. Enflasyonun TCMB'nin tahmin aralığının üst sınırına yakın olduğunu söyleyen Sezgin, 'Her ne kadar bu TCMB'nin hızla tepki göstereceği anlamına gelmese de enflasyona karşı temkinli duruşunu korumasına neden olacak. Enflasyon beklentileri iyimser kaldığı sürece TCMB yukarı yönlü geçici sürprizleri tolere edecektir' dedi.