Aile Bakanlığı, 'kiralık anne' ve 'sperm bankasına' bayrak açtı
AİLE ve Sosyal Politikalar Bakanlığı'nın düzenlediği eğitimlere katılan çiftlere dağıtılan 'Evlilik ve Sağlık' başlıklı eğitim setinde, cinsellik, sağlık ve hukuk konularının yanı sıra 'kiralık anne' ve 'sperm bankası' yoluyla çocuk sahibi olmanın sakıncaları da sıralandı.
 Ebru TOKTAR ÇEKİÇ / ANKARA
 Sperm bankasından alınan spermle çocuk sahibi olunmasının nesep ve aile kavramını bozacağı, kardeşlerin birbiriyle evlenmelerinin yolunun açılacağı, bunun insanlığın geleceği için savaşlardan ve doğal afetlerden daha tehlikeli bir durum olduğu uyarısı yapıldı. Bakanlık, 'kiralık anne' ve 'sperm bankası'na karşı şöyle dedi: 'Çocuk sahibi olma yolunda günün şartlarının ve ulaşılan imkanların ışığında çareler aranabilir. Fakat çare ararken, ahlaki ve etik değerler korunarak tedaviler uygulanmalıdır. Aksi halde dünyaya getirilen çocuk, 'Ben kimim, kimin çocuğuyum ve kimin kardeşiyim' gibi sorulara cevap bulamaz.'