Mektup kesmedi, Maliye vergi için evleri kapı kapı dolaşacak
Maliye'den vergi kıskacı... Kayıtdışıyla mücadeleye kararlı biçimde devam eden Maliye Bakanlığı, geçtiğimiz yıl mükelleflere 10 milyon mektup gönderirken, bu yıl söz konusu uygulamayı daha da ileri taşıyor. Bakanlık, 1000 müfettişle kapı kapı gezecek. Özellikle lüks konutlar takipte
 Aslı IŞIK / ANKARA
 Kayıt dışıyla mücadele ve vergi takibi için geçen yıl mükelleflere mektup yazan Maliye, önümüzdeki günlerde 'kapı çalmaya' hazırlanıyor. Maliye Bakanı Mehmet Şimşek, 1.000 vergi müfettişinin mükelleflerin kapısını çalacağını duyurdu. Aralarında 
 AKŞAM'ın da bulunduğu bir grup gazeteciyle sohbet eden Bakanı Şimşek, kayıt dışıyla mücadele ve vergi takibi konusunda renkli anektodlar anlattı. Geçtiğimiz günlerde Gelir İdaresi Başkanlığı'nın 'ek ödenek talep ettiğini' belirten Şimşek, 'Gerekçesini sorunca, 'efendim mektup masrafı' dediler. Mektuplar yüzünden bütçelerini bitirmişler. 20 milyon lira ilave mektup masrafı varmış; işi abartmışlar. Geçen sene 10 milyon mükellefe mektup gönderdik, sms ve e posta da yolladık. Şimdi kapı çalmaya başlayacağız' dedi.
 LÜKS SİTELER TAKİPTE
 BAKAN Şimşek, bir vatandaşın kendisini arayarak, 'Bakanım, İstanbul'da bir sitede ev kiralayacağım, kirası 5 bin dolar ama ev sahibi 2 bin doları gösterip, 3 bin dolarını açıktan ödemem için ısrar ediyor. Ne yapayım?' diye sorduğunu belirterek, şöyle devam etti: 'Ben de, 'Kesinlikle böyle bir şeye girme dedim ve adresi aldım. Ev bir süre boş kaldı. Ben de orada oturanların tamamının tüm hesaplarının incelenmesi için talimat verdim.'
 Ne su var ne elektrik
 ŞİMŞEK,'Hiçbir şirket mükellefiyetini ihdas etmeden, su elektirik gibi hizmetlerin hiçbirini alamaz. Bu konuda gerekli mevzuatın yapılması için talimat verdim' dedi. Şimşek, az fiş kestiğinden şüphelendikleri dükkanlardan, gerekirse görüntü alacaklarını da duyurdu.
 20 bin lüks otoda vergi kaçağı
 ŞİMŞEK,  300 bin lüks otomobilde vergi kaçağı incelemesi yaptıklarını belirterek, '20 bin lüks araç satışında ciddi vergi kayıp kaçağı tespit ettik. Tamamına gerekli raporları yazdık. Süreç devam ediyor. Cezalar yazılıyor' diye konuştu.