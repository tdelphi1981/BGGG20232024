Uydumuzda casus frekans olabilir
Milletvekillerinin dinleme sorularına yazılı yanıt gönderen MİT, Türkiyenin uydu haberleşmesinin başka ülkelerce izleniyor olabileceğini açıkladı. MİT, milletvekillerine Haberleşmenin hava ortamında gerçekleşmesi her zaman risk oluşturmakta uyarısında bulundu.
MİLLİ İstihbarat Teşkilatı (MİT), milletvekillerinin kişisel meraklarını da içeren yoğun soruları üzerine sır perdesini kısmen araladı. MİT, Türkiyenin uydu haberleşmesinin başka ülkelerce izleniyor olabileceği uyarısında bulundu. Milletvekillerine, yabancı GSM operatörü kullanmaları durumunda daha çok şüphe çekeceklerini belirten MİT, Biz siyasi parti temelli istihbarat yapmıyoruz açıklamasında bulundu. Vekillerin toplantılarda yönelttikleri sorulara yazılı yanıt gönderen MİTin verdiği bilgiler şöyle:

MİTÇİLER İYİ EĞİTİMLİ

İstihbarat çalışmaları ağırlıklı olarak iktisadi/idari bilimler, uluslararası ilişkiler, hukuk gibi alanlarda eğitim görmüş, yabancı dil bilen, dünyayı takip eden vizyon sahibi MİT personeli vasıtasıyla sürdürülmekte. Yabancı istihbaratçıların/işbirlikçilerin yüksek profil sahibi olmaları, ilgi alanına giren savunma, enerji, haberleşme, bilişim gibi stratejik konuların uzmanlık düzeyinde bilgi gerektirmesi, bunu zorunlu kılmakta. Milli güvenlik sebebiyle gizli kalması gereken personel sayısına ilişkin bilgi verilmesi mümkün değil. MİT mensupları, bilgiye erişim konusunda pozisyonlarına göre yetkilendirilmiştir. Korucuyu Güvenlik Kuralları ve Kompartımantasyon ilkesi gereğince her çalışan kendine tanınan yetki çerçevesinde bilgiye erişim hakkına sahiptir.

SIZDIRMALARA TAKİP

Siyasi partilere yönelik olarak yabancı ülkeler veya yabancı istihbarat servisleri tarafından bir sızma-sızdırma girişimi veya başkaca tehdit algılanması halinde çalışma yapılıyor. Bunun dışında siyasi partilere yönelik ya da siyasi parti temelli istihbarat yapılmamakta. Teşkilatımızın her türlü fiziki-teknik imkan ve kabiliyeti bulunmakta. Basına yansıdığı şekilde observasyon araçları teşkilatımızda bulunmuyor. Bununla birlikte gerektiğinde bu amaç için araçlar dizayn edilebilmekte.

DİNLENME RİSKİ VAR

Ülkemizin uydu ve benzeri havadan gerçekleşen haberleşmeleri ile iletim ortamından bağımsız olarak yurtdışına çıkan ya da yurtdışından gelen haberleşmelerinin bir başka ülke tarafından takibi teknik olarak mümkün. Haberleşmenin hava ortamında gerçekleşmesi, dinleme açısından her zaman risk oluşturmakta ve teknolojiye sahip ülkeler açısından kolaylık sağlamakta.

OPERATÖRLERE DİKKAT 

Yabancı ülkelere ait GSM operatörlerinin dinlenmesinin mümkün olmadığı yanlış bir kanı. Sınır bölgesinde yabancı GSM operatörü ile yurtdışı görüşmesi yapılıyorsa bu durum zaten normal bir haberleşmenin ötesinde şüpheli bir faaliyeti de akla getirir.
Gelişmiş teknoloji sahibi ülkelerin ürettikleri gizli dinleme/gözetleme cihazları öncelikle istihbarat servislerince kullanılıyor, bir süre sonra ticari ürün olarak satılmaya başlanıyor. Teşkilatımız tarafından, telekomünikasyon alanında faaliyet gösteren yabancı sermayeli şirketlerin sundukları her türlü yazılımın, güvenlik boşlukları barındırabileceği, kurumsal bilgilerimizin, kişisel profillerimizin, hatta toplumsal eğilimlerimizin elde edilebileceği değerlendirilerek, gerekli uyarılar yapılıyor. 
İZMİR DAVASI MERCEKTE

KAMUOYUNA Casusluk Davası olarak yansıyan davaların çoğunluğu casusluk suçu ile değil, suç örgütü kurup yönetmek, devletin güvenliğine ilişkin bilgileri temin etmek gibi nedenlerle açıldı. İzmirdeki olayla ilgili istihbari yöne ilişkin hususlar olup olmadığı teşkilatımızca incelenmekte. 

 