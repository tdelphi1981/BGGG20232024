Ulus gerginliği
Cumhuriyet Bayramı bugün törenlerle kutlanıyor. Dikkatler resmi kutlamalardan çok Ankara Valiliği'nin izin vermediği 'sivil' kutlamada olacak. CHP ve sivil toplum kuruluşları yasak kararına rağmen Ulus'taki eski Meclis önünde olacaklarını açıkladı
 Mahmut GÜRER / ANKARA
 Cumhuriyet Bayramı tüm yurtta, KKTC'de ve dış temsilciliklerde törenlerle kutlanacak. Ankara Valiliği'nin yasaklama kararına rağmen, bugün başta CHP'liler olmak üzere aralarında DSP ve İP  ile Atatürkçü Düşünce Derneği, Türkiye Gençlik Birliği ve Çağdaş Yaşamı Destekleme Derneği'nin de bulunduğu 40'ı aşkın parti ve sivil toplum örgütünün üyeleri Ulus'taki 1. Meclis önünde alternatif kutlama düzenleyecek.
 Ankara Valiliği, Ulus'taki alternatif kutlamayı, 'provokasyon istihbaratı aldık' gerekçesiyle yasakladı. Etkinliği düzenleyen STK'lar ve CHP ise kutlama konusunda kararlı. CHP Genel Başkanı Kemal Kılıçdaroğlu ve çok sayıda vekilin katılacağı kutlamada polisin tutumu merak ediliyor. Ancak izinsiz olmasına karşın etkinliğe polisin müdahale etmesi beklenmiyor. Müdahale olmaması için CHP yetkililerinin dün gün boyu temaslarda bulunduğu ve Valilik'ten büyük bir olay olmadıkça müdahale etmeme yönünde söz aldığı ifade ediliyor.  Eyleme karşı 6 bin polisin görev yapacağı öğrenildi.
 Polisin eylem için gelenlerin otobüslerine Ankara girişlerinde müdahale ederek izin vermeyeceği iddia edildi. Bazı kentlerde de grupların yine otobüslerle Başkent'e gidişlerinin engellendiği bildirildi.
 ANITLARDA ARBEDE
 Cumhuriyet Bayramı kutlamaları dün Atatürk anıtlarına çelenklerin konulmasıyla resmen başladı. Ancak 'Milli Bayramlarda Yapılacak Tören ve Kutlamalar Yönetmeliği'ne göre siyasi partilerin anıta çelenk koymasına izin verilmeyince yer yer arbedeye varan gerginlikler yaşandı.
 İstanbul Taksim Anıtı'ndaki resmi törende 'Mustafa Kemal'in askerleriyiz'' ve 'Cumhuriyet bizimdir yasak olamaz'' sloganları atan, CHP, DSP ve İP üyelerine polis müdahale etti. Tartışmanın ardından partiler çelenklerini koydu.
 Antalya'da CHP ve bazı STK'ların temsilcileri Cumhuriyet Meydanı'na kadar sloganlarla yürüdü. Polis tarafından önü kesilen grup anıt çevresindeki bariyerleri yıkarak tören alanına girdi. Arbedeye rağmen CHP ve STK'lılar törenin ardından anıta çelenklerini bıraktı. 
 İzmir Valisi  Cahit Kıraç ise talep edilen bütün etkinliklere izin verdiklerini söyledi.