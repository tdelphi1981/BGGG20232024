Üç silah, üç infaz
Derin suikastta yeni detay... Olay yerinde toplanan boş kovanların kriminal incelemesi tamamlandı. Buna göre, saldırıda üç ayrı silah kullanıldı. Her şey 60 saniye içerisinde gerçekleşti. Tetikçiler, olay yerinden hızla kaçtı
 ÖZKAN TAMİRAK
 Paris'te üç PKK'lı kadına yönelik suikast soruşturmasında yeni ayrıntılar ortaya çıktı. Yapılan kriminal incelemede, saldırı sırasında 3 ayrı silah kullanıldığı belirlendi. Fransız polisinin değerlendirmesine göre, cinayetler 60 saniye gibi kısa bir sürede işlendi. Şüpheliler hızla olay yerinden kaçtı. 
 PKK'nın kurucularından Sakine Cansız ile Fidan Doğan ve Leyla Söylemez adlı 3 kadın, 10 Ocak tarihinde Paris'teki Kürt Enformasyon Merkezi'nde öldürülmüştü. 
 OLAYIN ardından Anti Terör Timi kuran Fransız polisi, tetikçileri bulmak için çok yönlü çalışmalarını sürdürüyor. Bu kapsamda, polis olay yerinde topladığı boş kovanları, kriminal incelemeye gönderilmişti. Gelen sonuçlar, cinayetin nasıl işlendiğine dair ipuçları veriyor. 
 BUNA göre, 3 farklı menşeli kovana ulaşıldı. Saldırıda üç ayrı silah kullanıldı. Silahlar 7.65 milimetre. Kriminalden gelen sonuçlar ışığında 3 PKK'lının infazını 3 kişinin gerçekleştirdiği değerlendiriliyor. 
 FRANSIZ polisine göre, Kürt Enformasyon Merkezi'nde  işlenen cinayetler 1 dakika gibi kısa bir sürede işlendi. 3 kişiyi öldüren şüpheliler, hemen olay yerinden kaçtı.