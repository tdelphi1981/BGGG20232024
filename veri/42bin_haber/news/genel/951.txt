Yeni Cumhuriyet kurulacak!
Disney'in Lucasfilm'i satın almasıyla bir efsane daha dirilme yoluna girdi... 'Yıldız Savaşları' serisinin yedinci filminin 2015'te vizyona girmesi bekleniyor. İlk iki üçlemenin yazarı ve serinin yaratıcısı George Lucas ise sadece konsept danışmanı olacak. Serinin kimi hayranlarını üzen, kimini de sevindiren devam filminin peşine düştük...
  KAAN KAVUŞAN
  kaan.kavusan@aksam.com.tr
 Bir nesil Yıldız Savaşları'yla büyüdü. Ardından Bölüm 1-2 ve 3'ün gelmesiye ikinci nesil de payını aldı. Şimdiyse sıra üçüncü nesilde. Marvel ve Pixar gibi 'para basan' birçok şirketi satın alan Disney, Lucas'ın sahibi olduğu Lucasfilm için 4,05 milyar dolar ödeyip Yıldız Savaşları'nın haklarına sahip oldu.
 Anlaşma kapsamında yer alan maddelerden biri, Lucas'ın çekmeye pek yanaşmadığı Yıldız Savaşları serisine yeni bir üçleme eklenmesiydi. Disney, ilk filmi 2015 yılına yetiştirmeye çalıştığını belirtse de, belli olan tek şey, 'Artık film işinde olmadığım bir yaşam hayal ediyorum, emekli oldum' diyen George Lucas'ın projeye sadece konsept danışmanlığı yapacağı.
 ESKİLERE YEMEK
 Lucas, 'Emekli olsam da 7, 8 ve 9'uncu bölümler için zaten bazı taslaklar oluşturmuştum. Bunların hepsi Lucasfilm'e kalacak. Seriyi bir diğer jenerasyona aktarma göreviyse Lucasfilm ve Disney'in' diyor.
 Daha bu hafta içinde ilk üçlemede Luke Skywalker'ı canlandıran Mark Hamill, geçtiğimiz ay George Lucas'ın tüm Yıldız Savaşları oyuncularıyla yemek yediğini itiraf etmiş ve bu hazırlıkların yeni olmadığını aktarmıştı.
 Artık yedinci filmin hatta yeni bir üçlemenin geleceği garanti olduğuna göre, biz de Yıldız Savaşları efsanesinde neler olabilir diye araştırdık. Şimdilik kulislerde dedikodu olarak konuşulan iki şey var: Birincisi George Lucas'ın daha önce yazmış olduğu senaryo taslaklarından yola çıkılması, ikincisiyse yeni bir senaryoyla Disney'in çok tutan süper kahraman filmlerinde olduğu gibi, az diyalog ve bol aksiyonlu bir yola gitmesi. İlkinden başlayalım...
 Lucas'ın Time Dergisi'nde 1978'de çıkan bir röportajına göre, serinin 10 film olması planlanıyordu. Lucas, seri için önce altı senaryo yazdığını ve sonradan bu iki üçlemeye bir üçleme daha eklediğini söylemişti. 'Peki, 10'uncu film ne?' derseniz, bu Lucas'ın içinde hiç insan bulunmayan Wookie'leri odağına alan bağımsız bir film çekme fikriydi. Buna rağmen gerek efsaneye zarar vermeme, gerekse Lucas'ın yoğun çalışmaktan sıkılması üzerine seküel üçleme (orijinal üçlemenin sonrasını anlatan üçleme) rafa kalkmıştı. Fakat, şimdiye kadar basına yansıyanlar yeterli bilgiler içeriyor aslında.
 LUKE EVLENECEKTİ
 1982'de Lucasfilm'in yaptığı açıklamalara göre; Bölüm 7, 'Jedi'ın Dönüşü'nün 30-40 yıl sonrasında geçecekti. Film, Cumhuriyet'in, Yeni Cumhuriyet olarak tekrar kuruluşunu arka plana alacak ve Luke Skywalker'ın acemi bir Jedi'dan, 60'larındaki bir Jedi Şövalyesi'ne dönüşmesini konu edinecekti. 1983 yılında yayımlanan Denise Worell'in 'Icons: Inmate Portaits' adlı kitabının bir kısmı için açıklamalarda bulunan Lucas, Luke'un romantik bir aşk yaşacağını belirtiyordu. 2005 yılında verdiği bir röportajdaysa, -filmi çekmeye niyetleri olsaydı- Harrison Ford, Mark Hamill ve Carrie Fisher'ın da orijinal rollerinde görünmesinin planlandığını anlatıyordu.
 Bölüm 4 ve 5'in yapımcılığını üstlenen Gary Kurtz ise seküel üçlemenin çok haşin olacağını ve Luke Sykwalker'ın sürgündeki İmparator'la mücadele edeceğini belirtmişti. Kurtz'a göre, yedinci film Luke'un Jedi olma mücadelesini anlatacak, sekizinci bölümde Luke'un iki üçlemede de yer almayan bir kız kardeşi ortaya çıkacaktı. Dokuzuncu bölümdeyse Luke, İmparator'la son kez karşılaşacaktı.
 Ayrıca bir dönemler ciddi anlamda tartışma yaratan ve Lucasfilm'in içinde adamları olduğunu iddia eden Supershadow.com internet sitesiyse bir grup Karanlık Jedi'ın Cumhuriyet'in kırılgan yapısını tehdit edeceğinin senaryoda yer aldığını iddia ediyordu. Fakat Lucasfilm, Supershadow'un açıklamasının doğru olmadığını belirtti.
 Lucas, Bölüm 8 ve 9'la ilgili diğer söylentiler hakkında ser verip sır vermiyor. Bu konudaki, spekülasyonlar yine Supershadow'dan. İddiaya göre, Jedi Birliği tarafından yıkılmasının ardından yeraltına çekilen Karanlık Jedi'lar, Darth Vader ve Luke Skywalker'ın klonlarını yaratır. Yeni Cumhuriyet ise Mandaloryanlar adı verilen yepyeni bir süper komando ordusuyla karşı karşıya kalmak zorundadır. Bu sırada Luke ve eşi Mara Jade Skywalker ise güç açısından yoğun olan bir kristalin peşine düşer. 
 Dokuzuncu bölümün spekülasyonlarındaysa, filmin Han Solo'nun bir sayborg-Karanlık Jedi tarafından saldırıya uğramasıyla başlıyor. Bu esnada, Luke Skywalker, oğlu Ben Skywalker ve yeğeni Anakin Solo ile Yoda'dan kalan eşyaları ararken Sith sırlarını açığa vuran bir hologram buluyorlar. Bu sırada 8'inci bölümde hikayeye dahil olan Luke ve Anakin Skywalker'ın klonları da tam güce ulaşıyor.
 Lucas kaynaklı senaryolardaki bilgiler bunlar olsa da şu an sinema dünyasında Disney'in son zamanlarda büyük iş yapan Marvel eserleri için uyguladığı, bol aksiyon, az diyalog ve felsefe temalı senaryolardan birini ısmarlayabileceği de konuşuluyor. Hatta Yıldız Savaşları hayranları 'Miki Fare kulaklı bir Darth Vader gelmesinden endişelendiklerini' esprili bir dille aktarıyorlar!
 GENİŞLETİLMİŞ EVRENDE NELER OLUYOR?
 Yıldız Savaşları'nın Lucasfilm'in onayıyla geliştirdiği, kitap ve çizgi romanlardan oluşan 'Genişletilmiş Evren'inde Ben Skywalker, Anakin Solo, Mara Jade Skywalker ve Mandaloryalılar gibi karakterlerin olduğu ortada. Bunlar üzerine yazılmış onlarca kitap, kurulmuş onlarca oyun ve yüzlerce çizgi roman var. Birçoğu da Lucasfilm'in onayına sahip ve ona telif ödüyor.
 Genişletilmiş Evren'de Boba Fett'in henüz ölmediğini ve 40 yıl daha yaşadığını, Darth Maul'un klonunun tekrar Jedi'ların başına bela olduğunu düşünürsek gelecek filmlerde bu karakterleri görme ihtimallerimizin artığını da belirtmek gerek. Bu evrende irili ufaklı 17 bin karakter, 20 bin yıla yayılıyor. Yapımcıların elinde çok büyük bir malzeme var anlayacağınız...
  