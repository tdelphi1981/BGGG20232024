Emeklilere iyi haber gelmedi
Çalışma ve Sosyal Güvenlik Bakanı Faruk Çelik, banka yetkilileriyle yapılan görüşmelerde emeklilere promosyon ödenmesi konusunun tekrar değerlendirilmesinin istenildiğini belirterek, “Henüz sonuç alınamamıştır” dedi.
 CHP Antalya Milletvekili Gürkut Acar’ın soru önergesini yanıtlayan Çalışma ve Sosyal Güvenlik Bakanı Faruk Çelik, kurumca SSK statüsüne göre Eylül ayı itibarıyla 5 milyon 966 bin 411 kişiye, Bağ-Kur statüsüne göre 2 milyon 454 bin 795 kişiye ve 5434 sayılı kanuna göre 1 milyon 878 bin 116 kişiye olmak üzere toplam 10 milyon 299 bin 322 kişiye gelir/aylık ödendiğini söyledi.
 Kamu çalışanlarına bankaların promosyon ödenmesinin usul ve esasları ile ilgili Başbakanlık genelgesi bulunduğunu ifade eden Çalışma Bakanı, emeklilere bankaların promosyon verilmesine ilişkin herhangi bir mevzuat bulunmadığını ifade etti.
 Kurum ve bankaların yetkilileri ile yapılan toplantılarda, emekli ve hak sahiplerine promosyon ödenmesinin istenildiğine işaret eden Çalışma Bakanı, şöyle dedi:
 “Bankaların yetkilileri tarafından emeklilere promosyon verilmesine dair bir düzenleme bulunmadığı, bankaların bu konuda bir bütçesinin bulunmadığı, emekli aylığı ödemelerinden çok cüzi kazanç sağladıkları, operasyonel maliyetlerinin yüksek olduğu, emekli grubunun bankacılık faaliyetlerinden dolayı bankaya bir getirisinin bulunmadığı, hiçbir şekilde emeklilere  promosyon ödenmesinin uygulanabilir olmadığı ifade edilmiştir.
 Kurum yetkilileri ise kurumun bankalar üzerinden yüksek miktarlarda işlem gerçekleştirdiğini belirterek, emeklilere promosyon ödenmesi konusunun tekrar değerlendirilmesi istenilmiş, henüz sonuç alınmamıştır.”
 ANKA