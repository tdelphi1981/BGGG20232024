Gaziantep'in kurtuluşunun 91. yıl dönümü
Aile ve Sosyal Politikalar Bakanı Fatma Şahin'in katılımıyla Gaziantep'in düşman işgalinden kurtuluşunun 91. yıl dönümü dolayısıyla Dokurcum Meydanı'nda tören düzenlendi.
Vali Erdal Ata, Büyükşehir Belediye Başkanı Asım Güzelbey ve 5. Zırhlı Tugay Komutanı Tuğgeneral Kahraman Güneş'in halkın ve öğrencilerin Kurtuluş Gününü kutlamasıyla başlayan törende, halk oyunları ekibi gösteri sundu, öğrenciler şiir okudu. Belediye Başkanı Güzelbey, törendeki konuşmasında birlik ve beraberlik çağrısı yaptı. 
TÖRENDEN GÖRÜNTÜLER / FOTO GALERİ 
Kurtuluş günlerini, şehirlerin bugünü yaşamasına vesile olan kahramanlara, şehitlere, gazilere şükran günü olarak niteleyen Güzelbey, şöyle devam etti: 
Bugün Gaziantep'in de şükran günü olduğuna inanıyorum. Bugünlere kolay gelmedik. Bugünlere gelirken, ciddi bedeller ödedik, şehitler, gaziler verdik. Bugün o kahramanlar sayesinde büyüyen ve gelişen Türkiye'nin yıldız bir şehri haline geldik. Artık kurtuluş bayramlarında birlik beraberlik mesajları vermek gerektiği inancındayız. 'Ülkemizi nasıl daha ileriye götürürüz, şehrimizde yaşayan insanların yaşam standardını nasıl yükseltiriz?' bunun çabasında olmalıyız. Ama bunları yaparken de asla tarihi unutmamaz gerektiğini düşünüyorum. 
Bundan sonra birlik ve beraberliğin sağlanması gerektiğine işaret eden Güzelbey, Biz ne kadar güçlü olursak, ekonomik yönden ne kadar kuvvetli olursak, ne terör belasına ne de dış güçlerin bizi bölmek, parçalamak için hayallerine maruz kalırız. Bunların hepsi suya düşer. Biz yeter ki daha çok çalışalım, kendi içimizde birlik beraberlik olalım. Bu vatan hepimize yeter. Yeter ki, biz birliğimizi, beraberliğimizi bozmayalım. Yeter ki biz gücümüzü kalkınmaya ve güçlenmeye harcayalım diye konuştu. 
Konuşmanın ardından Bakan Şahin, Gaziantep'in düşman işgalinden kurtuluşunun yıl dönümü çerçevesinde düzenlenen yarışmalarda dereceye giren öğrencilere madalyalarını verdi. 
Daha sonra Gaziantep Kalesi'ni inceleyerek bilgi alan Şahin, bir kahvehanede soba başında oturarak kahve içti, beraberindekilerle sohbet etti.
Bakan Şahin'e, Ak Parti Gaziantep milletvekilleri Nejat Koçer, Derya Bakbak, Mehmet Erdoğan ve Mehmet Sarı da eşlik etti.