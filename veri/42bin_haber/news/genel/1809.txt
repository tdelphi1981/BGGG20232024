İzmirli'yiz Kürt'üz Şehidiz
İzmir Şehit Aileleri Derneği'ne üye 340 aileden, 300'ü doğu kökenli. Diyarbakırlı şehit babası isyan ediyor: Vatan evladıyım. Ayrı devlet diyorlar. Allah korusun. Altın ev verseler gitmem. Onlar evladımın katilleri...
 MELİS APAYDIN / İZMİR
 İzmir Şehit Aileleri Derneği'nin duvarı, Türkiye gerçeğini çarpıcı bir biçimde gözler önüne seriyor. Evladını teröre kurban veren dernek üyesi 340 aileden 300'ü doğu kökenli...
 BİR AİLEYE 3 ŞEHİT
 AKŞAM Ege'nin de manşetine taşıdığı durumu gündeme getiren isim Dernek Başkanı Yavuz Alphan da ailesinden 3 şehit vermiş. Yıllar önce yeğeni Süleyman Güneş'i Erzincan, bir diğer yeğeni Pilot Üsteğmen Aziz Alphan'ı Malatya'da ve son olarak oğlu Mustafa Alphan'ı Şırnak'ta şehit veren Dernek Başkanı Alphan, 'Ben Sivaslı'yım. Diğer arkadaşlarım Diyarbakır, Van ve diğer doğu illerinden. Derneğe bağlı 340 ailenin 40'ı dışındakilerin tamamı doğudan. Sözde bu mücadeleyi doğu illeri için veriyorlarmış. Kimi kandırıyorlar? Vurulan, evladını kaybeden yine biziz' diye konuştu.
 
 BİZDE AYRIM YOK
 KİMSENİN dili, dini, ırkıyla ilgilenmediklerini belirten şehit babası Alphan, 'Tek derdimiz bebek katilinin hak ettiği cezayı bulması. Ben evladımı vermişim. Bundan ötesi var mı?' diye isyan etti.
 KIZ ALIP KIZ VERDİK BU NEYİN SAVAŞI
 Oğlu Önder Turgay'ı geçen yıl Siirt Pervari'de kaybeden Mardinli şehit annesi Necla Turgay, 'Oğlum bir kızı sevdi. Sözlenip askere gitti. Dönüşünde evleneceklerdi. Hiçbir şey yaşayamadan toprak oldu. Artık biz anaların birleşip isyan etme vakti gelmiştir. Her şehit haberinde benim acım tazeleniyor. Kürt- Türk herkes birbirine karıştı. Kız aldılar, kız verdiler, evlendiler. Bunlar neyin savaşını yapıyorlar? Benim acımı dindirebilirler mi? Param olsaydı bedelini öder, askere göndermezdim. Oğlumu kaybetmezdim' diye konuştu.
 Anadilim kürtçe vatanım Türkiye
 Kürt olduğunu ifade eden şehit babası Abdülhamit Turgay ise şunları söyledi: 'Benim anadilim Kürtçe, ama ben bu vatanın evladıyım. Hiçbir gün kendimi ifade etmekte zorlanmadım. Ayrı bir devlet kurmaktan bahsediyorlar. Allah korusun ama böyle bir durum olduğunda bana altından ev yapsalar, 'ırmakları altından akacak deseler' bile asla gitmem. Onlar benim evladımın katilleri.'
 Kürtlerle PKK'yı karıştırmayın
 OĞLU Erkan Demir 1996'da Sivas'ta şehit olan Diyarbakırlı baba Yusuf Demir şunları söyledi: 'Onlar bizden değil. Benim çocuğumu öldürenlerin hemşerim olması mümkün mü? Kürtlerin yüzde 90'ı PKK karşısında. Hiçbirimiz bu vatanın bölünmesini istemiyoruz. Yıllardır ekmek yediğim, uğruna evladımı kaybettiğim bu topraklara neden ihanet edeyim? Kürtlerle PKK'yı karıştırmasınlar. En çok kaybı biz veriyoruz. Kimse bizim hakkımızı savunduğunu söyleyip kandırmasın.'
 Bu tablo her şeyi gösteriyor
 OĞLU Ahmet Akbay 1996'da, Kuzey Irak'ta şehit düşen Ödemişli Hasan Akbay: 'Aramızda Ege'den olanlar çok az. Derneğimizdeki tablo her şeyi ortaya çıkarıyor.'