Kocaeli, vergi tahsilat oranında birinci il oldu
Kocaeli, bu yılın Ocak-Haziran döneminde yüzde 86,2'lik vergi tahsilat oranında birinci il oldu.
 Kocaeli Sanayi Odası (KSO) tarafından hazırlanan rapora göre, Kocaeli Ocak-Haziran döneminde vergi gelirlerinden yüzde 86,2'lik tahsilat oranı ile 2012 vergi tahsilatında ülke genelinde ilk sırada yer aldı.
          
 Genel bütçe gelirlerinde 21,1 milyar lira tahakkuk, 16,8 milyar lira tahsilat gerçekleştiren Kocaeli, vergi gelirlerinde 19,3 milyar lira tahakkuk, 16,7 milyar lira tahsilat yaptı. Kentte, söz konusu dönemde bütçe gelirlerinden de yüzde 80 oranında tahsilat gerçekleştirildi.
          
 Kocaeli, ülkenin toplam vergi gelirlerinin yüzde 12,7'sini karşılarken, yaptığı 1,4 milyar lira harcama ile ülke genelinde 9. sırada yer aldı.
          
 Söz konusu dönemde, kentte gelir ve kurumlar vergisindeki performansın 2 milyar liraya yaklaştığı vurgulanan raporda, diğer vergi kalemleri arasında bulunan faizlerin 1,7 milyar lira, para cezalarının da 1,2 milyar lira olduğu bildirildi.
          
 Raporda, para cezalarının 1 milyar liralık bölümünün vergi cezalarından oluştuğu kaydedildi.
          
 AA
  