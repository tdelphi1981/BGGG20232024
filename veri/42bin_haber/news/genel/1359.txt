'Heykel değil, kaide bulamazlar'
BDP Eşbaşkanı Selahattin Demirtaş’ın “Öcalan’ın heykelini dikeceğiz” sözlerine tepki gösteren Başbakan Erdoğan, “Kalp taştan olunca ruh da böyle beton hayali görür. Bu millet, yeni bir CHP zihniyetine, faşizm dalgasına izin vermez. Heykel değil bu topraklarda kaide bulamazlar” dedi.
  Başbakan Recep Tayyip Erdoğan, partisinin İl Başkanları Toplantısı’nda konuşma yaptı.
 Başbakan Erdoğan, konuşmasında CHP dönemine yönelik eleştirilerde bulundu.
 CHP Genel Başkanı Kemal Kılıçdarolu’nun Dersim’in üzerini örttüğünü belirten Erdoğan, şöyle konuştu: 
 
 “CHP Genel Başkanı, ne kendi kişisel tarihini ne de CHP'nin tarihini konuşamaz. Zira her ikisinde de Dersim var. Her ikisinde de Dersim'le yüzleşmek zorunda. Zalim CHP ile mazlum Dersim arasında bir tercih yapmak zorunda ama işte bunu yapamıyor. İşte asıl patolojik vaka budur.
 CHP Genel Başkanı, Dersim'le CHP arasında bir reddi miras tercihi yapmak zorunda kalmış ve Dersim'i reddetmiştir, onun üzerine örtmüştür, onu unutmuştur ama onunla da devamlı geçinmektedir.
 CHP Genel Başkanı, Seyit Rıza’nın izinden gitmek yerine işbirlikçilerle Dersim’in üzerini örtmeyi tercih etmiştir. Biz böyle bir köksüzlük içinde değiliz.”
 Geçmiş dönemlerde cami ve tarihi eserlerin tahrip edildiğini belirten Erdoğan, “CHP’nin tek parti döneminde sadece İstanbul’da yüzlerce cami yıkıldı. Yüzlerce tarihi eser tahrip edildi. Sağcı ve muhafazakar partiler tarafından da bu yıkımları yaşadık. Yol açmak bahanesiyle tarih yok edildi” dedi.
 ‘TAKSİM’İ TARİHİYLE BULUŞTURACAĞIZ’
 15 milyon nüfusa sahip İstanbul’da meydan olmadığını belirten Erdoğan, Taksim Yayalaştırma Projesi’ne yönelik eleştirilere tepki gösterdi.
 Erdoğan, “Biz Taksim’de olduğu gibi yıkılan tarihi yeniden ayağa kaldırmaya çalışıyoruz. Taksim’de ilk karşımıza çıkan CHP ve CHP zihniyeti oldu. Ne yazarsanız yazın, Taksim tarihi tekrar tarihi ve ruhuyla buluşturuyoruz, buluşturacağız” diye konuştu.
 ‘ÖCALAN’IN HEYKELİNE KAİDE BİLE BULAMAZLAR’
 Erdoğan, BDP Eşbaşkanı Selahattin Demirtaş’ın “Abdullah Öcalan’ın heykelini dikeceğiz” sözlerini değerlendirdi.
 Erdoğan, şöyle konuştu: “İşte bunlar sadece böyle beton dökerler. Kalp, taştan olunca ruh da işte böyle beton hayali görür. Dünyanın her yerinde diktatörlerin heykelleri yıkılırken bunların aklı sadece heykel dikmeye yetiyor. Bunu defalarca söyledim. BDP, Doğu'nun Güneydoğu'nun CHP'si olma yolunda emin adımlarla ilerliyor. Heykel olayına da girdiler fark tamamen ortadan kalktı. Bu millet, yeni bir CHP zihniyetine, faşizm dalgasına izin vermez.
 Saddam'ın Stalin'in, Lenin'in, Tito'nun, Esed'in heykelleri tek tek yıkılıyor. Hiç merak etmeyin, bunların heykelleri bu topraklarda kendilerine kaide bile bulamaz. Her biri birer medeniyet şehri, her biri birer tarih şehri olan Doğu'nun Güneydoğu'nun şehirlerindeki o manevi atmosfer, bunların hayallerindeki o heykeli daha yapılmadan paramparça edecek güce, kudrete sahiptir.”
 MHP’LİLERE: HİÇ ENDİŞE ETMEYİN
 Ülkenin bölünmesine yönelik girişimlere önce kendilerinin karşı duracaklarını ifade eden Erdoğan, ''MHP'liler hiç endişe etmesinler. Türkiye'yi bölmeye yönelik bir girişim olursa biz onun karşısında sizden çok daha çok önce durur ve sapasağlam dururuz'' dedi. 
  