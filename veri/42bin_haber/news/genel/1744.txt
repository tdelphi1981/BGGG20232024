Karslı besiciler kaygılı
Doğuda çiftçiler, saman ve yem fiyatlarının yüksek, hayvandan elde ettikleri ürünün fiyatlarının ise düşük olması sebebiyle bitme noktasına geldiklerini belirtiyor.
 Besiciler, iyi bir şekilde bakamadıkları hayvanlarının açlıktan öldüklerini görmemek için pazarda yok fiyatına sattıklarını ifade ediyor.
 Kars İli Süt Üreticileri Birliği Yönetim Kurulu Başkanı Ali Gürbüz Sadıkoğlu, 2 yıl önce faaliyetlerine başlayan birliklerinin, Kars ilinde yetiştiricilerin sütlerini pazarlama, lehlerine olabilecek bir takım aktivitelerde bulunma, menfaatlerini koruma, büyük firmalar arasında birtakım ilişkileri kurma ve benzeri çalışmalarda bulunmak üzere faaliyetler yürüttüğünü kaydetti. Kars ve 7 ilçeye bağlı köylerde Türkiye Veteriner Bilgi Sistemi (TÜKVET)'e kayıtlı 380 bin civarında boğa altı yani süt üretebilecek pozisyonda sığırlarının olduğunu belirten Sadıkoğlu, bunlara yüzde 10 kayıt dışı sığırların eklenmesi ile rakamın 400 bin civarına yükseleceğini hatırlattı.
 Kars'ta 350 civarı köyde bulunan çiftçilerin sütlerini işleyebilecek 90'a yakın mandıraya sattığına dikkat çeken Sadıkoğlu, "Şu ana kadar samanı 1 liradan alan çiftçiler, evlerinin ekmek kapısı olan sütü 55 kuruştan satabiliyor. Bu rakam Türkiye süt ortalamasının çok altında kalıyor. Özellikle Kars özelinde bu sene saman ve yem girdi fiyatlarının çok yüksek olması köylüyü sıkıntıya sokuyor. Hayvandan elde edilen gelirle bakım yapılması çok zor görünüyor. Çiftçi cebinden ayrıca para katması lazım. Bu durum pek cazip gelmiyor. Dolayısıyla piyasa bu hali ile seyrederse bölge insanımız hayvancılıktan yavaş yavaş kaçmaya, elindeki hayvanları satmaya çalışacak. Para kazanamadığı hayvancılık gibi ağır işle uğraşmak, kimseye fayda sağlamıyor." dedi.
           
 SÜTÜN KALİTESİNE GÖRE TABAN FİYATI BELİRLENMELİ
 Kars Süt Üreticileri Birliği Başkanı Ali Gürbüz Sadıkoğlu, bu süreçte çözüm olarak, Kars'ın meralarında, eşsiz doğasında birbirinden farklı otlarla beslenen Kars hayvanlarının yağ oranı yüksek organik sütünün, süt fiyatları belirlenirken değerlendirilmesini ve taban fiyatı uygulanmasını istedi. Böylelikle üreticilerin bir Ezine keçi peyniri gibi bölgenin sütü ile Kars peyniri üretip müşterilerinin damak tatlarına hitap edip karşılıklı kazanca imza atabileceklerini, bu şekilde haksız rekabetin de önüne geçilebileceğini kaydetti.
 Sadıkoğlu şöyle konuştu: "Bu çerçevede biz birlik olarak piyasaya müdahale edemiyoruz. Kars Valiliği ve bu konu ile ilgili kurumlarla bir konsorsiyum oluşturmasını, en azından süte bir taban fiyat belirlenmesini istiyoruz. Bu gerçekleşirse çok faydası olur. Gerek satın alan açısından gerekse satan açısından haksız rekabetin önüne geçilmiş olur. Piyasa şartları ise olgunlaşır. Bu, gıda güvenliği açısından ve tüketiciyi koruma açısından da önemlidir."
 CİHAN
  