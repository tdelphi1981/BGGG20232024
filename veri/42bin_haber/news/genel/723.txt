Sultan Serena
İstanbul'un rüya finalini kazanan ABD'li raket oldu
 TEB-BNP Paribas'ın 1 numaralı favorisi Williams, Maria Sharapova'yı 6-4, 6-3'lük setlerle 99 dakikada mağlup ederek ŞAMPİYON OLDU
 TEB-BNP Paribas WTA Championships müthiş bir final maçıyla bitti. 6 gün süren turnuvanın favorisi Serena Williams, Maria Sharapova'yı yenerek İstanbul'un yeni sultanı oldu.  Şampiyonanın genelinde olduğu gibi final maçında da rahat bir oyun oynayan Amerikalı Williams, Rus rakibi Sharapova karşısında 6-4, 6-3'lük iki set sonucunda 2-0 galip gelerek şampiyon oldu. Turnuvayı kazanan en yaşlı tenisçi olarak da tarihe geçti.
 KARŞILAŞMAYA iki raket de servis oyunlarına tutunarak başladı. Beşinci oyunda biraz bocalama yaşayan Masha, bu servis oyununu kaptırdı. Avantajı erken elde eden ABD'li raket, bir sonraki servis oyununda üç aces bırakınca, 4-2'lik üstünlüğü yakaladı. Masha rakibinin servis oyunlarında ekstra bir performans gösteremeyince, ilk setin galibi Serena oldu.
 11 TANE ACES ATTI! 
 31 yaşındaki tenisçi ikinci sete de servis kırarak başladı. Henüz ilk oyunda servis kıran Serena morallendi. Sharapova dördüncü oyunda, rakibinin servisinde 0-30'u bulsa da gerisini getiremedi. İkinci seti de hanesine yazdıran Williams, şampiyonluğunu ilan etti.
 BU sonuçla ABD'li raket kariyerinde üçüncü kez bu şampiyonada zafere ulaştı. 2004'ün rövanşını alan Serena, 1 milyon 750 bin, Masha ise 850 bin dolar ödül kazandı.
 SİZE BAYILIYORUM
 Daha önce İstanbul'u çok beğendiğini ve Türkiye'ye yerleşmeyi bile düşündüğünü söyleyen Serena, final sonrası da kendisini destekleyen Türk taraftarlarını yere göğe sığdıramadı. Serena Williams şunları söyledi: 
 'BAŞARDIĞIM için çok mutluyum, gururluyum. Set kaybetmeden buraya geldim. Seyircinin büyük desteği oldu. Türk taraftarlar beni çok destekledi, çok kibarlar, çok tatlılar. Benim adıma bu kadar desteği ilk defa görüyorum. Kaybetmemek için elimden geleni yaptım.
 Buraya geldiğim için çok mutluyum. Kendimi harika hissediyorum. Sizin karşınızda oynamak harika. Bütün o Serena yazılarını gördüm, bayılıyorum. Destekleriniz için herkese teşekkür ediyorum.'
 Haydi İstanbul bir daha
 WTA'NIN CEO'su Stacey Allaster, basın toplasında İstanbul'u ve taraftarı övdü. Şampiyonanın iyi geçtiğini söyleyen Allaster, 'İlham almak istiyorsanız İstanbul'daki seyirciye bir bakın' dedi. Tenis Federasyonu Başkanı Ayda Uluç ise şunları söyledi: 'WTA CEO'su yanıma gelip 'Turnuvayı yine ister misiniz' dedi. Bu da gösteriyor ki çalışmalarımızın meyvesini aldık.'
 108 desibellik ses rekoru
 İstanbul'daki şampiyona tenis rekorlarını alt üst etti. Final mücadelesini toplam 16 bin 410 kişi izledi, WTA'da son 13 yılın seyirci rekoru kırıldı. Geçen yılki finali 13.676 kişi izlemişti. Seyirciler 108 desibel ses çıkartarak rekor kırdı. Turnuvayı toplamda 73 bin 72 kişi seyretti. Geçen sezon ise 70 bin 824 seyirci turnuvayı takip etmişti.
 DÜNYADA 167 ülkede TV'den yayınlanan turnuva 500 saatten fazla yayın alarak bu dalda rekoru ele geçirdi.