'Tarımda en büyük sorun arazilerin parçalanması'
Ekonomi yazarı Rüştü Bozkurt, "Ülkemizde tarımdaki en büyük sorun arazilerin parçalara ayrılmasıdır." dedi.
 Güney Ege Sanayici ve İş Adamları Derneği (GESİAD), Muğla'nın Ortaca ilçesine bağlı Dalyan beldesinde 'Değişen dünya düzeninde tarımın yeri' konulu konferans düzenlendi. Konferansa, GESİAD Başkanı Süleyman Can, sivil toplum kuruluşlarının temsilcileri, dernek üyeleri, çok sayıda çiftçi ve iş adamı katıldı.
 Dünya Gazetesi yazarı Rüştü Bozkurt, burada yaptığı konuşmada, el altındaki kaynakların düzenli kullanılması durumunda tarımda daha yüksek verim alınabileceğini söyledi. Bozkurt, "Bizim en büyük eksikliğimiz işbirliği içinde olamayışımız. Şimdinin işletmeleri hem hızlı hem de koordineli bir şekilde hareket etmeleri gerekmekte. Eğer gelecekte iyi bir iş yapmak istiyorsak ucuz emeğe dayanan iş yapmayacaksınız. Herkes net bildiği işi yaparak o işe odaklanmalı. Ülkemizin en büyük sorunu arazilerin çok parçalara ayrılmasıdır. Kısa vadeli düşünmeden bildiğimiz tarıma farklı pencerelerden bakarak, yaşadığımız bölgede zenginleşmenin yollarını araştırarak ezber bozmak gerekmektedir." dedi.
 CİHAN