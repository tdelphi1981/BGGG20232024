Sessiz devrimin polisiye romanı
Günümüz siyasi ortamında yürütülen bir polisiye soruşturma ne kadar karmaşıklaşabilir? Gerçekler kimin umurundadır? Soruların yanıtları, gazeteci Timur Soykan'ın, sayfaları çevirdikçe temposu artan siyasi polisiyesi 'Zavallı'da... Soykan'la 'polisiye' gündemi konuştuk.
 Eyüp Tatlıpınar
 eyup.tatlipinar@aksam.com.tr
 İki polis memuru arkadaş... Biri kayıp bir kadını ararken diğeri 'derin devlet' soruşturmasının içinde. Gerçeğe yaklaştıklarını düşündükleri anda aslında politikaya alet olduklarını görüyorlar. Değişen devlet yapısı, yeni dokunulmazlıklar ortamında ikiliden biri öldürülünce failin kim olduğunu düşünüyorsunuz; eski derin devlet mi yoksa bir hengameyle kurulan yenisi mi? Hiç de yabancılık çekmeyeceğimiz politik bir atmosfer içinde sürükleyici bir 'Katil kim?' hikayesi... 
 Uzun yıllar polis-adliye muhabirliği yapan Timur Soykan, halen Posta Gazetesi'nde politika editörlüğünü yürütüyor. Daha önce Demet Bilge'yle birlikte Hrant Dink cinayetini anlattığı 'Sapan' adlı bir kitaba ve haber peşindeyken karşısına çıkan insanların öykülerini yazdığı 'Tanrı Misafirleri Oteli'ne imza atmıştı. 'Biriktirdiğim hikayeleri romanda anlatmak daha keyifli' diyen Soykan'la yeni romanı vesilesiyle konuştuk.
 GERÇEK NASIL BULUNUR?
 - Bir zamanlar çok söylenirdi; 'Türkiye'de polisiye yazmak zordur, olaylar işkenceyle çözülür, akıl oyunları yoktur.' Böyle midir halen? 
 Artık sistematik işkence pek yok. İşin içine teknoloji girdi. Cinayetlerin yüzde 90'ı cep telefonu kayıtlarıyla, MOBESE kameralarıyla çözülüyor. Akıl oyunlarına her zaman yer var. 
 - Bunca yıldır polisiye dosya peşindesiniz, artık bir dosyaya bakar bakmaz cinayet hakkında fikir sahibi oluyor musunuz? 
 Aksine, gerçeği bulmanın daha da zor olduğunu görüyorsunuz bu işte uzmanlaştıkça. Örneğin 10 yıl kadar önce Sarıyer'de bir evde çoluk çocuk bir aileyi öldürdüler. Odanın ortasında bir kemer bulundu. Aylarca o kemer etrafında teoriler üretildi. Çok daha sonra katiller yakalandığında evde bir kasanın olduğu, kemerle de o kasanın taşındığı ortaya çıktı. Kimsenin aklına gelmemişti. Bir olayı incelerken önünde bir sürü ihtimaller açılıyor. Başlangıçtaki sezginizin pek bir anlamı yok. 
 - Siyasi polisiyeye gelelim. Son yıllarda siyasi olaylardan, davalardan başımızı kaldırmıyoruz. Bunlarla uğraşırken polisin 'akıl oyunlarını' iyi oynadığı söylenebilir mi? 
 Dediğiniz gibi, eskiden bir olay örneğin işkenceyle itiraf ettirilir ve çözüm için akıl oyunlarına gerek kalmazdı. Fakat şimdi bunun önünde siyasi engeller var. Bir olayın faillerini sağlıklı biçimde araştırmak neredeyse mümkün değil. Çünkü araştırmadan önce siyasiler zaten hedefi gösteriyor size. Örneğin başbakan çıkıp 'Suçlular şunlardır' diyor. Bu sözden sonra sağlıklı araştırmanız mümkün değil... 
 - Romanınızda geçtiği gibi; polis için bir 'zavallılık' söz konusu yani...  
 Türkiye'de siyaset kurumu, yürütme kurumu çok güçlü. Tek başına iktidar olmuş bir parti inanılmaz olanaklara sahip. Mesela emniyet teşkilatına yön vermek istiyorsa kilit konumlara kendi atamasını yapması yeterli. İnsanlar işini kaybetmemek ya da Hakkari'ye tayin olmamak için o kritik konumdakilerin kararlarına uyuyorlar. Böyle bir durumda, üstten gelen bir yönlendirmeye rağmen gerçeği bulması söz konusu olabilir mi? 
 - Yine romanınızın arka planında Türkiye'de son 10 yılda sessiz bir devrim yaşandığını, emniyetin içindeki dengelerin değiştiğini görüyoruz. Bu değişimin bir dönüm noktası var mıdır? 
 AKP iktidarıyla birlikte büyük bir değişim yaşandı. Özellikle de son 4-5 yılda. Bu değişim aynı zamanda polisiye bir süreçti. Dönüm noktası sayabileceğimiz Ergenekon operasyonları polis eliyle yürütüldü. Askeri vesayet, eski derin devlet kaldırılırken yeni bir derin devlet kuruldu. 'Cemaat' denilen yapılanmanın emniyet içinde güçlendiği kimsenin reddettiği bir durum değil zaten. 
 - Romanda, polislerden biri öldürülürken bunu eski derin devletin mi yoksa yenisinin mi yaptığını soruyoruz... Polisiye açıdan bakarsak ikisinin belli bir farkı var mıdır? 
 Yeni derin devlet teknolojinin imkanlarını daha fazla kullanıyor. Eskisi de yapıyordu belki ama yenisi şantaj üzerine kurulu aynı zamanda.
 BAŞBAKAN'IN 'BÖCEĞİ' 
 - Başbakan geçen ay açıkladığında çok konuşuldu; çalışma ofisinde geçen yıl dinleme cihazı 'böcek' bulunmuştu. Hangi derin devletin işidir sizce? 
 Yeni derin devletin tarzına benziyor. Geçen yıl MİT Müsteşarı Hakan Fidan'ın görevden alınmasını istiyordu 'Cemaat' dediğimiz yapı. O sıralarda Genelkurmay'ın Gölbaşı'ndaki büyük dinleme üssünün MİT'e devri söz konusuydu. Şimdi Başbakan'ın açıkladığı o böceklerin de ortam dinlemesi sayesinde bulunduğunu anlıyoruz; birileri Başbakan'ın çok özel konuşmalarını farklı yerlerde telaffuz etmiş ve bu konuşmalar ortam dinlemesine takılmış. 
 - AKP, Başbakan yeterince güçlü değil mi? 
 Demek ki değil. Başbakansın, belki devlet sırrını konuşuyorsun. Dinleme cihazı bulunuyor. Aradan bir yıl geçmiş, hala kimin yaptığı belli değil. 
 - Romanınızı yazarken Ergenekoncu, eski derin devletin savunucusu olarak görünmekten endişelenmediniz mi? 
 Romanda eski derin devletin günahları, eleştirisi fazlasıyla var. İçim rahat o konuda.