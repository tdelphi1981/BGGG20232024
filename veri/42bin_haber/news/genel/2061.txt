PKK'dan kaçan teröristten kan donduran ifadeler...
Hakkari kırsalında başarılı bir operasyonla yakalanan Dilgeş kod adlı teröristin anlattıkları örgütün gerçek yüzünü bir kez daha gözler önüne serdi.
 1995 Hakkari doğumlu Dilgeş kodadlı terörist, 2011 yılında bölücü terör örgütünün yalanlarına kanarak dağa çıktı.
 Geçtiğimiz ay Şemdinli kırsalında gerçekleştirilen operasyonda yakalandı.
 Zap Kampına Götürüldü
 Dilgeş Kod adlı terörist, örgüte katıldığında ilk olarak Zap kampına götürüldü.
 Burada kendisi gibi kandırılanlarla 2 ay boyunca, kendi tabiriyle siyasi propagandayla beyinleri yıkandı.
 Zagros bölgesine götürülen teröristler, ellerine silah verildi.
 Operasyon haberlerini Türk televizyonlarından alıyorduk.  Kampta tüm teröristlerin gözleri, Türk televizyonlarındaydı. Dilgeş ifadelerinde, "Mezopotamya radyosundan Diyarbakır'dan kalkan uçakların bilgisi veriliyordu. Biz de radyodan gelen bu haber üzerine güvenlikli mağaralara geçiyorduk. Ayrıca Türk Kanalları da takip edilerek alınan haberlere göre yer değiştiriyorduk." dedi.
 Kuryelik de Yaptırılıyor
 Teröristin ifadesinde ilginç bir nokta daha dikkat çekiyor. Bir süre Irak'ın kuzeyinden Türkiye'ye geçen teröristler için kuryelik yapılmış.
 Hacı Bey Çayını köprü gibi kullanıyor, örgüte katılacakları peşmergenin kontrol noktasından teslim alıyorlardı.
 Örgütten Ayrılmak İstedi Ama...
 Dağ şartlarının hiç de anlatıldığı gibi olmadığını anlaması uzun sürmedi ve terör örgütünden kaçmak istedi.
 Fakat "baban devletin elinde senin için iyi olmaz" denince vazgeçti.
 Ama gerek örgütün baskıcı ortamı gerekse teröristlerin dinden uzak yaşantıları örgütten kaçma fikrini iyice güçlendirdi.
 Babasını devletin tutukladığı bilgisinin de yalan olduğunu öğrenince bölücülerin elinden kaçtı.
 Peşmergelere Sığındı
 Peşmerge karakoluna sığındı. Ama peşmerge onu geldiği yere iade etti, yani eli kanlı örgüte...
 Terör örgütünden kaçmaktan dolayı sözde mahkemede yargılandığını ifade eden Dilgeş kod adlı terörist 2 ay hapis cezası aldı.
 Cezasını sığınak kazarak çekti. Bir daha kaçma girişiminde bulunursa öldürüleceği söylendi.
 Daha sonra Umurlu, Derecik karakollarına düzenlenen hain saldırılara katıldı. Saldırılardan önce de terörist ele başlarından gelen talimatları dinlemişler.
 İfadesinden;
 "KCK yürütme konseyinde bulunan Murat KARAYILAN'ın Devrimci halk savaşının genişleyerek devam edeceği buna herkesin katkı sunması gerektiği yönündeki talimatı bizlere aktarıldı. Bu talimat bize yazılı olarak kurye aracılığıyla geldi talimatta ayrıca 2012 yılının PKK ve Abdullah Öcalan açısından çok önemli olduğunu bizim yaptığımız mücadele neticesinde devletin ve hükümetin zor durumda kalacağını ve bundan dolayı Öcalan'ın serbest kalması yönünde pazarlıkların yapılacağı bize anlatıldı."
 Ancak Aktütün karakoluna saldırı hazırlığındayken Dilgeş kod adlı terörist operasyonla sağ ele geçirildi.
 Örgütte kendisi gibi birçok kişinin kaçmak için fırsat kolladığını ifade eden terörist dağda kaldığı 2 yıl içinde çok sayıda teröristin intihar ve katliamına da şahitlik ettiğini söyledi.
  
 Kaynak: TRT HABER