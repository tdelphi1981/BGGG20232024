Karnında bebeğiyle öldü
Muğlanın Köyceğiz İlçesinde mide bulantısı ve kusma şikayetiyle Ortaca Devlet Hastanesine kaldırılan 7.5 aylık hamile Mehtap Eryılmaz, sevk edildiği Fethiye Devlet Hastanesinde karnında bebeğiyle yaşamını yitirdi. 27 yaşındaki Eryılmazın kesin ölüm nedeni otopsi sonunda belli olacak.7.5 aylık hamile ve iki çocuk annesi Mehtap Eryılmaz, dün öğle saatlerinde Köyceğize bağlı Kavakarası Köyündeki evinde aniden fenalaştı. Genç kadın komşuları tarafından Ortaca Devlet hastanesine götürüldü. Şiddetli baş ağrısı ve mide bulantısı şikayetiyle getirildiği acil servisteki ilk müdahalenin ardından Eryılmaz, Kadın Doğum Servisine yatırıldı. Eryılmazın durumunun daha da kötüleşip, ateşinin çıkması üzerine doktorlar yoğun bakıma alınmasına karar verdi. Ancak hastanede yoğun bakım ünitesi olmaması nedeniyle kadının Fethiye Devlet Hastanesine sevki yapıldı. Burada doktorların müdahalelerine rağmen Eryılmaz, saat 19.00 sıralarında karnındaki bebeğiyle yaşamını yitirdi. Eryılmazın cenazesi kesin ölüm nedeninin tespiti için Muğla Adli Tıp Kurumu Morguna gönderildi.

11 yıllık eşi ve kucağına almayı beklediği bebeklerini kaybetmenin acısını yaşayan çiftçi Levent Eryılmaz (33), eşinin ölümünde doktorların ihmali olduğunu düşündüğünü, Adli Tıptan gelecek sonuca göre sorumlular hakkında savcılığa suç duyurusunda bulunacağı söyledi. Ortaca Devlet Hastanesinde doktorların, "Eşiniz beyin kanaması geçiriyor. Bebeği sezaryenle alacağız" dediklerini ileri süren Eryılmaz, "Neye uğradığımı şaşırdım. Saatler geçmek bilmiyordu. Ne kadar süre geçti bilmiyorum ama en sonunda eşimi ambulansa aldılar. Bir süre ambulansta bekletildi. Bu arada, doktorlar ambulansa girip, çıkıyordu. En sonunda ambulans hareket etti. Burada gecikme yaşandığını sanıyorum. 10 yaşındaki kızım Sinem ve 4 yaşındaki oğlum Mehmet annesiz kaldı" dedi.

Ortaca Devlet Hastanesi Başhekimi Zafer Kemal Çelebi, "Hasta bize getirildiğinde durumu iyi değildi. Dört uzman doktorumuzla hastaya gereken müdahaleyi yaptık. Ancak ateşi düşürülemeyince, yoğun bakım ünitesi olan bir hastaneye sevkini yapmak durumunda kaldık. Hastanın ölümünde herhangi bir ihmalimizin olduğunu sanmıyorum" dedi.