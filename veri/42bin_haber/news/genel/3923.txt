Konut kredisi ucuzladı tam 'ev'lenme zamanı
Konut kredisi faiz oranlarının 2012 yılının başına göre yüzde 1.22'lerden yüzde 0.80'lere gerilediğini belirten Garanti Mortgage Genel Müdürü Murat Atay, 'Hem maliyetler düştü hem de konutta KDV belirsizliği ortadan kalktı. Bütçenize ve aradığınız kriterlere uygun bir ev bulduysanız sakın kaçırmayın' dedi
 Ayfer ARSLAN / ayfer.arslan@aksam.com.tr
 Yılbaşından itibaren yürürlüğe giren konutta yüzde 18'lik KDV sürprizinin yankıları sürerken, bankalar 2013 yılından daha umutlu. Yeni düzenleme ile hem konutta belirsizliğin ortadan kalkması, hem kentsel dönüşüm hem de kredi maliyetlerinin geçen yıla oranla yaklaşık yüzde 20 ucuzlaması bankaları umutlandıran en önemli gelişmeler arasında. Geçen yıl ortalama aylık yüzde 1.22 seviyesinde olan konut kredisi faiz oranlarının bu yıl yüzde 0.80'lere gerilediğini belirten Garanti Mortgage Genel Müdürü Murat Atay, 'Ev almak isteyen hiç beklemesin. Faizler bundan sonra daha fazla düşmez. KDV belirsizliği de ortadan kalktı. Bütçenize uygun bir ev bulduysanız sakın kaçırmayın' diyor.
 HEDEF 90 MİLYAR TL
 GARANTİ Mortgage Genel Müdürü Murat Atay ile 2013 yılında mortgage sektörüne ilişkin beklentilerini, banka olarak hedeflerini konuştuk. Geçen yıl mortgage kredilerinin 69 milyar TL'den 79 milyar TL'ye yükseldiğini hatırlatan Murat Atay, 'Bu yıl yine yüzde 14 civarında benzer bir büyüme bekliyoruz. Yani 79 milyar liradan 90 milyar TL'ye çıkmasını bekliyoruz.  Bu rakamların üzerine çıkarsa sürpriz olmaz' dedi.
 KREDİYLE ev sahibi olma açısından zamanlamanın uygun olduğunu belirten Garanti Mortgage Genel Müdürü Murat Atay, 'Faiz oranları geçen yıla oranla çok düştü. Kentsel dönüşümle. 6.5 milyon konut yenilecek.  6.5 milyon konutun yenilenmesi, 17-18 milyon nüfuslu bir ülke anlamına geliyor. Koskoca bir ülke yıkılıp yeniden inşa edilecek. Ülkenin demografik yapısı, nüfusu nedeniyle ev sahibi olma isteği her zaman canlı olacak. Çünkü trendler değişiyor. Çekirdek aile yapısı değişiyor. Gençler artık ailesinden ayrı oturuyor.' dedi.
 BELİRSİZLİK ORTADAN KALKTI
 KONUTTA yeni KDV düzenlemesi ile belirsizliğin ortadan kalktığını dile getiren Murat Atay, 'Mevcut hali hazırdaki projeler daha önceden ruhsatlarını aldığı için olumlu bir gelişme oldu. Geçen yıl finanse ettiğimiz projelerde bir belirsizlik vardı. Şimdi en azından bu belirksizlik ortadan kalktı. İnsanların konut alma tercihlerini etkiliyordu. Bu açıdan olumlu bir gelişme olarak görüyorum' dedi.
 280 BİN KİŞİYİ 'EV'LENDİRDİ
 GARANTİ Mortgage olarak 2012'de yüzde 18'lik artışla sektörün üzerinde büyüdüklerine işaret eden Murat Atay,  şunları söyledi: 'Garanti Bankası olarak yine sektörün üzerinde yüzde 20'ye yakın büyüme öngördük' dedi. Son 5 yılda Garanti Mortgage olarak 280 bin kişiyi 'ev'lendirdiklerini anlatan Atay, son yıllarda 3 büyük ilin dışında Anadolu'dan mortgage kredilerine talebin arttığını söyledi.
 Faizler daha fazla düşmez
 KONUT kredisi faizlerinde bundan sonra çok fazla düşüş beklemeyen Garanti Mortgage Genel Müdürü Murat Atay, şunları söyledi: 'Ev almanın tam zamanı. Hem kredi faizleri uygun, hem de KDV ile ilgili belirsizlik ortadan kalktı.  Eğer oturma amaçlı alıyorsanız mutlaka 'merkeze, işe ve okula yakınlığına' dikkat edin.'
 Konut yatırım aracı olarak hala cazip
 Atay: 'Mevduatta neredeyse reel bazda negatif getiri var.  20 yıllık bankacılık hayatımda böyle bir dönem yaşamadım. O yüzden  konut hala cazip bir yatırım.'
 Son bir yılda aylık taksit 385 lira ucuzladı 
 Kredi Tutarı........150.000
 Vade (ay) ........120
 Ocak 2012 faiz oranı........1,19%
 Ocak 2012 taksit tutarı ........2,354
 2013 yılında ne oldu?
 Kredi Tutarı........150.000
 Vade (ay) ........120
 Ocak 2013 faiz oranı........0,82%
 Ocak 2013 taksit tutarı ........1,969
 Konut kredileri aylık faizleri %
 Aylar.........Ort.
 Oca.12.........1,22
 Şub.12.........1,11
 Mar.12.........1,1
 Nis.12.........1,08
 May.12.........1,06
 Haz.12.........1,04
 Tem.12.........1,03
 Ağu.12.........1,02
 Eyl.12.........1,01
 Eki.12.........0,94
 Kas.12.........0,89
 Ara.12.........0,83