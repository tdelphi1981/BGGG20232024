Türk-Amerikan ilişkilerinde süreklilik
ABD'de çekişmeli geçen seçimler sonucu Obama yeniden başkan seçildi.
 USAK Başkan Yrd. Kamer Kasım
  'Ohio'da kazanan seçimleri kazanır'deyişi bir kez daha teyit edildi. Obama'nın 2008'den beri bilinen çizgisi, diğer ülkelerin dış politika anlamında işini kolaylaştıracaktır. Türk-Amerikan ilişkileri açısından Obama'nın ilk döneminde Türkiye ziyareti ile hızla ilerleyen ilişkiler aynı çizgide devam edecektir. ABD'nin Ortadoğu politikasında İsrail ile stratejik ortaklığı ve bu ülkenin güvenliğine verdiği önem, Obama döneminde de devam etmiştir. Ancak Netanyahu yönetimiyle ilişkileri çok iyi olmayan Obama, Türkiye'ye İsrail ile ilişkilerin normalleştirilmesi konusunda baskı uygulamayacaktır. Rusya ile ilişkilerde yeni sayfa açan Obama'nın, bu politikanın devamı halinde, Ortadoğu'da Rusya'nın desteğini almaya çalışacağı söylenebilir.
  Bu politika sorunların diplomatik kanallarla çözülmesi noktasında Türkiye açısından uygun olsa da, Suriye konusunda sürecin uzamasına yol açacaktır. Obama Suriye'ye özellikle BM Güvenlik Konseyi kararı olmadan yapılacak müdahaleye karşı, muhaliflere ağır silahlar verilmesine de mesafeli. 
 SURİYE SIKINTISI
 Yeni dönemde Obama'nın bu politikasını sürdürmesi, Suriye'deki iç çatışmanın belirsiz bir süre daha devam etmesi anlamına geldiğinden Türkiye'yi daha zor durumda bırakabilir. Fakat Obama'nın seçim öncesi atamadığı Suriye topraklarında tampon bölge gibi bazı hamleleri şimdi çok rahat yapacağı düşünülmelidir.
 OBAMA döneminde ABD dış politikasında Asya-Pasifik bölgesine verilen önem çok artmıştır. Bu durum zaman zaman ABD'nin Avrupa'ya olan ilgisinin azalması ve bu bağlamda Türk-Amerika ilişkilerinde Avrupa boyutunun zayıflaması olarak da görülmüştür. Alışkın olduğumuz ABD'nin Türkiye'nin Avrupa'nın güvenliğinde oynadığı role vurgu giderek azalmaktadır. Bu durumda Türkiye, Asya-Pasifik bölgesinde ABD ile ortak politikalar ve işbirliklerine ilişkin yeni bir strateji geliştirmelidir. Artık çok boyutlu bir dış politika izleyen Türkiye, hem Asya-Pasifik'te hem de Orta Asya'da ABD ile geliştirilecek ortak stratejilerle kendisine daha fazla yer açabilir.
 TÜRK - Amerikan ilişkilerinde zaman zaman gerginliğe neden olan Ermeni lobisi iki başkan adayından da istediği ilgiyi görememiştir ve ANCA gibi ana lobi kuruluşları seçmenlerin hiçbir adayı işaret etmemiştir. İlk döneminde Ermeni lobisine destek sözü vermiş olan Obama bu dönemde öyle bir sözün baskısı altında da olmayacaktır.