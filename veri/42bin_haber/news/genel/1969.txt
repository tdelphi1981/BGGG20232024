Maliye faturadan takip edecek!
Elektrik ve doğalgaz dağıtım şirtketlerinden abone bilgileri istendi.
 Maliye Bakanlığı, Enerji Piyasası Düzenleme Kurumu’ndan (EPDK) dağıtım lisansı alan elektrik ve doğalgaz dağıtım şirketleri ve organize sanayi bölgesi (OSB) tüzel kişiliklerine, 1 Ocak 2013’ten itibaren elektrik ve doğalgaz abone bilgileri ile tüketim bilgilerini elektronik ortamda gönderme zorunluluğu getirdi.
 Maliye Bakanlığı’nın Vergi Usul Kanunu Genel Tebliği Resmi Gazete’de yayımlandı. Türkiye’nin önemli ekonomik sorunlarından biri olan kayıt dışılığın rekabet gücünü önemli ölçüde etkilediğine ve kamu finansman yapısının sağlıklı işlemesine engel olduğuna dikkat çekilen Tebliğ’de, kayıt dışılıkla mücadelenin ekonomide haksız rekabetin önlenmesi ve ekonomik gelişmelerin sağlıklı bir seyir izlemesinde büyük önem taşıdığı vurgulandı. Tebliğ’de kayıt dışı ekonomiyle mücadelede başarı sağlanabilmesinin başta kamuoyu olmak üzere tüm kesimlerin desteğine, ilgili tüm kurum ve kuruluşların katkıları ile hazırlanan etkin bir izleme ve değerlendirme sisteminin oluşturulmasına bağlı olduğuna işaret edildi. EPDK’dan dağıtım lisansı alan elektrik ve doğalgaz dağıtım şirketlerinden ve OSB tüzel kişiliklerinden elektrik ve doğalgaz abone bilgileri ile tüketim bilgilerinin alınması amacıyla hazırlanan Tebliğe göre tebliğin konusunu teşkil eden abone bilgilerinin (mevcut, yeni tesis edilen, değişen veya kapanan abonelere ilişkin abonelik bilgileri) ve tüketim bilgilerinin, Maliye Bakanlığı Gelir İdaresi Başkanlığı Bilgi Transfer Sistemi (BTRANS)  aracılığıyla (https://intvd.gib.gov.tr/btrans/index.html)] elektronik ortamda gönderilmesi zorunlu olacak.
 -BİLGİ VERME ZORUNLULUĞU GETİRİLEN ŞİRKETLER VE OSB TÜZEL KİŞİLİKLERİNİN KAPSAMI-
 Bilgi verme zorunluluğu 1 Ocak 2013 itibarıyla başlayacak. Bilgi verme zorunluluğunun başladığı gün itibarıyla EPDK’dan, elektrik dağıtım lisansı almış tüm elektrik dağıtım şirketleri ile OSB tüzel kişilikleri, doğalgaz dağıtım lisansı almış şirketler abone bilgileri ile tüketim bilgilerini belirlenen format ve standartlara uygun olarak Maliye Bakanlığına göndermek zorunda olacak. Tebliğin yayımı tarihinden sonra EPDK’dan, elektrik ve doğalgaz dağıtım lisansı alan şirketler ve OSB tüzel kişilikleri de bu kapsamda söz konusu bilgileri belirlenen format ve standartlara uygun olarak Maliye Bakanlığı’na gönderecek.
 -BİLGİ VERME ŞEKLİ-
 Kişi ve kuruluş bazında veya işlem türüne göre istenecek bilgilere ilişkin format ve standartlar Maliye Bakanlığı’nca BTRANS aracılığıyla duyurulacak. Bilgi verme formatında ve standartlarında yapılacak ekleme, çıkarma, zorunlu alan olarak belirleme gibi değişiklikler de ayrıca BTRANS aracılığıyla açıklanacak. Elektrik ve doğalgaz dağıtım lisansı alan şirketler ve OSB’lerin abone işlemlerinde abonelik tesis edilecek olan gayrimenkule ait Ulusal Adres Veri Tabanına kayıtlı 10 rakamdan oluşan adres numarasına yer vermeleri gerekecek.
 -BİLGİ VERME DÖNEMİ VE GÖNDERİLME ZAMANI-
 1 Ocak 2013 tarihi itibarıyla işyeri elektrik ve doğalgaz tüketim bilgileri, tüketim bilgilerinin okunduğu dönemi takip eden ayın 14. günü saat 24.00’e kadar elektronik ortamda Maliye Bakanlığı’na BTRANS aracılığıyla gönderilecek. Aynı şekilde 1 Ocak itibarıyla yeni tesis edilen, değişen veya kapanan aboneliklere ilişkin abone bilgileri, abonelik işleminin tesis edilmesini takip eden ayın 14. günü saat 24.00’e kadar elektronik ortamda Maliye Bakanlığı’na BTRANS aracılığıyla gönderilmesi gerekecek. Mevcut, yeni tesis edilen, değişen veya kapanan abonelik bilgileri ile elektrik ve doğalgaz tüketim bilgilerinin elektronik ortamda gönderilmesi zorunlu olup, kağıt ortamında verilen bilgiler hiçbir şekilde kabul edilmeyecek. Maliye Bakanlığınca bu Tebliğ doğrultusunda belirlenerek duyurulacak format ve standartlar dışında elektronik ortamda BTRANS aracılığıyla dahi olsa gönderilen bilgiler gönderilmemiş sayılacak.
 -DİĞER HUSUSLAR-
 Elektrik dağıtım lisansı alan şirketlere, OSB tüzel kişiliklerine ve doğalgaz dağıtım lisansı alan şirketlere, 1 Ocak 2013 tarihinden itibaren her türlü gerçek ve tüzel kişi müşterilerinin abone işlemi tesisini yapmadan ve sözleşme düzenlemeden önce vergi kimlik numaralarını tespit ederek ilgili belge, hesap ve kayıtlarında kullanma zorunluluğu getirildi. Türkiye Cumhuriyeti vatandaşı olan gerçek kişilerde T.C. kimlik numarası, yabancı kimlik numarası bulunan yabancı gerçek kişilerde ise yabancı kimlik numarası vergi kimlik numarası olarak kullanılacak. Getirilen bu zorunluluk kapsamında EPDK’dan elektrik dağıtım lisansı alan şirketler ve OSB tüzel kişilikleri ile doğalgaz dağıtım lisansı alan şirketler; işyerleri için tesis edilecek elektrik ve doğalgaz abonelik taleplerinde işyeri abone işlemi tesisini yapmadan ve sözleşme düzenlemeden önce Gelir İdaresi Başkanlığının kurumsal internet sayfası üzerinden, işyeri aboneliği yaptıracak gerçek veya tüzel kişinin vergi mükellefiyetinin bulunup bulunmadığını elektronik ortamda sorgulayacak. Vergi mükellefiyeti bulunmayan gerçek veya tüzel kişinin işyeri abone işlemi tesis edilmeyecek ve sözleşme düzenlenmeyecek. Gerçek veya tüzel kişilerin vergi mükellefiyeti durumu sadece Gelir İdaresi Başkanlığının kurumsal internet sayfası üzerinden elektronik ortamda sorgulamak suretiyle araştırılacak ayrıca gerçek veya tüzel kişilerden vergi mükellefiyeti durumuna ilişkin herhangi bir belge istenmeyecek.  
 1 Ocak 2013 tarihinden önceki döneme ilişkin aktif abonelere ait mevcut abonelik bilgilerinin Maliye Bakanlığı’nca BTRANS aracılığıyla duyurulacak format ve standartlar doğrultusunda 31 Ocak 2013 tarihi saat 24.00’e kadar elektronik ortamda Maliye Bakanlığı’na BTRANS aracılığıyla  gönderilecek.
 ANKA
  