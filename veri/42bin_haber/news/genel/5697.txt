GFB'den sert açıklama
Fenerbahçe'nin taraftar gruplarından Genç Fenerbahçeliler, UEFA Avrupa Ligi'nde dün oynanan Bate Borisov maçında "GFB" ve "GFB Europe" pankartlarının stada alınmamasıyla ilgili bir açıklama yaptı.Genç Fenerbahçeliler tarafından yapılan yazılı açıklama şu şekilde: "Dün gece Bate Borisov maçı öncesinde, bugüne kadar Türkiye'de ve Avrupa'da, Fenerbahçe'nin olduğu her yerde asılan, grubumuza ait "GFB" ve Avrupa temsilciliğimize ait "GFB Europe" pankartları stada alınmamıştır. Aynı müdahale, üyelerimizin atkılarına da yapılmaya çalışılmış ama başarılı olunamamıştır. Grup üyelerimiz, karşılaştıkları bu durumu sorguladıklarında aldıkları cevap, "Fenerbahçe kulübünün bilgisi dahilinde" şeklinde olmuştur. Üzerinde, rakibe karşı bir hakaret, ırkçı bir sembol yer almayan pankartlarımızın ve atkılarımızın, hiçbir hak ve yasal çerçeveye sığmadığını düşündüğümüz şekilde yasaklanmasını, bu despotça uygulamayı, buna destek olup göz yumanları, şiddetle kınıyoruz. Taraftarı ötekileştirme, sınıflandırma gibi çağ dışı eylemler karşısında yılmadan, dimdik duracağımızı, yılmayacağımızı tüm kamuoyuna bir kez daha hatırlatıyoruz. Sn. Aziz Yıldırım'ın "küçük bir grup" benzetmesinden sonra, dün akşam da Sn. Aykut Kocaman da "küçük küme" benzetmesiyle bizleri, Kadıköy'de oynanacak olan rövanş maçının seyircisiz olmasının sebebi olarak işaret etmiştir. Başkanından teknik direktörüne kadar alakalı alakasız kulübün her biriminin taraftarı hedef gösterip, kendileri için geçerli zemin hazırlama çalışmalarından son derece rahatsızız. "Kulüp son derece kusursuz yönetiliyor, takım Avrupa standartlarında müthiş top oynuyor, ama başarıyı taraftar engelliyor" şeklinde oluşturulmaya çalışılan suni gündemin parçası olmayacağız. Herkes işine baksın."