En önemli vaat: İran
İsrail'de seçimlere 3 gün kaldı. Tüm siyasi partilerin seçmenlere çok sayıda vaadi var.
 En önemlisi, birinci parti çıkacağına kesin gözüyle bakılan Binyamin Netanyahu - Avigdor Lieberman öncülüğündeki Likud-Beyteynu ortaklığının neler söylediği. İran'ı 'ülkesine yönelik bir numaralı tehdit' olarak gören Netanyahu, hiçbir platformda bunu gizleme gereği duymuyor, seçimden sonra da bu doğrultuda çalışacağını aktarıyor. BM Genel Kurulu'nda İran'ın nükleer programına ilişkin endişelerini bir bomba üzerinde çok basit bir çizimle anlatınca tepki toplayan Netanyahu, geçen hafta da yeniden başbakanlık koltuğuna oturması halinde yapacağı ilk işin İran'ın nükleer silah edinmesini önlemek olacağını söyledi. İsrail'in bölgesinde büyük bir sarsıntı ve güvenlik tehdidi yaşadığını, bir meydan okumayla karşı karşıya olduğunu iddia eden Netanyahu 'İran'ın nükleer silah edinmesini önlemek zannediyorum en büyük öncelik' ifadesini kullandı. Ancak Netanyahu'nun izlediği politika ABD Başkanı Barack Obama'dan dahi tepki görüyor. Gazeteci Jeffrey Goldberg, kısa süre önce Obama'nın 'Bibi' hakkındaki olumsuz düşüncelerini ortaya döktü. Goldberg'e göre Obama, E1 bölgesiyle ilgili olarak çevresindekilere 'Netanyahu'nun tedbirsiz ve yanlış siyasetlerine alıştık. Sinirlenmenin anlamı yok. Ülkesini mahvedecek' dedi.
 Hareket Partisi ile siyasete dönüş yapan Tzipi Livni ise seçimlerde sol eğilimli partileri birleştirmeye çalışıyor. İşçi Partisi gibi önemli bir oy oranına sahip partiler bu blokta yer alsa da işleri kolay görünmüyor. Sol blok partilerinin vaatlerinde ekonomik refahı sağlamak, orta sınıfı daha da güçlendirmek ve Filistin'le iki devletli çözüm gibi konular ön plana çıkıyor.
  