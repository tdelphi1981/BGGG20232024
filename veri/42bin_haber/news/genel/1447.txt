Kara harekatı korkusu
ŞANLIURFA'nın Ceylanpınar İlçesi'nin karşısında bulunan ve geçen perşembe gününden itibaren muhalifler ile ordu birlikleri arasında şiddetli çatışmaların meydana geldiği, savaş uçaklarının bombalar attığı Suriye'nin Haseki kentine bağlı Resulayn ilçesinde bugün sesizlik hakim.
 Suriye tarafındaki bu sessizlik, günlerdir tedirginlik yaşayan Ceylanpınarlılar'ı da rahatlattı.
 Suriye'nin Haseki kentinin Resulayn ilçesinde geçen perşembe muhalifler ile ordu birlikleri arasında çatışma çıktı. 40 bin nüfuslu olan Arap ve Kürt kökenlilerin birlikte yaşadığı Resulayn, 2 gün süren şiddetli çatışmaların ardından önemli ölçüde muhaliflerin kontrolüne geçti. Hafta sonu ordu birliklerinin top atışına tuttuğu Resulayn, pazartesi, salı ve çarşamba günleri ise savaş uçakları tarafından birçok kez bombalandı. Ceylanpınar tarafında da korkuya ve maddi hasara yol açan hava saldırılarında onlarca Suriyeli ölürken, yaralananlar da sınırı geçirilerek getirildikleri Türkiye'de tedavi altına alındı.
 KONTROL MUHALİFLERE GEÇTİ
 Hava saldırılarının yoğunlaşması ile korku ve tedirginliğin hakim olduğu Resulayn'da muhalifler, dün öğleden sonra Suriye ordusuna bağlı yaklaşık 200 askerin bulunduğu Türkiye sınırına birkaç kilometre mesafedeki son karakolu da şiddetli çatışmaların ardından ele geçirdi. Son karakolun da ele geçirilmesinin ardından muhalifler ele geçirdikleri askeri araçlar ile ilçede sevinç konvoyu yapıp, zaferlerini tekbirler eşliğinde havaya silah sıkarak kutladı.
 SINIRA SESSİZLİK GELDİ
 Günlerdir şiddetli çatışmalar nedeniyle diken üstünde olan Resulayn, dün geceden itibaren sessizliğe gömüldü. Suriye'de oluşan sessizlik; günlerdir roket, havan, top, bomba ve silah sesleri ile tedirginlik yaşayan Ceylanpınarlı'lara da rahat bir gece geçirtti. Bir hafta aradan sonra ilk kez sessiz bir gece geçirilen Ceylanpınarlılar, Suriye'de huzurun hakim olmasını ve sessizliğin sürmesini diledi. Sınırın iki yakası yeni güne de sessizlikle uyandı.
 TEDİRGİNLİK SÜRÜYOR
 Sınıra gelen sessizlik Ceylanpınarlılar'ı rahatlatırken, Resulayn'da ise tedirginlik sürüyor. Muhaliflerin ilçede kontrolü tamamen ele geçirdiklerini açıklamalarına rağmen çok sayıda Suriyeli olası hava bombardımanı ve çatışmalardan korunmak için güvenli olduğunu düşündükleri Türkiye sınırındaki tren raylarının yanında beklemeye başladı. Önceki günlerde olduğu gibi Türkiye sınırındaki rayların üzerinde oturan Suriyeliler, hava saldırısından korunmak için bu yola başvurduklarını ifade etti.
 MUHALİFLER ZIRHLI ARAÇLARI ELE GEÇİRDİ
 Öte yandan şiddetli çatışmaların ardından sessizliğin hakim olduğu Resulayn'da, muhaliflerin ordu birliklerine ait bazı zırhlı araçlara da el koyduğu öğrenildi. Muhaliflerin ele geçirdiği üzerinde uçaksavarların da bulunduğu bazı zırhlı araçların Resulayn'ın dışında, Türkiye sınırına birkaç kilometre uzaklıktaki hakim bir tepeye konuşlandırdıkları görüldü.
 GÜVENLİK ÖNLEMLERİ SÜRÜYOR
 Çatışmaların yerini sessizliğe bıraktığı Resulayn'da tedirgin bekleyiş devam ederken, sınırın Türkiye tarafında ise güvenlik önlemleri devam ediyor. Sınırın sıfır noktasında askerler kazılan mevzilerde siperde beklerken, zırhlı araçların üzerinde bulunan uçaksavarların namlularının da Suriye yönüne çevrili olarak beklediği görüldü. Bu sırada Türkiye tarafından koşarak Suriye'ye geçmeye çalışan ve tellere takılarak hafif yaralanan bir genç, mevzilerde nöbet tutan askerlerin yardımıyla tellerden kurtarıldı.
 KARA HAREKATI KORKUSU
 Resulayn'da yaşayanların en büyük korkusu ise ordu birliklerinin ilçeye kara harekatı düzenlemesi olarak ifade edildi. Çatışmalarda kaçarak Türkiye'ye sığınan ve sınıra yakın noktalarda bekleyenler, ordu birliklerinin muhalifler tarafında çatışmalar sırasında yardım gelmesini engellemek için tahrip ettiği yolları onararak ilçeye doğru geldiği duyumunu aldıklarını ve olası kara harekatı endişesini taşıdıklarını dile getirdi.
 GÖÇ SÜRÜYOR
 Çatışmaların ardından ülkelerinden kaçarak Türkiye'ye sığınan Suriyeliler'in gelişi bugün de sürdü. Günlerdir bombardıman altında olan ve bugün oluşan sessizliğe rağmen onlarca Suriyeli sınırı geçerek Türkiye'ye sığındı. Sınır tellerini aşarak askerlere teslim olan Suriyeli'ler, işlemlerini yapılmasının ardından Ceylanpınar ve Akçakale'deki çadır kentlere gönderildi.
 TÜRK JETLERİ UÇUŞ YAPTI
 Saat 13.00 sıralarında Türk Hava Kuvvetleri'ne ait 2 savaş uçağı, Akçakale İlçesi semalarında görüldü. Diyarbakır'dan kalktığı öğrenilen 2 uçak, Suriye sınırındaki Ceylanpınar semalarında görülmesi, sınırın iki tarafında kısa süreli heyecana yol açtı. Sesleri duyanların Suriye uçaklarının yeniden bombardıman yapacağı endişesine kapılmasına yol açan uçakların Türk Hava Kuvvetleri'ne ait olması herkesi rahatlattı.
 MUHALİFLER SINIRDA TOPLANDI
 Sessizliğin hakim olduğu Resulayn'da, silahlı muhalifler öğle saatlerinde Türkiye sınırındaki tren raylarının bulunduğu bölgeye geldi. Ellerinde silahları ile tren raylarına gelen muhalifler, burada sık sık tekbir getirdi. Türkiye tarafından net şekilde görülen muhalifler, ülkelerinden kaçarak Ceylanpınar'a gelen ve sınırda toplanan Suriyeliler ile birlikte zaman zaman tekbir getirip, Özgür Suriye Ordusu lehine slogan attı. Muhalifler ellerindeki silahlarını da havaya kaldırarak zafer gösterisi yaparken, sınır hattında muhaliflerin yanı sıra Suriyeli birçok vatandaşın da toplandığı görüldü. Suriyeliler'in Türkiye sınırına yakın bir noktada toplanmalarının sebebinin, olası bir hava saldırısından korunmak olduğu bildirildi.
 TMO BOŞALTILIYOR
 Öte yandan çatışmaların ardından sessizliğin hakim olduğu Suriye sınırında bulunan Toprak Mahsulleri Ofisi'nin silolarında bulunan tahılların da boşaltılmasının kararlaştırıldığı bildirildi. Yetkililer, güvenlik tedbirleri kapsamında sınırın yanı başında bulunan ve daha önce çok sayıda şarapnel parçasının isabet ettiği TMO silolarında bulunan tonlarca tahılın bölge illerindeki depolara nakledilmesinin kararlaştırıldığını bildirdi. Karar sonrası, TMO silolarındaki tahıllar kamyon ve TIR'lara yüklenerek bölge illerine götürülmeye başlanırken, nakliye işleminin 15 gün sürebileceği kaydedildi.
  