Yumurtada Arapça 'Allah' yazısı çıktı
Zonguldak'ta bir mahalle bakkalının aldığı yumurtalardan birinin üzerinde, Arapça ''Allah'' yazısı çıktı.
 Kilimli Beldesi'nde bakkal işletmeciliği yapan Hasan Özsoy, AA muhabirine yaptığı açıklamada, aldığı yumurtaları sepete dizerken yüzü pürüzlü olan bir yumurtanın dikkatini çektiğini söyledi.
 Üzerinde ''Allah'' yazılı yumurtaya tesadüfen müşterileri için yumurtaları ayırdığı sırada rastladığını anlatan Özsoy, şöyle konuştu:
 ''Toptancıdan aldığım her yumurtayı altı kırık mı diye kontrol ederim. Bu kontrollerim sırasında bir yumurtanın üzerindeki izler dikkatimi çekti. Yumurtaya yakından baktığımda Arapça bildiğimden dolayı, Arapça 'Allah' yazısını fark ettim. Cenabı Hak nimetlerinde bize kendisini hatırlatıyor diye düşündüm. Bu bir ibretliktir. Bu amaçla herkesin görebilmesi için İl Müftülüğüne yumurtayı getirdim. İl Müftümüz Refik Bulut da bana böyle bir şeyi ilk defa gördüğünü söyledi. Bu Allah'ın bir lütfudur diye konuştu. Müftülükte yumurtayı daha çok insan görebilir düşüncesiyle getirdim ve kendilerine teslim ettim.''
          
 -İl Müftüsü Bulut-
          
 İl Müftüsü Refik Bulut, yumurtayı getiren kişinin üzerinde Arapça ''Allah'' yazdığını tespit ettiğini belirterek, ''Bunda şaşılacak hiçbir şey yok. Yüce Rabbimiz görünen, görünmeyen, bütün kainatı, canlı ve cansız her şeyi yoktan yaratmıştır. Allah'ın eseri olarak yaratılan bütün varlıklar kendi hallerine mahsus bir şekilde yüce Rabbimizi tespih ederler'' diye konuştu.
 Allah'ın emirlerine her şeyin boyun eğdiğini anlatan Bulut, şunları kaydetti:
  
 ''Her şey Allah'ın eseridir. Burada bu yumurtanın üzerindeki çizgiler ve izler, bir ibret olarak bu şekilde görülüyor. Bu şaşıracak bir şey değildir. Yumurtanın üzerindeki izlerde 'Allah' ismi bariz şekilde görünmektedir. Bu yumurtayı yapan, yaratan ve yaşatan da Allah'tır. Yumurtanın üzerindekileri yorumlarsak, kabartılarda 'Allah' ismi yazıyor. Bunu belki başka birisi farklı şekilde yorumlayabilir.''