G.Saraylıları kızdıracak açıklamalar!
Polat'tan çarpıcı açıklamalar...
 G.SARAY Kulübü Eski Başkanı Adnan Polat, “İçerideki çekişmeler Başkan Ünal Aysal’ın işini zora sokuyor. Yönetim kurulu üyelerinin başkanlık makamına saygılı davranması gerek. İçerideki huzursuzluğu fazla saklayamazsınız” dedi.
 Polat, TRT SPOR’da yayınlanan “İşte Goool” programına çarpıcı açıklamalar yaptı. Sarı kırmızılı camiaya mesaj veren eski başkan, “G.Saray’da kavgaların bitmesi için genel kurula ihtiyaç var. Bu kardeşlik ve birlik beraberlik genel kurulu olacak” diye konuştu. Kendi durumuna da değinen Polat, “Benim iade-i itibara ihtiyacım yok. Hem benim hem de yönetim kurulu arkadaşlarımın. Ama o gün kongrede hiç yakışık almayan hareket yapanların ihtiyacı var” değerlendirmesinde bulundu.
 ÖZTÜRK İLK DEFA DOĞRU SÖYLEDİ
 SARI kırmızı kulübün ikinci başkanı Adnan Öztürk’ün “TT Arena zemini ile ilgili yaşanan olaylar mevcut yönetimin sorumluluğundadır” açıklaması için de konuşan Polat, “Son dönemde Galatasaray yönetimi ve divan kurulu başkanı adet haline getirdi, gökten taş yağsa bizden bilecekler. Halbuki mevcut yönetim yepyeni bir stada kavuştu. Ali Sami Yen’de neler çektiğimizi bir biz biliyoruz, bir de oraya gelen taraftar. Yeni bir stadın oturması bile 2-3 yıl alır. Ünal Bey’in yönetimi 1,5 senedir görevinin başında. Dolayısıyla yetki de onlarda sorumluluk da onlarda. Neden böyle durumlarda hemen eski yönetim suçlanıyor” ifadelerini kullandı.
 Polat ayrıca, “Adnan Öztürk, “O stadın sorumluluğu bize ait” diyerek ilk defa doğru konuşmuş” sözleri ile de mevcut ikinci başkana mesaj yolladı.
 TT ARENA’DA MAÇA GİTMİYORUM
 POLAT, “Sizi maçlarda göremiyoruz. Ne kadar zamandır TT Arena’ya gitmiyorsunuz?” sorusu üzerine de yönetimi şu sözlerle eleştirmeye devam etti: 
 “Galatasaray Başkanlığı’ndan ayrıldığımdan beri bir kere gittim. 2011 yılının sezon başıydı. O sırada başkan Ünal Aysal ‘Biz inşaat devraldık’ dedi. Ben de merak ettim, ne inşaatı devraldılar diye gittim. En son o Eskişehir maçına gittim, ondan sonra da gitmedim. Ünal Aysal’ın dediği gibi nasıl bir inşaatsa, bütün maçlar orada oynanıyor. Bütün milli maçlar da orada oynanıyor. Bu inşaata sahip çıkılırsa karşılığını bulurlar diye düşünüyorum.”
 GALATASARAY İYİ OYNAMIYOR
 SARI kırmızılı takımın şampiyonlar ligi’ndeki şansını da değerlendiren eski başkan Adnan Polat, “Kuralar çekilince gruptan çıkmaya kesin gözüyle bakıyordum. Ciddi yatırımlar ve transferler yapıldı. Şu anda Galatasaray işini zora soktu. İyi oynamıyor ama iyi mücadele ediyor” açıklamasını yaptı.