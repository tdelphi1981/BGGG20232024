Aykut Kocaman Galatasaray'ı tebrik etti
Fenerbahçe Teknik Direktörü Aykut Kocaman, UEFA Avrupa Ligi'nde oynadıkları Borussia M'gladbach maçının ardından Şampiyonlar Ligi'nde tur atlayan ezeli rakipleri Galatasaray'ı tebrik etti.
Kocaman, maçın ardından düzenlenen basın toplantısında, Alman rakipleriyle bir formalite mücadelesine çıktıklarını ancak kazanma arzusuyla sahada yer aldıklarını belirterek, Ancak bunu yapamadık. Özellikle oyunun bütününe bakıldığında, ilk golü yedik, hemen arkasından ikinci golü yedik. İkinci golden sonra normal şartlarda oyunun içine girmeye başladık. Disiplinli rakibimiz karşısında o dakikadan sonra oyuna girmek yetmedi. Bir taraftan da en azından bana oyuncu grubum açısından önemli şeyler verdiğini söyleyebilirim ifadelerini kullandı.

Kocaman, Selçuk Şahin-Mehmet Topal ikilisiyle çift ön libero oynamalarının özel bir amacı olup olmadığı yönündeki soruya verdiği yanıtta, kötü bir yenilgi aldıklarını anlatarak şunları kaydetti: Bu maç, bir şekilde az forma verdiğimiz pek çok oyuncumuzu görme açısından birtakım şeyler vadediyordu. İlk yarının tamamına yakın bölümünde öndeki 4 oyuncumuzun basit toplarla sürekli oyundan düşmesi, bu iki oyuncunun savunmada yalnız kalmasına neden oldu. İstemediğimiz kötü bir skor oldu. Bu bir gerçek. Bunu kaldırmak Fenerbahçe için çok kolay değil. Diğer taraftan sezonun geri kalanı için bana önemli veriler verdiğini düşünüyorum.

-Maça yoğunlaşma konusunda iyi değildik-

Düş kırıklığı yaşadığı ya da çok beğendiği bir futbolcu performansı olup olmadığı sorulan Kocaman, Bireysel anlamda olumsuz yorum yapmanın doğru olduğunu düşünmüyorum. Maça yoğunlaşma konusunda grup olarak pek iyi değildik. 2-0'dan sonra aklımız başımıza geldi ama sonra çevirmek için artık ortam da yetersizdi. Bu maçın bireysel olarak önemli veriler verdiğini söyleyebilirim şeklinde konuştu.

-Stoch'un takım arkadaşına tepkisi yanlış-

Stoch'un, maçın ikinci yarısında oyundan alınırken yerine giren Kuyt'ın elini sıkmadığı ve sinirli bir şekilde doğrudan soyunma odasına gittiği hatırlatılarak, bu konudaki düşüncesi sorulan Kocaman, Slovak futbolcunun tepkisinin yanlış olduğunu söyledi.

Fenerbahçe Teknik Direktörü'nün konuyla ilgili ifadeleri şöyle: Bazı oyuncularımızın gelişimleriyle ilgili nedenleri ortaya koyan davranışlardan birisi bu. Stoch bugün çok başarılı oynadı. Son dönemlerdeki çıkışını gösteren başarılı oyunlarından birisini sergiledi. Oyundan çıkmasının en büyük nedeni 3 gün sonra İstanbul Büyükşehir Belediyespor maçı var ve artık fazla hırpalanmaması gerekiyordu. Kenara almak gerekiyordu. İşte oyuncular bunu yakalayabilseler... Tabii ki anlayabiliyorum, oynamak istiyorlar iyi giderken. Ama bunu anlayabilseler belki iletişimleri çok daha kolay olacak. Bana, antrenöre bir yere kadar tepkiyi de anlayabiliyorum. Bizler yaş olarak da olgun insanlarız, bunu kolay anlayabiliyoruz ve absorbe edebiliyoruz kendi içimizde ama kendi arkadaşına karşı olmaması lazım. Bu çok yanlış. Bunu yarın veya yarından sonra mutlaka konuşacağız. Tepkiyi sahada performansını artırarak vermeli oyuncu. Doğru olan bu.

-Galatasaray'ı turu geçtiği için kutluyorum-

Galatasaray'ın UEFA şampiyonlar ligi'nde gruptan çıktığı hatırlatılarak, uzun bir aradan sonra iki Türk takımının Avrupa'da gruplardan sonra yoluna devam etmesiyle ilgili görüşü sorulan Kocaman, ezeli rakiplerini kutlayarak şunları söyledi: Son dönemlerde Beşiktaş'ı hatırlıyorum şubat ayını gören. Hem UEFA Şampiyonlar Ligi'nde hem de UEFA Avrupa Ligi'nde uzun soluklu olamıyorduk. Galatasaray'ı da turu geçtiği için kutluyorum. Bu sene hem onlar hem biz bunu başardık. Puan toplama ve futbol kimliğimiz açısından, bu platformda rol almak açısından, görünmek açısından önemli. Bunu sürdürebilir hale getirmek lazım. Esasın burası olması gerektiğini düşünüyorum.