İvedik'in kentli kuzeni Celal ile sevgilisi Ceren
Bu hafta vizyona giren Şahan Gökbakar'ın başrolünde oynadığı, kardeşi Togan Gökbakar'ın yönetmen koltuğunda oturduğu 'Celal ile Ceren' yer yer güldüren ama 'bir Recep İvedik' olmayan bir film. Celal karakteriyse adeta Recep İvedik'in 'daha iyi bir muhitte' yaşayan kuzeni gibi.
  KAAN KAVUŞAN
  kaan.kavusan@aksam.com.tr
 Şahan Gökbakar geçtiğimiz günlerde yaptığı bir açıklamada, 'Ben eleştirmenleri dikkate almıyorum', Togan Gökbakar ise AKŞAM Pazar'da Ali Mert Alan'ın yaptığı röportajda 'Eleştirmenlik abartılmış bir meslek' demişti. Basın gösterimi sonrasında eleştirmen Atilla Dorsay bu konuda sorulan bir soruya şöyle cevap verdi: 'Şahan bizi ciddiye almasa da biz onu almak zorundayız.'
 'Celal ile Ceren' de ciddiye alınması gereken bir film tabii ki. Ne denirse densin, milyonlara ulaşması kimseyi şaşırtmayacak. Kimi eleştirecek, kimi sevecek. Eleştirenler elit olmakla, sevenler avamlıkla suçlanacak...
 'Celal ile Ceren' dünyada pek çok örneği bulunan ve evrensel adı 'toilet humor' olan bir türe mensup. Bu alanda oldukça başarılı işler yapan, kahkaha atmaktan yere yatıran yabancı muadilleri var ve birçoğu da takdir görüyor.
 Şahan ve Togan Gökbakar her ne kadar 'eleştirileri umursamadığını' söyleseler de, daha önce Recep İvedik'te aldıkları eleştirileri dikkate almışlar. Daha düzgün bir hikaye akışı sunmayı, daha derli toplu diyaloglar kurmayı amaçlamışlar... Fakat bunu yaparken romantik komedi türünün birçok klişesine saplanmışlar.
 YARIM YERELLEŞME
 Örneğin yapı markette 'müşteri danışmanı' olarak çalışan bir elemanı canlandıran Ceren (çeşitli kariyer sitelerinde bu pozisyonun geliri 650-900 TL olarak belirlenmiş) ve kabloculuk işiyle uğraşan Celal'in evinin bir Amerikan orta sınıf ailesininki kadar 'pahalı' görünmesi, bu yerelleştirmede bilinçli olarak atlanan, 'Biz de o güldüğünüz Hollywood filmlerinden az değiliz ha!' diyen bir unsur. 
 Klişelere saplandıkları aşamalarda bunları kırmak için Celal'in kaba tabiatına sığınılmış, bu kez de Recep İvedik klişelerine saplanılmış.
 Bu haliyle de salondan kahkahalar yükseldi... Ama bunların sayısı Recep İvedik'lere göre azdı. Üstelik Recep İvedik'in tercih ettiği dakikaya 10 espri sığdırma anlayışı 'Celal ile Ceren'de de var. Daha iyi bir dramatik yapı kurmayı hedefleyen bir filmin, espriyi olayın akışına göre konumlandırma şansı olmasına rağmen, bunu tercih etmeyen Gökbakar Kardeşler'inki, şüphesiz bir tercih. Fakat Recep İvedik'te bunların beşine güldüğünüzü farz edersek, 'Celal ile Ceren'de bunların ancak birine tebessüm ediyorsunuz. Aniden vuran kahkahalık sahnelerse 15-20 dakikada bir geliyor. Hem oyunculuklar, hem de yönetim bazında skeç mantığı sürmüş, fakat Recep İvedik gibi has bir karakter olmayınca filmin gülünürlük oranı azalmış.
 GİTME SEBEBİNİZ NE?
 Eğer Recep İvedik kadar gülebileceğiniz, o yüzden de kurguyu takmayacağınız bir film arıyorsanız, o film bu film değil. Kurgusu düzgün, dramatik yapısı kuvvetli bir film arıyorsanız, o film yine bu film değil. Şahan'ın beden komedisini çok seviyor ve aynı tarz hareketlerini, skeçlerinde gördüklerinizin benzerlerini izlemekten zevk alıyorsanız, o film bu film. 
 Bu arada, günlük hayatta çokça kullanılan argo ve küfür içeren replikler, filmin en fazla eleştirilen unsuru oldu...
 VİZYONDAKİLER
 Mama 
 Victoria ve Lilly adlı kız kardeşler, iz bırakmadan kaybolur. Amcaları Lucas ve kız arkadaşı Annabel çocukları bulur fakat bir süre sonra küçük kızlarla birlikte başkalarını da mı misafir aldıklarını merak etmeye başlar. Annabel evlerinde başka bir kötülüğün var olduğundan emindir; duydukları fısıltıların kaynağının ölümcül bir varlık olduğunu keşfeder.
 Andy Muschietti'nin yönettiği 'Mama'da Jessica Chastain, Nikolaj Coster Waldau, Megan Charpentier ile Isabelle Nelisse oynuyor.
 Bitik Şehir: 
 New York Belediye Başkanı Nicholas Hostetler, özel dedektif Billy Taggart'ı sadakatsiz eşi Cathleen'i takip etmesi için tutar. Fakat Billy bunun bir komplo olduğunu çok geçmeden anlayacaktır. Araştırmalarını derinleştirirken hayatını tehlikeye sokan olaylarla karşılaşacak, işi ve ailesi için kötü sonuçlar doğurabilecek tercihler yapmak zorunda kalacaktır. Allen Hughes'un yönettiği filmde Russell Crowe, Mark Wahlberg, Catherine      Zeta Jones ile Barry Pepper                rol alıyor.
  