Büyük kulaklıkların dev dönüşü
Bir dönem 'Ben buradayım' diye bağırdığını ya da küçüklerinin daha rahat olduğunu düşünerek kullanmayı azalttığımız büyük kulaklıklar tekrar moda oldu. Hatta bu kulaklıklar çeşitli tasarımlar ve desenlerle yeni bir sektörün kapısını açtı.
  KAAN KAVUŞAN
  kaan.kavusan@aksam.com.tr
 Bize, 'Her şeyin modası bitti de, sıra kulaklığa mı geldi?' demeyin. Eskiden büyük kulaklıklar takmaya utanırdı bir kısmımız ama şimdi renk renk takmak moda oldu.
 Kulaklık üreticisi HMV'nin CEO'su Simon Fox, üç yıl içinde bu teknolojinin ne kadar büyüyeceğinden bahsederken, tabletlerin ve mp3'lerin yaygınlaşmasına dikkat çekiyor. CD'nin antika klasmanına düşeceğini düşünen Fox, bunu şansları olarak görüyor.
 Özellikle rap kültürüne aşina olanlar için kulaklıkların ayrı bir önemi var. Rap müzik severler hayatının odak noktalarından biri olarak müziği görenler, genelde  ses kalitesi odaklı tercihler yapsalar da, şık ve modern tasarımlar olmasına da dikkat ediyorlar.
 Ünlü rap'çi Dr. Dre kulağından (dinlemediği zamanlar boyundan) kulaklığı düşürmeyenlerden. Kendine ait bir kulaklık şirketi de var. Son günlerde her yerde gördüğümüz 15 TL'lik kopyalara aldanmayın yine de. Çünkü 'b' logosuyla tanınan 'Beats by Dr. Dre' markasınını fiyatları 500-700 TL arasında. 
 Bugüne kadar Lady Gaga, David Guetta, Jay-Z, Puff Diddy, Justin Bieber, Daft Punk ve hatta LeBron James farklı markalar için özel kulaklıklar tasarladı. En çok satan ve en pahalı tasarımlar arasında bu şekilde ünlülerin tasarladığı kulaklıklar var.
 Sportif kulalıklarsa hafif ve sade tasarımlarıyla dikkat çekiyor. Özellikle koşarken ya da spor salonlarında geçirilen vakitleri göz önüne aldığımızda bu özellikler şüphesiz çekici. Ayrıca genelde spor kıyafetlerle dolaşmak zorunda olan sporcuların takım otobüslerinde taktıkları kulalıklar da bu türe giriyor. Genelde pastel renkler ve hafif malzemeden yapılan kulaklıkların üretimini Adidas ve Nike gibi firmalar üstleniyor.
 Popüler kültürün içinde doğuyoruz artık. Filmler, müzik, edebiyat direkt hayatımızın içinde. İşte, Coloud'un tasarladığı ve 'Star Wars' temalı ürünler bu şekilde popüler kültür göndermesi yapanlardan biri. R2D2 modelleri özellikle dikkat çekici. Almak için 50 dolar yeterli.
 İnsanın makineleşmesi son günlerin favori temalarından. Skullcandy'de mekanik bir kulaklık tasarlamış. Tabii sadece görüntüde. Yine de çarkların dönüşü, pimlerin vuruşu güzel bir görüntü sağlıyor. 'Hello Kitty'ler artık bıktırsa da meraklısı var!
 Gün geçtikte geleceğe olan ilgimiz de artıyor. Böylece füturistik tanımlarıyla ön plana çıkan, dijitalliği vurgulayan kulaklar da oldukça şık olabiliyor. 
 İlerleyen günlerde bu kulaklık modasının daha da çeşitleneceği, özel tasarımların da daha çok artacağı düşünülüyor. Birçok şirketin bu konuda düzenlediği tasarım yarışmaları var. Molami gibi bazı şirketlerse resmen 'kamufle olma' amacı güden, (mesela saç bandı gibi görünen) kulaklıklarıyla dikkat çekiyorlar.