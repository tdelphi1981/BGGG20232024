Ecevit Şanlı böyle teşhis edildi
ABD'nin Ankara Büyükelçiliği'ni kana bulayan DHKP-C'li canlı bombanın kimliği, patlamadan 95 dakika sonra belirlendi. İşte adım adım, polisiye filmleri aratmayan o anların hikayesi:
 SONER ARIKANOĞLU / ANKARA 
 ABD'nin Ankara Büyükelçiliği'ne yönelik intihar saldırısının ardından akıllara ilk olarak El Kaide  ve İBDA-C gibi örgütler geldi. Ancak çok kısa sürede bu tahminin yanlış olduğu anlaşıldı. 
 CANLI bomba Ecevit Şanlı'nın yanı sıra güvenlik görevlisi Mustafa Akarsu'nun ölümü ve gazeteci Didem Tuncay'ın ağır yaralanmasıyla sonuçlanan bombalı saldırının hemen ardından oluşturulan özel ekip saldırganın kimliğini 1 saat 35 dakika içinde belirledi. İşte adım adım o 95 dakika: 
 - ÖZEL EKİP: Patlamanın ardından teyakkuza geçen Ankara Emniyet Müdürlüğü hemen terör ve istihbarat uzmanı polislerden oluşan 12 kişilik bir özel ekip kurdu.  
 BİRKAÇ dakika sonra olay yerine giden ekip, ilk iş olarak patlamanın gerçekleştiği kulübedeki güvenlik kamerasının kaydettiği görüntüleri inceledi. Büyükelçinin davetlisi olarak orada bulunan gazeteci Didem Tuncay'ın güvenlik kulübesine patlamadan kısa süre önce girdiği; çantasını x-ray cihazından geçirdiği ve ardından bir koltuğa oturarak işlemlerinin bitmesini beklemeye başladığı belirlendi. 
 - BOMBACI KAPIYI 3 KEZ ÇALMIŞ: Kayıtlara göre, saldırgan tam bu sırada kulübenin kapısına geldi, zile bastı. Kapı açılmayınca cama vurdu. Kapının açılmasını bekleyen canlı bomba cama tekrar vurup güvenlikçi Mustafa Akarsu'ya elindeki beyaz poşeti gösterdi. Bunun üzerine Akarsu içeriden düğmeye basarak kapıyı açtı ve üstünü aramak için, içeri giren saldırgana doğru yürümeye başladı. Terörist tam bu sırada sol elindeki butona basarak vücuduna sardığı bombayı havaya uçurdu. 
 POLİS ekibi, saldırganın kimliğini ve örgütünü belirleyebilmek için bu görüntüleri tekrar tekrar izledi. Ancak yüzü net olarak seçilemediği için saldırganın kimliği tespit edilemedi. Bu sırada bir yandan da parmak izi incelemesi için olay yerinde saldırganın kopan parmakları arandı. Ancak patlamanın etkisiyle tamamen parçalandıkları için tek bir parmak dahi bulunamadı. 
 - VESİKALIK: Patlama sırasında teröristin kafasının koptuğunu ancak yüz hatlarının fazla bozulmadığı fark edildi. Kopan kafayı temizleyen ekip fotoğraflarını çekerek merkeze gönderdi. 
 - DHKP-C ŞÜPHELİ LİSTESİNDE: Hedef Büyükelçilik olunca herkes gibi polisin aklına da ilk El Kaide geldi. Ancak saldırının "ikiz" olmaması; yani aynı anda iki ayrı noktaya iki ayrı canlı bombayla saldırılmamış olması, bu olasılığı zayıflattı. Eylem tarzı nedeniyle daha önce de benzer saldırılara imza atan DHKP-C şüpheli örgütler listesinin başına alındı. 
 OLAY yerinden gelen kafa fotoğrafları, DHKP-C'nin sabıkalı militanlarının fotoğraflarıyla karşılaştırıldı. Ve patlamadan 1 saat 35 dakika sonra canlı bombanın Ecevit Şanlı olduğu tespit edildi. Şanlı'nın yanağındaki derin yara izi, teşhis sırasında polisin işini kolaylaştırdı.  
 BU arada ABD Büyükelçiliği'nin, Ankara Emniyet Müdürlüğü'ne sadece kulübe içindeki güvenlik kamerasının kaydettiği görüntüyü verdiği; Şanlı'nın yürüyerek geldiği Paris Caddesi üzerindeki kameraların kaydettiği görüntüleri vermediği öğrenildi. 
 Didem'i açık kapı kurtardı 
 CANLI bombanın kulübeye girdiği sokak kapısının patlama anında açık olması ve büyükelçilik bahçesine bakan taraftaki camların zırhsız olması facianın daha da büyümesini önledi. Açık kapı ve kırılan camlar, patlama anında kulübede oluşan basıncın boşalmasını sağladı. Böylece canlı bombaya sadece bir kaç metre mesafedeki bir koltukta oturan Didem Tuncay, ağır yaralı olarak da olsa kurtulabildi. 