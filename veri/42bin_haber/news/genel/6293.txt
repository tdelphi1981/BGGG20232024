Meclis, Uludere raporunu kabul etti
Meclis Uludere İnceleme alt komisyonu 34 köylünün öldürüldüğü olayla ilgili raporu kabul etti. AK Partili 5 üyenin evet oyuna karşı muhalefetten 3 üye ret oyu kullandı.
Komisyon, Meclis başkanlığına verilinceye kadar raporla ilgili gizlilik kararı aldı. Raporda hiçbir sorumlu işaret edilmedi, suç duyurusu yazılmadı. Raporda, Kasıt yok. Sivil idare ile askeri yetkililer arasında koordinasyonsuzluk var ifadesi yer aldı.    
CHP'Lİ GÖK: SÜRPRİZ OLMADI 
TBMM Uludere Alt Komisyonu Üyesi ve Ankara Milletvekili Levent Gök, Uludere Alt Komisyonu raporuna göre, askeri kişilerle valilik arasında koordinasyon noksanlığı varmış dedi. 
Gök, Meclis'te düzenlediği basın toplantısında, alt komisyon raporunun kabul etmesinin ardından yaptığı açıklamaları yineledi. 
Kamuoyuna ve ölenlerin ailelerine verilen sözlerin hiç birinin yerine getirilmediğini savunan Gök, Unutturulmaya, karartılmaya ve soğutulmaya çalışıldığını biliyordum ve bu benim için sürpriz olmadı dedi. 
Uludere raporuyla olayın önemsiz kılındığını iddia eden Gök, şöyle devam etti:
Raporun dörtte üçü teknik bölümlere, ifadelere ayrılmış. Üç sayfada, bu grubun içerisinde iki PKK'lı militanın olduğu yönündeki haberden bahsediliyor. Bu bilgiye can simidi gibi sarıldılar. Heron görüntülerini kim inceledi, hedef tayinini kim yaptı, hangi istihbarat sizi bu sonuca ulaştırdı ve vur emrini kim verdi, bu sorulara hiçbir cevap yok. Rapora göre, askeri kişilerle valilik arasında koordinasyon noksanlığı varmış. Sınır ötesi bir harekatın sorumluluğunu valilik ile asker kişilerin koordinasyon eksikliğine bağlayabilir misiniz? Raporda aileler verdikleri tazminatlar, bakımını yaptıkları okullar, maaşlar, kanalizasyon sorunu gibi konular var. Sınır güvenliği için çalışma yapılması önerisi var.Bu kadar ucuza ve hafife alacağınız aklımdan bile geçmemişti. Ayaklar altına aldınız insan haklarını. Hiçbir sorumlunun adı geçmiyor. 
Gök, bir iki gün içerisinde rapora ilişkin muhalefet şerhini hazırlayacaklarını kaydetti. 
AK Partili üyelerin, olayda kasıt olmadığı yönünde önerge verdiklerini aktaran Gök, bir soru üzerine Kasıt yok deniyor ama kaza da denmiyor dedi. 

 