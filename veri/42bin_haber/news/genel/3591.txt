Bu da VIP insan kaçakçılığı
Tekne facialarıyla gündeme gelen insan kaçakçılığı, bu çetenin elinde 'boyut' değiştirdi. Eski bir binbaşıyla eski polis şefinin liderliğindeki şebeke, göçmenlere 'VIP turist' süsü vermiş. 'Hizmet' ise 'teslimata' kadar sürüyor
 DEVRİM TOSUNOĞLU
 Son yıllarda, onlarca göçmenin balık istifi dolduruldukları teknelerle yurtdışına kaçırırken ölümüne neden olan insan kaçakçılarından 'VIP hizmet.' Geçtiğimiz ay çökertilen insan kaçakçılığı şebekesinin yöntemleri polisi bile şaşırttı. İddiaya göre, emekli bir binbaşı ile emekli bir emniyet müdürünün başını çektiği çete, yurtdışına kaçırdığı göçmenleri ilk iş olarak kurdukları güvenlik ve otomotiv şirketlerinde 'iş sahibi' yapıyor. Sahte belgelerle şirketlerin yüksek maaşlı 'üst düzey yöneticisi' olarak sigortalanan göçmenlere bir de sahte bordro düzenleniyor. 
 BU 'sıra dışı' kaçakçılık yönteminin ikinci adımı ise vize başvurusu. Gerekli 'evraklar' tamamlandıktan sonra ise hazırlık aşaması başlıyor. Yurtdışına kaçırılacak kişinin vize işlemleri ve havaalanı giriş-çıkışlarında dikkat çekmemesi için ilk durak lüks mağazalar. Pahalı kıyafetlerle giydirilerek 'zengin turist' görünümü kazandırılan göçmenin sonraki adresi ise kuaför. Çete, başörtülü kadınların da fotoğraf ve giriş çıkış sırasında başını açmasını istiyor.
 ÖZEL DERS 
 ŞEBEKE, yurtdışına çıkacak kişilere vize işlemi ve pasaport kontrolünde sorulabilecek sorulara karşı da hazırlıklı. Önceden hazırlanan soru ve cevaplar kaçırılacak kişiye verilerek 'ders' çalışması isteniyor.  'Yurtdışına tatile gidiyorum', 'Ağabeyimin yanına gidiyorum', 'Tatil için gidiyorum' gibi cevapların bulunduğu kağıdın ise ezberden sonra  yırtılması isteniyor. 
 ŞEBEKENİN en 'sıra dışı' faaliyeti ise vizenin alınmasından sonra kaçak, şirketteki 'işinden' atılıyor ve yolculuk başlıyor. Göçmeni, eski emniyet müdürü Turan T., teslim alıyor. Yanındaki kaçakla birlikte polis kimliğini kullanarak havaalanındaki bütün güvenlik kontrollerini dikkat çekmeden aşan Turan T., 'yolcu'ya gideceği ülkeye kadar da eşlik ediyor. 
 TURAN T. yolculuğun ardından 'görev' tamamlanınca diğer çete üyelerine de telefonla 'İşlem tamam. Sorun yok hallettik' bilgisi veriyor. 
 TARİFE 8 BİN EURO
 ŞEBEKE liderlerinden emekli Binbaşı Mehmet Ali Y.'nin yurtdışına kaçmak isteyen kişiye kendini 'Bakan yeğeni' olarak tanıtmasıyla başlayan kaçakçılık bu telefonla son buluyor. Tabii bütün bu 'hizmetlerin' de bir bedeli var. İnsan kaçakçılığı şebekesinin tarifesi de 8 bin Euro.
 Kilit isim eski polis müdürü
 İhbar üzerine yaklaşık 8 ay önce çalışma başlatan polis, şebeke lideri emekli binbaşı Mehmet Ali Y.'ye ulaştı. Soruşturmayı derinleştiren polis ekipleri, Mehmet Ali Y. ile birlikte eski bir emniyet müdürünün de işin içinde olduğunu tespit etti. Bir dönem İstanbul Güvenlik Şube ve Çevik Kuvvet Müdürlüğü yapan, 2001'de Emniyet Müdürlüğü'nün sözcüsü olan Turan T. ve Mehmet Ali Y'nin de aralarında olduğu 7 kişi şu an cezaevinde.
  