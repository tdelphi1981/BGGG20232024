Muhaliflerden Esad'a çok önemli çağrı
Suriyeli muhaliflerin çatı örgütü SMDK'nın lideri Muaz el Hatib, belli koşulların yerine getirilmesi halinde Esad rejimiyle görüşmeye hazır olduklarını söyledi.
AFP'nin haberine göre, El Hatib, Facebook hesabından yaptığı açıklamada, gözaltındaki muhaliflerin serbest bırakılması ve sürgündeki Suriyelilerin pasaportlarının yurt dışındaki elçiliklerde yenilenmesi halinde Esad rejiminden yetkililerle doğrudan temas kurmaya hazır olduklarını belirtti. 
Muhalif lider, söz konusu temasların İstanbul, Kahire ya da Tunus'ta gerçekleştirilebileceğini ifade etti. 
"Suriye'deki rejimin muhalefete diyalog çağrısında bulunduğunu medya sayesinde öğrendim" diyen El Hatib, "Halkımızın bedelini kanıyla ödediği özgürlük mücadelesi karşılığında pazarlık yapmak kimsenin hakkı değildir. Ancak rejim temsilcileriyle masaya oturmadan önce temel şartlarımız var" ifadesini kullandı. 
El Hatib, Suriye'deki krize "siyasi bir çözüm bulmak için ortaya konan bir iyi niyet girişimi" olarak tanımladığı teklifinin, daha fazla kan dökülmesini engelleyecek bir geçiş dönemine hazırlık yapılmasına imkan vermesini hedeflediğini söyledi.