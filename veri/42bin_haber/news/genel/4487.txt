Not artırımı gelmedi, İMKB %4.2 çakıldı!
Moody's, Türkiye'nin cari açığı yapısal olarak azaltması ve döviz rezervlerini artırması durumunda kredi notu artışının değerlendirilebileceğini belirtti. Sıfırcı Hoca'nın açıklamaları sonrası borsa günü yüzde 4.2 düşüşle tamamladı
 Kredi derecelendirme kuruluşu Moody's'in Türkiye'nin not artırımına ilişkin beklentileri öteleyen açıklamaları ve İş Bankası Vakfı'nın banka sermayesinin yüzde 1'ine karşılık gelen hisseleri satacağını açıklaması sonrası, banka hisseleri öncülüğündeki kayıplarla borsaendekis yüzde 4.23 değer kaybetti. Endeks, gün içinde 80 bin 702 puana kadar gerilese de günü 81 bin 166 puandan kapattı. 
 MOODY'S tarafından yayımlanan ve kredi notu değişikliği olmadığına dikkat çekilen açıklamada Türkiye ekonomisi hakkındaki güncel değerlendirme yer aldı. Türkiye'nin not görünümünün Haziran ayında 'pozitif'e çevrildiği hatırlatılarak 'Türkiye'nin kredi notu görünümünün pozitif olması kamu finansmanı ve dış şoklara dayanıklılığın ülkenin mali ve makro ekonomik istikrarının artmaya devam edeceği beklentisini yansıtıyor' denildi. 
 MOODY'S tarafından düzenlenen konferansta konuşan Türkiye analisti Sarah Carlson da şunları söyledi: 'Ödemeler dengesi riskleri bizim için en önemli aşağı yönlü risk. Türkiye'nin tasarruf oranları benzer kredi notundaki ülkelere göre daha zayıf. Cari açığın finansmanı Türkiye'yi ödemeler dengesi şoklarına karşı kırılgan hale getiriyor. Kredi notunun artması için cari açığın gelmesi gereken 'sihirli bir rakam' yok.'
 İş Bankası da düşüşü tetikledi
 TÜRKİYE, geçen yıl Fitch'in not artırımıyla yatırım yapılabilir seviyeye ulaşmıştı. Piyasalarda Moody's'ten de benzer bir adım bekleniyordu. İMKB-100 Moody's açıklamaları ve İş Bankası Vakfı'nın, bankada hisse satacağı açıklaması ile kayıplarını artırdı ve borsa günü yüzde 4.2 düşüşle tamamladı. Endeks 3 bin 589 puan düşüşle 81 bin 165 puana kadar geriledi. Ata Portföy Yönetim Direktörü Cem Tözge, Moody's açıklamalarının kafa karışıklığı yarattığını belirterek, 'Şu anki açıklamalar herhangi artırım gelmeyecek gibi algılanmakta, bu da satış baskısını artırıyor' dedi.