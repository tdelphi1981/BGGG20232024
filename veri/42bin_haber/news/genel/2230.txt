'Yaparım Bilirsin'i maaile izleyecek
SHOW TV ekranlarında yeni bir yarışma başlıyor... Yaparım Bilirsin adlı programı Behzat Uygur sunacak... Kostüm provasında yakaladığımız Uygur, AKŞAM'a özel açıklamalarda bulundu
 Olcay Ünal SERT
 - Yarışmanın formatından bahseder misiniz?
 Program şu anda 9 ülkede My Man Can adıyla yayınlanan çok güzel bir format. Yarışmacı yeri gelecek kayınvalidesiyle yeri gelecek kız kardeşiyle yarışacak. Haftanın 4 günü haber sonrası ekranda olacağız.
 - Format sahipleri Türkiye'ye uyarlanan versiyonu nasıl buldular? 
 Bütün dünyada yayınlanan versiyonları izleyen format sahipleri buraya geldiğinde, orjinaliyle çok uyuştuğumuzu gördü. Bu programı evdeki tüm aile bireyleri hiç rahatsız olmadan izleyebilirler. Şu anda İç Yapımlar'dan Caner Erdem olmak üzere bütün ekip olarak hummalı bir şekilde çalışıyoruz.
 - Teklif size nasıl geldi?
 YAKLAŞIK iki yıldır televizyonda bir şey yapmıyordum. Tiyatro ağırlıklı çalışıyordum. Fakat zamanında çok önemli işler yaptığımız ekipten teklif gelince onlarla aynı heyecanı yeniden tatmak istedim. 
 - Kardeşiniz Süheyl Uygur'la birlikte mi sunacaksınız? 
 SÜHEYL yok. O farklı bir kanalda başka bir yarışma sunacak. Bu sefer ayrı kanallarda olacağız. 
 - Birbirinize rakip olacaksınız... 
 Yok, rakip olmayız. Zaten ne olursa olsun biz onunla paslaşıyoruz. Ben de onun çekimlerinde olacağım, o da benim çekimlerimde olacak.
 - Son günlerde televizyon dünyasında yarışma programları yükselişe geçti. Bu durumu nasıl değerlendiriyorsunuz? 
 BÜTÜN genç arkadaşlarımın hepsi çok başarılı sunumlar yapıyorlar. 2-3 yıldan beri 'Yarışmaların çoğalması gerek' diyordum. Televizyon, stüdyoyla başlar, dizilerle devam eder. Halit Kıvanç, Cenk Koray ve Orhan Boran'ın yaptığı programların çoğu stüdyo programlarıydı. Televizyonların stüdyoya dönmesi belki biraz geç oldu ama bence olumlu bir bakış açısı.
 Nejat Baba'nın nefes alması bile yeter
 - Babanız Nejat Uygur'un sağlık durumu nasıl?
 Hasta yatağında yatmaya devam ediyor. İstirahat ediyor. Sevenlerinin dualarıyla inşallah...
 - Bilinci yerinde mi?
 Zaman zaman yerinde zaman zaman değil. Bu hastalık böyle bir şey çünkü. Tabii ki ustaya yatmak yakışmıyor hiçbir şekilde. Babam her zaman hayata mizahi gözle bakmıştır. Zaman zaman bazı şeyleri hatırlıyor, zaman zaman hatırlamıyor. Onun nefesi bile bizim için çok çok önemli. Nefes alması bile bize yetiyor Nejat Baba'nın. 
 - Nejat Uygur Tiyatrosu dışında başka tiyatro açmak adına girişimleriniz var mı? 
 BİRİNCİ hedefimiz babamın tiyatrosunu yaşatmak. Başka bir tiyatro açmak için de girişimlerimiz var. 
 - Aile hayatınız nasıl gidiyor?
 Fazla göz önünde olmayı sevmiyoruz. Biz geleneklerine bağlı bir aileyiz. Gelenekleri sürdürmeye devam ediyoruz. Çocuklarımızı da böyle yetiştiriyoruz.