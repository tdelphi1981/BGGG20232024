15 bin TLlik sanal karakter
Dünyada, 20 milyona yakın kullanıcısı bulunan Knight Online World oyunundaki sanal karakterleri çalınan beş genç, 15 bin TL maddi zarara uğradıkları iddiasıyla savcılığa suç duyurusunda bulundu.
OĞUZ Uluç, Burak Kanıtoğlu, İlker Ayyıldız, Recep Uçar ve Anıl Seviş, Güney Koreli NTT Game firmasının geliştirdiği, internet üzerinden oynanan stratejik savaş oyunu Knight Online World oyununda, sanal karakterler geliştirdi. Oyundan kazandıkları ganimetleri diğer oyunculara satarak para da kazanan gençler, hesaplarının başka bir oyuncu tarafından ele geçirildiği iddiasıyla İstanbul Cumhuriyet Başsavcılığına başvurdular. Teknisyen Oğuz Uluç (20), 8 yıldır oynadığını belirterek şunları anlattı: Bu bir savaş oyunu. Karakter oluşturup onu geliştirdikten sonra karşı ırkla savaşıyorsunuz. Zaman zaman kredi kartımızla, oyuncumuz için gerekli silah ve donanım satın alıyoruz. Savaşı kazanınca oyun içi altın kazanıyoruz. Bu altınları kredi kartıyla da satın alabiliyor ya da başkalarına satabiliyorsunuz. Nakit parayla da ganimetleri başkalarına satabiliyorsunuz. Ek gelirimizi bununla da sağlıyoruz diyebiliriz. 
OTOMOBİL ALDIM 
Üniversiteli Burak Kanıtoğlu (21) ise bir yılda geliştirdiği silahı satarak otomobil aldığını anlattı. Oyunda 50 kişilik klan olduklarını belirten Kanıtoğlu, Tüm oyuncuların kasası biziz. Bütçemiz 15 bin TLydi. Bu kadar insanın emeği çalındı. Bu adamlar daha tehlikeli şeyler de yapabilir. Yurtdışında bu olaylar hemen çözümleniyor ve hackerlar yakalanıyor. Umarız burada da bizi mağdur edenler tespit edilir diye isyan etti. 
Her aksesuar önemli... 
CHAR orijinal haliyle character yani karakterin kısaltması. Yani oyunda yönetilen, savaştırılan sanal kahraman. Oyuncu Charı ile savaşarak seviye atlarken diğer yandan da ganimetler kazanıyor. Silah, yüzük gibi ganimetler oyuncuyu daha güçlü, daha etkili hale getiriyor. Bu yüzden ganimetler büyük önem taşıyor. Oyun içerisinde kazanılan araç gereçler oyunda kurulabilen pazarlarda satılabilir. Eğer satılacak veya alınacak olan şey çok değerli bir şeyse dolandırılma ihtimaline karşılık yüz yüze satış yapılır.