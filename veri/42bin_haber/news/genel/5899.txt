Şırnak Hakkari Karayolu'nda çökme
ŞIRNAK ile Hakkari arasındaki bağlantıyı sağlayan ve İrana gidecek sürücülerin kullandığı uluslararası D-400 karayolununun bir çok noktasında çökme meydana geldi. Sürücüler, karayolunun onarılmamasına tepki gösterdi.
Şırnak-Hakkari bağlantısını sağlayan uluslararası D-400 karayolunun bir çok bölgesinde, yaklaşık 10 gün önce heyelan nedeniyle çökme meydana geldi. Aradan geçen süreye rağmen çökmelerin meydana geldiği karayolunun onarılmaması, araç sürücülerinin tepkisine neden oldu. 
Uludere 70 Nolu Taşıyıcılar Kooperatif Başkanı Tahir Özer, köylere, Beytüşşebapa, Hakkariye ve Şırnak merkeze giden araçların bu yolu kullandığını hatırlatarak, "Burada yapılan çalışma maalesef sahte bir şekilde yapılmış. İddiaye göre, 70 trilyon harcanmış bu yola, ancak yola baktığımız zaman 100-150 milyar harcanmış gibi gözüküyor. Benim de yaşadığım Taşdelen Köyü yukarısındaki heyelan bölgesi olan Ballı-Ortabağ arasında mesafe de çökmek üzeredir. O yol çökerse Taşdelen Köyü silme gider, heyelan altında kalır. O yüzden devletimizden bir yardım talep ediyoruz. Bu işlerin böyle yapılmayacağını biliyoruz, herkes de biliyor. Ama her ne hikmetse uluslararası karayolunu bu şekilde yapmışlar. Karayoluna dökülen asfalt ve malzemeye bakılırsa yolun nasıl yapıldığı zaten kendini gösteriyor" dedi. 
Karayolunu kullanan sürücülerden Behlül Ağmur, "Geçen sene burada meydana gelen heyelandan dolayı 3 vatandaşımızı kaybettik. Aynı şekilde Musatepede de aynı tehlike var. Orda da yol çökmek üzere. Geçen sene karayollarının yaptığı istinat duvarının çökmesi sonucu Gülyazı Köyündeki arkadaşların arabasına taş düşmüş, bir kişinin kolu kırılmıştı, şans eseri ölen olmadı. Karayolunun tamamlanması için illaki birilerinin daha mı ölmesi lazım?" dedi.