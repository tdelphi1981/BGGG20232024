Eğer kapalı bir ekonomi olsaydık büyümede Çin'i ikiye katlardık
Bakan Şimşek, son bir yıldır bilerek frene bastıklarını kaydetti. Şimşek, kriz sonrası iç talep patlaması yaşandığını hatırlatarak, ''2011 yılında yüzde 8,5 büyüme yaşadık. Kapalı bir ekonomi olsaydık Çin'in iki katı büyüme hızına ulaşmıştık'' diye konuştu
 Maliye Bakanı Mehmet Şimşek, New York'ta Dış Ekonomik İlişkiler Kurulu (DEİK) - Dünya Türk İş Konseyi (DTİK) ev sahipliğinde gerçekleştirilen programa onur konuğu olarak katıldı. Amerika'da yerleşik Türk işadamlarının iştirak ettiği toplantıda, Türkiye'nin yükselen ekonomik grafiğini anlatan Bakan Şimşek, son bir yıldır biraz frene bastıklarını söyledi. Şimşek, kriz sonrası iç talep patlaması yaşandığını hatırlatarak, '2011 yılında yüzde 8,5 büyüme yaşadık. Kapalı bir ekonomi olsaydık Çin'in iki katı büyüme hızına ulaşmıştık'' diye konuştu. Türkiye algısının çok hızlı değiştiğine dikkati çeken Bakan Şimşek, toplantıdaki Türk işadamlarına şöyle seslendi: 'Başarılarınızın Türkiye'ye yansımaları çok olumlu oluyor. Amerikan milletvekilleri arasında Türk dostluk grubu sayısının 155 olduğunu öğrendik. Bunlar bizi gururlandırıyor. Milli konularda hep beraber çalışmamız lazım. Bu tür yapılanmalar sizin buradaki iş yapılanmamız için çok önemli.'' Son yıllarda 'Türkiye reform konusunda yavaşladı' şeklindeki eleştirilerin doğru olmadığını ifade eden Şimşek, gerçekten mikro anlamda birçok çalışma yapıldığını, son 10 yılda Türkiye'den ülke dışına çıkan yatırım miktarının 18 milyar dolara ulaştığını ve bu çalışmalar sayesinde Türkiye'nin rekabet gücünde dünyada 43. sıraya yükseldiğini kaydetti. Bakan Şimşek, yolsuzluk algısı en yüksek ülkeler sıralamasında da 183 ülke arasında Türkiye'nin 61. sıra ile birçok Avrupa Birliği (AB) ülkesini geride bıraktığını hatırlattı.
 
 DÜNYA BİZİ KISKANIYOR
 COCA-Cola Yönetim Kurulu Başkanı ve CEO'su ''Nihai hedefimiz, Türkiye'nin imajının daha da yükseğe çıkmasına öncülük etmek'' derken, Türkiye'nin yükselen bir marka olduğunu, ekonomisi ve kamu maliyesi ile herkesi kıskandırdığını belirtti. Yurtdışındaki Türk girişimcileri çatı kuruluşlara üye olmaya çağıran Kent, ülkedeki Yunan lobisi ile rekabet etme gücünün artırılması gerektiğini vurguladı.
 Önümüzdeki 3 yıl faaliyet yılı olacak
 DEİK İcra Kurulu Başkanı Rona Yırcalı da yurtdışındaki Türk toplumunun artık göçmen işçi topluluğu olmadığını, 90 ülkeden 2 bin 200 Türk girişimcinin aynı çatı altında birleşip ülkesi için neler yapabileceğini konuşur hale geldiğini anlattı. ''İlk üç yıl farkındalığımızı artırmaya ve politikamızı belirlemeye ayırmıştık, önümüzdeki üç yıl faaliyet yılı olacak'' diyen Yırcalı, 5 alanda 50'den fazla hedef içeren bir eylem planı hazırladıklarını söyledi.
  