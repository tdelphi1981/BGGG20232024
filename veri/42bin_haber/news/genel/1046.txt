Ekim ayında 12 milyon kişi uçtu
Havada, yolcu ve yük trafiğindeki artış geçen ayda devam etti.
 Havada, yolcu ve yük trafiğindeki artış geçen ayda devam etti. Geçen ayki yoğunlukta Kurban Bayramı'nın büyük etkisi oldu. Ekim ayı sonu itibariyle iç hat yolcusu yüzde 11,8 artışla 54 milyon 683 bin 295'e, dış hat yolcusu yüzde 9,4 artışla 58 milyon 212 bin 901'e, direkt transit yolcu ile birlikte toplam yolcu sayısı ise yüzde 10,5 artışla 113 milyon 487 bin 359'a ulaştı. Yolcu ve uçak trafiğindeki artışlara paralel olarak yük taşımacılığı da yüzde 8,1 artışla 228 bin 460 ton olarak gerçekleşti.
 Türkiye genelinde iç hat uçak trafiği 2012 yılı Ekim ayında, bir önceki yılın aynı ayına göre yüzde 3,9 artışla 52 bin 181'e ulaştı. Dış hat uçak trafiği de yüzde 5,8 artışla 48 bin 51 olarak gerçekleşirken, toplam uçak trafiği ise yüzde 4,8 artışla 100 bin 232 oldu. Havalimanlarını kullanan yolcu sayısı 2012 Yılı Ekim Ayı'nda direkt transit yolcu ile birlikte yüzde 11 artışla 12 milyon 200 bin 794 olarak gerçekleşti. Geçen yılın Ekim ayına göre yolcu sayısı iç hatlarda yüzde 16,1 artışla 5 milyon 689 bin 598 olurken, dış hat yolcu sayısı ise toplamda yüzde 7,1 artışla 6 milyon 453 bin 585'i buldu.
                 
 Geçen ay Türkiye genelinde yaklaşık 21 bin uçak trafiği gerçekleşti. Kurban Bayram'ı süresince havayolu ile seyahat eden yaklaşık 2 milyon 90 bin yolcunun yüzde 53'ü iç hatları, yüzde 47'si de dış hatları tercih etti. Bayram tatili süresince en yoğun uçak trafiği sırasıyla İstanbul Atatürk, Antalya ve İstanbul Sabiha Gökçen havalimanlarında yaşandı. Tatil sürecinde İstanbul Atatürk'te 7 bin 136, İstanbul Sabiha Gökçen'de 2 bin 759 uçak iniş kalkış yaptı. Sadece İstanbul'da toplam 9 bin 895 uçak trafiği ile 1 milyon 97 bin yolcuya hizmet verildi.
 Ekim ayında iç hat uçak trafiğinde üç havalimanı yüzde 50'nin üzerinde artış gösterdi. Yüzde 66'lık artış ile Elazığ, yüzde 59'luk artışla Tokat ve yüzde 58'lik artışla Şanlıurfa GAP Havalimanları, iç hat yolcu trafiğinde artış gösteren ilk üç havalimanı arasında yer aldı. 2012 Ekim sonu itibariyle ise; Türkiye geneli iç hat uçak trafiği, bir önceki yılın Ekim ayı sonuna göre yüzde 4 artışla 507 bin 792, dış hat uçak trafiği ise yüzde 5,5 artışla 429 bin 317 oldu. Toplam uçak trafiği ise yüzde 4,7 artışla 937 bin 109 olarak gerçekleşti. 2012 Yılı Ekim Ayı sonu itibariyle Türkiye hava sahasından üst geçiş hizmeti alan 238 bin 564 uçak trafiği ile birlikte toplam uçak trafiği 1 milyon 175 bin 673'e ulaştı.
 CİHAN