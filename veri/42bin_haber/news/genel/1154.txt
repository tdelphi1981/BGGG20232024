'Orman işçisi de müjde bekliyor'
Hak-İş Konfederasyonu Genel Başkan Yardımcısı ve Öz Orman-İş Sendikası Genel Başkanı Settar Aslan, kamudaki sözleşmeli memurlara kadro verilirken, geçici çalıştırılan orman işçilerinin de Başbakan Recep Tayyip Erdoğan'dan müjde beklediğini söyledi.
 Settar Aslan, Orman Genel Müdürlüğü bünyesinde çalışan ve çoğunluğu yangın mücadelesinde görevli olan 7 bin 602 geçici işçinin, yılın sadece 5 ay 29 gününde istihdam edildiğini, geri kalan 6 ayda işsiz bırakıldıklarını belirterek, "Bu işçilerimiz, yılın kalan yarısında iş bulamıyor. Kimse 6 ay sonra işten ayrılacak birini işe almak istemiyor." dedi.
 Öz Orman-İş Genel Başkanı Aslan, ormancılıkta yılın 12 ayı boyunca üretilmesi gereken hizmetler bulunduğunu, buna karşılık işçilerin üçte birinin yılın yarısında hizmet dışı kaldığını kaydederek, şunları söyledi: "Orman teşkilatındaki işçilerimiz emekli olduğunda, kadroları iptal oluyor. Onların yerine, kadrosuz ve geçici işçi alınabiliyor. Şu anda işçilerimizin üçte biri yılın yarısında çalıştırılmadığı için, ormancılıktaki hizmetlerde aksamalar oluyor. Yangınları önlemede çok önemli olan dip temizliği ve alt dalların budanması gibi işlerin, yangın mevsimi gelmeden yapılması gerekiyor. Hatta artık kış mevsiminde bile çok sayıda orman yangını yaşıyoruz. Bu yangınları söndürecek eğitimli işçiler işten uzak kaldığından, yangına köylülerle müdahale ediliyor. AK Parti'nin Kızılcahamam kampında, yerel yönetim kökenli bazı milletvekili ve yöneticiler, belediyeler ve özel idarelerdeki kadrosuz memurlara kadro verilmesini gündeme getirdi. Sayın Başbakan da sorunun çözümü için talimat verdi. Bu doğru oldu. Ama 5 ay 29 gün çalışıp, bununla 12 ay yaşamak zorunda olan geçici işçiler de mağdur edilmemeli. Hükümetin, sözleşmeli memurlara kadro verirken, kadrosuz orman işçilerine üvey evlat muamelesi yapması doğru olmaz. 5 ay 29 gün çalışan geçici işçilerimiz de, 'Kimsesizlerin kimsesi' olan Sayın Başbakan'dan müjde beklemektedir."
 CİHAN
  