1.3 ton altın yastık altından sisteme girdi
Şekerbank Genel Müdür Yardımcısı Abdurahman Özciğer: Hükümetin ve finansal kuruluşların yastık altındaki altının sisteme kazandırılması faaliyetleri arttı
 Şekerbank Genel Müdür Yardımcısı Abdurahman Özciğer, son dönemde piyasalarda yaşanan hareketlilikle birlikte yatırımların daha az risk içeren enstrümanlara yöneldiğine işaret ederek özellikle son bir yılda yeni çıkan fonların yatırımcının aradığı güvenli kazancın adresi olduğunu söyledi. Bu gelişmelerin bankaların da yeni enstrümanlar çıkarmasına yol açtığını belirten Özciğer, 'Altına olan güvene dayalı olarak çıkan altın fonları, özellikle son dönemde ciddi bir artış gösterdi' dedi.
 TÜRKİYE'DE 5 bin tondan fazla altının yastık altında olduğunun tahmin edildiğine değinen Özciğer, 'Hükümetin ve finansal kuruluşların yastık altındaki altının ekonomiye kazandırılması yönündeki çalışmalarıyla ve yatırımcılara sunulan altına dayalı finansal enstrümanlar ile şu ana kadar yaklaşık 1.3 ton altının yastık altından çıktığı tahmin ediliyor. Bu sürecin önümüzdeki dönemde aynı ivmeyle devam edeceği düşüncesindeyiz' dedi.