Türkiye'ye ucuz doğalgaz müjdesi
Gazprom'un bu sene doğalgaz fiyatlarında indirime gideceğini açıklamasının ardından Rusya'nın Ankara Büyükelçisi İvanovski, 'Türkiye'ye fazladan doğalgaz satmaya hazırız' dedi
 Devlet sırrı gibi sakladığı fiyat tarifesi önceki günlerde ortaya çıkan rus enerji şirketi Gazprom fiyatlarda indirim yaparak düşük doğagaz talebini canlandırmak istiyor. Rusya'nın Ankara Büyükelçisi Vladimir İvanovski ise dün yaptığı açıklamada Türkiye'ye daha fazla doğalgaz ihraç edebilmek için çalışmalara başladıklarını söyleyerek indirimli doğal gaz satışı yapılacağının sinyallerini verdi. 
 İVANOVSKİ Türkiye'ye 3 milyar metreküp ekstra doğalgaz satışının gündemde olduğunu söyleyerek,'Rusya her zaman Türkiye'nin taleplerine olumlu cevap verir' dedi.  Türkiye Gazprom'dan en çok doğalgaz alan 2. ülke konumunda olmasına rağmen firmanın en pahalı doğalgaz sattığı 8. ülke. Öte yandan Gazprom bu yıl Avrupa genelinde yüzde 14'e varan indirimlere gidecek ve toplam ihracatını 150 milyar metreküpün üzerine çıkaracak.Türkiye'nin ise şirketten 2013 için yüzde 18 indirimli doğal gaz alması bekleniyor... Gazprom 2012 yılında önceki yıla göre 7 milyar dolar daha az kar ederek 38 milyar dolar net para kazandı.
 Gazprom topu şirketlere attı
 RUSYA'nın doğalgazda indirime gitmesinin tek sebebi ülkenin düşen talebi yukarı çekme çabası değil. Hükümetlerin doğalgaz fiyatlarını sürekli pahalı tutmak ile eleştirdiği Gazprom basına sızan fiyat tarifesinden sonra topu doğalgaz alım satımı yapan yabancı şirketlere atmış oldu. Öte yandan uzmanlara göre fiyat listesinin basına sızmasının ardından Rusya ile Avrupa arasında yüksek gaz fiyatlarından dolayı siyasi bazı çekişmeler de bulunuyor. Avrupa genel olarak Rusya'yı fiyatlar konusunda şeffaf davranmamak ile suçluyor. Rusya ile görüşmeleri sert eleştiriler yönelterek eleştiren Avrupa'lılar 'Rusya enerji ticaretinde piyasa ekonomisi kurallarına göre hareket etmiyor. Kara şemalar kullandığından şüphe ediyoruz' eleştirisinde bulunurken. Gazprom, miktar ve fiyatları açıklayarak, topu Rusya'dan gaz alan yabancı ülke şirketlerine atmış oluyor.
 
  