Başvurmayı beceremedik
Anayasa Mahkemesi'ne 'bireysel başvuru' hakkının başlamasının üzerinden 2.5 ay geçti. Bu sürede 1050 dilekçe gönderildi, 700'e yakını hatalı çıktı. Başraportör Ekinci '15 gün içinde başvurular yenilenmezse haklarını kaybedecekler' uyarısı yaptı
 BÜLENT ŞANLIKAN
 
 Türkiye'nin, AİHM'de 'hak ihlalleri' nedeniyle açılan davaların sayısını azaltmak amacıyla hayata geçirdiği 'Anayasa Mahkemesi'ne bireysel başvuru hakkına' acemilikler damga vurdu.
 BİREYSEL Başvuru Komisyonları Başraportörü Dr. Hüseyin Ekinci, uygulamanın başladığı 2.5 aylık sürede yapılan 230'u postadan olmak üzere toplam 1050 başvuru yapıldığını, postadan gelenlerin hiç işleme konulmadığını, 420 başvurunun ise teknik sorunlar nedeniyle iade edildiğini açıkladı. Komisyonlarda incelemesi süren 400 dosyadan bir bölümünün de başvuru hataları nedeniyle reddedilmesi bekleniyor.
 VATANDAŞIN kafasının bireysel başvurularla ilgili sistem yeni olduğu için karışık olduğunu ifade eden Ekinci, 'Başvuru öncesinde mutlaka 66 soruda Anayasa Mahkemesi'ne bireysel başvuru kitapçığını okunmalı' dedi. İşte Dr. Ekinci'nin AKŞAM'a özel açıklamaları:
 İLK KARARLAR 2013'ÜN BAŞINDA: Mahkememiz bireysel başvuru hakkıyla ilgili ilk kararını 2013'ün ilk aylarında verebilir. Öncelikle Bireysel Başvuru Bürosunca dosyanın ön incelemesinin yapılması ve şekil şartları açısından kontrol edilmesi gerekiyor. Bu aşamada dosyaların şekli eksiklikleri tamamlandıktan sonra komisyonlar birimine gönderiliyor. Komisyon incelemesinde bu başvurunun gerekli başvuru şartlarını taşımadığını tespit ettiğinde, başvuruyu reddetmektedir. Şu ana kadar 820 başvuru geldi. İdari inceleme aşamasını geçen 265 başvuru Komisyonlar önünde. 121'i Bireysel Başvuru Bürosu'nda idari inceleme aşamasında. 14 başvuru şekil ve süre noksanlıkları yüzünden idari yönden reddedilecek nitelikte. 420 başvuruda ise şekli açıdan eksiklikler bulunduğu için başvurucusuna ya da avukatına bu eksiklikleri gidermek üzere 15 günlük süre verildi. 
 POSTADAN GELENLERE İŞLEM YOK: Bunun dışında belki bizim açımızdan en can alıcı nokta posta yoluyla yapılan 230 başvuru diyebiliriz. Halbuki Mahkememiz posta yoluyla yapılan başvuruları kabul etmiyor. Geçerli başvuru için başvurucunun ya bizzat Anayasa Mahkemesi'ne gelmesi ya da dilekçesini mahkemeler yahut yurt dışı temsilcilikler vasıtasıyla Anayasa Mahkemesi'ne göndermesi şart. Aksi halde hiçbir şekilde işlem yapmıyoruz. 
 BAŞVURULARIN YÜZDE 80 ADİL YARGILAMA: Başvuruların yaklaşık yüzde 80'i adil yargılamaya ilişkin. Uzun tutukluluk güncel bir sorun. Bu durum yargının her zaman üzerinde tartıştığı bir konudur. Yüzde 5 civarında başvuru mülkiyet hakkıyla ilgili. Bu başvurular genelde kamulaştırma, 2B gibi konulara ilişkin. Yüzde 5'e yakın bir kısmı da 'eşitlik ilkesinin ihlal edildiği' iddiasını içeriyor. Başvuru konusu haklar bakımından ilk üçü bunlar.
 İHLALLE DEVLET KORUNMAZ: İnsan her zaman için en değerli varlıktır. İnsan hakları ihlal edilerek Devletin korunması söz konusu olamaz.  Hiç kimse 'Ben devleti korudum' gibi mazeretlerin arkasına saklanılamaz. Bu bizatihi devlete hakarettir.
 YARIN Anayasa Mahkemesi Genel Kurul Başraportörü Mustafa Çağatay ellerindeki dosyaları nasıl erittiklerini anlattı.