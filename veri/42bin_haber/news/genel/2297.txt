Biber gazı yedi ama 5.7 milyar dolar verdi
Türkiye tarihinin en büyük ikinci özelleştirmesi olan ve Koç Holding, Malezyalı UEM Group Berhad ve Gözde Girişim Sermayesi'nin oluşturduğu konsorsiyumun 5.72 milyar dolar bedelle kazandığı köprü ve otoyol projesiyle ilgili ilginç bir ayrıntı ortaya çıktı.
UEM Group'un bağlı olduğu Malezya'nın devlet fonu Khazanah Nasional'in direktörü Azman Mokhtar ve UEM'in Yönetim Kurulu Başkanı Ahmad Tajuddin Ali'nin, Fenerbahçe ile Galatasaray arasında mayıs ayında Şükrü Saracoğlu Stadı'nda oynanan Süper Final'in son karşılaşması sırasında biber gazına maruz kalanlar arasında olduğu ortaya çıktı.  
Türkiyede Acıbadem grubunu da alan ve kendisi de sıkı futbol hayranı olan Malezya sultanı ve Malezya başbakanının baş danışmanı olan Azman Mokhtar ve Ahmad Tajuddin Ali, 2011-2012 sezonunun şampiyonunu belirleyecek maçı Kalamış'ta ekibiyle birlikte seyretmişti. 
  40 MİLYAR DOLARI YÖNETİYOR AMA O DA GAZ YEDİ  
Ancak, Galatasaray'ın şampiyon olduğu maç sonrası Fenerbahçe taraftarlarıyla polis arasında olaylar yaşanmış ve polis yoğun miktarda biber gazı kullanmıştı. Bu biber gazı bölgede bulunan restoran ve kafeleri de duman altında bırakmıştı.  
Dün çok kısa sürede ve 5.72 milyar bedelle tamamlanan ihaleyi kazanan konsorsiyumun büyük ortaklarından Khazanah Nasional'in direktörü Mokhtar ve Ali de dumandan etkilenmiş ve bir süreliğine masasını terk etmişti. Futbola düşkünlüğü ile bilinen Mokhtar, o gün üzerinde Fenerbahçe formasıyla maçı seyretmişti. 
Yaklaşık 40 milyar dolar büyüklüğündeki Fon'un, dünkü ihaleyi kazanan konsorsiyumda yüzde 40 ortaklığı bulunuyor. Diğer iki ortak olan Koç Holding ve Ülker grubuna ait Gözde Girişim Sermayesi'nin ise sırasıyla yüzde 40 ve yüzde 20 ortaklığı bulunuyor.  
  
  
 
 Ahmad Tajuddin Ali ve Azman Mokhtar yanyana.