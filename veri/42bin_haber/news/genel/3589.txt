Rüzgar Türkiye'den yana esiyor, biri çıksa diğeri girer
Sabancı Holding Perakende ve Sigorta Grup Başkanı Haluk Dinçer, tüm fırsatları değerlendirmeye hazır olduklarını açıkladı. Haluk Dinçer, sektörden bazı şirketlerin çıkacağını söyledi ve ekledi: Ama rüzgar Türkiye'den yana esiyor. Bu nedenle başka şirketler Türkiye'ye gelmeye devam edecek
 Sabancı Holding Perakende ve Sigorta Grup Başkanı Haluk Dinçer, sigorta sektörünün grubun stratejik büyüme alanlarından biri olduğunu belirterek, bu alanda değer yaratma potansiyeli olan tüm fırsatlarla ilgileneceklerini açıkladı. Sabancı Holding Perakende ve Sigorta Grup Başkanı Haluk Dinçer, AvivaSA Genel Müdürü Meral Eredenk ve Aksigorta Genel Müdürü Uğur Gülen önceki akşam ekonomi basınıyla bir araya gelerek grubun sigorta sektöründeki hedeflerini paylaştı. Dinçer, sigortanın Sabancı'nın stratejik büyüme alanlarından biri olduğunu vurgulayarak 'Sigorta sektörü önemli bir büyüme potansiyeli vaat ediyor. Sabancı olarak piyasada değer yaratacak tüm fırsatları değerlendireceğiz. Aksigorta ve Avivasa ile sigortacılık grubunun gelecek 10 yıllık sürede önemli bir büyüme alanlarından biri olacak' dedi. Dinçer, Avivasa'yı 1 milyar dolarlık bir piyasa değerine ulaşmasını öngördükleri 2014 sonunda halka arz etme planları olduğunu açıkladı.
 Bazı şirketler ayrılabilir
 SİGORTA sektörüne yönelik 10 yıllık beklentileri de açıklayan Dinçer, elementerde 4-5 kat büyümeyle 64-80 milyar TL prim rakamına ulaşılacağını, hayat sigortacılığında ise 8-10 kat büyümeyle prim üretiminin 16-20 milyar TL'ye çıkmasını öngördüklerini söyledi. Dinçer, konsolidasyonların da süreceğini belirterek 'Sektörden çıkanlar olabilir. Ancak rüzgar Türkiye'den yana esiyor. Bu nedenle başka şirketler sektöre gelmeye devam edecek' dedi.
 Toplam yatırım 37 milyon lira
 Aksİgorta Genel Müdürü Uğur Gülen, 2013 yılında özkaynak karlılığını yüzde 15'e çıkarmayı hedeflediklerini belirtirken, 20 milyon liralık yatırım planladıklarını açıkladı. AvivaSA Genel Müdürü Meral Eredenk de satış kanalları ve bilgi teknolojileri için 500 kişiyi işe alacaklarını ve 17 milyon liralık yatırım planladıklarını söyledi.
 Hedef 1 milyar dolar
 DİNÇER, Avivasa'nın sektörün önde gelen oyuncusu olmaya devam edeceğine işaret ederek 'Hedefimiz BES'te sektörün, güçlü ve güvenilir oyuncusu olarak gelişimlerden payımızı azami seviyede almaktır. Avivasa'yı 1 milyar dolarlık bir piyasa değerine ulaşacağını öngördüğümüz  2014 sonunda halka arz etmeyi planlıyoruz. 1 milyar doların altında bir değerle halka arz etmeyeceğiz. Her iki ortağın halka arz oranı da mevcut ortaklık yapısına uygun olacak' dedi.
  