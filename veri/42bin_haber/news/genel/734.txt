DASK'ı deprem korkusu değil elektrik faturaları patlattı!
Elektrik ve su aboneliğinde DASK şartını getiren Afet Sigortaları Kanunu'nun 18 Ağustos'ta yürürlüğe girmesinin ardından sigortalı konut sayısı patladı. Kanunun yürürlüğe girdiği tarihte 3.8 milyon adet olan zorunlu deprem sigortası poliçe sayısı 4.4 milyona yaklaştı
 Yaklaşık 3 ay önce yürürlüğe giren Afet Sigortaları Kanunu zorunlu deprem sigortasına olan talebi patlattı. Kanunun yürürlüğe girdiği dönemde 3.8 milyon adet olan poliçe sayısının şu anda 4 milyon 350 bine ulaştığını belirten Eureko Sigorta Genel Müdürü ve Doğal Afet Sigortaları Kurumu (DASK) İdarecisi Okan Utkueri, 'Bu gidişle yıl sonunda zorunlu deprem sigortası poliçesinde 4.5 milyonu geçeriz' dedi. 18 Ağustos 2012 tarihinde yürürlüğe giren Afet Sigortaları
 Kanunu'na göre artık elektrik ve su aboneliklerinde zorunlu deprem sigortası aranıyor. Sigorta yaptırmayanlar, elektrik ve su abonesi olamıyor. Yeni kanunun sigorta sektörüne etkisini ve sektördeki son gelişmeleri  AKŞAM'a anlatan Eureko Genel Müdürü Okan Utkueri Afet Sigortaları Kanunu ile birlikte sigorta yaptıranların sayısında ciddi bir hareketliliğin gözlendiğini söyledi. 2015 yılına kadar DASK'ın İdareci Kurumu olarak görev yapacaklarını belirten Utkueri, 'Zorunlu deprem sigortası kapsamına giren 16 milyon civarında konut var. Bunların yaklaşık 4.4 milyonu sigortalı. Sigortalılık oranı Türkiye genelinde yüzde 27. Afet Sigortaları Kanunu'nun yürürlüğe girmesi sonucu elektrik ve su aboneliklerinde sigorta şartının aranması sigortaya olan talebi tetikledi. Tabii kanunla birlikte farkındalık, bilinirlik açısından da ciddi bir artış var. Böylece gayet iyi bir büyümeyi yakaladık' diye konuştu.
 YENİ YIL HEDEFİ 5 MİLYON
 DASK'ta ilk hedefimiz 2013'te 5 milyon, 2014 yılında 6 milyon poliçeye ulaşmak. Orta vadeli hedef, yeni Afet Sigortaları Kanunu'yla getirilen kontrol uygulamalarının etkinleştirilmesiyle 5 yıl içinde sigortalı konut sayısını 10 milyona çıkarmak' dedi.
 Kaskosuz araçlar yabancıların Türkiye iştahını kabartıyor!
 TÜRKİYE'NİN sigorta pazarına girmemiş birçok yabancı oyuncunun hedef ülke listesinde yer aldığına değinen Okan Utkueri, yabancı ilgisinin devam edeceğini öngördü. Utkueri, 'Çünkü hala kişi başına düşen prim üretimi 110 dolar. Araçların çoğunun kaskosu yok. Kişilerin çoğunun özel sağlık sigortası yok. Kobilerin çoğunun işyeri sigortası yok.  Farklı coğrafyalardan Körfez, Uzakdoğu'dan ilginin yüksek olacağına inanıyorum' dedi.
 Hollandalılar Türkiye'den memnun
 Hollandalı Achmea Grubu çatısı altında faaliyet gösteren Eureko, Türkiye'ye 2007'de Garanti Sigorta'nın yüzde 80'ini alarak girmişti. 2011'de ise kalan yüzde 20 hisseyi de alarak şirketin tek sahibi oldu. Achmea'nın bu yatırımdan memnun olduğunu söyleyen Utkueri, 'Bu pazardaki potansiyel yabancıları cezbediyor' şeklinde konuştu.