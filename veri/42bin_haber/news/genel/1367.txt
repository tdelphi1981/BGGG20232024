Barzani açlık grevi için açıklama yaptı
Kuzey Irak Bölgesel Kürt Yönetimi lideri Mesud Barzani, cezaevlerindeki açlık grevlerinin sona erdirilmesini istedi. Barzani, “Karşılıklı mesajlar verildi. Devlet artık adım atsın” dedi.
 Kuzey Irak Bölgesel Kürt Yönetimi Başkanı Mesud Barzani, Milliyet gazetesinden Hasan Cemal'in sorularını yanıtladı.
 Mesud Barzani, 64. güne giren cezaevlerindeki açlık grevinin bir an önce sona ermesi gerektiğini söyledi. Barzani, "Artık devletin de adım atması gerekir diye düşünüyorum. Kısacası mesajlar verildi-alındı. Açlık grevi sona ersin. Buna karşılık devlet de olumlu bir cevap versin" dedi.
 Barzani, Kürt sorununun çözümü konusunda silaha başvurmadan, barışçı yollardan izlenecek bir politikaya ihtiyaç olduğunu ifade etti. Silahlı mücadelenin zamanının dolduğunu ve PKK’nın silahtan vazgeçmesi gerektiğini belirten Kuzey Irak Bölgesel Kürt Yönetimi lideri Barzani, "Önce ateşkes olması lazım. Önce silahlar susmalı sonra küçük küçük adımlar atılmalı" ifadesini kullandı.