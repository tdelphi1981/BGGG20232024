4. Yargı paketi imzaya açıldı
Adalet Bakanı Sadullah Ergin 4. Yargı paketine ilişkin açıklamada bulundu.
 Adalet Bakanı Sadullah Ergin; "4. yargı paketi imzaya açıldı, bir kaç düzeltmeden sonra yürürlüğe girecek." dedi. Peki imzaya açılan 4. yargı paketi hangi düzenlemeleri beraberinde getiriyor? 
 
 HAKKI KURBAN/ANKARA
 '4. YARGI PAKETİ'NİN DETAYLARI
 Eylem şiddet içermiyorsa veya şiddeti teşvik etmiyorsa terör suçu sayılmayacak. Böylece başta KCK olmak üzere Balyoz ve Ergenekon davalarında örgüt üyeliği suçundan tutuklu bulunan birçok kişiye tahliye yolu açılacak. Yasanın yürürlüğe girmesinin ardından hakkında terör örgütü üyeliğinden dava açılmış olsa bile bu durumdaki sanıklar şiddete karışmamış veya şiddeti teşvik etmemişlerse örgüt üyeliğe düşecek. Çok daha az ya da tutuksuz yargılanmayı öngören cezai yaptırımlar uygulanacak.
 İŞTE DİĞER MADDELER
 Pakette öne çıkan diğer hükümler ise özetle şöyle: 
 - İşkence ve kötü muamele suçlarında zamanaşımı kaldırılıyor.
 - "Halkı askerlik hizmetinden soğutma" suçu da yeniden düzenleniyor. Halen 6 ayla 3 yıl arasında hapis cezası olan suçun cezası adli para cezasına dönüşecek. 
 - Soruşturma ve kovuşturma aşamasında sanıkların en geç 30 gün içerisinde dinlenilmesi sağlanacak. Bu sürede yapılan duruşmalarda tutukluluk durumu karara bağlanacak. Ayrıca tutukluluğa yapılacak itirazlarda savcı mütalaaları sanıklara bildirilecek ve sanıkların görüşü alındıktan sonra karar verilecek.
 - Avukat ile savcılar, mahkemelerde aynı hakları kullanacak. Tahliye talebi için yapılan müracata karşı savcı mütalaası sanık avukatlarına verilecek ve avukatların bu mütalaya karşı beyanlarının alınması güvence altında olacak. 
 -  Hakim ve savcıların tayin ve terfilerinde en önemli kriter, baktıkları soruşturma ve kovuşturmalar olacak. Yargılama süresinin kısalığı, davaların uluslararası kriterlere uygunluğu da değerlendirilecek. 
 - Kamu görevlilerinin adam öldürme, kasten yaralama gibi suçlardan soruşturulmasında izin şartı da olmayacak. 
 - Basın mensuplarına açılacak davalarda 'somut olgu' aranacak.
  