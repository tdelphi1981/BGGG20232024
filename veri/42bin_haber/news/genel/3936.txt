Fenerbahçe 2-2 Sanica Boru Elazığspor
Fenerbahçe, Spor Toto Süper Lig'in 18. haftasında sahasında Sanica Boru Elazığspor ile 2-2 berabere kalarak ligdeki galibiyet hasretini 3 maça yükseltti.
Kadıköy Şükrü Saracoğlu Stadı'nda oynanan karşılaşmada Elazığspor'un gollerini 11. dakikada Jervis ile 27. dakikada Köksal kaydetti. Fenerbahçe'nin gollerini ise 68. dakikada Moussa Sow ile 90+3. dakikada Mehmet Topal attı.  
İŞTE SPOR TOTO SÜPER LİG PUAN DURUMU 
KARŞILAŞMADAN FOTOĞRAFLAR - Semih Bahadır, Süleyman Arat 
Fenerbahçeli Gökhan Gönül ile Elazığsporlu Marvin Zeegelaar, 54. dakikada kavga ettikleri için hakem İlker Meral, iki oyuncuyu da kırmızı kartla oyundan attı. Bir diğer Fenerbahçeli Mehmet Topuz da 90+5. dakikada kırmızı kart görerek takımı 9 kişi bıraktı.  
Sanica Boru Elazığspor bu beraberlikle puanını 17'ye yükseltti. Yılmaz Vural'ın ekibi ligin 19. haftasında Trabzonspor'u konuk edecek.  
28 puanda kalan Fenerbahçe ise deplasmanda Gaziantepspor ile karşılaşacak...    
MAÇIN CANLI ANLATIMI 
MAÇTAN NOTLAR 
- 95. dakikada Mehmet Topuz kırmızı kart gördü. 
- Mehmet Topal 93. dakikada skoru 2-2 yaptı. 
- Fenerbahçeli Gökhan Gönül ile Elazığsporlu Marvin, 54. dakikada kırmızı kart gördü..
- Sow, savunmanın hatasını değerlendirdi ve skoru 2-1 yaptı. 
- Köksal'ın 27. dakikadaki golü ile fark 2'ye çıktı... 2-0
- Konuk takım Elazığspor, 11. dakikada Jervis'in attığı golle 1-0 öne geçti.  
3 cezalı 
 
Fenerbahçe'de cezalı Meireles ile sarı-kart cezalıları Bekir İrtegün ve Hasan Ali Kaldırım karşılaşmada forma giyemedi. Afrika Uluslar Kupası nedeniyle Nijerya Milli Takımı'nda bulunan Yobo'nun yanı sıra geçirdiği gribal enfeksiyonun ardından dün takımla çalışan Stoch, 18 kişilik kadroda yer almadı. Teknik direktör Aykut Kocaman, Meireles'in yokluğunu orta alanda Mehmet Topal'ın yanında Salih Uçan ile doldururken, sol bekte Hasan Ali'nin yerinde Caner Erkin görev yaptı. Bekir ve Yobo'nun yokluğunda ise Fenerbahçe savunmasının ortasında Serdar Kesimal-Egemen Korkmaz ikilisi görev aldı. Teknik direktör Kocaman, Krasic'i orta alanın sağında, Kuyt'ı ise solunda oynattı. Sakatlığı bulunan Sezer Öztürk de maç kadrosunda bulunmadı. 
 
Aziz Yıldırım, takım otobüsüyle stada geldi  
 
Fenerbahçe Kulübü Başkanı Aziz Yıldırım'ın, ligde ikinci yarının ilk maçı öncesi destek vermek için takım otobüsüyle Fenerbahçe Şükrü Saracoğlu Stadı'na kadar geldiği öğrenildi. Başkan Yıldırım, Türkiye Futbol Federasyonu (TFF) Profesyonel Futbol Disiplin Kurulu'nun (PFDK) verdiği 21 gün hak mahrumiyeti cezası dolmadığı için maçı statta izleyemiyor. 
 
Notlar 
 
-Türk Telekom kale arkası üst bölümdeki taraftarların bir bölümü e-bilete hayır pankartı açarak, uygulamaya geçirilecek sisteme karşı olduklarını ifade etmeye çalıştılar.
-Fenerbahçe'nin 28 gün aradan sonra Kadıköy'de seyircisiyle buluştuğu maçta tribünlerin büyük bölümü doldu.
-Sanica Boru Elazığspor'u Fenerbahçe deplasmanında taraftarı yalnız bırakmadı. Yaklaşık 300 taraftar, misafir seyirci tribününde yer alarak takımlarına destek verdi.
-İki takım futbolcuları da sahaya çocuklarla Gelin Spor Yapalım Tek Galibi Dostluk Olsun yazılı pankartı taşıyarak çıktı.