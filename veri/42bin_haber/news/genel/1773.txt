Arap Baharı Tahrir'e 'döndü'
Hüsnü Mübarek'in devrilmesinden önce büyük gösterilerin düzenlediği Tahrir Meydanı yine karıştı.
 Mısır Devlet Başkanı Muhammed Mursi'nin iktidarını güçlendiren ve yargıyı zayıflatan kararnamelerine tepki göstermek cuma gününden bu yana meydanda toplanan kalabalık dün sabah dağıtıldı. Yüksek Yargı Konseyi Mursi'den 'hukuka benzeri görülmemiş bir saldırı' olarak nitelendirdiği kararnameleri geri çekmesini isterken, tüm yargı organlarına da genel grev çağrısı yaptı. Tahrir'deki gösterilere önceki gün katılan muhalefetteki isimlerden Muhammed el Baradey, kararnameleri geri çekene kadar Mursi'yle görüşmeyeceklerini açıkladı. Muhaliflerin Tahrir Meydan'ına kurduğu beyaz çadırları dün sabah kaldıran ve göstericileri biber gazıyla dağıtan polis, alanı beton bloklarla çevirdi. Müslüman Kardeşler ise, hükümete destek için yarın büyük bir miting düzenleyeceğini açıkladı. El Arabiya'nın haberine göre de dün sabah Sina yarımadasındaki Rafa şehrinde bulunan Mısır İstihbaratı (Muhabarat) binasında sabah saatlerinde büyük bir patlama meydana geldi. Patlama sonucunda binanın bir bölümünde büyük tahribat olduğu kaydedildi.
  