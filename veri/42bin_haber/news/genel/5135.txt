Vekillere 'özel' kıyak
TBMM Başkanlık Divanı dün TBMM Başkanı Cemil Çiçek'in başkanlığında toplanarak, çok tartışılacak bir karara imza attı.
 EBRU TOKTAR ÇEKİÇ-VOLKAN YANARDAĞ/ANKARA 
 
 Milletvekiline, TBMM'de çalıştıracağı personelin maaşlarını ödemesi için en az 25 bin, en fazla 40 bin TL özel bütçe ödenmesi için yasa değişikliği yapılacak. 
 Bu rakamın 50 bin TL'ye kadar çıkarılabileceği tartışılıyor. Oybirliği ile alınan karara göre, milletvekili yanında çalıştıracağı danışman, sekreter ve şoför sayısını ve verilecek ücretleri ABD Kongresi'ndeki vekiller gibi kendisi belirleyecek. 
 
 SÖZ SAHİBİ VEKİL OLACAK  
 Şu anda vekiller, biri sekreter olmak üzere iki danışman, bir şoför çalıştırıyor. Danışmanlara 4 bin 200 lira ile 4 bin 500 lira, şoförlere 3 bin 300 lira ile 3 bin 400 lira arasında sözleşme ücreti ödeniyor. Karar, TBMM'deki danışman ve sekreterleri mağdur edecek, vekilleri tek söz sahibi yapacak süreci başlatacak.  
 Bu karara göre, TBMM İdari Teşkilat Kanunu'nda 2 yıl geçmeden yeni bir değişikliğin daha kapısı aralandı. Böylece vekillerin asgari ücretten danışman çalıştırmasının, seçmenlerine yemek parası, düğünlerde takı takma ve çiçek gönderme gibi masraflarının da bu ödenekten karşılamasının yolu açıldı.  
 KAPILARA 'BOMBA AYARI'  
 ABD Büyükelçiliğine yapılan bombalı saldırının ardından TBMM'deki güvenlik önlemleri de Divan toplantısında masaya yatırıldı. Özellikle polisin 'sakıncalı' olarak bildirdiği kişilerin, milletvekili referansıyla TBMM'ye girebilmesinin sıkıntı oluşturduğu belirterek, "Kapılarda yasaklı kişilerin listesi var. Milletvekilleri bu kişileri geldiklerinde sahiplenmesin ya da sorumluluğunu alsın" uyarısı yapıldı.  
 FATURALAR İÇİN CEP İHALESİ  
 Yİne benimsenen bir başka kararla, milletvekillerinin iki telefon hattının faturalarını ödeyen Meclis'in, bu hizmeti ihale ile alması uygulaması geliyor. Buna göre kapsama alanı ve fiyat da düşünülerek, cep telefonu şirketlerinden ihale ile hizmet alınacak. Hizmetin ayrı ayrı firmalardan alınması sayesinde kapsama alanı gibi sorunlar da çözülecek.   