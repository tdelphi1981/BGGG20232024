Angajman pazarlığı
Suriye sınırına yerleştirilmesi öngörülen Patriotlar için NATO'nun klasik angajman kuralları uygulanmayacak.
 MAHMUT GÜRER
 Bu doğrultuda Türkiye ile NATO arasında müthiş bir trafik yürütülüyor. 
 
 DETAYLAR SABİT 
 Surİye uçaklarının hangi mesafede uyarılıp hangi mesafede vurulacağından, füzelerin ne zaman ateşlenip hangi yükseklikte imha edileceğine kadar her detay yeni angajman kuralları belgesinde yer alacak. Angajman kuralları kapsamında tüm hususlar sabit olacağından, tetiğin kimin elinde olacağı ikinci planda olacak.
 
 ANKARA NE DİYOR
 ANKARA, haziran ayında F-4 uçağının Suriye tarafından düşürülmesinin ardından değiştirdiği angajman kurallarının geçerli olmasını istiyor. Bu da, Suriye uçak ya da helikopterlerinin Türkiye sınırına 5 km'den fazla yaklaşması durumunda vurulmasını öngörüyor. Konuyla ilgili öngörüşmelerin başladığı belirtilirken, resmi mesai NATO konseyinin Türkiye'nin istemini onaylamasıyla başlayacak.
 Kİlİt noktayı ise 30 kişilik NATO heyetinin 4 Aralık'ta gerçekleştireceği Türkiye ziyareti oluşturacak. Bu ziyaretin ardından tarafların angajman konusunda son kararını vermesi bekleniyor.
 
 NATO'YLA UYUM  
 PATRİOTLAR, NATO sistemleriyle tam uyumlu çalışacak. Patriotların kendi radar sistemi de Türkiye'ye konuşlandırılacak ancak bu radar sistemleri Kürecik'teki radar ile doğrudan bağlantılı olacak. Olası bir tehdit hem patriotların konuşlandığı komuta merkezinde hem de Almanya Rammstein'deki NATO komutanlığında aynı anda görülecek.
 
 Rusya'dan Patriot uyarısı
 Rusya, Suriye sınırına Patriot füzesi yerleştirilmesi için NATO'ya başvuran Türkiye'yi uyardı. Fransız haber ajansı AFP'nin haberine göre, Rusya Dışişleri Bakanlığı sözcüsü Aleksandr Lukaşeviç, 'Türkiye-Suriye sınırının silahlandırılması tabii ki endişe edilmesi gereken bir durum' dedi. Lukaşeviç, Suriye'de çatışan iki tarafın diyalog başlatmaları için Türkiye'nin yardım etmesi gerektiğini de savundu. 
 Rusya, NATO radarlarının Malatya'nın Kürecik İlçesi'ne yerleştirildiği dönemde de Ankara'yı uyarmıştı. Türkiye, Suriye sınırına Patriot füzeleri yerleştirilmesi için önceki gün NATO'ya resmen talepte bulunmuş, Ankara'nın mektubunun kendisine ulaştığını duyuran NATO Genel Sekreteri Anders Fogh Rasmussen de 'Talebi gecikmeden ele alacağız' demişti.
  