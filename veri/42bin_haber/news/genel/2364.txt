Sezer’in kızları işten çıkarıldı
10. Cumhurbaşkanı Ahmet Necdet Sezer’in kızları Ebru Akbatur ve Zeynep Kısacıkoğlu’nun uzun zamandır çalıştıkları Eximbank’tan çıkarıldıkları öğrenildi.
 Bu durumu ortaya çıkaran CHP Genel Başkan Yardımcısı Umut Oran, Başbakan Yardımcısı Ali Babacan’a, ““Cumhurbaşkanı’nın çocukları olmaları aleyhlerine karar çıkmasına, ayrımcılığa tabi tutulmalarına mı yol açtı?
 Aylık 110 bin dolar kiraya çıkarken Ortaköy’deki bina ne oldu? Boşaltılacak lojman için 150 bin TL tadilat mı yaptınız? Bu kadar lüks harcamanın yapıldığı Eximbank’ta, 10. Cumhurbaşkanı’nın uzun zaman hizmet etmiş 2 çocuğunun işsiz bırakılması kurum politikasına ve kamu vicdanına uygun mudur?” diye sordu.
  
 10. Cumhurbaşkanı Sezer’in kızlarının Eximbank’ın İstanbul’a taşınması gerekçesi öne sürülerek işten çıkarıldıkları, Oran’ın bugün TBMM’ye sunduğu soru önergesiyle ortaya çıktı. Eximbank yönetiminin gereksiz lüks harcamalarının bulunduğu iddialarının da yer aldığı Oran’ın soru önergesinde, Babacan’a yönelttiği sorular şöyle:
  
 Sezer’in çocukları olmaları aleyhte durum mu yarattı?
  
 “- Eximbank’ta uzun yıllardır çalışan Türkiye Cumhuriyeti 10. Cumhurbaşkanı Ahmet Necdet Sezer’in kızları Ebru Akbatur ve Zeynep Kısacıkoğlu’nun, sözleşmeleri niçin yenilenmeyerek iş akitleri feshedildi?
 - Ebru Akbatur ve Zeynep Kısacıkoğlu’nun ailevi gerekçelerle İstanbul’a gelemeyecekleri yönündeki mazeretleri niçin kabul edilmedi? Bu iki personelin, 10. Cumhurbaşkanı’nın çocukları olmaları aleyhlerine karar çıkmasına, ayrımcılığa tabi tutulmalarına mı yol açmıştır?
 - Eximbank’ın İstanbul’a taşınması nedeniyle 36 personelin iş akitlerinin feshedildiği doğru mudur, bu sayı kaçtır, isimleri, görevleri nelerdir, akitleri hangi tarihte feshedildi?
 - Eximbank hangi tarihte tam olarak İstanbul’a taşınmıştır, söz konusu personelin iş akitleri niçin bu tarihten önce feshedildi? Taşınma için neden eğitim yılının ortası beklenerek aileler mağdur edildi?
  
 Ankara’da 60 kişi mi kaldı?
  
 - Taşınma sonrasında Ankara Bölge Müdürlüğünde 15-20 ile sınırlı olacağı söylenen personel sayısı bugün itibariyle kaçtır? Kişi sayısı 50-60’a çıktı ise bunun gerekçesi nedir, bu personelin isimleri ve görevleri nelerdir? Bölge Müdürlüğünün hangi gereksinimleri düşünülerek bu personel belirlendi? Ankara’da kalması uygun bulunan personelin saptanmasında uygulanan somut, objektif, denetlenebilir ölçütleri nelerdir?
 - 2003-2011 yılları arasında Eximbank’ın merkez, şube, irtibat büroları dahil tüm birimlerinde görevli olan personel sayısı yıllar itibariyle ayrı ayrı kaçtır? 15 Aralık 2012 itibariyle toplam personel sayısı kaça inmiştir? 2012 yılı içerisinde işe alınanların sayısı kaçtır?
  
 Aylık 110 bin dolar kiramı ödüyorsunuz?
  
 - Eximbank’ın İstanbul’da taşındığı binanın maliki kimdir? Aylık stopaj dahil kira bedelinin 110 bin dolar olduğu doğru mudur? Kaç yıllık kira sözleşmesi yapıldı, ne zamandan bu yana kira ödenmektedir? Kiralama için ihaleye çıktınız mı? 5 yılda 6.5 milyon doları aşkın para ödeneceği göz önüne alındığında niçin bina satın alma yoluna gidilmedi?
  
 Boşaltılacak lojmana 150 bin TL tadilat
  
 - Ankara’da Genel Müdürlük lojmanına taşınma öncesinde 150 bin TL’lik tadilat yapıldığı doğru mudur?
  
 2 yılda değişen lüks araçlar
  
 - Eximbank’ın araç parkı 2010’da yenilenmiş olmasına karşın 2012’de 26 yeni araç daha alındığı doğru mudur? Makam için Audi A6 ve Volvo S80 markalı iki araç mı alındı, toplam bedelleri kaç TL’dir? Önceki genel müdürün 14 yıl boyunca aynı makam aracına bindiği dikkate alınınca bu alımlar gereksiz değil midir?
  
 6 bin 600 TL kira yardımı
  
 - İstanbul’a taşınan tüm personele mi yoksa sadece yöneticilere mi kira yardımı yapılacak? Uzmana 550 TL, müdüre 900 TL, daire başkanına 3.000 TL ve genel müdüre 6.600 TL aylık kira yardımı yapılacağı doğru mudur?
 - Dış Ticaret Kompleksi, TİM, İTKİB Yeşilköy’de bulunmasına karşın Eximbank yerleşimi için niçin Ümraniye’yi tercih ettiniz?
 - Eximbank’ın Ortaköy’deki kendi binasının akıbeti nedir? Orayı nasıl değerlendireceksiniz?
 - Bu kadar lüks harcamanın yapıldığı Eximbank’ta, 10. Cumhurbaşkanı’nın uzun zaman hizmet etmiş 2 çocuğunun işsiz bırakılması kurum politikasına ve kamu vicdanına uygun mudur?”
  