Sivil şehit yasası Güngören'de takıldı
Sivil şehit yasası çıktı ama yasa, sürecin fitilini ateşleyen mağdurlara yaramadı. Beş yıl önce Güngören'deki saldırıda ölen 18 kişinin yakınlarından hiçbiri, 700 lira maaştan faydalanamadı...
 Bülent ŞANLIKAN  
 Beş yıl önce Güngören'deki bombalı saldırıda yaşamını yitiren 18 kişinin yakınları hukuk mücadelesinden vazgeçmiyor. 154 kişinin de yaralandığı olay sonrası mağdurlar ve ölenlerin yakınları ile kamuoyunda 'Sivil şehit' kavramı tartışılmaya başlandı. Kanun çıktı ve ailelere şehitlik maaşı verilmesi de kararlaştırıldı. SGK ise ailelerden emeklilik maaşı da dahil hiç bir gelirlerinin olmadığını gösteren muhtaçlık belgesi istedi. 
 GÜNGÖREN mağdurlarının Avukatı Yusuf Şenel, 'Ailelerden hiçbiri bu hakkı elde edemedi. Çünkü kiminin emekli aylığı kiminin de evi var' dedi. Avukat Şenel, olaydan bir gün sonra, kaymakamlık görevlilerinin ailelere sulhname belgesi imzalattığını hatırlatarak, 'Bu nedenle aileler 20 bin liranın üzerinde tazminat da alamadı. İçişleri Bakanlığı aleyhine açılan davalarda bu belge mağdurların aleyhine delil olarak kullanıldı. Gaziantep saldırısında da ölenlerin yakınlarına aynı tarzda belgeler imzalattırıldı. Olaydan bir gün sonra acılı ailelere imzalatmak da manidar' dedi.
 BU NASIL LİSTE 
 YUSUF Şenel, Valiliğin üç yıl önce yazdığı ancak ellerine yeni geçen belgenin de skandal niteliğinde olduğunu öne sürdü. 
 AVUKAT Şenel, 'Şengül Yıldızlı adlı mağdurun başvurusuna verilen yanıtta yapılan yardımlar sıralandı ve tazminat alamayacağı anlatıldı' diye konuştu.
 Kayahan'dan bİn TL lİstede
 AVUKAT Şenel, liste için şunları söyledi: En çarpıcı bölümü sanatçı Kayahan'ın Mehmetçik Vakfı ile saldırıda hayatını kaybedenlere bağışladığı konser gelirinin de devletin yaptığı yardım kalemleri arasında gösterilmesi. Belgede yaralanan Şengül Yıldızlı ve yaşamını yitiren oğlu için ayrı kalemlerde 28 bin 600 lira yardım yapıldığı aktarılıyor. Bunun bin lirası Kayahan konseri geliri...
  