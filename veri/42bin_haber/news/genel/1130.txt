'Eski verileri kullandılar'
Dünya Ekonomik Forumu'nun 2012 Küresel Cinsiyet Raporu'na tepki gösteren Bakan Şahin, 'Dört yıl önceki istihdam, eğitim verileri çabalarımızı ve yerimizi yansıtmıyor' dedi ve yeni rapor hazırladı
 Çiğdem TOKER / ANKARA
 Dünya Ekonomik Forumu'nca hazırlanan  (DEF) 2012 Küresel Cinsiyet Raporu'nda, eski verilerin kullanılması sonucu, Türkiye'nin alt sıralara düşmüş görünmesi, Aile ve Sosyal Politikalar Bakanı Fatma Şahin'in tepkisine yol açtı. Şahin, Türkiye'nin bu raporda 135 ülke arasından 124. sırada gösterildiğini anımsatarak, 'Son yıllarda yapılan çalışmalar ve iyi sonuçların rapora yansıtılmadığı anlaşılmaktadır' dedi. 
 Güncel verilerle bir rapor kaleme alan Şahin, raporun ayrıntılı versiyonunu DEF'e göndermeye hazırlanıyor. Şahin, özetle şu noktaların altını çiziyor:
 2008 VERİLERİ 
  Kadınların 'İş gücüne katılım oranı' ILO'nun 2008'de hazırlanmış internet veritabanı ile UNDP'nin 2009'daki İnsani Gelişmişlik Raporu'na dayandırılmaktadır. 
  Kullanılan verilerin çoğu 2008 yılına aittir. Güncel verilerin kullanılmaması Türkiye'nin son yıllarda yaptığı olumlu atağı yansıtmayı engellemiştir. İstihdam paketiyle 1,5 milyonu kadın 4,5 milyon kişinin istihdama yapmış olduğu olumlu etki raporda yok. 
  İlköğretimde 2011-2012 öğretim yılına gelindiğinde net okullaşma oranı % 98,67 olmuş, erkek ve kız çocukları için net okullaşma oranı sırasıyla % 98,77 ve 98,56 olarak gerçekleşti. 
  2001/2002'de ortaöğretimde okullaşma oranı % 48.1 iken, erkeklerde % 53, kızlarda 42,9 kaydedilmiş;  2011-2012'de ise okullaşma % 67.37, erkek oranı 68.53 kız oranı 66.14 olarak gerçekleşmiştir.
 AB'Yİ YAKALADIK 
  'Sağlık' bölümündeki 'Cinsiyete Dayalı yaşam süreleri' Dünya Sağlık Örgütü 2007 yılı verileri kullanıldı. Güncel verilerle hesaplandığında Türkiye'deki anne-bebek ölüm hızı, AB verilerine göre orta sıralara ulaştı. 1990-2008 yılları arasında anne ölümlerinde yakaladığımız düşme eğilimi ile ülkemiz, anne ölümlerinde en çok düşüş sağlayan 10 ülkeden biri olmuştur. 
  'Kadınların ekonomik hayata katılımı ve fırsat eşitliği' kategorisinde Türkiye 129. sırada gösterilmiş. Bu veriler 2009'a ait verilerdir.
 SON VERİLER
 Şahin, TÜİK'in verilerini düzenli olarak kurumlara gönderdiğini belirterek, 'Eğer DEF 2011 ve 2012 verileri kullanılmış olsaydı ortaya bambaşka bir tablo çıkardı' diyerek saptamalarını şöyle sürdürdü:. 
  DEF raporunda kadınlar için yüzde 24 olarak belirlenen iş gücüne katılım oranları TÜİK'in  2012 yılı Temmuz verilerine göre yüzde 30.3'dur.
  DEF raporunda yüzde 85 olarak gösterilen kadınların okuryazarlık oranı TÜİK istatistiklerinde yüzde 90; UNESCO'dan aldığı kız çocuklarının okullaşma oranları yüzde 97 iken, TÜİK'in verilerinde yüzde 98,77; DEF raporunda yüzde 40 olan kadınların yükseköğretime katılım oranı TÜİK'in 2012 verilerinde yüzde 45'tir.