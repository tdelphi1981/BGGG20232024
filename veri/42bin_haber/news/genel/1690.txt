Bu çocuğu tanıdın mı?
12 Eylül davasında tarihi yüzleşme. Kenan Evren'e, yaşı büyütülerek asılan Erdal Eren'in fotoğrafı gösterildi. Eren'i tanımayan Evren'e, idam edilen Erdoğan Yazgan'ın kardeşi de çarpıcı sorular sordu
 SONER ARIKANOĞLU
 2 Eylül Davası, tarihi yüzleşmelere sahne oldu. Ankara 12. Ağır Ceza Mahkemesi'nde görülen dünkü duruşmada, Kenan Evren'in çapraz sorgusu yapıldı. Müdahil avukatları, GATA'daki hasta yatağından video konferans aracılığıyla bağlanan Evren'e yüzlerce soru yöneltti. 
 EVREN, ilk birkaç soruya 'cevap yok' karşılığını verdi. Daha sonraki sorular karşısında sustu. Bazı soruları gülümseyerek karşılayan Evren, bazı sorularda ise başını 'hayır' anlamında iki yana sallamakla yetindi.
 
 KARDEŞLE YÜZLEŞME
 ZAMAN zaman titrediği görülen Evren, 'Pişman mısınız', 'Vicdanınız sızlıyor mu', 'Bugün bile ağlayan analardan af dileyecek misiniz', 'Hala 12 Eylül'de kaybolan oğlunun cesedini arayan 104 yaşındaki Berfo Ana'nın elini öpüp özür dilemeyi düşünüyor musunuz' gibi soruları da yanıtsız bıraktı.
 MÜDAHİL avukat Mehmet Horuş, 17 yaşında olduğu halde idama çarptırılan, yaşı büyütüldükten sonra Evren'in başında bulunduğu Milli Güvenlik Konseyi onayıyla idam edilen Erdal Eren'in fotoğrafını gösterdi. Horuş, tanıyıp tanımadığını sordu. Evren, başını 'hayır' anlamında iki yana salladı. Avukat Aydın Erdoğan gözaltında alındıktan sonra elleri kelepçeli öldürülmüş halde bulunan Süleyman Cihan'ın kanlı fotoğrafını gösterdi. Evren'in tepkisi olmadı. Ağabeyi Erdoğan Yazgan, 12 Eylül döneminde idam edilen Sabire Yazgan Serin ise şunları söyledi: Kendinizi, hukuksuzca idam ettiğiniz abimin katili olarak görüyor musunuz? 20 Ocak 1980 sabahı kapı çalındı. 'Oğlunuz idam edildi, cesedini alacak mısınız' dediler. Sizin de kızlarınız var. Böyle bir ölüm haberi almak ister misiniz? Abimin son mektubu bile verilmedi. sadece donu olduğu halde hapishane battaniyesine sarılı olarak tabuta kondu. Bedeni, o eski battaniyeyle çukura atıldı. Cansız bedenine bile işkence yaptınız.
 
 AMA BİZ SİZİ BESLİYORUZ
 YÜREKSİZ olduğunuz için mi cevap veremiyorsunuz? Bizlerin canlarını katlederken 'asmayalım da beleyelim mi' demiştiniz. Biz 32 yıldır vergilerimizle sizi besliyoruz; kendinizi nasıl hissediyorsunuz?'
 Mahkeme Başkanı, MASAK tarafından, Evren, Şahinkaya, Nurettin Ersin, Nejat Tümer, Sedat Cilasun'un hakkında hazırlanan malvarlığı raporunun bir örneğinin gönderildiğini açıkladı. Hakim, 1977-2012 yıllarını kapsayan raporun darbeci generaller ile birinci derece yakınlarının malvarlıklarındaki tüm hareketleri içerdiğini bildirdi.
 Kovuşturma genişliyor
 KOVUŞTURMA genişliyor. 
 Genelkurmay'dan 12 Eylül öncesi Evren ve komutanlar arasında yapıldığı iddia edilen toplantılara ilişkin tutanaklar, Bayrak Harekat Planı'nı hazırlayan ekibin bildirilmesi talep edilecek. MİT ve Emniyet'ten Gün Sazak cinayetiyle ilgili belgeler istenecek. MİT'ten, Taksim'deki kanlı 1 Mayıs öncesinde Intercontinental Oteli'ne yerleştikleri iddia edilen yabancı ülke ajanları ile ilgili belgeler de istenecek.
  