Yedi KocalI Hürmüz gibi AKP kaynıyor
CHP Grup Başkanvekili Emine Ülker Tarhan, AKP'nin "Yedi Kocalı Hürmüz'den farksız kaynadığını" , Başbakan Recep Tayyip Erdoğan'ın bu yüzden başkanlık konusunda acele ettiğini iddia ederek, "Onun Çankaya ve sonrası planları tek kişiliktir ve kimseye yer yoktur. Bu yolculuk 'one way ticket' (tek gidiş) yolculuktur" dedi.
   Tarhan yaptığı yazılı açıklamada Başbakan Erdoğan'a "Sayın Genel Başkan" diye hitap ederek şöyle seslendi: "(Terör sorununun çözümü) Daha önce dürüst olmadınız,  sırf seçim kazanmak için, gizli işler çevirdiniz. Aynı hataları yapıyor yine halktan gizliyorsunuz. Madem delikanlısınız 'çözeceğim'  diyorsunuz, neden sorumluluğu almıyor, hangi korkuyla bilinmez, 'Ben yapmadım MİT yaptı' diyorsunuz? Nasıl bir yönetim anlayışıdır nasıl sorumluluktan kaçmaktır bu?" ACELESİ VAR Başbakan'In bugünlerde "yorgun" olduğunu iddia eden Tarhan, şöyle devam etti:
 "Yargı, MİT, Emniyet çatışması ortada, bürokratik kontrolü kaybetmiş. Düş kurup, partisini bırakıp koşa koşa gelenler bakan olamayınca mutsuz olmuş, kabine revizyonunda dağ fare doğurmuştur. Belli ki, eli rahat değil fazlasını yapamıyor Başbakan. Çünkü, Yedi Kocalı Hürmüz'den farksız AKP, kaynıyor. Başkanlık acelesi de ondan. O yüzden tüm saatleri Çankaya'ya kurmuştur. O yolda her şey mübah, yol kazası istemiyor. Ne kardeşlik edebiyatı, ne o mazideki mukaddes mücahitlik hatıraları ve ne de o kutsanmış ittifakların önemi yok artık. Mutlak güç için ivedi referandum isteği bundan. Onun Çankaya planları tek kişiliktir ve kimseye yer yoktur. Bu yolculuk 'one way ticket' yolculuktur." Başbakan'In bugünlerde gergin olduğunu da iddia eden Tarhan, "10 yıl uzun süre ve sözü azalmış, yüzü eskimiş, tekrarlar artmış, emzirme süreleri de dahil, ilgili ilgisiz her konuda konuşmakta. Sabah programlarına da çıkıp yemek tarifi vermeye başlarsa şaşırmamak gerekir... Belli ki bugünlerde biraz yalnız Başbakan. Bunca ah almak da, Allah için yalnızlaştırır insanı. Öyle görünüyor ki çıkabilirse şayet 864 rakımda, inan olsun, kimse kalmayacaktır yanında" dedi. ANKA  