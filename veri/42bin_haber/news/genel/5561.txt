Okul harçlığını çıkarıyordu
Cilvegözü'ndeki patlamadan geriye acı hayat hikayeleri kaldı... Yaşamını yitiren 14 yaşındaki İbrahim, okul masraflarını çıkarmak için sınırdaki bir seyyar dürümcüde 7 lira yevmiyeyle çıraklık yapıyordu
 VOLKAN TOSLAK / HATAY
 Bombalı saldırıyla kan gölüne dönen Hatay'daki Cilvegözü Sınır Kapısı'nda yaşamını yitirenlerin sayısı 14'e yükseldi. Hayatını kaybeden 4 Türk vatandaşının cenazesinde ise Suriye'deki iç savaşa öfke vardı. 
 PATLAMANIN hayattan kopardığı Hasan Dağ (17), Ali Sille (26), Ahmet Taş (35) ve İbrahim Yalçınkaya'nın (14) cenazeleri, otopsilerin ardından ailelerine teslim edildi.  Yaşamını yitiren ilkokul 3'üncü sınıf öğrencisi İbrahim Yalçınkaya'nın cenazesi merkeze bağlı Cumhuriyet Köyü'nde toprağa verildi. Küçük İbrahim'in kaderi bütün ilçeyi gözyaşına boğdu. 
 OLAYDA hafif yaralanan amca 24 yaşındaki Yusuf Yalçınkaya, o anları anlattı. 14 yaşındaki yeğeni İbrahim'le birlikte olay günü sabah Cilvegözü Sınır Kapısı'na gittiğini söyleyen Yalçınkaya, 'Hamallık yapıyorum, yeğenim de seyyar dürümcüde günlük 7 liraya çıraklık yapıyordu. Patlamadan sonra onu aradım, yaralıların arasında buldum. Durumu çok kötü görünmüyordu, ilk gelen ambulanslardan birine bindirip hastaneye götürdüm. Ama kurtaramadık' dedi. Sınırda güvenlik önlemlerinin gevşek tutulmasına tepki gösteren amca, artık Suriye sınırının kapatılmasını istediklerini dile getirdi. 
 GÖZYAŞI SEL OLDU
 BİR hafta önce baba olan fırın işçisi Ali Sille'nin cenazesi de Değirmenkaşı Mahallesi'ndeki evine son kez götürüldü. Kılınan cenaze namazının ardından Asri Mezarlık'ta son yolculuğuna uğurlandı. Ali Sille'nin olay saatinde sınırda çalışan arkadaşlarını ziyarete gittiği belirlendi.
 PATLAMADA hayatını kaybeden Ahmet Taş ile, insani yardımların sevkinde hamallık yaptığı öğrenilen Hasan Dağ'ın de cenazeleri de gözyaşları arasında Asri Mezarlığı'nda toprağa verildi.
 ÖLÜ SAYISI 14 OLDU
 26 kişinin de yaralandığı patlamada 13 olarak açıklanan ölü sayısı, dün sabah enkaz altından bir ceset daha çıkınca 14'e yükseldi. Ölen kişinin Suriye uyruklu olduğu belirlendi.
 SAYILARININ 8 olduğu sanılan bazı yaralıların da Suriye tarafına götürüldüğü anlaşıldı. Reyhanlı Devlet Hastanesi ile Antakya Devlet Hastanesi'nde tedaviye alınan yaralılardan 11'i ise ayakta tedavinin ardından taburcu edildi. Tedavileri devam eden 15 kişiden 8'inin sağlık durumlarının ağır olduğu, bunların 3'ünün Türk vatandaşı olduğu belirtildi.
 KOMUTAN SINIRDA 
 ÖTE yandan 2. Ordu Komutanı Orgeneral Galip Mendi de patlamanın yaşandığı Reyhanlı'da incelemelerde bulundu. Hatay Valisi Mehmet Celalettin Lekesiz'i ziyaret eden Orgeneral Mendi, patlamayla ilgili bilgi aldı. Yaralıları ziyaretinin ardından Cilvegözü Sınır Kapısı'na geçen Mendi, aracın patlatıldığı alanda yaklaşık 1 saat incelemelerde bulundu.
 Sınır kapısındaki bombalı saldırıda hayatını kaybeden  4 Türk vatandaşı gözyaşları arasında toprağa verildi
 Sınıra mobil X-RAY
 Gümrük ve Ticaret Bakanı Hayati Yazıcı, Cilvegözü sınır kapısına bir mobil X-RAY cihazı gönderileceğini açıkladı. Meclis'te soruları yanıtlayan Yazıcı, günde yaklaşık 150 tırın bölgeye geldiğini, bunların bir kısmının insani yardım taşıdığını belirterek, olayı şöyle anlattı: Bir araç geliyor, kapıya 20-22 metreye kadar yaklaşıyor. 3 kişi araçtan iniyor. Küçük bir araç, panelvan değil. Bej veya gri renkli bir araç. Lüks bir araç değil. Orada duruyor; bir süre sonra infilak ediyor. 
 Orada savcılık ve Emniyet'in araştırması bitince bizimkiler teslim alacak, hemen onarımını yapacağız. Teknik ekibimiz orada. İşlemler tamamlanır tamamlanmaz ticari aktiviteye başlayacağız.
 Kırmızı montlu bombacı
 CİLVEGÖZÜ Sınır Kapısı'ndaki bombalı saldırıyla ilgili soruşturma, olay yeri askeri bölge olmasına rağmen polise verildi. Soruşturmayı, Hatay Terörle Mücadele Şube Müdürlüğü yürütecek. Patlayan araçtan indikten sonra Türkiye'ye geçen kırmızı montlu saldırganı arayan polis, kimliğini ve Türkiye'deki adresini belirlemeye çalışıyor. Soruşturma kapsamında şu ana kadar kimsenin gözaltına alınmadığı da bildirildi.
 PatlamanIn hemen ardından bomba uzmanı polislerden oluşan özel bir ekip oluşturuldu. Ekip, olay yerine giderek saldırı üzerindeki sır perdesini aydınlatabilecek delilleri toplamaya başladı. İlk verilere göre; bombanın yüklü miktarda TNT kullanılarak hazırlandığı 
 ve uzaktan kumandayla patlatıldığı tahmin ediliyor. 
 SONER ARIKANOĞLU
 Saldırgan konvoya mı sızdı?
 PATLAMANIN ardından Cilvegözü Sınır Kapısı'nda giriş çıkışlar Cumhuriyet Savcılığı'nın kararıyla süresiz olarak kapatıldı. Sınır kapısına yaklaşık 5 kilometre uzaklıkta yolu kesen güvenlik güçleri, araç ve yaya giriş çıkışına izin vermedi. Bu nedenle sınır kapısına insani yardım taşıyan TIR'lar da uzun bir kuyruk oluşturdu. 
 SURİYE'ye insani yardım malzemesi taşıyan TIR sürücüleri patlamanın meydana geldiği Cilvegözü'nde güvenlik önlemlerinin yetersizliğinden yakındı. Sürücüler özellikle kaçakçılık yapan kişilerin yardım konvoyları arasında sızıp sınırı geçtiğini, bomba yüklü aracın da bu şekilde rahatlıkla sınırı geçmiş olabileceğini öne sürdü. 
 CİLVEGÖZÜ'ndeki patlamanın zamanlaması da dikkat çekti. Sınır kapısındaki görevliler, saat 15.00 sıralarında meydana gelen patlamanın bir saat sonra meydana gelmesi halinde kayıpların çok daha büyük olacağını söyledi. Çünkü Suriyeli sığınmacılar güvenlik nedeniyle toplu halde her gün saat 16.00 sıralarında sınır kapısından geçiş yapıyordu.
 Benzin molası kurtardı