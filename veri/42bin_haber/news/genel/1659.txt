2013 bütçesi için 95,5 milyon TL talep etti
Sermaye Piyasası Kurulu (SPK) Başkanı Vedat Akgiray, TBMM Plan ve Bütçe Komisyonu'nda yaptığı konuşmada, 2013 yılı faaliyetleri için yaklaşık 95 milyon 510 bin TL ödenek talebinde bulundu.
 SPK Başkanı Akgiray, 2012 yılı bütçe ödeneklerinin 82 milyon 782 bin TL olduğunu ifade ederek, "Ekim ayı sonu gerçekleşmelerine göre yapılan yılsonu gerçekleşme tahminlerine göre ise gelirlerin 82 milyon 243 bin TL civarında gerçekleşmesi beklenmektedir. Yılsonu itibariyle kayda alma ücretlerinden elde edilecek gelirin 78 milyon 757 bin TL'ye, diğer gelirlerin ise 3 milyon 486 bin TL'ye ulaşacağı tahmin edilmektedir." bilgisini verdi. Akgiray, bu çerçevede Sermaye Piyasası Kurulu'nun 2013 yılı faaliyetleri için 2012 yılı ödeneğine göre yaklaşık yüzde 15'lik bir artışla 95 milyon 510 bin TL ödenek teklifinde bulunulduğunu da kaydetti.
 İkili ilişkiler çerçevesinde Kırgız Cumhuriyeti Finansal Gözetim ve Muhasebe Kurumu'nun (Kırgız FSA) teknik ve idari kapasitesini artıracaklarını ve personel eğitimi konularında 2013 yılı başında SPK ve Kırgız FSA işbirliğinde bir proje başlatmayı planladıklarını dile getiren Vedat Akgiray, mevcut durumda 31 ülkenin düzenleyici ve denetleyici kuruluşuyla ikili mutabakat zaptı imzaladıklarını belirtti. 2 ülke ile de düzenleyici diyalog belgesi imzaladıklarını aktaran Vedat Akgiray, şöyle konuştu:
 "Ülkemizde halka açılan şirket sayısının artması ve özelleştirme programındaki bir Bankamızın paylarının ikincil halka arzında 4,5 milyar TL'den fazla gelir elde edilmesi, ülkemize olan ilgiyi ve sermaye piyasalarımızın gelişme potansiyelini göstermektedir. İMKB bünyesinde oluşturulan platformda Kasım 2012 itibariyle 16 şirketin payları işlem görmektedir. Böylece ilk defa halka açılan 25 şirket ile birlikte 2012 yılında payları İMKB'de işlem görmeye başlayan şirket sayısı 41 olmuştur."
 CİHAN
  