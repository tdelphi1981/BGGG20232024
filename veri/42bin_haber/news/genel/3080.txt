Kemerburgaz'da 'Horozlu Köy' lezzetleri...
İstanbul'un şirin köyü Kemerburgaz, Rumlar tarafından kurulmuş. Mübadele sonrası Selanik'ten gelen 800 aile yerleşmiş. Eski ismi Petnahor yani 'Horozlu Köy' olan Kemerburgaz, bir dönem İstanbul'un tahıl ambarı olarak da anılmış. Lezzet Kaşifleri, 61.5 TL'lik bütçeyle Kemerburgaz'ın tatlarının peşine düştü.
 LEZZET KAŞİFLERİ 
 TOLGA ERYOLDAŞ
           @LezzetKasifleri
           @tolgaeryolras
 1- Kardeşler Lokantası
 Sadece Kemerburgaz'ın değil belki de şehrin en lezzetli esnaf lokantalarından biri; 1974'ten beri aynı mekanda hizmet veriyor. Sahibi Selanik göçmeni olan Mehmet Bey, 80 yaşında olmasına rağmen halen restoranı açan ve kapatan kişi olarak aşık olduğu yemeklerinin başından hiç ayrılmıyor. 10 yaşında bu mesleğe atılan Mehmet Bey, Pano Usta'sı ona sırları vermediği için her zaman yanında tuttuğu defterine merakla notlar alırmış, gizli gizli. Şimdi o alınan notlar ve ustalık mevcut lezzetin de sırrı olmuş. Mönümüzde Erzincan'dan özel olarak getirilen ünlü dermason fasulyesi (5TL/porsiyon) yanında nefis tereyağlı pilav (3 TL) var. Üstüne de dönerinden sipariş veriyoruz (11TL). Semtin, bu en eski lezzet durağını atlamayın. (19 TL)
 
 2- West Side Cafe Bistro
 Tarihi durakların arasında aslında çok yeni olan Deniz Bey'in mekanı biraz farklı... ABD'de yaşarken yemeğe gönül verip hamburgeri Türkiye'de yerel tatlarla eşleştirmek üzere memleketine dönüş hikayesi ilgimizi çekti. Birçok ödül almış hamburgerin önemli bir farkı var; hem doğal ürünler kullanılarak, hem de Türk tatlarıyla birleştirerek sunuluyor. Mutfağında hiçbir konserve ürün yok, her şey doğal ve mevsiminde. Siparişimiz 'Adana beef hamburgeri'... Gerçekten nefis; hamburger ekmeğinin içinde çok lezzetli bir Adana kebap yiyormuşsunuz gibi (15 TL). Ona bu özel tadı veren karışık etler yerine yüzde 100 dana antrikot ile yapılması ve içine kebap baharatlarının eklenmesi. Ayrıca etin son derece sulu pişirilmesi çok hoşumuza gidiyor. Ki bu hamburger köftesinde yakalanması son derece zor bir şeydir. Bu yönteminin sırrını öğrenemesek de yemeğin tadına vardık! (15 TL)
 
 3- Kanatçızade  
 İşletmecileri Baysun ve Mustafa Beyler, çok misafirperver bir şekilde müşterilerini karşılıyorlar. Mekan, başta tavuk ürünleri olmak üzere ocak başı konseptiyle hizmet veriyor. Türkiye'nin en geniş kanat mönülerinden birine sahip bu mekanda, hem değişik, hem de iddialı bir ürün olan patlıcan yatağında kanat yedik (18 TL). Son derece lezzetli bu ürünün patlıcanları köz ateşinde yapıldığı gibi kanatları da özel olarak kıkırdaksız olarak seçiliyor. Genellikle kırmızı etle eşleştirilen patlıcan, tavukla da enfes oluyor. Kanadın o yumuşacık ve közde pişmiş tadını alırken yanında patlıcanın onu sarmalamasını hissetmek harika.Kendimizden geçiyoruz ve diğer çeşitleri de denemek üzere notlarımızı alıyoruz. (18 TL)
 
 4- Galata Muhallebicisi
 Bu kadar keyifli yeme faslının üzerine sıra geliyor tatlıya. Geçmişi 1879'da kurulan Bankalar Muhallebicisi'ne uzanan mekan, artık bu enfes tatları Galata Muhallebicisi adıyla servis ediyor. Çok methini duyduğumuz ve merkez mutfağı Yenibosna'da olan Galata Muhallebicisi'nin en son açtığı Kemerburgaz şubesini görünce uğramadan edemedik. Aslında albenisi olan çok fazla ürün görsek de; öne çıkan tatlar Galata muhallebisi ile fıstıklı, incirli ve sakızlı muhallebilerdi. İncirliyi seçtik ve çok memnun kaldık. İncir-muhallebi dengesinin eşsiz uyumlu tadı hala hafızamızda... (6,5 TL)
 
 5- Kahvehane
 Sıra geldi bu dolu midelerin üzerine hazmettirici bir keyif eklemeye. Kahvehane, tıpkı bir ev gibi kendinizi rahat hissedeceğiniz özel mekanlardan... Sıcak günlerde altında gölgelenilen dev çınarın altında serin havalarda sırtınızda bir şalla oturup tavla oynayabiliyorsunuz. eceğiniz harika bir alan oluyor. Adıyla özdeşleşen Türk kahvesi, muhteşem (3 TL). Yanında su ve çikolatayla ikram edilen kahve, Eminönü'ndeki Hisar Kahvecisi'nden alınıyor. Çok ağır ateşte, uzun uzun pişiyor ve neredeyse bitene kadar köpüğünü içmeye devam ediyorsunuz. Ayrıca tahminen 150 yıllık mekanda oturmak, eski Türk filmlerindeki kahveler gibi nostaljik bir mola vermenizi sağlıyor. (3 TL)