Düşürülen Türk jeti ile ilgili flaş gelişme!
Savcılık harekete geçti.
 Malatya Erhaç Hava Üssü'nden 22 Haziran 2012'de havalandıktan sonra Doğu Akdeniz'de uluslararası hava sahasında, Suriye tarafından düşürülen ve 2 pilotun şehit olduğu Hava Kuvvetleri'ne ait RF-4E tipi keşif uçağıyla ilgili, Malatya Cumhuriyet Başsavcıvekilliği soruşturma başlattı.
 Düşürülen uçakta şehit olan Pilot Teğmen Hasan Hüseyin Aksoy'un ailesi tarafından uçağın düşürülmesinde ihmal ve kasıt bulunduğu gerekçesiyle yetkililer hakkında suç duyurusunda bulunmasının ardından Malatya Cumhuriyet Başsavcıvekilliği tarafından soruşturmanın başlatıldığı öğrenildi.
 Soruşturma başlatan Başsavcıvekilliği, düşürülen uçakta şehit olan pilotlar Yüzbaşı Gökhan Ertan ve Teğmen Hasan Hüseyin Aksoy'un yapılan otopsi raporları ile askeri savcılığın hazırladığı bazı bilgi ve belgeleri istediği öğrenildi. Başsavcıvekilliği ayrıca, ailenin haklarında suç duyurusunda bulunduğu MİT Müsteşarı Hakan Fidan hakkında da soruşturma açılabilmesi için Başbakanlığa yazı yazacağı belirtildi.
 Şu anda sadece şehit pilot Teğmen Hasan Hüseyin Aksoy'un ailesi suç duyurusunda bulunurken, Malatyalı olan şehit pilot yüzbaşı Gökhan Ertan'ın babası Ali Ertan'ın da önümüzdeki günlerde suç duyurusunda bulunacağı belirtildi.
 DHA