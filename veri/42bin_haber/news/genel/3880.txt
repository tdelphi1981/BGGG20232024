Ali Nesin: Amacımızdan saptık
AZİZ Nesin Vakfı’nın 2007 yılında 3 milyon liralık yatırımla kurduğu ve yılda 3 bin öğrencinin yararlandığı Matematik Köyü destek bekliyor. Matematik Köyü’nün kurucusu Prof. Dr. Ali Nesin devletten destek görmediklerini belirterek, "Daha az burs veriyoruz ve bu sayede yaşıyoruz. Paralı yer haline geldik, amacımızdan saptık. Bizim amacımız; daha çok yoksul tabakadan öğrencilere, Anadolu çocuklarına ders vermekti" dedi.
 Adana’da bu yıl 6’ncısı düzenlenen Çukurova Kitap Fuarı’nda kitaplarını imzalayan Yazar Aziz Nesin’in oğlu Prof. Dr. Ali Nesin, İzmir’de kurdukları Matematik Köyü’ne devlet desteği alamadıklarını, bu nedenle amaçlarından saptıklarını söyledi. İzmir’in Selçuk İlçesi’ne bağlı Şirince Köyü’ndeki Matematik Köyü’nün Nesin Vakfı tarafından halk desteği ve 3 milyon liralık yatırımla kurulduğunu anlatan Prof. Dr. Nesin, amaçlarından neden saptıklarını şöyle anlattı: "Hiç bir devlet kuruşundan destek alamayınca fiyatları arttırmak zorunda kaldık. Daha az burs veriyoruz ve bu sayede yaşıyoruz. Amacımızdan saptık. Bizim amacımız; daha çok yoksul tabakadan öğrencilere, Anadolu çocuklarına ders vermekti. Bilimi, matematiği sevdirmekti, öğretmekti. Hiç kimseyi reddetmiyoruz, herkes geliyor ama paralı bir yer oldu."
 "OKUL BÜYÜYECEK" 
 Yılda yaklaşık 3 bin öğrencinin yararlandığı Matematik Köyü’nde bir lise öğrencisinden 2 haftalığına 980 lira alındığını belirten Nesin, şöyle devam etti: "Köyde çalışmalar gayet iyi gidiyor. Muhteşem bir köy yaptık. Şimdi devasa büyüklükteki kütüphanesini tamamlıyoruz. Çatısı kapanmak üzere. Daha sonra da sanat ve felsefe köylerini yapacağız ve okulumuz giderek büyüyecek. Umuyorum ki, köylerimiz Anadolu aydınlanmasında önemli bir dönüm noktası olacak. Matematik Köyü’nden liseli, üniversiteli, lisans üstü eğitim gören her seviyeden öğrenci yararlanabiliyor. Matematik Köyü’nün ekonomik durumu önceki yıllara oranla çok daha iyi. Çok tanındı. Bayağı bir öğrenci geliyor. Ama hiç devlet desteği almıyoruz."
 "KÖSTEK OLUYORLAR"
 Dünyanın her yerinde Matematik Köyü gibi kurumları devletlerin desteklediğini anlatan Prof. Dr. Ali Nesin, şöyle konuştu: "Dünyanın hiçbir yerinde, bilimden, matematikten, kitaptan, kültürden, sanattan falan para kazanılmaz. Birileri çıkıp da, ’Ben gönüllü olarak matematik öğretmek istiyorum’ dediği zaman, bu işi de biliyorsa, devletin bazı organları bu kişiye destek olur. Maalesef Türkiye’de böyle bir şey yok. Destek olmadıkları gibi köstek oluyorlar. Herhangi bir desteğimiz yok. Türkiye biliyorsunuz zengin bir ülke değil. Zengin ülkelerde bile devlet destekler. Desteklemeyince iş başa düştü. Biz kendi kendimize yaşıyoruz orada. Yaşıyoruz ama dediğim gibi devlet adına üzgünüm."
 HAYALİNİ ANLATTI
 Matematik Köyü’nün geleceği ile ilgili bir hayali olduğunu ifade eden Prof. Dr. Ali Nesin, şöyle dedi: "Orada belki günün birinde bir üniversite olabilir. Felsefe, sanat ve matematik gibi ülkede pek prim yapmayan, para getirmeyen, belli bir işe yaramayan ama her şeye yarayan bilimlerin ve uğraşların öğretileceği bir üniversite hayalim var."
 DHA
  