Meclis'in 'ağır abileri' sıfırcı çıktı!
SİYASET dünyasının önde gelen isimlerinin de aralarında bulunduğu 15 milletvekilinin, yemin dışında Meclis kürsüsüne hiç çıkmadıkları ve verdikleri bir soru önergesi de olmadığı ortaya çıktı.
 Çarpıcı tespitler, Meclis dışındaki Demokrat Parti'nin TBMM İzleme Grubu'nun hazırladığı 'Milletvekilleri Performans Raporu'nda yer aldı. 12 Haziran 2011'den 1 Ekim 2012'ye kadar geçen süredeki performansın mercek altına alındığı raporda, 12'si AK Partili 15 vekile yönelik eleştiri şöyle dile getirildi: 'Dönem içerisinde hiçbir kanun tasarısında imzası bulunmayan, tek bir sözlü ve yazılı soru önergesi dahi vermemiş, diğer kanun tekliflerinde, Meclis araştırma, gensoru, genel görüşme önergelerinde dahi imzası bulunmayan, tek bir kez yerinden ya da genel kurul kürsüsünden söz almamış, yani Meclis kürsüsünü yalnızca yemin töreninde görmüş 15 'sıfırcı', 'bankamatik vekili' bulunmaktadır. Ayrıca yalnızca diğer tekliflerde imzası bulunup, kendisine ait kanun teklifi, önergesi ve genel kurul konuşması olmayan 24 milletvekili de dahil edildiğinde 'sıfırcı' sayısı 39'a çıkmaktadır.' Raporda o vekiller şöyle sıralandı: Nimet Baş, Muzaffer Baştopçu, Deniz Baykal, Muhammed Çetin, Reha Denemeç, Şerafettin Elçi, Seyyit Eyyüpoğlu, Haluk İpek, Zelkif Kazdal, Osman Ören, Halil Özcan, Mehmet Cemal Öztaylan, Mehmet Ali Şahin, Köksal Toptan ve Bengi Yıldız. MHP'li Alim Işık Genel Kurul'da en çok konuşan (248 kez) ve en çok yazılı önerge veren vekil ( 841) sıfatını taşıyor. En çok kanun teklifini (66 ) CHP'li Mahmut Tanal verirken en çok sözlü önergesi (487)  CHP'li Ensar Öğüt'den geldi. Hakkı KURBAN / ANKARA