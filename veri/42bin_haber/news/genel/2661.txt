Fatih'te korkunç cinayet
Fatih'te Ermeni asıllı yaşlı bir kadın, evinde boğazı kesilmiş ve 7 yerinden bıçaklanmış halde bulundu.
 Olay, dün akşam saatlerinde Davutpaşa Mahallesi Marmara Caddesi İzci Türk Sokak'ta bulunan 5 katlı bir apartmanın zemin katında meydana geldi. Zadik Küçük, mesai bitimi evinde yalnız yaşayan 84 yaşındaki annesi Marissa Küçük'ü ziyarete gitti. Evin zilini çalan Küçük annesinin kapıyı açmaması üzerine yanında bulunan anahtarla kapıyı açtı. İçeri giren Küçük annesinin kapının arkasında boğazı kesilmiş halde yerde hareketsiz şekilde yatarken gördü. Bunun üzerine Küçük durumu 115 polis ve 112 sağlık ekiplerine bildirdi. Olay yerine gelen sağlık ekipleri 7 yerinden bıçaklanan ve boğazı kesilen Marissa Küçük'ün hayatını kaybettiğini belirledi. Savcı ve Olay Yeri İnceleme Polislerinin evdeki incelemesinin ardından yaşlı kadının cesedi otopsi yapılmak üzere İstanbul Adli Tıp Kurumu'na götürüldü.
 Yaşlı kadının bir alt katında oturan komşusu Ümit Başkan, "Ben 4 aydır burada oturuyorum.Teyzeyi en son bugün saat 15.30 sıralarında gördüm. Ellerindeki poşetlerle marketten geliyordu. Sonra eşim telefon açtı. Teyzenin öldüğünü söyledi. Polisin dediğine göre boğazı kesilmiş. Yaşlı kadın evde tek başına yaşıyordu" diye konuştu.
 Polis, Ermeni asıllı 4 çocuk annesi Marissa Küçük'ü öldüren şüpheli ya da şüphelileri tespit etmek için çalışma başlattı.