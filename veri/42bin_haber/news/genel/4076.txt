'Redhack'e teşekkürler'
Hackerlara minnettar olanlar da var. Ege Üniversitesi'nin 1965'te istimlak ettiği arazilerine alışveriş merkezi yapılınca mirasçılar dava açtı. Aradıkları belgelere Redhack sayesinde ulaşan mirasçılar, teşekkür etti
 MELİS APAYDIN / İZMİR
 Türkiye geçtiğimiz hafta Redhack'ın yayınladığı belgelerle sarsıldı. YÖK'ün sitesini hack'leyerek üniversitelere ilişkin binlerce 'gizli' belgeyi ele geçiren Redhack, İzmirli Günerergin ailesine umut oldu. 
 İddİaya göre,1965 yılında Günerergin ailesine ait 23 dönüm arazi Ege Üniversitesi tarafından 'eğitim amaçlı tesis kurulacak' gerekçesiyle istimlak edildi. Toprak sahipleri Ramazan, Behide, Mürsel ve Tahsin Günerergin eğitime faydalı olmak adına arazileri karşılığında verilen düşük ücrete rağmen zorluk çıkartmadı.
 ANCAK üniversitenin 2 bin 500 kişilik yurt yapmayı düşündüğü arazi 1999'da alış veriş merkezi yapılması için bir inşaat şirketine verildi. Araziye İzmir'in en büyük AVM'si Forum Bornova'nın yapılması üzerine harekete geçen 4 ana mirasçının çocukları, 2007'de mahkemeye başvurdu. Mirasçılar 6 yıl boyunca 3 avukat değiştirdi, ama ellerinde gerekli belgeler olmadığı için ilerleme kaydedemedi. Redhack'in ortaya çıkardığı yolsuzluk belgeleri davada yeni bir süreç başlattı.
 KİMİ pazarda çalışan, kimi sağlık masraflarını dahi karşılayamayacak kadar yoksul olan mirasçılar Forum Bornova önünde bir araya geldi. Redhack'e teşekkürlerini ileten mirasçılar '6 yıldır süren davada elimizde doğru düzgün bir belge olmadığı için sonuca varamıyorduk. Sayelerinde yolsuzluğun belgelerine ulaştık. Minnettarız' dedi.
  