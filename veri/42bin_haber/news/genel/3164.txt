İş hayatına atılan kadın sayısı artıyor
Kayseri Sanayi Odası Başkanı Mustafa Boydak, kadınların iş hayatına katılımının sürekli artış trendinde o
 Kayseri Kadın Girişimciler Kurulu İcra Komitesi Başkanı Sema Karaoğlu ve İcra Komitesi üyelerinden oluşan heyet Kayseri Sanayi Odası (KAYSO) Yönetim Kurulu Başkanı Mustafa Boydak'ı ziyaret etti. Kayseri iş dünyasını temsil edecek kadın girişimciler kuruluna yeni dönemde her türlü desteği vermeye hazır olduklarını açıklayan Başkan Boydak, "Kadın Girişimciler Kurulumuz tek liste halinde güzel, coşku içerisinde bir seçim yaptı. Seçim aşamasında da geldiler, kendileri ile görüştük. Arkadaşlarımızın her biri kendi alanında uzman insanlardan oluşuyor. Bu işi layığı ile yapacaklarına şüphemiz yok." dedi.
 Kadınların iş hayatına katılımının sürekli artış trendinde olduğunu ifade eden Boydak, Kayseri olarak kadın istihdamında Türkiye ortalamasını yakaladıklarını, hatta cüzi bir miktarda olsa geçtiklerini, bunda da Kadın Girişimciler Kurulu'nun öneminin büyük olduğunu söyledi. Kayseri'nin ve Türkiye'nin geleceği için kadınların iş hayatında daha fazla yer almaları gerektiğini hatırlatan Boydak, Türkiye'nin gelişip kalkınması adına kadınlara ellerinden gelen her türlü desteği vereceklerini sözlerine ekledi.
 Kadın Girişimciler Kurulu İcra Komitesi Başkanı Sema Karaoğlu ise Kayserili girişimci kadınlar olarak kendi işinde başarılı olmak isteyen kadınlara yol göstermek ve rol-model olmak istediklerini söyledi. KAYSO Başkanı Mustafa Boydak'tan temsil oranlarının artırılması yönünde destek sözü aldıklarını açıklayan Karaoğlu, kadınların odalarda ya da yönetimlerde daha fazla yer almalarının kendileri açısından son derece önemli olduğunu belirtti. Karaoğlu, desteklerinden ve kabullerinden dolayı Başkan Boydak'a teşekkür etti.
 CİHAN
  