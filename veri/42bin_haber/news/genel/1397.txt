AB sürecinde Şeyh Edebali vurgusu
AB Bakanı Egemen Bağış AKŞAM için yazdı...
 Reform İzleme Grubu (RİG) Toplantısı'nı ilk kez kendi rutin gündemi dışına çıkarak 'farklı inanç grupları gündemiyle' Başbakan Yardımcımız ve Hükümet Sözcümüz Sayın Bülent Arınç'ın ev sahipliğinde, Adalet Bakanımız Sayın Sadullah Ergin, Dışişleri Bakanımız Sayın Ahmet Davutoğlu, İçişleri Bakan Yardımcısı Sayın Osman Güneş, TBMM Avrupa Birliği Uyum Komisyonu Başkanı Mehmet Tekelioğlu ve Başbakanlık Müsteşarı Sayın Efkan Ala'nın katılımıyla 11 Kasım'da Bursa'da gerçekleştirdik.
 Başbakanlık, Adalet Bakanlığı, Avrupa Birliği Bakanlığı, Dışişleri Bakanlığı ve İçişleri Bakanlığı'nın üst düzey görevlileri de toplantıda hazır bulundular.
 AMAÇ UYGULAMA VE TAKİP
 Reform İzleme Grubu siyasi reform sürecinin devamını ve reformların etkin bir şekilde uygulanmasını sağlamak ve takip etmek amacıyla 2003 yılında kurulmuş ve bundan önceki 26 toplantısında kendi gündemi çerçevesinde Türkiye'nin Areform gündemini ele almıştı.
 27. toplantı ise yine ülkemizin reform sürecini ve AB Komisyonu'nun 2012 Türkiye İlerleme Raporu'nu ele alırken aynı zamanda farklı inanç gruplarıyla diyalog gibi son derece önemli tematik bir gündemle toplanması bakımından anlamlıydı ve bir ilki teşkil etmiş oldu.
 Reform İzleme Grubu üyesi olmadığı halde Başbakan Yardımcımız Sayın Bülent Arınç'ın RİG'e söz konusu gündemle Bursa'da ev sahipliği yapması gerek Reform İzleme Grubu mekanizmasına, gerekse Türkiye'nin reform sürecine güç kattı.
 Toplantı boyunca bizleri büyük bir misafirperverlikle ağırlayan Başbakan Yardımcımıza, Bursa Valiliği'ne, Bursa Büyükşehir Belediyemize ve bütün Bursa halkına müteşekkiriz.
 27. RİG toplantımızı Bursa'da gerçekleştirmemizin bir başka anlamı var...
 ENGİN MİRASLA ŞEKİLLENME
 Zira bizim AB sürecindeki ilkelerimiz Osman Gazi'nin, Orhan Gazi'nin, Murat Hüdavendigar'ın, Yıldırım Bayezid'in bıraktığı o engin mirasla şekillenir.
 Bizlere Uludağ kadar yüksek, Ulu Camii kadar, Emir Sultan Camii kadar yüce bir emanet bırakan bu aziz insanlara minnettarız.
 Avrupa Birliği sürecinde de ecdadının bu aziz emanetini gelecek nesillere daha güçlü, daha müreffeh bir Türkiye bırakmak suretiyle aktarmanın mücadelesini veriyoruz.
 Bizim Avrupa Birliği sürecindeki duruşumuzu da esasen Şeyh Edebali'nin Osman Gazi'ye verdiği öğüt şekillendiriyor.
 Şeyh Edebali'nin 'İnsanı yaşat ki devlet yaşasın!' düsturu bizim için Türkiye'nin Avrupa Birliği sürecinin de özünü oluşturuyor.
 İşte Bursa'daki Reform İzleme Grubu toplantımız, bu mesajları bir kez daha güçlü şekilde vurguladığımız son derece verimli bir atmosfer içerisinde gerçekleşti.
 Topraklarından bereket fışkıran, barış ve hoşgörünün şehri Bursa ekonomik ve kültürel yapısıyla sadece Türkiye'nin bir aynası değil, aynı zamanda Avrupa Birliği'nin de kuruluş felsefesini tek başına yansıtan aziz bir şehirdir.
 Bursa bir tarih ve kültür şehri olduğu kadar, kuşkusuz sanayinin de başkenti konumunda sayılabilecek şehirlerimizden biri.
 Bursa'da üretilen her bir otomobil esasen Avrupa'da Türkiye'nin yoluna taş koyan kirli zihniyetleri ezip geçiyor.
 Türkiye'ye AB sürecinde havlu attırmaya çalışanlara, Bursa'da üretilen havlular çok şey söylüyor.
 İşte 27. RİG Toplantısı'nda bu hususları bir kez daha Avrupa'ya hatırlatırken bir yandan reform sürecini ve AB Komisyonu'nun 2012 Türkiye İlerleme Raporu'nu değerlendirdik, diğer taraftan da farklı inanç gruplarına ait meselelerin çözümünde hükümetimizin kararlı duruşunu teyit ettik.
 KİMSE MUKTEDİR OLAMAZ 
 Farklı inanç gruplarımız yüzyıllardır bu toprakların ayrılmaz birer parçaları olarak gerçekten de ülkemizin birliğine, ülkemizin dirliğine çok büyük katkılar sağladılar, sağlıyorlar.
 Bu zamana kadar olduğu gibi bundan sonra da bu birlikteliği bozmaya hiçbir çaba muktedir olamayacaktır. Zira bizi birbirimize bağlayanlar, bizi ayıranlardan çok daha fazladır, çok daha güçlüdür.
 Tarih ve talih bizleri bu coğrafyada bir sevgi ve barış medeniyetinin mensupları haline getirmiştir.
 Bu ülkenin hiçbir vatandaşı, anayasa ve yasalar karşısında diğer bir vatandaşa üstün değildir. 75 milyon vatandaşımızın her biri bu ülkenin asli unsurudur, birinci sınıf vatandaşıdır.
 VATANDAŞLIK BAĞI 
 Bu ülkeye vatandaşlık bağıyla bağlı olan her bir insan, her türlü farklılığıyla birlikte bizim gönlümüzde her zaman ayrıcalıklı bir yere sahiptir.
 Hiç kimsenin ötekileştirilmesini kabul edemeyiz. Bu topraklarda yaşayan tek bir vatandaşımızın tırnağına zarar gelmesine müsaade edemeyiz.
 Ülkemizde yaşayan her bir vatandaşımızın sorunu bizim sorunumuzdur ve o sorunu çözmek bizim boynumuzun borcudur.
 Artık dünün kelimeleriyle konuşmuyor, hiçbir tabuyu kabul etmiyor ve bütün meseleleri cesaretle, açıklıkla tartışabildiğimiz bir Türkiye gerçeğiyle yaşıyoruz.
 İnşallah daha fazlasını başaracağız. Hep birlikte Türkiye için, milletimiz için arzu ettiğimiz hedeflere yürümeye devam edeceğiz.
 Avrupa Birliği perspektifimizi her daim canlı tutarak, reformlar konusundaki kararlılığımızdan taviz vermeyerek ülkemizin demokratik standartlarını ileriye taşımaya devam edeceğiz.
 Çünkü, 'Biz birlikte Türkiye'yiz!'