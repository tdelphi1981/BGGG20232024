IRA modeliyle değil Türk tipi çözüm
PKK'ya silah bıraktırmak için yürütülen görüşmelerde 'IRA modeli' tartışılıyor. Bu çerçevede Kamu Güvenliği Müsteşarı Mehmet Ulvi Saran, IRA'nın silahlı eylemlerine nasıl son verdiğini bizzat İngiltere'ye giderek mercek altına alacak. Ardından da Ankara'ya rapor verecek. Türkiye'nin IRA ilgisi aslında yeni değil. 2011 sonunda bir grup milletvekili de barış görüşmelerinin mimarlarıyla bir araya gelmişti. İşte o isimler IRA sürecinin Türkiye'ye model olup olamayacağını AKŞAM'a değerlendirdi:
 Hakkı kurban / ANKARA
 SORUNLAR ÇOK FARKLI 
 AK Parti Sivas Milletvekili Nursuna Memecan:  IRA sürecini incelerken İskoçya'nın, İrlanda'nın, İngiltere'nin nasıl bir yol izlediğini araştırdık. Oradaki süreç  ve sorunlar farklı. Bir defa, toplumlar arasında ciddi husumet vardı. Katolikler Protestanlara, Protestanlar da Katoliklere tahammül edemiyordu. Sokaklar bile birbirinden ayrılmıştı. Çözüm sürecinde kendilerine göre formüller üretip bugünkü noktaya gelmişler. Güney Afrika'da da kendi dinamiklerine göre süreç ilerlemiş. Bizdeki durum farklı. Türkiye bu işi kendi modelini koyarak çözecektir.
 DERS ALINSIN
 AK Parti İzmir Milletvekili Mehmet Tekelioğlu:  Her ülkenin sorunları farklı ama alınacak dersler var. IRA sorunun çözümünde rol alanlarla görüştüğümüzde bize şu söylendi: 'Biz, görüşmelere başladığımızda inanılmaz olaylar çıktı. Ama sürece inandık ve sonuna kadar devam ettirdik...' Çıkarılacak dersleri şöyle sıralayabilirim:  
 - Kültürel ve siyasi problemleri güvenlik tedbirleriyle bitiremeyiz 
 - Müzakere sürecinde tarafların birbirine güvenmesinden ziyade sürece güvenmek önemli 
 - Görüşmeler sürerken yapılacak hatalar yılgınlığa yol açmamalı.
 MUHALEFETE BİLGİ ŞART
 CHP Ankara Milletvekili Levent Gök:Her ülkenin kendine özgü koşulları ve sorunları vardır. İngiltere'de yaşananlar Protestanlar ile Katolikler arasındaki dinsel temelli bir sorundu. İngiltere hükümetinin çözüm modeli, bu nedenle Türkiye'ye uygulanamaz. Kaldı ki İngiltere'de tam olarak çözüm sağlanmamıştır. Bugün bile Katolikler ile Protestanların mahalleleri, okulları, marketleri ayrıdır. Buna rağmen IRA modeli model alınacaksa dönemin İngiltere Başbakanı Tony Blair'ın yöntemi örnek olmalıdır. Blair, IRA ile yürütülen tüm temaslarda muhalefeti düzenli olarak bilgilendirmişti.
 DİNSEL TEMELLİ
 BDP Batman Milletvekili Ayla Akat: Çözüm için IRA örneği tek başına model olamaz. İngiltere'de yaşananlar dinsel bir sorundu. Kürt sorunu, dinsel temelli bir sorun değil. Türk ve Kürt halkları arasında sıkıntı yok, devletin Kürtleri tanımama sorunu var. Elbette ki IRA'nın çözüm modelindeki olumlu teknikler kullanılabilir. Kürt sorunu, tarihsel geçmiş ve bugünkü durum dikkate alınarak Türkiye modeli bir sistemle çözülmelidir.
 Kuzey İrlanda sorunu nedir?
 Britanya, 1920'de İrlanda Cumhuriyeti'nin bağımsızlığını tanırken, Kuzey İrlanda'ya da geniş özerklik verdi. Ancak Protestan çoğunlukla, ayrımcılığa hedef olduklarını savunan Katolikler arasında ihtilaf çıktı. 1968'de silahlı eylemler başladı. İrlanda Cumhuriyet Ordusu (IRA) ile Protestan örgütleri ve Britanya ordusu arasındaki çatışmalar 30 yıl sürdü. 3 bin 500 kişi öldü. IRA'nın kanlı mücadelesi, yıllar süren müzakereler sonucu 1998'deki Belfast Anlaşması'yla son buldu. Tarafların silah bırakmalarını, ortak ve özerk bir yönetimin kurulmasını içeren süreç, 2007'de Kuzey İrlanda Parlamentosu'nun toplanmasıyla tamamlandı.