Kandil'den sonra İmralı ziyareti
MİT Müsteşarı Hakan Fidan koordinasyonunda oluşturulan özel bir ekibin, PKK'nın Kandil kadrosuyla Erbil'de bir araya geleceği belirtildi
 Helin ALP / ANKARA
 Ankara-İmralı-Erbil hattında trafik hızlanıyor. Milli İstihbarat Teşkilatı'ndan (MİT) özel bir ekip Erbil'de PKK'nın Kandil kadrosuyla buluşacak. MİT'in sonraki randevusu İmralı'yla. BDP'nin Öcalan'ı ziyareti ise bu iki sürecin sonunda...
 BAŞBAKAN Recep Tayyip Erdoğan, MİT-İmralı arasındaki görüşme trafiğine Erbil'in de dahil olduğunu açıklamıştı. 'Siyasi muhataplarımız yerli de olur, uluslararası da' diyen Erdoğan'ın bu sözlerinin ardından Ankara'da yeni bir iddia gündeme geldi. Uzun süredir 'Arabulucu olabileceği' mesajını veren Kuzey Irak'taki Yerel Yönetim'in ev sahipliğinde, PKK'nın üst düzey bazı yöneticileriyle MİT'ten özel bir ekibin buluşacağı öne sürüldü. 
 GÖRÜŞMEYE ilişkin kesin bir tarih yok ancak kulislerde kritik görüşmenin, Abdullah Öcalan'ın Kenya'da yakalanarak Türkiye'ye getirildiği günün yıldönümü olan 15 Şubat'a kadar gerçekleşeceği belirtiliyor. Kandil kadrosuyla yapılacak görüşmenin ardından gözler bir kez daha Ankara-İmralı sürecine dönecek. Erbil buluşmasına ilişkin gelişmeler MİT tarafından İmralıya da aktarılacak. Süreç ve değerlendirmeler konusunda BDP'ye de bilgi verilmesi öngörülüyor.
 ÖCALAN'DAN YENİ MEKTUP
 BDP'LİLERİN İmralı ziyaretinin ise Erbil buluşmasından sonra gerçekleşmesi bekleniyor. İmralı'ya gidecek ikinci heyetin Selahattin Demirtaş ve Ahmet Türk'ten oluşacağı belirtiliyor. BDP'lilerle görüşmesinden sonra Öcalan'ın, 'Çatışmasızlık ve sonrasında silah bırakma'ya ilişkin hem PKK'ya hem de devlete hitaben iki mektup kaleme alacağı ifade ediliyor. 
 KULİSLERDE dillendirilen iddialara karşın BDP'nin Erbil Temsilcisi Cemal Coşkun, parti olarak MİT ile Kandil arasında gerçekleşeceği ifade edilen görüşme konusunda bilgi sahibi olmadıklarını söyledi.
 Barzani'nin sözcüsü: Rolümüzü OYNARIZ
 MİT ile PKK arasındaki görüşmelerin yeni adresinin Oslo yerine Erbil olacağı yönündeki iddialar dış basında geniş yer buldu. İngiliz yayın kuruluşu BBC'ye konuşan Kuzey Irak'taki yerel yönetimin sözcüsü Safin Dizai, 'Gerekirse rolümüzü oynamaya çalışacağız' dedi. Barış sürecini desteklediklerini belirten Dizai, Türkiye'deki Kürtler'le akraba olduklarını, bu yüzden sorununun diyalog yoluyla çözülmesi gerektiğini söyledi. Dizai, 'Çözüme katkıda bulunmak için herhangi bir destek gerekirse kesinlikle rolümüzü oynamaya çalışacağız' şeklinde konuştu. KDP Dış İlişkiler Sorumlusu Hemin Hawrami de 'Kolaylaştırma, teşvik etme ve fikir verme konusunda kırmızı çizgilerimiz yok. İki taraftan hangisi olduğu önemli değil, bizden nerede olmamızı isterlerse biz orada oluruz' dedi.