Zincirleme kaza: 1 ölü, 2 ağır yaralı!
HALİÇ Köprüsü üzerinde meydana gelen zincirleme trafik kazasında ağır yaralanan 3 arkadaştan 1'i kaldırıldığı hastanede yaşamını yitirdi.
 Kaza saat 05.00 sıralarında Haliç Köprüsü Edirne istikametinde meydana geldi. İddialara göre, 25 yaşındaki Öke Aydemir, 34 GT 377 plakalı otomobiliyle köprü üzerinde "makas atarak" ilerlediği sırada aracının direksiyon hakimiyetini kaybetti. Kontrolden çıkan otomobil, önce Ender Karabudak'ın kullandığı 34 JS 0920 plakalı araca, ardından da 34 ZH 1064 plakalı kamyonete arkadan çarptı. Kamyonet de İstanbul Büyükşehir Belediyesi'ne temizlik kamyonuna çarptı.
 Kazanın ardından aynı otomobil içerisinde bulunan 3 kişi araç içerisinde sıkıştı. Olay yerindeki vatandaşlar tarafından sıkıştığı yerden kurtarılan Öke Aydemir ve Elif Nur Çayır (23) 112 sağlık ekipleri tarafından ambulansa alındı. Sürücünün yanında oturan Ece Doğdu Çubuk ise itfaiye ekiplerinin yaklaşık 45 dakika süren çalışmasının ardından sıkıştığı yerden çıkarılabildi. Sağlık ekipleri, Çubuk'a olay yerinde uzun süre müdahale etti. Bu sırada ambulanslar 2 ağır yaralıyı aldıktan sonra dakikalarca trafik nedeniyle Köprü'de mahsur kaldı.
 Polis ekiplerinin trafiği açmasının ardından 3 arkadaş ambulanslarla çevredeki hastanelere kaldırılarak tedavi altına alındı. Haseki Eğitim ve Araştırma Hastanesi'ne götürülen 20 yaşındaki Ece Doğdu Çubuk, yapılan tüm müdahaleye rağmen kurtarılamayarak yaşamını yitirdi. Polisin kazayla ilgili başlattığı soruşturma devam ediyor.