Suriye'yi 'neden vurmuyoruz' açıklaması
Askeri kaynaklar, Suriyeye ilişkin angajman kurallarının değişmesi, vur emrinin bölgedeki komutanlara verilmesi ve Suriyeye, sınıra 5 kilometreden fazla yaklaşılmaması uyarısı yapılmasına rağmen Neden Suriyeyi vurmuyoruz eleştirilerine açıklık getirdi. Askeri yetkililer, son derece hassasiyet içeren konuda Hürriyete şu bilgiyi aktardılar:
ULUSLARARASI KURALLARA AYKIRI   
1971 tarihli Türkiye-Suriye Hudut Komisyonu Halep Toplantısı Protokolü ile belirlenmiş olan 5 kilometrelik saha, olabilecek bir sınır ihlalini önlemeye yöneliktir ve bu saha içine girecek hava araçlarının bildirimde bulunmalarını öngörmektedir. Bu protokolde yer alan 5 kilometrelik saha kuralını ihlal edecek olsalar dahi, kendi sınırları içinde kalmaya devam eden ve Türkiye sınırları içine isabet edecek tarzda ateş açmayan, düşmanca bir hareketi olmayan Suriye hava araçlarına karşı ateş açılması, uluslararası hukuk kurallarına göre söz konusu değildir. Bu durum angajman kurallarının ihlal edildiği manasına da gelmemektedir.  
GİRERLERSE ANGAJMAN KURALLARI UYGULANIR 
Eğer Suriye hava araçları, Türkiye sınırından içeri doğru bir giriş yaparlarsa bu takdirde angajman kurallarının uygulanacağından da kimsenin şüphesi olmamalıdır. Burada bilinmeyen veya yanlış anlaşılan husus şudur ki; Suriye hava araçları Türkiye sınırını ihlal etmemişler, Türkiye sınırları içerisine düşecek şekilde bombalama yapmamışlardır. Ancak burada Suriye, Türkiye-Suriye Hudut Komisyonu Halep Toplantısı Protokolüne uygun davranmamıştır. Bu durum, Dışişleri Bakanlığı tarafından bir nota ile Suriye makamlarına iletilmiştir. Bu da, Suriye hava araçlarını vurma anlamına gelmemektedir.