Galatasaray 4-2 Orduspor
Galatasaray seyircisi önünde şanssız bir şekilde 2-0 geriye düştüğü karşılaşmada 2. yarıdaki muhteşem geri dönüşüyle 4-2'lik galibiyete uzandı.
Galatasaray Muslera'nın kullandığı degajda Selçuk'a çarparak kendi kalesinde gördüğü gol ve ilk yarının son dakikalarında Stancu'nun ayağından gelen penaltı golüyle 2-0 geriye düştüğü maçta ikinci yarıda gol şovla geri döndü.

ARENA'DA YÜREKLER AĞZA GETİREN POZİSYON 
İkinci yarının 60. dakikasında yeni transfer Sneijder Galatasaray formasıyla ilk golünü kaydederek Galatasaray'ın geri dönüşünün kıvılcımını da yaktı. Hollandalı yıldız sol çaprazdan harika bir plaseyle topu Orduspor kalesinin tavanına taktı. Bu golden 8 dakika sonra bu kez sahneye Drogba-Burak ikilisi çıktı. Drogba'nın vuruşunda direkten seken topu Burak tamamladı ve karşılaşmaya da 2-2'lik eşitliği getirdi. Tribünler ardı ardına gelen bu gollerle çoşarken Burak bu kez 71. dakikada sahneye tekrar çıktı ve harika bir kafa vuruşuyla sarı kırmızılıları 3-2 öne geçirdi. 
Ancak Galatasaray'ın geri dönüşü bununla da bitmedi. Son olarak sahneye 78. dakikada Selçuk çıktı. Ceza yayı üzerinden harika bir plaseyle takımının 4. golünü kaydeden Selçuk karşılaşmanın da sonucunu belirledi. 
İNANILMAZ GOL
Müthiş bir heyecan fırtınasına sahne olan karşılaşmanın ilk golü sahalarda ender görülecek gollerdendi. Muslera'nın degajı Selçuk'un ayağına çarparak Galatasaray kalesine süzelerek gol oldu.  

İŞTE MUSLERA'NIN BÜYÜK  HATASI - FOTO GALERİ 
 
KARŞILAŞMA OBJEKTİFLERE BÖYLE YANSIDI - SÜLEYMAN ARAT, ADEM KABAYEL, EMRE OKTAY, SEMİH BAHADIR 
TERİM VE ŞAŞ TRİBÜNE GÖNDERİLDİ
Galatasaray Teknik Direktörü Fatih Terim ve antrenör Hasan Şaş,  karşılaşmanın ikinci yarısında tribüne gönderildi. Terim, maçın 27. dakikasında Gökhan Zan'ın sarı kart gördüğü pozisyon  sonrasında, 4. hakem Mustafa Aydın'a tepki gösterdi. Bu sırada Orduspor yedek  kulübesinden karşılık gelince, Terim ve yardımcılarının tepkisi bu tarafa da  yöneldi. İlk yarının kalan dakikalarında bazı kararları beğenmeyen Fatih Terim'in  hakemlere olan tepkisi sürdü. Terim, maçın ikinci yarısı başlarken hakem  kararıyla tribüne gönderildi.

TERİM'E CEZA GELECEK Mİ? 
İkinci yarıda takımın başında maça çıkan yardımcı antrenör Hasan Şaş'ın,  yedek kulübesinin arkasında olan Fatih Terim'in yanına gelip taktik aldığı  gözlendi. Maçın 62. dakikasında maçın 4. hakemi Mustafa Aydın, itirazları sonucu  Hasan Şaş'ı da tribüne gönderdi. Bu karara kızan diğer yardımcı antrenör Ümit  Davala da tribüne gitti. Ancak bir süre sonra Ümit Davala, yedek kulübesine geri dönerek, takımın başına geçti.
          
  
ALİ DÜRÜST'TEN SERT ÇIKIŞ 
TRİBÜNLERDEKİ İNANILMAZ SEVİNÇ
Karşılaşmanın ikinci yarısını tribünde Abdürrahim Albayrak'ın yanında geçiren Fatih Terim ve Hasan Şaş'ın gollerden sonra yaşadıkları sevinç kareleri ise görülmeye değerdi. Bu üçlü her golden sonra birbirlerine sarılarak müthiş bir sevinç yaşadı. 
 
 
KARŞILAŞMANIN CANLI ANLATIMI 
Stat: Türk Telekom Arena
Hakemler: Serkan Çınar, Mustafa Emre Eyisoy, Kemal Yılmaz
Galatasaray: Muslera, Eboue (Dk. 68 Sabri Sarıoğlu), Gökhan Zan, Dany,  Hakan Balta, Hamit Altıntop (Dk. 67 Umut Bulut), Selçuk İnan, Sneijder, Amrabat,  Burak Yılmaz, Drogba (Dk. 87 Riera)
Orduspor: Fornezzi, Ferhat Çökmüş, Barros (Dk. 33 Şamil Çinaz), Yussuf,  Ferhat Öztorun, Umbides (Dk. 76 Barral), Nizamettin Çalışkan, Ali Çamdalı, Romero  Gomez (Dk. 84 Müslüm Yelken), Hasan Kabze, Stancu
Goller: Dk. 15 Selçuk İnan (Kendi kalesine), Dk. 45 Stancu (Penaltıdan)  (Orduspor), Dk. 58 Sneijder, Dk. 68 ve 70 Burak Yılmaz, Dk. 78 Selçuk İnan  (Galatasaray)
Sarı kartlar: Dk. 27 Gökhan Zan, Dk. 44 Hakan Balta, Dk. 61 Dany, Dk. 69  Selçuk İnan (Galatasaray), Dk. 66 Umbides, Dk. 67 Stancu (Orduspor) 
KARŞILAŞMADAN ÖNEMLİ DAKİKALAR
15. dakikada Galatasaray, yediği şanssız golle 1-0 geriye düştü. Gelişen  Orduspor atağında topu kontrol eden Muslera'nın yaptığı degajda ceza alanının  hemen önünde bulunan Selçuk'un baldırına çarparak dönen meşin yuvarlak,  sarı-kırmızılı ağlarla buluştu: 0-1.
21. dakikada Sneijder'in sol kanattan ceza alanına ortaladığı top, arka  direkte uygun durumdaki Drogba vuruşunda, kaleci Fornezzi'de kaldı.
28. dakikada Amrabat'ın sağ kanatta yerden ve sert bir şekilde ortaladığı  topa kale sahası çizgisi üzerinde dokunamayan Burak Yılmaz, takımı adına önemli  bir fırsatı değerlendiremedi.
30. dakikada Selçuk'un kullandığı serbest vuruşta, ceza alanı içinde  Hakan Balta'nın kafa vuruşu sonrası meşin yuvarlak, kaleci Fornezzi'de kaldı.
31. dakikada sağ kanattan Umbides'in ara pasında Nizamettin, kaleciyle  karşı karşıya kaldı. Nizamettin'in şutunda Muslera meşin yuvarlağı ayaklarıyla  çıkardı.
33. dakikada Amrabat'ın ceza sahası dışında sol çaprazdan sert şutunda,  meşin yuvarlak auta gitti.
36. dakikada Wesley Sneijder'in sol taraftan ceza sahası gönderdiği top,  Orduspor savunması tarafından uzaklaştırıldı. Ceza yayının hemen önünde topu alan  Hamit'in bekletmeden yaptığı sert vuruşta meşin yuvarlak Fornezzi'nin kucağına  gitti.
40. dakikada Amrabat, kendi yarı alanında aldığı topu yaklaşık 30 metre  sürdükten sonra ceza sahasına hareketlenen Burak'a aktardı. Golcü oyuncu, hızlı  gelen meşin yuvarlağa dokunsa da zamanında kalesini terk eden Fornezzi, iki  hamlede topu kontrol etti.
42. dakikada Drogba'nın sağdan ortasında, ön direkte Burak Yılmaz'ın  Barros'un markajına rağmen yaptığı vuruşta top yandan auta gitti.
44. dakikada Galatasaray ceza alanı içinde oluşan karambolde hakem Serkan  Çıkar, Hakan Balta'nın topa koluyla müdahale ettiği gerekçesiyle penaltı kararı  verdi.
45. dakikada penaltı atışını kullanan Stancu, meşin yuvarlak ile  Muslera'yı ayrı köşelere göndererek, farkı 2'ye çıkardı: 0-2.
47. dakikada Eboue'nin sağ kanattan ceza sahası içine ortaladığı topa ön  direkte Burak'ın kafa vuruşunda, meşin yuvarlak üstten auta gitti.
53. dakikada Hamit'in pasıyla sağ çaprazda buluşan Burak'ın ceza alanı  dışında dar açıya rağmen çektiği şutta, meşin yuvarlak az farkla dışarı çıktı.
58. dakikada Galatasaray, Sneijder ile farkı 1'e indirdi. Sol kanatta  Sneijder, Amrabat ve Hakan arasında kurulan üçgende topu alan Hollandalı oyuncu,  ceza alanı sol çaprazından plase vuruşla kaleci Fornezzi'yi mağlup etti: 1-2.
68. dakikada Galatasaray, Burak Yılmaz'la beraberlik golünü kaydetti.  Orduspor ceza alanına doğru uzun gönderilen topu Drogba, Umut'a indirdi.  Savunmanın arkasına sarkan Umut'un vuruşunda top direkten döndü. Pozisyonu takip  eden Burak Yılmaz topu boş kaleye gönderdi: 2-2.
70. dakikada Galatasaray Burak'la öne geçti. Amrabat'ın soldan ortasında  Orduspor savunmasının uzaklaştıramadığı top, yükseklik kazanarak ceza alanına  düştü. Kale sahası gerisinden Burak Yılmaz'ın kafayla yaptığı aşırtma vuruşta  meşin yuvarlak ağlarla buluştu: 3-2.
73. dakikada ceza alanında topu kontrol eden Drogba, şık bir hareketle  iki rakibinden sıyrılarak kaleciyle karşı karşıya kaldı. Fildişili oyuncunun  plasesinde meşin yuvarlak, Fornezzi'den kornere çıktı.
78. dakikada Galatasaray, Selçuk'un ayağından 4. golü kaydetti. Orduspor  ceza alanının yaklaşık 5 metre gerisinde topu alan Selçuk'un düzelterek yaptığı  plase vuruş, direk dibinden ağlara gitti: 4-2.
90 1. dakikada Selçuk'un Orduspor defansının arkasına attığı topa  hareketlenen Umut, aşırtma bir vuruş yaptı. Umut'un vuruşunda önde olan Fornezzi,  geriye iyi koşarak meşin yuvarlağı çizgiden çıkardı. 
KARŞILAŞMADAN NOTLAR
Orduspor maçıyla birlikte ligde bu sezon 7. kez ilk golü kendi kalesinde gören Galatasaray, ilk kez geriye düştüğü bir müsabakayı galip tamamladı.
İlk golü kalesinde gördüğü 7 karşılaşmada, 1 galibiyet, 4 beraberlik ve 2  mağlubiyet alan Galatasaray, bu maçta Orduspor'u yenerken, Beşiktaş,  Gençlerbirliği, Gaziantepspor ve Bursaspor ile berabere kalmış, Orduspor (sezonun  ilk yarısı) ve Kardemir Karabükspor'a da mağlup olmuştu.
 
Galatasaray'ın 1-0 geriye düştüğü maçlarda aldığı sonuçlar şöyle:
         
         Hafta     Karşılaşma                            Skor
         ------    -----------                           -----
         2        Beşiktaş-Galatasaray                   3-3
         6        Orduspor-Galatasaray                   2-0
         8        Gençlerbirliği-Galatasaray             3-3
         12       Galatasaray-Kardemir Karabükspor       1-3
         14       Galatasaray-Gaziantepspor              1-1
         20       Bursaspor-Galatasaray                  1-1
         23       Galatasaray-Orduspor                   4-2
         
         
Burak Yılmaz, tutulamıyor
Orduspor karşısında takımının 2. ve 3. golünü atan Burak Yılmaz,  Galatasaray'daki 26. resmi maçında 21. golüne ulaştı. Ligdeki gol sayısını 14'e çıkartan golcü futbolcu, son 4 resmi maçında da  ağları havalandırmayı başardı.
Golcü oyuncu, ligde Medical Park Antalyaspor maçında 2, Akhisar  Belediyespor karşılaşmasında da 1 gol attıktan sonra Orduspor karşısında da 2 gol  birden kaydetti. Burak Yılmaz ayrıca, UEFA şampiyonlar ligi 2. turundaki Schalke 04  maçında da takımının tek golüne imza atan isim oldu.
         
Sneijder siftah yaptı
Galatasaray'ın devre arasında renklerine kattığı Hollandalı futbolcu  Wesley Sneijder, sarı-kırmızılı forma altındaki ilk golünü attı. Cim Bomdaki 5. lig maçına çıkan Hollandalı yıldız futbolcu, Orduspor  karşısında 58. dakikada attığı şık golle takımının ilk golünü kaydetti.
         
Selçuk İnan'ın şansızlığı
Karşılaşmada Galatasaray'ın başarılı orta saha oyuncusu Selçuk İnan,  kendi kalesine gol atma şansızlığı yaşadı. Orduspor'un ilk golünde, kaleci Muslera'nın yaptığı degajda Selçuk  İnan'ın baldırına çarpan meşin yuvarlak, dönerek sarı-kırmızı ağlara gitti. Selçuk İnan, böylece kariyerinde ilk kez kalesine gol atma talihsizliği  yaşarken, karşılaşmada takımının son golünü kaydederek, moral buldu.
         
UEFA Şampiyonlar Ligi dönüşünde kaybetmiyor
Geride kalan hafta içinde UEFA Şampiyonlar Ligi 2. turunda Almanya'nın  Schalke 04 takımı ile 1-1 berabere kalan Galatasaray, Orduspor karşısında aldığı  galibiyetle bu sezon Devler Liginde maç yaptıktan sonra ligde oynadığı 7. lig  mücadelesini de kaybetmedi. Sarı-kırmızılı takım, UEFA Şampiyonlar Ligi'nde sahaya çıktıktan sonraki  7 Süper Lig maçında 5 galibiyet, 2 beraberlik aldı. Devler Ligi maçlarının ardından ligde Akhisar Belediyespor (3-0),  Kayserispor (3-0), Sanica Boru Elazığspor (1-0), Sivasspor (3-1) ve Orduspor  (4-2) karşısında sahadan 3'er puanla ayrılan Galatasaray, Eskişehirspor (1-1) ve  Mersin İdmanyurdu (1-1) maçlarında ise rakipleriyle berabere kaldı.
         
Dany, cezalı duruma düştü
Galatasaray'da maçın 61. dakikasında sarı kart gören savunma oyuncusu  Dany Nounkeu, cezalı duruma düştü. Dany, ligin 24. haftasındaki Eskişehirspor karşılaşmasında forma  giyemeyecek.
         
Orduspor, deplasmanda galibiyeti unuttu
Orduspor, Galatasaray yenilgisiyle Spor Toto Süper Lig'de deplasmandaki  17. maçını da kazanamadı. Ligdeki son deplasman galibiyetini geçen sezonun 23. haftasında  Eskişehirspor karşısında alan mor-beyazlı ekip, bu maçtan sonra oynadığı 17 dış  saha maçında da hanesine 3 puan yazdıramadı.
         
Stancu, yine boş geçmedi
Karşılaşmada Orduspor'un kazandığı penaltı vuruşunu gole çevirerek  takımının 2. golünü kaydeden Bogdan Stancu, eski takımı Galatasaray'a karşı bu  sezon ikinci golünü attı. Rumen oyuncu, ligin ilk devresinde mor-beyazlı takımın 2-0 kazandığı  müsabakanın 67. dakikasında Galatasaray ağlarını havalandırmıştı.
         
Barral ambulansla sahayı terk etti
Karşılaşmanın 83. dakikasında sakatlanan Ordusporlu futbolcu David  Barral, ambulansla sahayı terk etti. Umbides'in yerine 76. dakikada oyuna giren Barral, Orduspor ceza  sahasında Drogba ile çarpışması sonucunda yerde kaldı. Başına darbe alan  futbolcuya ilk müdahale saha içinde yapıldı ve daha sonra ambulansla hastaneye  götürüldü. 
Terim ve futbolcular basın toplantısı yapmadı
Maçın ardından, sarı-kırmızılı ekipten kimse basın  toplantılarına katılmadı. Karşılaşma sonrası medya mensupları basın toplantısı salonuna gelerek her  iki takımın teknik heyeti ile futbolcularının açıklamalarını beklerken,  Galatasaray Medya İlişkiler Sorumlusu Hande Sümertaş, sarı-kırmızılı ekipten  kimsenin toplantıya katılmayacağını duyurdu. Öte yandan, yayıncı kuruluşun maç sonu canlı yayınına da Galatasaray'dan kimse katılmadı.  
Drogba zemine takıldı    
Arenanın tarlaya dönen zemini, Schalke maçından sonra dün de futbolcuların en büyük rakibi oldu. Fildişili yıldız bir pozisyonda çime takılarak topa vuramadı.  
G.SARAYın zemin işkencesi her maç artarak devam ediyor. Şampiyonlar Ligindeki Schalke karşılaşmasında yaşanan skandal sonrası Ordu maçı öncesi sahaya ayar çekildi. Antrenör Hasan Şaş, stada adımını atar atmaz Scott Piri ile birlikte zemini kontrol etti. Daha sonra soyunma odasına giren Şaşın verdiği talimatla sahanın her tarafında çalıştırılan fıskiyeler zemini ıslattı. Ancak bu da soruna çare olamadı. 
ÖFKEYLE ÇİMİ TEKMELEDİ 
21.DAKİKADA gelişen pozisyonda Drogba da zemine takıldı. Hakan Baltanın ortası ile kalenin önünde buluşan yıldız, tam şutunu atmaya hazırlanırken tarlayı andıran zemininin azizliğine uğradı. Fildişili futbolcu, bunun üzerine öfkesinden çimleri tekmeledi. Bir diğer pozisyonda ise, Burak, Sneijderın pasına hareketlendiği sırada zeminden dolayı kaydı ve top Orduspora geçti.