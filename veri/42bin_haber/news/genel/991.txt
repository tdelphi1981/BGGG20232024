'Fitch'in kredi notu yeni bir dönem olacak'
Başbakan Yardımcısı Ali Babacan, “Türkiye’nin kredi notunun bu seviyeye ulaşmasının kamu ve özel sektör kuruluşlarımızın uluslararası sermaye piyasalarına erişiminde yeni bir dönemin başlangıcı olması beklenmektedir” dedi.
 Başbakan Yardımcısı Ali Babacan yaptığı yazılı açıklamada, uluslararası kredi derecelendirme kuruluşu Fitch’in, Türkiye’nin uzun vadeli yabancı para birimi cinsinden kredi notunu bir not artırarak BBB-‘ye, yani “yatırım seviyesi”ne (investment grade) çıkardığını belirterek, “Yerel para birimi cinsinden uzun vadeli kredi notumuz da Fitch tarafından iki basamak artırılarak BBB'ye yükseltilmiştir. Böylelikle, TL cinsinden kredi notumuz S&P'nin ardından Fitch tarafından da yatırım seviyesinde derecelendirilmiştir” dedi.
 Kamu maliyesinde sürdürülen disiplinli yaklaşımın, bankacılık sektörünün güçlü yapısı, hayata geçirilen yapısal reformlar ve sonuç olarak büyüme ve istihdam alanlarında yakalanan yüksek performansın bu kararda etkili olduğunu vurgulayan Babacan, “Özellikle küresel krizin tüm dünyada güçlü şekilde hissedildiği 2009 yılı ve sonrasında ilan ettiğimiz itibarlı Orta Vadeli Programlar çerçevesinde kamu maliyesinde güçlü duruşumuzu tavizsiz bir şekilde sürdürmemiz, programlarda öngörülen makroekonomik ve mali hedeflere ulaşmak için gerektiğinde ölçülü ve zamanlı tedbirleri alabilmemiz, büyüme ve istihdamı destekleyecek kritik yapısal reformları hayata geçirmeye devam etmemiz, birçok gelişmiş ülkenin kredi notlarının ardı ardına düşürüldüğü bu dönemde böyle bir neticenin elde edilmesine büyük katkı sağlamıştır” ifadelerini kullandı.
 -YERİNDE BİR KARAR OLMAKLA BİRLİKTE, GECİKMİŞ BİR KARAR-
  
 Türkiye’nin 2010 ve 2011 yıllarında elde ettiği yüksek büyüme performansıyla beraber maliye ve para politikası araçlarını etkin bir biçimde kullanarak ve gerektiğinde makro ihtiyati adımları zamanında atarak, iç talep bazlı büyümeden dış talep bazlı büyümeye etkin bir geçiş sağladığını kaydeden Babacan, “Ekonominin dayanıklılığının artmasını temin eden bu başarılı geçiş de alınan kararda etkili olmuştur. Fitch tarafından alınan bu karar yerinde olmakla birlikte gecikmiş bir karardır. Ekonomi alanında attığımız doğru adımlar sayesinde ülkemizin uluslararası piyasa göstergeleri uzun suredir yatırım seviyesinde kredi notuna sahip ülkelere benzer düzeylerde bulunmaktaydı. Karar, piyasa göstergeleri ile kredi notumuz arasındaki farkı bir miktar azalmıştır. Türkiye’nin uluslararası piyasalardaki güven göstergeleri daha da yüksek kredi notlarına işaret etmektedir” dedi.
 Babacan, “Türkiye’nin kredi notunun bu seviyeye ulaşmasının kamu ve özel sektör kuruluşlarımızın uluslararası sermaye piyasalarına erişiminde yeni bir dönemin başlangıcı olması beklenmektedir” ifadelerini kullandı.
 Babacan, diğer kredi derecelendirme kuruluşlarının da benzer kararlarını daha fazla gecikmeden almalarını ümit ettiklerini sözlerine ekledi.
 ANKA
  