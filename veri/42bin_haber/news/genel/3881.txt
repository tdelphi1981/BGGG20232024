'Rumlara Rusya'nın da yardımı şart'
Güney Kıbrıs'ın ekonomik krizden çıkabilmesine sadece Avrupa Birliği'nin yardımlarının yetmeyeceği ifade edildi.
 Rumların krizden kurtulabilmeleri için AB yardımlarının yanı sıra Rusya'dan da maddi destek verilmesini talep ettikleri belirtildi.
 Rum Politis gazetesi, özellikle Güney Kıbrıs’taki bankaların borçlarının yeniden yapılandırılması amacıyla imzalanması öngörülen memoranduma Almanya ve Uluslararası Para Fonu’nun (IMF) itirazları bulunduğunu, bunun başlıca sebebinin Güney Kıbrıs bankalarında bulunan Rus vatandaşlarına ait hesaplar ve kara para aklanması iddiaları olduğunu yazdı.
 Gazete, Alman yetkililerin, Rusya’nın Güney Kıbrıs’taki bankalarda 20 milyar Euro'luk yatırımının bulunduğunu ve bu miktarın 6 milyarlık kısmının Rum bankalarının aldığı krediler olduğunu iddia ederek Rus oligarklarının paralarını kurtarmak için seferber olmayacaklarını söylediklerini belirtti.
 Haberde, IMF’nin de bu düşünceye meyilli olduğunu ve Rusya’nın en azından IMF’nin memorandum paketine koyacağı katkı olarak öngörülen 4 milyar Euro'nun yarısını ödemesinin istendiği belirtilirken Rusya’nın katkısı olmaksızın memorandum imzalanmasının uzak ihtimal olduğunu yazdı. 
  