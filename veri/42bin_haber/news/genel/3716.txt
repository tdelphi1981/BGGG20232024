Genel Energy'nin 2012 cirosu 330 milyon dolara yükseldi
Genel Energy büyümeye devam ediyor. Kuzey Irak Yönetimi'nin ihracata yeşil ışık yakmasıyla birlikte üretimini de artıran şirket, 2012'de 330 milyon dolarlık ciroya ulaştı. Geçtiğimiz yıl 1 milyar dolar yatırım yapan şirket bu agresif büyümesini 2013 yılında da devam ettirecek
 Kuzey Irak Bölgesi'nin en büyük petrol şirketlerinin başında gelen Genel Energy'nin 2012 performansı beklentileri aştı. Londra Borsası'na kote olan tek Türk şirketi olan Genel Energy, 2011 yılında BP'nin eski CEO'su Tony Hayward'ın şirketi Vallares'le yaptığı evlilikten sonra yatırımlarına da hız kesmeden devam ediyor. Şirketin internet sitesinde yer alan bilgilere göre, Genel Energy plc'nin 2012 satış gelirleri 330 milyon doları buldu. Resmi olarak 28 Şubat'ta açıklanacak verilerle ilgili bir açıklama yapan Genel Energy plc CEO'su Tony Hayward şu ifadeleri kullandı: 2012 bizim için üretim anlamında başarılı bir yıl oldu. Aynı zamanda hem Kuzey Irak'ta hem de Afrika'da portföyümüze kattığımız yeni arama sahaları 2013 yılı için büyük fırsatlar sunuyor. Buna paralel olarak gelirlerimizin de daha önce yapılan tahminlerin üzerinde gelmesini bekliyoruz. Bugün Kuzey Irak Bölgesel Yönetimi'nden aldığımız izinle birlikte Türkiye'ye ihracata başladık. Kuzey Irak'ın en büyük bağımsız operatörü olarak bölgedeki siyasi gelişmelerin de iyileşmesiyle birlikte daha geniş bir ihraç pazarına ulaşmayı bekliyoruz.
 İHRACAT İZNİNİ ALDIK
 7 OCAK 2013'te, Kuzey Irak Bölgesel Yönetimi'nden petrol ihracatı için izin aldık. Bu ihracatı Taq Taq sahasından Türkiye'ye tankerlerle yapıyoruz. Bu gerek Irak Anayasası'na gerekse 2007 yılında çıkan Kuzey Irak Petrol ve Gaz Yasası'na uygun. Şimdilik rakamlar ufak ama 6 ila 8 hafta içerisinde Türkiye'ye günde 20 bin varil petrol ihraç etmeyi hedefliyoruz. 2012'de toplam satış gelirlerimizin 330 milyon dolara yükselmesini bekliyoruz. Bu 330 milyon doların içinde, Kuzey Irak Yönetimi'nin daha önceki ihracattan bize borçlu olduğu fakat 3 Aralık 2012 tarihinde hesabımıza geçirdiği 132 milyon dolar da bulunuyor.
 IRAK'TA İŞLER NAKİTLE
 2012 yılında sermaye harcamamız 230 milyon dolar olarak gerçekleşti. 2013 yılında sermaye harcamamızın 400 ila 500 milyon dolar arasında olmasını bekliyoruz. Kuzey Irak'ta 2013'te yapacağımız yeni yatırımları bu bölgede elde ettiğimiz nakitle gerçekleştireceğiz. Afrika'da ise şirketin kasasında bulunan 1 milyar dolarlık nakitimizi kullanacağız.
 Üretim 44 bin 500 varil
 2011 yılında ortalama 42 bin varil olan günlük petrol üretimimiz 2012 yılının geneline baktığımızda 44 bin 500 varile çıktı.  Irak Merkezi Hükümeti'nden kaynaklanan ödeme belirsizliğine paralel, diğer tüm büyük şirketler gibi ihracatı azaltarak iç pazara yöneldik. Fakat 2013 yılıyla birlikte üretimimizi yukarı çektik. Ocak ayının ilk iki haftasında Taq Taq sahasındaki üretim günlük 89 bin varile kadar çıktı. 4 Ocak tarihinde ise üretim rakamını günde 109 bin varile kadar yükselttik.
 Anayasa'ya aykırılık yok
 KUZEY Irak Bölgesel Kürt Yönetimi, yabancı şirketlerle yaptığı petrol anlaşmaları ve Türkiye ile yaptığı petrol takasının ülke anayasasına uygun olduğunu ve Bağdat merkezi yönetiminin Kerkük'teki petrol sahalarını geliştirmek için BP ile yaptığı anlaşmanın kabul edilemez olduğunu açıkladı. Irak merkezi yönetimi dün, KRG ile petrol ihracat anlaşması imzalayan şirketlere karşı hukuki süreç başlatmayı planladığını belirtmiş ve Kerkük sahalarının geliştirilmesi için BP ile anlaşmıştı.
 Bir yıllık yatırımı 1 milyar doları aştı
 GEÇEN yıl 2 milyar dolar nakit pozisyonuyla Londra Borsası'na kote olan Genel Energy, bu yıl sadece Kuzey Irak'ta 665 milyon dolarlık satın alma gerçekleştirmiş oldu. 
 - ŞİRKET, ilk olarak ocak ayında Kuzey Irak'taki Chia Surkh sahasındaki hissesini  94 milyon dolar karşılığında yüzde 20'den yüzde 80'e çıkardı. - MAYIS ayında ise Bina Bawi sahasının yüzde 23'lük hissesini 175 milyon dolar karşılığında A&T petrol firmasından satın aldı. - DAHA sonra ABD'li Hawler Energy ile Bina Bawi'nin yüzde 21'ini 240 milyon dolar karşılığında satın almak için anlaştı.
 AFRİKA'YA AÇILDI
 - SON olarak da Kuzey Irak'ta yüzde 25 hissesine sahip olduğu Miran petrol ve gaz sahasının yüzde 26 hissesini daha 156 milyon dolara satın aldı. Heritage şirketine de 294 milyon dolar kredi açarak bu yıl bölgede toplam 959 milyon dolarlık yatırım yapmış oldu.
 - ŞİRKET 2012'de Kuzey Irak yatırımlarıyla yetinmedi, Afrika'ya da açıldı. Malta, Fas, Fildişi Sahilleri ve Somaliland'i kapsayan Afrika açılımıyla birlikte bu yılki yatırım harcamalarının tutarı  1 milyar doları aşmış oldu.