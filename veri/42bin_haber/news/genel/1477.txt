Anadilde savunmaya çok katkımız olacak
Kürtçe savunma hakkı getiren düzenleme bugün TBMM İnsan Haklarını İnceleme Komisyonu'nda görüşülecek. Komisyon Başkanı ve AK Parti Sakarya Milletvekili Ayhan Sefer Üstün, 'Tasarının daha iyi hale gelmesi için komisyon olarak katkılarımız olacak' dedi
 EBRU TOKTAR ÇEKİÇ / ANKARA
 BMM İnsan Haklarını İnceleme Komisyonu, anadilde savunma hakkı getiren düzenlemeyi bugün görüşmeye başlıyor. Komisyon Başkanı ve AK Parti Milletvekili Ayhan Sefer Üstün, AKŞAM'a yaptığı açıklamada tasarının bugün görüşüleceğini, 48 saat sonra da Adalet Komisyonu'na sevk edileceğini söyledi. Üstün, Türkçe bildiği halde Kürtçe savunma yapmak isteyen vatandaşın tercüman parasını cebinden ödeyecek olmasının adil olmadığı yönünde eleştirileri doğrulayarak, 'Ama hiç Türkçe bilmiyorsa onun tercüman parasını devlet ödeyecek. Böyle bir alternatifli düzenleme yapılmış. Biz kanunu bütüncül olarak, insan hakları açısından  irdeleyeceğiz. Tasarı çok olumlu bir gelişmedir, ama elbette ki biz daha iyi hale gelmesi için katkı sunmaya çalışacağız' dedi. 
 ÜSTÜN, açlık grevlerinin 'Öcalan'a tecridin kaldırılması, anadilde eğitim ve anadilde savunma' diye 3 gerekçesinin olduğunu hatırlattı ve '2'si ortadan kalkıyor. Çünkü Öcalan'a dönük tecrit şu anda yok. Ailesi de, başka bir avukat da Öcalan'a gidebiliyor. İmralı'daki diğer mahkumlarla görüşebiliyor. Anadilde savunma için adım atılıyor. Yani açlık grevlerinin gerekçeleri ortadan kaldırılıyor. Anadilde eğitim meselesiyse anayasa değişikliğini ilgilendiriyor' dedi.
 '63 gündür yemiyorlar bunlar robot mu?'
 MHP Ankara Milletvekili Özcan Yeniçeri, Meclis'te basın toplandısı düzenledi. Yeniçeri açlık grevinde 63 günün geride kaldığını belirterek, '63 gündür yemiyor içmiyor, nasıl yaşıyor bunlar robot mu? 63 gündür yiyip içmeyenler, Karacaahmet Mezarlığı'nda yatıyor.'