AK Parti'nin masasındaki son anket
Doğu’da 2.5 kaybetti, Orta’da 3.5 kazandı
 Parti’de bölge milletvekillerinin “oy kaybederiz” endişesi haklı çıktı. Erdoğan’a Güneydoğu’daki kan kaybına karşı Orta Anadolu’da oy oranında 3,5 puanlık bir artış yaşandığı bilgisi verildi Başbakan Recep Tayyip Erdoğan’ın, PKK’lılar ile kucaklaşan BDP’liler için kullandığı “bu zevata dokunulacak” çıkışının ardından parti içinde de rahatsızlık yaratan ve özellikle bölge milletvekillerinin “oy kaybı yaşarız” endişesini dillendirmelerine yol açan dokunulmazlık dosyalarıyla ilgili tartışmanın AK Parti’ye Güneydoğu’da faturası ağır oldu.
 Vatan'ın haberine göre; AK Parti’nin son MYK (Merkez Yürütme Kurulu) toplantısında Konsensüs araştırma şirketinin “Türkiye Gündemi Aralık-2012” araştırmasının sonuçları masaya yatırılırken, Erdoğan’a Güneydoğu’da yaklaşık 2,5 puanlık bir düşüş yaşandığı bilgisi verildi.
 Fezlekeden sonra BDP’li Özdal Üçer’in “silahlanma” çağrısının ardından BDP’liler hakkındaki başta “kucaklaşma” fezlekesi olmak üzere dokunulmazlık dosyalarıyla ilgli çalışma başlatılması talimatı veren Başbakan Erdoğan’a, parti grubundan “Sadece BDP’liler hakkında işlem yapılırsa bunu kamuoyuna anlatamayız. Oy kaybı yaşarız” itirazı gelmişti. Erdoğan ise “BDP’lilere özel bir işlem yapılmayacağını” vurgulayarak, “ilkesel” bir duruş sergileneceğini ifade etmiş ve TBMM’de bekleyen “terör” ve “yolsuzluk suçlarıyla” ilgili fezlekeler üzerinde ağırlıklı olarak durulacağını açıklamıştı.
 AK Parti hakkında işlem başlatılacak dosyalara ilişkin “dokunma kriterlerini” netleştirmeye çalışırken, Erdoğan başkanlığında gerçekleştirilen son MYK’da ele alınan Konsensüs’ün son araştırmasının sonuçları, bu tartışmasının partinin bölgedeki oy potansiyeline olumsuz etkisini gözler önüne serdi. AK Parti kurmaylarının verdiği bilgiye göre son MYK’da Konsensüs Şirketi’nin “Türkiye Gündemi Aralık 2012” başlıklı araştırmasının kamuoyuna yansımayan bölümleri masaya yatırıldı. Eylül ayına göre iktidar partisinin Türkiye genelinde 3 puanlık bir oy kaybı yaşadığını ortaya koyan araştırma sonuçlarına ilişkin MYK’ya bilgi veren AK Parti kurmayları, oy oranında en büyük düşüşün Güneydoğu’da yaşandığına dikkat çektiler. Güneydoğu’da yüzde 2,5’luk bir oy kaybı yaşandığını ifade eden AK Parti kurmayları, dokunulmazlık ve Uludere faciasıyla ilgili tartışmaların bu düşüşte etkili olabileceğini belirttiler. AK Parti kurmayları anket sonuçlarına göre Güneydoğu’daki oy kaybına karşın “orta Anadolu”da oy oranında yükselme yaşandığını, aynı dönemde bu bölgelerde oy oranında 3,5 puanlık bir artış yaşandığını vurguladılar.
 Konsensüs’ün kısa süre önce yayınlanan son araştırması, Eylül ayına göre oy potansiyeli yüzde 3 oranında düşen AK Parti’nin bu karşın yüzde 50,7 ile ilk sıradaki yerini koruduğunu, oylarını yüzde 3.9 oranında arttıran CHP’nin yüzde 27.7 ile ikinci, binde 3 puanlık bir düşüş yaşayan MHP’nin ise 12.8’lik oy oranıyla üçüncü sırada yer aldığını ortaya koymuştu.