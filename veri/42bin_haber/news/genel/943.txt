Türk sinema tarihini, bir de canlı tanığından dinleyin
Geçtiğimiz aylarda Mine Soley röportajı için gittiğimiz, Türk filmlerinin en değerli arşivini yapan Necip Sarıcı'nın İstanbul Mecidiyeköy'deki müzesine yeniden gidiyoruz. Bu kez bizzat kendisiyle, Sarıcı'yla söyleşmeye...
 BARBAROS ŞANSAL
 barbarossansal57@hotmail.com
 'O zamanlar sinemayı bırak, tiyatro bile yok. İlkokulu zor bitirdim, Kasımpaşa'da otururduk. Ama eski Kasımpaşa, tersanenin olduğu zamanlar, nezih bir semtti. Sonra tersane Gölcük'e taşındı. Babam Çanakkale Savaşı'ndan gelmiş bir gaziydi. Esnaf. Yorgun çıkmış savaştan. 14 yaşında bir genç kız olan annemi almış; bugünkü Kulaksız zamanın Badulla'sından... Ud, kanun ve keman çalardı. Ülkede piyano olsaydı belki onu da çalardı. Ahmet Yatman, Saffet Gündeğer gibi ünlü müzisyenler hep oralıydı. Onlardan ders almıştı. Harp yılları, çok fakir seneler, gaz lambası var, çeşmeden su taşınıyor. 
 Karartma geceleri olmasına rağmen semtin yazlık sinemaları işlerdi. Çocuktum, içeri almazlardı, kadınlar etek altında sokardı beni. İlk kez sessiz filmi orada izlemiştim. Ekmek, pazen, şeker hep karneyleydi, hala saklarım onları. Çok da hastalık vardı; kuşpalazı, verem, uyuz hepsi... Tabii yukarıda da Beyoğlu hemen Cambazhane'nin üstü. 
 1940'lardı. Aşk o zamanlar bacayı sardı... Sonra yıllar geçti ve 50'lere geldik. Ablam İzmir'e gelin gitti. Eniştem sinema makinesi ustasıydı, yanına meslek öğrenmeye gittim. Makine, radyo tamirciliği derken olgunlaşmaya başladım. İstanbul beni bekliyordu... 
 Yıl 1952 olmuştu. Gülistan Güzey'le bir akrabalığımız olduğu için beni Turgut Demirağ'ın yanına yani o yıllardaki Şan Sinemasına verdiler. Yazlığı olan Anadolu Yakası'ndaki köşkünün bahçesindeki And Sineması'yla Şan Sineması arasında mekik başlamıştı. Aileme de destek olunca Şişhane'ye yani yukarı doğru çıktık. 'Kasımpaşa bostan, üzerleri destan' deyimini o zaman anlamıştım.' 
 Necip Sarıcı'nın hikayesini dinliyoruz bu Pazar hep birlikte... Bu yıl Antalya Altın Portakal Film Festivali'nde 'Yaşam Boyu Onur Ödülü'ne layık görülen, pembe yanakları, bakımlı ak saçlarıyla bana yaşamın lezzetini sunan Lale Film'in sahibi, yönetmen Necip Sarıcı... Öyle güzel anlatıyor ki, devam ediyorum sormaya kaldığı yerden...
 
 × Rumlar, Ermeniler, Yahudiler çoktu o yıllarda, o semtte değil mi? 
 Evet, Avrupalı da çoktu ama Yahudiler fakirdi. Daha çok Şişhane, Balat ve Sütlüce'de otururlardı. Tuhafiyecilik, turşuculuk yaparlardı ama çoğu eskiciydi, bakır toplarlardı. Kadınlar da sinemaya gidebilmek için o bakırları satarlardı zaten... 
 
 ARAP FİLMLERİ DÖNEMİ  
 × Peki, renkli isimler... 
 Kasımpaşa'dan hep yukarıya doğru bakılırdı. Pera Mezarlığı'na, hani Pierre Loti'nin Aziyade'siyle, karşılaştığı yer... 
 Sabite Tur, Müzeyyen Senar o yıllarda Tepebaşı Gazinosundalar... Emin Bey'in Tepebaşı Gazinosu'nda Ercüment Batanay onun adına kaşıkla yenen 'Emin Bey' salatasını da keşfetmişti ki ben hala o salatayı yapar yerim. Hemen altında da daha sonra Zeki Müren'in de çalıştığı Fahrettin Aslan'ın Cumhuriyet Gazinosu var. Pavyonu da vardı oranın. O yıllar Arap filmleri dönemiydi. Türkçe dublaj yapılırdı; Leyla ile Mecnun, Abbas Faris, Emine Rızıklı yılları. Sonradan o Mısır filmleri Türkçeleştirilmeye başlandı. 
 
 × İş yapıyor muydu o filmler?
 Bazı filmler yapmıyordu. Selanik göçmeni İpekçiler'in yeri Fırın Sokak'taydı. Cemil İpekçi'nin babası 'Ne yapalım?' diye o filmlerin şarkılarını da Türkçeleştirmeye karar verdi. İşte Saadettin Kaynak'ın sinemaya girişi de böyle oldu. 5 yılda yüzlerce beste ve güfte... 
 
 × Ya sinemaya gidemeyenler...
 Fakir aileler gaz ışığında toplanır, meddah kadınların filmi anlatmasını dinlerdi; hele de korku sahnesi varsa 'pat' diye pabuç atardı biri, ardından herkes çığlık çığlığa... Hele bir Nimet Hanım vardı ki ekleyerek, uzatarak anlatırdı, en meşhuru da oydu. Bir de destancılar vardı, filmlerin şarkılarını ve sözlerini satan. Ama ne seslerdi onlar... 
 Sarıcı anlatırken, tatillerde ninemin çocukluğunun geçtiği Beyoğlu'ndaki Kalyoncukulluk Mahallesi'nin ara sokaklarına gitti aklım. O şarkı sözlerini satan adamları hatırladım; tek renk basılırdı, tek nüsha ama iki yaprak. 2 kuruşa satarlardı gazel gibi okuyarak. Demek ki üstadın sinema ve ses tutkusunun temeli aslında hayat filminin ta kendisi... Aziz Bahriyeli, Kani Karaca değillerdi belki ama bugünkü gıcırtı seslerin yanında her biri birer efsaneydi. Umarım Hasan Saltık bu kayıtları bulacak ve tarihimize yepyeni bir belgeselle ışık tutacak...
 
 ERTUĞRUL'LA DUBLAJ
 × Peki, sonra? 
 1958'de Lale Film'de başladığım yıl diyelim. Bine yakın filmde Metin Bükey'le çalıştım. O yıllarda Boston Senfoni, Londra Senfoni gibi isimler çok makbul. Bizdeki orkestraysa tam tekmil Kasımpaşalı... Düşündük, düşündük adını 'Bostan Senfoni koyalım' dedik. Ve sonra da efsane oldular, harika Romanlardı!  
 
 × Türk sinemasını Zeki Müren'den dinlediğimiz 'Beklenen Şarkı'dan öncesi ve sonrası diye adlandırabilir miyiz? 
 1946'dan sonra başka bir boyut var sinemada, Muhsin Ertuğrul devri. 1932'de 'Söz Bir Allah Bir', 'Karım Beni Aldatıyor' gibi filmlerle başladı. 1934'de 'Bataklı Damın Kızı Aysel'i de İpekçiler Bursa'da çekiyor. Bunların hepsi sesli çekilirdi, ta ki 1942'ye kadar. Mısır ve ABD filmlerine dublaj yapılırdı sadece. 
 Muhsin Ertuğrul'un Şehir Tiyatroları sanatçılarıyla dublaj işine girmesiyle yepyeni bir döneme girildi. Hatta ilk kez Faruk Genç yeni başladığı filmle İpekçilere dublaj için müracaat ettiğinde, onlar 'Düşmanımıza silah verir miyiz?' diyor. Çok bozuluyor Faruk Bey oradan çıkıp Ses Stüdyosu'na gidiyor. O zamandan sonra film sayısı hızla artarak Anadolu'ya da dağılmaya başlıyor zaten... 
 Ama tabii ki Cahide Hanım (Sonku) bambaşka bir mesele. O zaman İhsan Bey'le evli. Para, güzellik, şöhret var... Ermeni bir de arkadaşı var kuyumcu, mücevherlerin hepsi hakiki. Gülistan Güzey bana bir sandık mücevheri olduğunu söylemişti. İlk film olarak Vatan ve Namık Kemal'i çekiyor. Cüneyt Gökçer ve kendisi başrolde. Kostümler Şehir Tiyatroları'ndan...
 
 × Namık Kemal'in 'Vatan Yahut Silistre' romanı değil mi?
 Bir an gözlerimiz birbirine kilitleniyor. Günümüzde yaşananlar adeta film şeridi gibi ruhlarımızdan akıp birbirimize geçiyor ve kendimi tutamıyorum... 
 Artık Vatan Yahut Silistre yok, 'vatan yahut Silivri' var! 
 Kahkahalarımız belki de caddeye dek ulaşıyor. Güleriz ağlanacak halimize diyerek devam ediyor Sarıcı anlatmaya... 
 Zeki Müren o yıllarda Sabih Gözen Hoca'nın öğrencisi, yeni açılmış olan tekstil bölümünde okuyor. 'Gözlerinin İçine Başka Hayal Girmesin' şiiri de Sabih Bey'e aittir. Zeki Bey radyo seçmelerine giriyor ve birincilikle İstanbul Radyosu'nu kazanıyor. O yıllarda ünlü davudi ses Tarık Gürcan baş spiker. Bir gün Cahide Hanım, Sami Ayanoğlu'yla konuşurken Zeki Müren'le film çekme projesi gelişiveriyor. Nevin Akkaya'nın da Üsküdar Kadınlar Plajı'ndan telefonla çağrıldığı filme başlanıyor hemen. Muhsin Bey'in dediği her şey kanun tabii o yıllar. Onun disiplini ve ekipleriyle inanılmaz işler yapıldı. İşte Zeki Müren'in 'sanat güneşi' olarak doğuşu da bu filmdir. 
 
 ZEKİ MÜREN'İN İLK İŞİ  
 × O filmde çok şaşırtıcı bir durum da oluyor değil mi?
 Evet, teksti bir, iki kere okuduğu halde ezbere oynayışı herkesi hayrete düşürüyor. Sonunda çekimler bitiyor ama bir endişe var. Cahide Hanım bu filmde Zeki Müren'in dublajını Abdurrahman Bey'in yapmasını istiyor ama Abdurrahman Bey zaten babasını oynuyor. Abdurrahman Bey'i başkası konuşsun fikri oluşuyor, bu kez de Zeki Müren'in şarkı sesi ve konuşma sesi farklı olacağı gerçeği sorun oluyor. Cahide Hanım'ın itirazına rağmen bir kez denemesini kabul ediyor ve Zeki Müren'i stüdyoya çağırıyorlar. Ancak o yıllarda makaralar küçük en fazla 7-8 metrelik ve tek tek kaydediliyor her sahnedeki konuşmalar. 
 Zeki'ye kazık, koca bir parça hazırlıyorlar ve koca bir makara dakikalarca uzunlukta film kaydı... Yorgo İlyadis de ses mühendisi. Ve Müren mikrofonun önüne bir geçiyor ki sorma gitsin, senkron, tonlama her şey tam. Bir kere okumayla hepsini kaydediyor. Cahide Hanım çok mahcup... Hatta bunun dedikodusu bile çok oldu sonradan. Sinema tarihinin en önemli filmi oluyor, ne kapı kalıyor ne de baca, kamyon kamyon para...
 Söyleşinin bitmesini istemiyorum çünkü daha ne hikayeler var. Ama zamanlar kısıtlı... 
 Dinlediğim Atıf Yılmazlar, Yılmaz Güneyler, Yeşilçam'ın yükselişi, erotik filmlerin porno endüstrisine dönüşümü... Belki bir başka röportajın konusu olacak... Her girdiğimde hayran hayran baktığım müzeden ayrılırken gözüme yine Charlie Chaplin'in bastonu takılıyor...