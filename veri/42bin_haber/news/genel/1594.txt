Bu fotoğrafa bakınca ne görüyorsunuz
Kazağının kapüşonunu iyice çekmiş ki, yüzü görünmesin. Elinde kocaman bir oyuncak ayı, ambalajıyla saklanmış bir yorgan ve başka poşetler var. Alışverişten dönen bir anne olmalı. Ama yüzünü neden saklasın?
Çünkü o, Antalya'da düzenlenen fuhuş operasyonunda, fuhuş yaptığı iddiasıyla yakalanan 38 yabancı uyruklu kadından biri. 

Bir iki gün içinde sınır dışı edilecek. O yüzden Antalyada nesi var, nesi yoksa yanına almış. Arkadaki polisin taşıdığı valiz de ona ait. 

Ne fark eder; fuhuş operasyonu nedeniyle fotoğrafı çekilmiş bu kadın hala bir anne. 

Para kazanmak için geldiği bu ülkede, bir gün döneceği evi, çocuğu için parayla birlikte ufak tefek hediyeler, eşyalar da alıp kenara koyan bir anne. 

Evine döndüğünde çocuğu mutluluktan kocaman açılmış gözlerle annesini ve o ayıyı kucaklayacak, belki bu kadın için böylece her şey temize çekilmiş olacak. 

Bu fotoğrafa bakıp da Polisin yakaladığı bir hayat kadını daha işte diyebilir misiniz?