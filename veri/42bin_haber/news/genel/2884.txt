Hatayı gördüğümde hükümeti uyarırım
Cumhurbaşkanı Abdullah Gül, ABD'nin önde gelen düşünce kuruluşlarından 'Foreign Affairs'a (Dış İlişkiler) ait aynı adı taşıyan dergisinin sorularını yanıtladı.
 Derginin Ocak-Şubat sayısındaki yazının girişinde Gül, 'En azından yurt dışında, Başbakan ve politik ortağı Erdoğan'ın gölgesinde kalan, son zamanlarda daha bağımsız bir siyasi kimlik sergileyen' nitelemeleriyle tanıtıldı. Erdoğan'ın 'Daha sert ve otoriter bir lider' haline geldiği vurgulanan yazıda, Gül'ün, daha ılımlı ve ilerici bir duruş sergilediği ifade edildi. Gül'ün, kendisine cumhurbaşkanlığı yolunu açan hükümetin antidemokratik uygulamalarına karşı çıkan 'eski başbakan ve başkomutan' olduğu kaydedildi.Dergi editörü Jonatthan Tepperman'ın 'Bazı yabancı ve Türk gözlemciler, Türk hükümetinin demokratik süreçte geride kalmaya başladığı endişesini dile getiriyor. Siz de gazetecilerin tutukluluklarına ve Kürt parlamenterlerin yasaklanmalarına eleştiri getirdiniz. Bu endişeleri paylaştığınız anlamına mı geliyor?' sorusuna Gül, şu karşılığı verdi: 
 'Türkiye'de demokrasinin geriye gittiği kesinlikle doğru değil. Tam tersine, ilerliyoruz. Tabii ki, uygulamada bazı hatalar var ve ben de bu yüzden bu hatalara dikkat çekmek istedim. Çünkü demokratikleşme sürecinin üzerine gölge düşürmelerine izin vermek istemiyorum. İşte bu yüzden de ne zaman bir hatalı uygulama görsem hemen o anda uyarıda bulunuyorum.' DHA