Finans yetmez, tasarım başkenti diyen Vestel, Bienal eş sponsoru
Vestel, 'İstanbul, finans kadar tasarımın da merkezi olmalı' fikriyle yola çıktı, bu yıl ilki yapılan İstanbul Tasarım Bienali'ne eş sponsor oldu. Vestel Şirketler Grubu Kurumsal İletişim Müdürü Sıla Sayar, Tasarım Bienli'nin Türkiye'nin potansiyelini ortaya çıkarmada önemli rol oynayacağını ifade etti
 AYLİN LÖLE / İSTANBUL
 Vestel,  'dost teknoloji'deki iddiasını tasarıma da taşıdı. İKSV tarafından bu yıl ilki düzenlenen İstanbul Tasarım Bienali'nin eş sponsorlarından biri olduklarını belirten Vestel Şirketler Grubu Kurumsal İletişim Müdürü Sıla Sayar, 'Tasarım, Vestel'in dokusunu oluşturan ana katmanlardan biri. Tasarım denince akla gelen ilk markalardan biri olma vizyonumuz doğrultusunda, tasarımı salt şirketimiz için bir katma değer olarak görmüyor, ülkemizde tasarım olgusunun gelişmesini ve bu süreçte şimdikinden çok daha fazla sayıda tasarımcının gelişmesine katkı sunacak bir rol üstlenmeyi de arzuluyoruz' dedi.
 İSTANBUL Tasarım Bienali'nin, Türkiye'nin tasarım alanında sahip olduğu potansiyeli ortaya çıkarmada önemli rol oynayacağını belirten Sayar, sözlerini şöyle sürdürdü: 'Türkiye'de tasarım, hak ettiği önemi son dönemde görmeye başladı. İstanbul Tasarım Bienali'nin de bu yönde atılmış çok ciddi bir adım olarak sahiplenilmesi gerekiyor. İstanbul'un sadece uluslararası bir finans merkezi olmadığı, bir tasarım başkenti de olduğu bir geleceği düşlüyoruz.'
 Türkiye'nin interaktif sergisi
 THE Great Masters ana sponsorluğunu önemli bir girişim olarak nitelendiren Sayar, 'The Great Masters ile Türkiye'nin ilk interaktif sergisinin hayata geçirmiş olduk. Bu sergide eserleri yer alan Leonardo da Vinci, Michelangelo ve Raphael'in her biri birer tasarım dehasıydı. Biz de ortaya koyduğumuz tasarımlarla geleceğe iz bırakmak istiyoruz' dedi.
 Öğrenciler, buzdolabı tasarladı
 ÇALIŞMASINDA 20 şehre özel, üniversite öğrencilerince tasarlanan beyaz eşyalar martta görücüye çıktığını hatırlatan Sayar, 'Bienal öncesi yurtdışından dünyaca ünlü tasarımcıları gençlerle buluşturduk. Bu sayede, alanın ekol isimlerinin kendilerini nasıl geliştirdiklerini dinlemelerini amaçladık. Vestel olarak iki ayrı disiplinde yaptığımız iki farklı atölye çalışmasında üniversitelerin endüstri ürünleri, iç mimarlık ve çevre tasarımı bölümlerinden öğrencilerle bir araya gelerek yaratıcı sonuçlar elde ettik. Bu eserleri İstinye Park mağazamızda sergiliyoruz' diye devam etti.
  