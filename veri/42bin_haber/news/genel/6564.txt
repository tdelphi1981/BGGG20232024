Galatasaray zengin oldu
Galatasaray, Şampiyonlar Ligi 2. Turu'nda Schalke 04'ü eledi ve kasasını ağzına kadar doldurdu... Sarı-kırmızılı takım kasasına yaklaşık 30 milyon Euro koydu...
Sarı-kırmızılı takım turu geçerek hem önemli bir sportif başarı elde etti hem de ekonomik olarak kasasını parayla doldurdu... 
Devre arasında Didier Drogba ve Wesley Sneijder gibi iki yıldız ismi kadroya katan ve bu transferler için önemli paralar harcayan Galatasaray'da, bu turdan gelen para büyük önem taşıyordu. Schalke 04 saf dışı bırakıldı ve kasaya yan gelirlerle birlikte 8 milyon euro daha koyuldu...  
GRUPLARDAN ÇIKMANIN DEĞERİ 25 MİLYON EURO 
Galatasaray, sezon başında şampiyonlar ligi'ne direkt katılması nedeniyle 8.6 milyon euro ayak bastı parası kazanmıştı. Fenerbahçe'nin gruplara kalamamasının ardından yayın gelirini de tek başına alan Galatasaray, buradan da yaklaşık 10 milyon euroluk bir kazanç bekliyor. 
Sarı-kırmızılı takım, UEFA'nın grup maçlarında galibiyete 1 milyon euro, beraberliğe 500 bin euro vermesinden dolayı, çeyrek finale kalana kadar sadece maçlardan dolayı 3.5 milyon euro kazandı. 2. tura kalma başarısı nedeniyle de 3.9 milyon euroyu daha kasasına koyan sarı-kırmızılı takımın Schalke maçları öncesi geliri yaklaşık 25 milyon euroyu buldu. 
KASA DOLDU 
Galatasaray, Şampiyonlar Ligi'nde Schalke'yi eleyerek çeyrek finale kaldı ve 3.5 milyon euro daha kazandı. Schalke ile Türk Telekom Arena'da oynanan ve 1-1 sona eren ilk karşılaşmada da Galatasaray tribün geliri olarak yaklaşık 1.5 milyon doları kasasına koymuştu. 
Devler Ligi ayak bastı parası: 8.6 milyon Euro
Yayın gelirleri(F.Bahçe'nin de parasını aldı): 10 milyon Euro
Grup maçlarındaki performansından aldığı para: 3.5 milyon Euro
2. tura yükselme parası: 3.9 milyon Euro
Çeyrek finale kalma bedeli: 3.5 milyon Euro 
TOPLAM: 29.5 milyon Euro (İç sahada oynanan maçlarda elde edilen tribün gelirleri hariç) 
KUPA GELİRSE PARA YAĞACAK 
Galatasaray, yarı finale kalırsa 4.9 milyon euro, finale kalırsa da 6.5 milyon euro daha kazanacak. UEFA'nın Şampiyonlar Ligi'ni kazanan ekibe verdiği prim ise 10.5 milyon euro. 