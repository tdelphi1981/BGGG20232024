Mutluluğun resmini çizdiler
Okulları molotoflanan, öğretmenleri kaçırılan Şırnaklı çocuklar, Emniyet Müdürlüğü'nün düzenlediği resim yarışmasında 'Edi Bese' (Artık Yeter) dedi
 Devrim TOSUNOĞLU/ İSTANBUL
 Terörün gölgesinde büyüyen çocuklar barışın resmini yaptılar... Şırnak İl Emniyet Müdürlüğü, Merkez, Uludere, Cizre, Silopi ve Beytüşşebap ilçelerinde okuyan ilköğretim öğrencileri arasında bir resim yarışması düzenledi. Emniyet çocuklardan yaşadıkları ortamı, hayallerini ve polisi çizmelerini istedi. Terör tehdidi altında kaleme alınan resimler Türkiye'nin özlem duyduğu tabloyu yansıttı. 
 
 BARIŞI HAYKIRDILAR
 İlköğretim düzeyinde yapılan resim yarışması bölgedeki çocukların teröre de bakış açılarını ortaya koydu. Öğrencilerin ana teması barış oldu. Neredeyse her gün okullarında, mahallelerinde PKK yandaşlarının güvenlik güçleriyle çatışmasının ortasında kalan biber gazı, tazyikli su, taşlar, molotoflar arasında eğitimlerini sürdüren çocuklar resimlerinde adeta haykırdı. Çocukların çizdiği resimlerle ilgili uzmanlar ise 'Çocukların dünyalarında polisin askerin, silahın ne kadar geniş yer tuttuğu gözüküyor. Huzura, barışa olan bir özlem var' dedi. 
 
 SİLAH BIRAKTIRDILAR: Belki de en dikkat çekici resmi Uludereli bir kız öğrenci çizdi. 34 kişinin hayatını kaybettiği olayın yaşandığı Uludere'den yarışmaya katılan kız çocuğu büyüklerin yıllardır yapamadığını resminde çizerek silah bıraktırdı. Resimde karşı karşıya duran bir PKK'lı ve polis silahlarını yere atmış. Birbirleriyle tokalaşıyor. Resimde polis ile eylemciler birbirlerine karşılıklı gül atıyorlar. Yine aynı resim içerisinde Türkiye haritası oluşturularak içerisine eller çizilerek içerisine barış yazılmış.
 KUCAKLAYIN BİZİ: Bir diğer resimde ise onlarca polisin birleşiminden dev bir kucak çizilmiş. Resimde Şırnaklı çocuklar Türk Bayrağı çatısı altında bu kucağın içinde terörün silah ve bombasından korunuyor.
  
  
  
  
 DAĞA SİPER: Kin, korku, gasp, nefret, ölüm... Çocuklardan biri, bir dağın üzerine bu sözleri yazarak örgütün dağdaki kanlı yüzünü yansıtmak istedi. Dağın eteğine çitler çizen çocuk onların önüne ise kendilerini koruyan polisleri koyarak dağa çıkışın engellenmesini vurgulamak istedi.
  
  