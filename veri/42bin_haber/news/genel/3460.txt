'Hapiste çürümeyi tercih ederim'
MHP lideri Bahçeli'nin Silivri Cezaevi'nde ziyaret ettiği eski Genelkurmay Başkanı İlker Başbuğ'un görüşmede, 'Benim cezaevinde bulunmam, teröristbaşıyla ilişkilendiriliyor. En çok zoruma giden bu. Terör örgütüyle aynı genel af kapsamına sokulacağımıza, hapiste çürümeyi tercih ederim' dediği öğrenildi.
 Volkan YANARDAĞ
 
 Bahçeli - Başbuğ görüşmesi, açık görüş şeklinde gerçekleşti. İlk karşılaşmada fiili bir kucaklaşma olmazken, çok samimi bir tokalaşmayla sohbet başladı. Bahçeli, beraberinde bulunan başkanlık divanı üyelerini tek tek Başbuğ'la tanıştırdı. Karşılıklı çay içildi ve “hapishane çayı' esprisi yapıldı.
 BAHÇELİ'DEN KÖSTEKLİ SAAT
 Bahçelİ, Başbuğ'a Sina Akşin'in İlber Ortaylı'nın ve Yılmaz Öztuna'nın kitaplarından oluşan bir set ile köstekli bir saat hediye etti. Başbuğ da kendi yazdığı kitaplarını imzalayarak Bahçeli'ye verdi.
 EN ZORUMA GİDEN
 Görüşmede Başbuğ, Bahçeli'ye devam eden yargı süreci hakkında bilgi verirken, davada kendisinin değil, TSK'nın hedef alındığını söyledi.  Başbuğ, özellikle bölücü terörle mücadele etmiş bir kesime yönelik bir yargılama süreci yaşandığını dile getirirken, kendisinin cezaevinde bulunmasının teröristbaşı ile ilişkilendirilmesini doğru bulmadığını belirterek, “En çok zoruma giden bu. PKK ile birlikte bir genel aftan bahsedildiğini duyuyoruz. Aynı kefeye konulacağımıza, hapiste çürümeyi tercih ederim' dedi.
 Başbuğ, '20 yıldır terörle mücadelenin çeşitli safhalarında mücadele ettim. Gidişatla ilgili endişelerim var' derken, TSK üzerinden bir yıpratma kampanyası yürütüldüğünün altını çizdi. 
 YargIlama süreçleriyle ilgili endişelerini de dile getiren Başbuğ, MHP'nin milli konulardaki hassasiyetlerini bildiğini söyledi ve partiden çok şey beklediğini vurguladı. 
 Bahçeli ise görüşmede 'PKK ve militan kadrosunun temize çıkarılma gayretlerinin artan bir şekilde devam ettiği süreçte TSK'da görev yapmış komutanların yargısız infaza maruz kalmaları, darbeci gösterilmeleri kabul edilemez' dedi. 
 KUCAKLAŞMA VEDADA
 Bahçelİ, Başbuğ ile kucaklaşacağını daha önce duyurmuştu. Bu kucaklaşma ise veda zamanında gerçekleşti. Bahçeli ile Başbuğ, görüşme saati sona erince kucaklaşıp öpüşerek ayrıldı.  
 Bahçeli ve beraberindekiler daha sonra MHP Milletvekili  Engin Alan'ı ziyaret etti. Alan'ın bugün Sincan Cezaevi'ne nakledileceği öğrenildi.
  