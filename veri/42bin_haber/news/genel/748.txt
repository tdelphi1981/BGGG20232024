Şırnak'ta emniyet ve lojmanlara saldırı: 1 polis şehit
BAYRAMIN son günü Şırnak'tan acı haber. PKK'lı teröristlerin valilik ve emniyet müdürlüğünün de aralarında bulunduğu 5 ayrı noktaya düzenlediği roketatarlı saldırıda bir polis şehit oldu.
 Selim YALÇIN / ŞIRNAK
 Dün saat 17.00'de kentteki beş ayrı merkeze roketatarlar ve uzun namlulu silahlarla saldırı düzenlendi. Saldırının hedefi valilik binası önündeki polis noktası, Emniyet Müdürlüğü ile Çevik Kuvvet Şube Müdürlüğü, Gündoğdu Mahallesi'ndeki Tekser Lojmanları oldu. Saldırıya, güvenlik birimlerinin anında karşılık vermesi üzerine çatışma çıktı. Çıkan çatışmada 3 polis memuru yaralandı. İsmi öğrenilemeyen yaralı polis memurlarından biri kaldırıldığı Şırnak Devlet Hastanesi'nde şehit oldu. Çatışma sırasında teröristlerden 3'ü de öldürüldü. Saldırı sonrası geniş çaplı operasyon başlatıldı. 
 1 çocuk yaralandı
 HAKKARİ'DEKİ patlamada 9 yaşındaki çocuk yaralandı.Berçelan Mahallesi'nde, Özel Harekat polisinin bulunduğu kontrol noktasına yaklaşık 100 metre uzaklıkta, bir patlama meydana geldi. Patlamada, 9 yaşında bir çocuk yaralandı. Yaralı çocuk ambulansla Hakkari Devlet Hastanesi'ne kaldırılarak tedavi altına alındı. Patlamaya ilişkin bir kişinin gözaltına alındığı öğrenildi. AA