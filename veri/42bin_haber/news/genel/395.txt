MİT Müsteşarı herkesi solladı!
MİT’in bütçesi, yüzde 32 arttırıldı ve 995 milyon lira oldu. MİT bütçesi Cumhurbaşkanlığı, TBMM ve Başbakanlığı geride bıraktı.
 
 Güvenlik politikalarında ön plana çıkan ve Oslo-İmralı görüşmeleri ile gündemde bulunan Milli İstihbarat Teşkilatının 2013 yılı bütçesine, geçen yıla oranla yüzde 32.2 oranında zam yapıldı. MİT’in bütçesi 995 milyon 569 bin liraya yükseldi.
 MİT, 2013’deki bütçe büyüklüğü ile başta Cumhurbaşkanlığı ve TBMM ve Başbakanlık olmak üzere bir çok kurumu da geride bıraktı. Çankaya’nın 2013 yılı ödeneği, 2012 bütçesine göre yüzde 13.6 artışla 157.6 milyon liraya ulaştı. Türkiye Büyük Millet Meclisi’nin bütçesi ise yüzde 18.7 artarak 773 milyon lira oldu.
 ERDOĞAN’I DA GEÇTİ
 2012 yılında MİT’in bütçesi, 750 milyon 942 bin lira olarak gerçekleşmiş, 2011 bütçesi ise 665 milyon lira olmuştu. MİT 2013’deki bütçe büyüklüğü ile, Başbakanlık’ın 769 milyon 789 bin lira, Milli Güvenlik Kurulu Genel Sekreterliği’nin 19 milyon 25 bin lira, Basın-Yayın ve Enformasyon Genel Müdürlüğü’ne 154 milyon 117 bin liralık bütçesini de geride bıraktı.
 Ceza ve İnfaz Kurumları ile Tutukevleri İş Yurtları Kurumu’na 808 milyon 308 bin liralık, Kamu Düzeni ve Güvenliği Müsteşarlığı’nın 20 milyon 272 bin liralık, Sahil Güvenlik Komutanlığının 432 milyon liralık, Hakim ve Savcılar Yüksek Kurulunun 50.9 milyon liralık, Danıştay’ın 89.5 milyon liralık, Yargıtay’ın 143.3 milyon liralık, Sayıştay’ın 164.6 milyon liralık ve Anayasa Mahkemesinin de 37.6 milyon liralık bütçelerini de geçti. (gazeteport)