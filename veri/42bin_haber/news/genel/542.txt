Duygusallıkla şirket yönetilmez
THY Yönetim Kurulu Başkanı Topçu, grev yasağını protesto eden 305 kişinin işten çıkartılmasını savunurken, 'Konu mahkemede, kararı bekleyeceğiz' dedi
 Süleyman ŞEN - HURGHADA / MISIR
 Türk Hava Yolları Yönetim Kurulu Başkanı Hamdi Topçu, işten çıkartılan işçilerle ilgili olarak, 'Ortada bir zarar var. 100 bin kişi o gün biletini ertelemek zorunda kaldı. İşi aksatırsan, kanunsuz bir eylem yaparsan hukukta karşılığı neyse uygulanır' savunmasında bulundu.
 THY'nin İstanbul-Hurghada (Mısır) hattı açılışında gazetecilere açıklamalarda bulunan Topçu, 'Biz duygusallıkla şirketi yönetemeyiz. Tabii 305 kişinin işinden, ekmeğinden olması çok kötü bir şey. Ama öbür taraftan başkasının ekmeğini kısma hakkımız yok ki. Bu sayı 400'den fazla idi. Biz bu sayıyı 305 kişiye indirdik. Konu mahkemede. Mahkeme kararı bekleyeceğiz' dedi.
 THY ile ilgili arka arkaya soru önergeleri veren CHP Genel Başkan Yardımcısı Umut Oran'a seslenen Topçu, 'Sen ilk önce Bolu'daki tekstil fabrikanda kaç elemana asgari ücret veriyorsun. Eğer benim verdiğim ücretin üçte birini veriyorsan susacağım ve özür dileyeceğim' diye konuştu.
 Oran'ın 'Havacılık iş koluna getirilen grev yasağı THY için çıktı' sözlerini de eleştiren Topçu, 'Bolu'daki tekstil fabrikasına sendikayı sokmamakla övünen bu adam, THY için çıktığını iddia ettiği grev yasağının bizim hatamız olduğunu iddia etmesi çok çelişkili. Milli havayolunda, borsaya açık bir şirkette, borsa durumunu etkileyecek mesnetsiz iddialar bir milletvekiline yakışmaz' dedi.
 HEDEF YÜKSELTTİ
 THY'yi 2003'te 52 uçakla aldıklarını ifade eden Hamdi Topçu, 'Şimdi 200 uçağa yaklaştık. Destinasyonda 5. sıraya, ülke sayısı bakımından birinci sıraya çıkardık. 10 yıl üst üste kar ettik. 2003'te 1,5 milyar dolar ciroyla THY'yi aldık. Şu anda iştirakleriyle birlikte 11 milyar dolar cirosu var. Artık THY bir dev oldu. Bu ülkenin değeri, hepimiz gurur duymamız lazım. 2020 yılında THY filosunda en az 350 uçak olacak' diye konuştu. Topçu, kargo taşımacılığında büyümeye devam ettiklerini, 6 kargo uçağına çıktıklarını açıklayarak, 'İstanbul önemli bir kargo dağıtım merkezi olacak ve biz transit kargoda da büyüyeceğiz. Türkiye'deki kargoya değil, transitteki kargoya talibiz' diye konuştu.
 AGRESİF POLİTİKA
 Bu sene yolcu hedeflerinin 37 milyon 800 olduğunu, fakat hedefi aşarak yıl onuna kadar 40 milyonu bulacaklarına değinen Topçu şöyle devam etti:  'Önümüzdeki yıl da 46 milyon yolcuyu geçmeyi düşünüyoruz. Bir sene içinde 32 yeni hat açmış olacağız. 2003'ten bugüne kadar hiçbir hattı kapatmadık, hatta bazı hatlara da çok agresif girdik. Uçmak isteyip de uçamadığımız hatlar var. Çünkü 91 ülkeye uçuyoruz ama 91 ülkenin hukukuyla bu şirketi yönetiyoruz. Her ülkenin farklı kanunları var.'