Sahne arkasındaki tüccarlar
Onlar kendi alanında sayısız başarılara imza atmış isimler. Bazıları oyuncu, bazıları şarkıcı, bazıları ise sporcu. Fakat onların asıl ortak noktası kazançlarını farklı yatırımlara dönüştürmüş olmaları
 Türkiye'de kimi sanatçılar gelecek garantisi, kimileri hayallerini gerçekleştirmek, kimileri ise daha çok para kazanmak için ticarete atılıyor. Bu durumda da, hayranı olunan sanatçıların bir anda müşterisi de olunabiliyor... Televizyondan, sinemadan veya şarkılarıyla tanınan, albümleri liste başı olan sanatçılar, çeşitli nedenlerle, sahne arkasında birer turizmci, restorancı ya da işletmeci. Milyonların tanıdığı isimler, hem sanatı hem de ticareti bir arada yürütüyor. Daha önce tasarladığı tişörtleri ünlü bir markanın adı altında satışa sunan Hülya Avşar geçtiğimiz hafta, dekorasyonunu tamamen kendi tasarladığı bir spor salonu açtı. Clubpeb adını verdiği spor salonunda aileler için her detayı düşünen Avşar Kızı'nın özel yaşamında da spora oldukça önem verdiği biliniyor. Anne olduktan sonra Bebek giyim mağazası açarak tekstil sektörüne adım atan Deniz Akkaya ise şimdilerde yine bebek eşyaları satan bir mobilya mağazası açmak için dükkan arayışına girdi. İşte sahne arkasındaki ticaret kahramanlarının listesi;
 Mehmet Ali Erbil: Bu yıl Cihangir 'de Yımırta adlı bir kafe açtı. 
 Erkan Petekkaya: Tekstil sektörüne el atarak 'Sosyete Pazarı' adlı bir oluşumu hayata geçirdi.
 İbrahim Tatlıses: Uzun yıllardır yiyecek ve içecek sektöründe Tatlıses Kebap olarak yer alıyor. Bunun yanı sıra otelcilik, tekstil ve medya alanlarında da iş veren konumunda bulundu.
 İzzet Yıldızhan: Özellikle yaz mevsimlerinde turizmin kalbi olan İzmir'de bir oteli bulunuyor.
 Alişan: Daha önce Macaristan'daki tekstil işinde başarısız oldu şimdilerde ise İstanbul Anadolu Yakası'nda otel sahibi.
 Gamze Karaman: Anadolu Yakası'nda Müzeyyen adlı restoranın sahibi.
 Tuba Büyüküstün: 'İstron Elektronik Teknolojileri' adlı bir şirketi olan oyuncu, bir saç telinden TIR'a kadar çok çeşitli ağırlıkları tartan hassas teraziler, tartılar, basküller ve kantarları satışa sunuyor.
 Tamer Karadağlı: Sanatçının TST Gıda ve Su Sanayi adlı bir şirketi var. Karadağlı ayrıca, Türk Patent Ensitüsü'nden su sektöründe kullanılmak üzere 'Suna' ve 'Artı' markalarını koruma altına aldırdı.
 Oktay Kaynarca: Son dönemdeki dizileriyle adından söz ettiren Kaynarca'nın oto yıkama dükkanları var.
 Ebru Gündeş: Ağabeyi Cengiz Kumartaşlı ile 'Güntaş Tarım Hayvancılık' firması çatısı altında büyükbaş hayvan yetiştirip, süt üretiyor.
 Bülent Ersoy: Gelirinin bir kısmını iş makinelerine yatırıyor. 200-250 bin dolarlık dozerleri ve kepçeleri haftalığı 10 bin dolardan belediyelere ve müteahhitlere kiraya veriyor.
 Ümit Karan: Bir dönem futbol oynarken kazandığı parayla yatırım yapma kararı alarak, gece kulübü işletmeciliğine soyundu. Aynı zamanda ağabeyiyle birlikte araç modifiyesi işine girdi.