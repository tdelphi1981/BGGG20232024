İnin dağdan işiniz benden
Teröre karşı dağda mücadele, ovada proje dönemi... Ezber bozan çıkışıyla tanınan Siirt Valisi Aydın'dan tarihi çağrı: Dağdaki gençlere sesleniyorum. İnin dağdan, işiniz benden. Şu ana kadar 3 çocuğu dağdan indirdik. En büyük acıyı kandırılan çocukların anaları-babaları yaşıyor....
 DEVRİM TOSUNOĞLU
 Öğretmenler Günü'nde Siirt'ten gelen bir açıklama gündeme oturmuştu: 'Elinde silah alıp gezen kişi de bizim çocuğumuz. Buna engel olamıyorsak bizim de öğretmenin de suçu var'... Sözlerin sahibi Siirt Valisi Ahmet Aydın olunca açıklama daha da dikkat çekti. Aydın, geçtiğimiz günlerde de terör örgütünden kaçarak devlete sığınan bir genci makamında kabul etti, sarıldı. Terör kıskacındaki gençler için eğitimden sağlığa projeler başlatan Vali Aydın o an yaşadıklarını AKŞAM'a anlattı. Sözleri devletin değişen yüzünü de işaret ediyor... 
 EVLAT GİBİ SARILDIM
 VALİ Aydın, teslim olan gencin pişmanlığının gözlerinden okunduğunu söylüyor: 'Önce çocuk geldi, yaşadıklarını anlattı. İstanbul'da fırında çalışıyormuş. Nasıl kaçırıldığını anlattı. Yapılanlardan pişman olduğunu, bir türlü dönemediğini söyledi. Bir ara kaçmaya çalışmış, ellerini ayaklarını bağlamışlar. Bir nöbetçi dikmişler başına, 'Tuvalete gitse dahi beraber gideceksin' demişler.  O da nöbetçiye 'gel beraber kaçalım' demiş. Onunla birlikte kaçmışlar. Baktığınızda çocuk pişman olduğunu hissettiriyor. Gözü dolmuş babası karşısında duruyor. Babası, 'Üç aydır kendimde değilim' diyor. Bir sürü hastalığa kapıldığını söyledi. Duygusal bir atmosfer oldu. Babası iki kurban adadığını ve keseceğini anlattı. El arabasıyla geçimini sağlıyor. Günde 40-50 lira kazanamıyordur. 'Oğlumu kurtarmak için gerekirse evimi de satardım' dedi. 'Ben oğlumun dağdan inmesiyle yeniden doğdum' dedi. Umudu kesmişlerdi. Yanıma geldikleri zaman bunu görüyorsun. Baktım, bizden ayrı insan değil. İyi ki geldin evladım der gibi kendi evladım gibi sarıldım...'
 BDP'Lİ YETKİLİDEN İTİRAF
 HALKIN terörün bitmesini istediğini anlatan Aydın, 'Sokaklarda geziyorum, halkla konuşuyorum herkes terörden bıkmış durumda. Akan kanın durmasını istiyorlar' dedi. Aydın bir BDP'li yetkilinin kendisine söylediği sözleri de aktardı: 'Sayın Valim' dedi. '30 sene önce devletin yaptığını şimdi bizimkiler yapıyor. Devlet tam tersi oldu, daha insancıl, daha demokrat. Şimdi bizimkiler yol kesiyor dağa adam kaçırıyor' dedi'. Aydın şöyle devam etti: Halka bizim ayrımız gayrımız yok diyeceğiz. Biz bir elmanın iki yarısıyız. Et ve tırnak gibiyiz. Yıllarca bu vatana hizmet etmişiz Türkü ile Kürdü ile...
 Örgütten kaçtı, asker olmak istedi
 TERÖRLE Mücadele konusunda çok büyük mücadele verildiğini anlatan Vali Aydın, dağa çıkmış çocukları indirmek için çok çalıştıklarını anlattı: 'Şu ana kadar üç çocuk indirdik dağdan. Bir yıl içerisinde 15-20 çocuk indirmeyi hedefliyoruz. Dağdaki çocuklara 'Siz kaçarsanız asker görür öldürür olmadı korucular öldürür, hadi olmadı polis işkenceden öldürür' diyerek dezenformasyon yapıyorlar. Yalan söylüyorlar kimse gitmesin diye. Biz de devletin öyle olmadığını, şefkatli olduğunu söylüyoruz. Hele suça bulaşmamışlarsa hiç bir şeyi yok bunların. Hatta suça bulaşmış ve tövbe etmişse affederiz, dinimizin güzelliği bu. İmkanım olsa, çocuk gelse farz edelim suç işlememiş önce kendi dünyasında 'Pişmanım Allahım' dese affederim. Ama suça bulaşmışsa mevzuat çerçevesinde cezasını çeker çıkar, yine bizim evladımız. Şunu söylemekte fayda var biz affedici dinin mensuplarıyız. O kapıyı hep açık tutmak lazım. Çocuklar dağdan inerse kendim gider ellerimle iş bulurum.
 ENDİŞE EDİYORLAR
 DAĞDAN kaçarak teslim olan bir çocukla sohbet ettiğini anlatan Aydın, şöyle konuştu: Son teslim olan çocuk askere gitmek istedi. 17 yaşında teslim olmuş. 'Ben askere gitmek istiyorum, çevremi değiştirmek istiyorum' dedi. Halen endişeleri var çocukların. Bizi takip ederler diye endişeleri var. Gelsinler devletin kucağına sığınsınlar. Benim gibi bir çok meslektaşım var bunları kendi evladı gibi görüyor. Çocuk yaştakilerine çok üzülüyorum'.
 11 YAŞINDA BİLE VAR
 VALİ Aydın, 'Örgütten kaçarak devlete sığınan gençler, dağda 11 yaşında kız çocuklarının olduğunu söylüyor. İlkokul çağında çocuklar bunlar, daha hiç bir şey bilmiyorlar. Hiçbir aile çocuğunun terörist olmasını istemez baskı ve tehditle götürüyorlar' diye konuştu.
 YARIN: TERÖRE KARŞI SİİRT MODELİ