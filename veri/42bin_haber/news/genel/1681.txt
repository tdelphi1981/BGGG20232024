Ülker, Dünya Kakao Vakfı’na Türkiye’den ilk üye
Ülker, global çikolata üreticileriyle birlikte sürdürülebilir kakao tarımına katkıda bulunuyor
 Yıllık ortalama 35 bin ton kakao kullanımıyla Türkiye’nin en büyük kakao kullanıcısı olan Ülker, Dünya Kakao Vakfı’na (The World Cocoa Foundation - WCF) girerek dünya çikolatacılarıyla aynı platformda yer aldı. Bu platformla birlikte Ülker, dünya tarımının ekonomik canlılığına katkıda bulunmayı, dünya nüfusunun refahını geliştirecek tarımsal üretimde sürdürülebilir ilkeleri benimseyerek, kakao çiftçilerinin ekonomik ve toplumsal gelişmelerine destek olmayı amaçlıyor.
 Dünya Kakao Vakfı Başkanı Bill Guyton, Ülker’in üyeliğinin bir dönüm noktası olduğunu belirterek şunları söyledi: “Bu gelişme tüm dünyadaki kakao çiftçileri için çok iyi bir haber. Türkiye’de artan çikolata tüketimi ve tüketici ilgisine paralel, çikolata endüstrinin de kakao çiftçilerini destekleme kararı alması bizim açımızdan sevindirici bir gelişme.”
 Yıldız Holding Gıda ve İçecek Grubu Başkanı Mehmet Tütüncü, Türkiye’de toplam çikolata ve çikolata kaplamalı ürünler pazarının 180 bin ton civarında olduğunu ve Türkiye’nin en büyük kakao kullanıcısı olduklarını hatırlatarak şunları söyledi: “Dünya Kakao Vakfı’na üye olan ilk Türk şirketi olduk. Dünya Kakao Vakfı, kakao sektörünü sürdürülebilir kılmak ve kakao çiftçilerinin refah seviyesini artırmak amacıyla 2000 yılında kurulan uluslararası bir organizasyondur. Amerika, Afrika ve Güneydoğu Asya’da kakao üretimi yapılan 15 ülkede faaliyet gösteriyor. Dünya markalarının üye olduğu Dünya Kakao Vakfı, kakao üretilen ülkelerdeki hükümetler, çiftçiler, üniversiteler ve sivil toplum örgütleri ile yürüttüğü çalışmalar sayesinde, kakao üretiminde kalite ve verimliliği arttıracak araştırmalar yaptırmayı, çiftçiler ve ailelerini eğitmeyi hedefliyor. Dünya Kakao Vakfı bugüne kadar 540.000’den fazla kakao çiftçisine çeşitli eğitimler verdi. Buğdaydan süte kadar Türk çiftçisinin ürünlerini değerlendirerek, tarım sektörüne katkıda bulunan bir şirket olarak, bunu dünya ölçeğinde sürdürmekten memnuniyet duyuyoruz.”
 Yıldız Holding için tarımsal hammaddelerin hayati öneme sahip olduğunu hatırlatan Mehmet Tütüncü, holding şirketlerinin tarımda verimliliğin ve çiftçi gelirlerinin artırılmasında önemli rol oynadığını söyledi. Tütüncü şöyle devam etti: “ Türkiye’nin en büyük tarımsal hammadde alıcıları arasında yer alan Yıldız Holding gıda ve içecek şirketleri, buğdaydan süte, fındıktan bitkisel yağa dek Türkiye tarım ürünlerinin endüstriyel alanda değerlendirilmesini sağlıyor. Bisküvinin ana hammaddelerinden olan buğdayda verimliliğin artırılması, tohum desteği sağlanması gibi çalışmalarla çiftçinin yanında yer alıyoruz.”
 Türkiye’de 200 bin tonluk tüketim hacmi ve 3 milyar TL cirosu olan çikolata pazarında yüzde 50 pay ile pazar lider olan Ülker, bu büyüklüğü ile dünya pazarlarında da dikkat çekiyor. Ülker, 2011 yılında uluslararası Candy Industry Dergisi Küresel Top 100 listesine göre bu alanda faaliyet gösteren dünyanın 10. büyük şirketi unvanını taşıyor.
 Kurulduğu günden bugüne yenilikçiliği ve tüketici ihtiyaçlarına en iyi şekilde cevap vermeyi ilke edinen Yıldız Holding, 2009 yılında Avrupa Gıda ve İçecek Sanayi Dernekleri Konfederasyonu bünyesinde kurulan CIAA Liaison Committee’nin (CIAA İrtibat Komitesi) de ilk Türk üyesi olmuştu.
  