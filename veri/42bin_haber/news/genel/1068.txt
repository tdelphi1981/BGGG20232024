Ayda 1 liraya mikro sigorta!
Düşük prim ve teminatla dargelirliyi sigortalamaya dayalı mikro sigortanın Türkiye'de yaygınlaşması için şirketler kolları sıvadı. Hazine de sektörü bu konuda destekliyor
 Ayfer ARSLAN
 Dünya Hindistan'da yaygın olarak uygulanan Mikro Sigorta, Türkiye'de de sigorta şirketlerinin yakın markajında.  Mikro Sigorta ile aylık 2-3 euro gibi düşük primler karşılığında ferdi kaza ve konut poliçesi satarak sigorta alışkanlığı bulunmayan sosyo ekonomik kitleye ulaşılması ve sigorta bilincinin artırılması hedefleniyor. 'Sigorta garibana şart, zenginin sigortaya ihtiyacı yok' diyen Ray Sigorta Genel Müdürü Levent Şişmanoğlu, bu uygulamanın sektörde yeni bir ufuk açarak sigortanın tabana yayılmasında önemli bir adım olacağını savundu.
 DÜNYADA ilk defa Hindistan'da yoksul insanlara sigorta güvencesi sunmak amacıyla hayata geçen mikro sigorta ile ilgili Türkiye'deki  ilk uygulama Güneş Sigorta tarafından Türkiye İsrafi Önleme Vakfı işbirliği ile geçen yıl hizmete sunulmuştu.
 Ayakkabılarını kapının önünde çıkarana sigorta!
 SİGORTA sektöründe pazarlama faaliyetlerinin orta ve üst gelir grubundaki kitleye yoğunlaştığını, ancak bunun sektörün gelişimi açısından yetersiz olduğunu vurgulayan Ray Sigorta Genel Müdürü Levent Şişmanoğlu, 'Biz hala üst ve orta üst gelir grubu ve eğitim olarak da yüksek düzeyde eğitim almış kişilere sigorta satıyoruz. Oysa ayakkabılarını kapının önünde çıkaran insanlara sigorta satmamız lazım. C grubu sektör için önemli' dedi.
 Zenginin sigorta ihtiyacı yok
 ALT gelir grubunun sektör açısından büyük önem taşıdığını belirten Ray Sigorta Genel Müdürü Levent Şişmanoğlu, 'Çünkü zenginlerin sigortaya ihtiyacı yok. Örneğin BP hiçbir kuyusunu ya da rafinerisini sigortalatmıyor. Teklif topluyor ama risk hesaplarını yapıyor ve riski dünyanın her yerine dağıldığı için her yerde deprem olmayacağına ya da sel olamayacağına göre sigorta yaptırmıyor. Yalnız benzin depolarının sorumluluk sigortalarını yaptırıyor. Ama her yıl 7-8 kişilik bir ekiple risk yönetimi yaptırıyor. Ama bir tek konutu olan ve kredi ile alan kişinin tabi ki sigorta yaptırması şart' dedi.
 Otomotiv sektörü 1 liralık hasarı 5 liraya yapıyor
 LEVENT Şişmanoğlu, sigorta sektörünün en büyük sorunlarından biri olan sahte beyan ve dolandırıcılık olaylarına ilişkin ise şu yorumu yaptı: 'Sigortalıların yüzde 99,5'u dürüst. Ama otomotiv endüstrisi inanılmaz uyanık ve sigortalıyı da kendisine alet edebiliyor. Otoda hasarlar bire beşe kadar çıkabiliyor. En çok kazık yediğimiz hasarlar buralardan gelir. Değiştirdik dedikleri parçaları bile kontrolden sonra yeniden değiştiren tamirciler var.'
 Ayrı satılırsa Yapı Kredi Sigorta'ya talip olabilir
 RAY Sigorta, 2007 yılında Doğan Holding tarafından Orta ve Doğu Avrupa'nın en büyük sigorta gruplarından biri olan Avusturya merkezli Vienna Insurance Group'a (VIG) satılmıştı. Ray Sigorta Genel Müdürü Levent Şişmanoğlu, 2012 yılının ilk yarısında 12 milyon TL, Eylül sonu itibariyla ise 6 milyon TL zarar açıkladıklarını vurgulayarak 2012 yılını ise karla kapatmayı hedeflediklerini ifade etti.
 ORGANİK büyümeyi planladıklarını belirten Şişmanoğlu, 'BES'le ilgilenmiyoruz. Yapı Kredi Sigorta ile Yapı Kredi Emeklilik'i ayrı ayrı satarlarsa ana merkezimiz talip olabilir' dedi.