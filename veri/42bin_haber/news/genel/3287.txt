MİT'i daha önce komutan engelledi
AK Parti Genel Başkan Yardımcısı Mehmet Ali Şahin, dün partisinin Siyasi ve Hukuki İşleri Başkanlığı'nca düzenlenen eğitim ve değerlendirme toplantısına katıldı.
 ŞAHİN, Adalet Bakanı olduğu sırada dönemin MİT Müsteşarı Emre Taner'in İmralı'da Abdullah Öcalan ile görüşme talebinde bulunarak, konu hakkında Bursa Cumhuriyet Başsavcılığı'nın bilgilendirilmesini istediğini anlattı. Şahin, ilk görüşmeden yaklaşık 10 gün sonra Taner'in kendisini tekrar ziyaret ettiğinde, görüşmenin Bursa Garnizon Komutanı'nın izin vermemesi nedeniyle gerçekleşemediğini öğrendiğini söyledi. Bu anısında sivil siyaset alanının nasıl daraldığını bizzat yaşadığını ifade eden Şahin, 'Geldiğimiz noktada Türkiye o Türkiye değil. Artık sivil siyaset her meselesine sahiptir' dedi.
 PARİS'TE 3 PKK'lı kadının öldürülmesinin iyi analiz edilmesi gerektiğini de belirten Şahin, ekledi: Birileri PKK terör örgütünün dağdan inmesini istemiyor, silah bırakmasını istemiyor. Savaş yanlılarının bu kadar acele ediyorken, barış yanlıların daha fazla acele etmesi lazım.
 Almanya'dan ek önlem
 FRANSA'DA PKK üyesi üç kadının öldürülmesi Almanya'da güvenlik birimlerini harekete geçirdi. Federal İçişleri Bakanlığı'ndan bir sözcü, Türkiye ve Fransa'daki gelişmeleri yakından takip ettiklerini, PKK'ya karşı güvenlik önemlerinin artırıldığını söyledi. Anayasa Koruma Teşkilatı raporlarına göre ülkede 13 bin 500'den fazla PKK sempatizanının olduğunu ifade eden İçişleri Bakanlığı Sözcüsü, 'PKK, Avrupa Birliği ve Almanya tarafından terör örgütü listesine alınmış ve yasaklanmıştır' dedi. 
 DIŞİŞLERİ Bakanlığı'ndan yapılan açıklamada ise Türkiye'nin önemli bir partner olduğu belirtildi, 'Ankara'nın uzun zamandır gündem oluşturan Kürt sorununa siyasi çözüm girişimleri memnuniyet vericidir. PKK ile başlatılan süreci önemsiyoruz' denildi. CİHAN