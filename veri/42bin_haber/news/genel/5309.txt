Arınç'tan referandum açıklaması
Başbakan Yardımcısı Bülent Arınç, bir TV kanalında referandumla ilgili soruları yanıtladı.
Yeni Anayasa çalışmaları konusunda bir uzlaşma sağlayabilecek  misiniz? sorusu üzerine Arınç, yeni, sivil, çağdaş bir Anayasa yapmayı ve darbe  sonrası anayasalardan kurtulmayı hedeflediklerini belirtti.

Geçtiğimiz yıllarda yeni bir Anayasa yapılması konusunda  gerçekleştirdikleri çalışmanın, Ak Parti'ye açılan kapatma davasının ardından  akamete uğradığını anımsatan Arınç, Biz bundan hiç vazgeçmedik. Çünkü Türkiye  özellikle 12 Eylül 2010 referandumuyla Anayasa'nın o güne kadar değişmiş olan  maddelerine ilaveten 26 önemli maddesini de halk oylamasıyla kabul edince bu  delik deşik olan Anayasa'dan, 12 Eylül sorumluları hakkında dava da açıldığına  göre onların anayasalarıyla hala yola devam etmenin ayıbından kurtulmak istedik  dedi.  
DİĞER PARTİLER DE ETKİLENİYOR

Kendilerini bu konudaki iradelerinin diğer partileri de etkilediğini ve  son seçimlerden sonra TBMM Başkanı Cemil Çiçek'in inisiyatifi ile Anayasa Uzlaşma  Komisyonu kurulduğunu hatırlatan Arınç, komisyon kapsamındaki çalışmaların bugüne  kadar bitmediğini söyledi.

Masadan kalkan taraf olmayacaklarını ifade eden Arınç, şunları kaydetti:

Şimdi gidişata bakılırsa buna 3 ay, 6 ay, bir sene değil yetmeyecek.  Çünkü o kadar rahatlar ki 'canım 30 sene bekledik. Bu dönemin sonuna kadar olsun,  ne olur?' demeye başladılar. Kendilerine bir uğraş gibi görüyorlar. Belki  niyetleri farklı ama bunu ifade edemiyorlar. Niyetleri 'ya bu iş nasıl olsa  olmayacak' diyenler de çıkabilir içlerinde. Yani itham etmeyeyim ama biz çok iyi  niyetle masaya oturduk. Çok iyi niyetle arkadaşlarımız, sabırla meseleye baktılar  ama dışarıdaki vatandaş, 'onlar mümkün değil, bunların anlaşması. Dördü beraber  nasıl mutabık kalacaklar' diyor, sokaktaki insan. Biz de diyoruz ki 'hepsinin  niyeti güzel. Hepsi yeni bir Anayasa yapma konusunda iddialı. Hele biraz daha  sabredin, bekleyin'. Ama daha ne kadar sabredeceksiniz? 
BUNU TEKLİF OLARAK GETİRİRİZ

Arınç, Sayın Başbakan çok doğru söyledi. Mart sonunda artık bir metin  elimizde olmalı. Sayın Başbakanımız söyledi zaten. Mart sonuna kadar bu komisyon  bir anlaşmaya varamazsa biz kendi metnimizi hazırlarız ve bu metnimize ortak  olacak bir, iki, üç hangi partiler varsa onlarla bunu bir teklif olarak  getiririz ifadesini kullandı.

Anayasa değişikliklerinin referanduma gitmesi için en az 330 rakamının  bulunması gerektiğini ifade eden Arınç, Bu oylama gizli oylama. Yani diğer  siyasi partiler... Geçmişte CHP korkuyla milletvekillerine oy kullandırmıyordu,  ola ki beyaz oy kullanır diye. Sayın Kılıçdaroğlu her halde öyle bir şey yapmaz.  Bundan mahcup olur, utanır. Her milletvekili iradesini parlamentoda gizli oyla  gösterirse, emin olun 330 falan değil, bu 350'inin üzerinde gider. Şu andaki  tabloya bakılırsa görüşünü dile getirdi. 
TRANSFER OLARAK DÜŞÜNMELİ

Bunun için milletvekili transferine hiç gerek olmadığını ve bunun çok  ayıp bir şey olduğunu kaydeden Arınç, (Şu partiden ayrılıp da bu partiye  geçenler olur mu) derseniz, bu siyasetin doğasında var. O, kişinin kendi  iradesine bağlı bir şey. 'Ben pazar açtım, kardeşim sen gel bana' filan, böyle  bir rezilliği biz yapacak durumda değiliz. Ama partisiyle ihtilafı olan bir  insan, partisinden ayrılırsa ondan sonra da 'ben şu parti ile yola devam  edeceğim' derse, 'Gelme' denilmez. Belki denilir de genelde denilmez. Onun  istifası, şu partiye geçişi, Anayasa'ya destek oylamasında transfer olarak  düşünülmemeli dedi.

12 Eylül oylamasında referanduma giderken, Meclis'ten 26 maddenin 23'ünü  geçirdiklerin, diğer 3'ünü geçiremediklerini anımsatan Arınç, Kendi içimizde  fire verdik. Onlardan birkaç tanesi de bugün başka partilerde. Mükafatlarını  gördüler. Hayır oyu verecek insan bizim partimizin içerisinden de matematik  olarak söylüyorum, çıkabilir. Evet oyu verecek insan CHP'nin de MHP'nin de  içinden çıkabilir diye konuştu.

Meclis'teki diğer partilerin desteği konusuna da değinen Arınç,  Anayasa'nın 66. maddesindeki vatandaşlık tarifiyle ilgili şu anda varılan bir  uzlaşmanın olmadığını ve her partinin kendi tarifinin bulunduğunu kaydederek,  Biz bugünkü tarifi kesinlikle değiştirmeyi düşünüyoruz. Bugünkü olmayacak  ifadesini kullandı.
  