'Yapımcılar bizden intikam alıyor'
80'li 90'lı yıllara damga vuran o dönemin ünlü mankenleri, podyum işlerinin azalmasıyla yeni projelerde yer alamamaktan şikayetçi. Atilla Kaplakarslan önderliğinde örgütlenme kararı alan Engin Koç, Canan Mutluer, Sevcan Zabit ve Funda Barın AKŞAM LIFE'ın sorularını yanıtladı. Geçimini bugün farklı sektörden kazanan bir dönemin en popüler isimleri, 'Biz de dizilerde rol almak istiyoruz' dedi.
 Röportaj: Olcay Ünal SERT
 - Nostalji Moda Haftası'nın bu yıl 4'üncüsü düzenlendi... 
 Atilla Kaplakarslan: Evet 4'ü bitirdik, 5'incisi olacak. Nostalji Moda Günleri aslında benim bir rüyamdı. Mesleğimde 33 yıl bitti. 80'li ve 90'lı yılların rüya takımı dediğimiz ekibi ile müthiş günler yaşadık biz. Sadece yurt içinde değil, bugün kimsenin yurt dışında rüyasında bile göremeyeceği işler yaptık Kültür ve Turizm Bakanlığıyla. Ve bir gün Kıbrıs'ta Popstar yapıyorduk ve ben dedim ki; bu ekibi tekrar toparlayacağım. Sonra Yusuf Azuz acısıyla karşılaştık ve olayı tamamen Yusuf Azuz'a çevirdik, yaklaşık 70 kişi 3 gün bir AVM'de Yusuf Azuz'u bulunduğu zor durumdan kurtarmak adına defile düzenledik, sonrasında 2 ay hastanede bakımını yaptırdık. Banka borçlarını kapattık. O kadar kötü bir dönemden geçiyoruz ki, mankenlerin böyle bir dönemde kendilerine sahip çıkması çok hoşuna gitti insanların. Ondan sonra da Sokak Hayvanları Yararına organizasyon yaptık. Geçen yıl yaşanan büyük acıdan dolayı 'Van için podyuma' dedik. Bu sene de bu ekip Kıbrıs'ta müthiş bir sevgi gördü. Kanser hastalarına yardım için bir araya geldik. 600 kişilik salona 850 kişi geldi. Şimdi de toplanıyoruz kendi aramızda sosyal projelere devam edelim ama bunun yanında da başka bir şeyler de yapalım diyoruz.
 HAKSIZLIK YAPILIYOR
 - Bahsedebilir misiniz o isteklerinizden biraz? 
 İlk kez açıklıyoruz bunu; internetin olmadığı zamanlarda katalog hazırladığımız gibi yine katalog hazırlayacağız. Bu insanlara bir haksızlık yapılıyor. O dönem o'nlarla çalışmak için, bize yalvaran yapımcılar şimdi bunların yüzüne bakmıyorlar.  
 - Neden böyle?
 A.K: Neden, bilmem. Belki de o zamanın intikamını alıyordur! Sokaktaki insanların 'Artık siz neden dizilerde yoksunuz?' diye sordukları bir dönemde, demek ki bazı yapımcılar kör ve sağırı oynuyorlar. O yüzden bir haksızlık yapılıyor, şimdi bunun önüne geçmeye çalışacağız. 70 kişiyi 48 saatte tekrar bir araya getirebilirim. Bunun için geceli gündüzlü çalışmalar yapıyoruz. Bu insanların paraya pula ihtiyacı olduğu için yapmıyoruz bunu biz. Hepsinin parası, işi, kariyeri var, evliliği var, çoluk çocuğu var.  Aramızda Prof. Dr. var ama bir şey yaşıyoruz beraber, sinerji paylaşıyoruz, bir maneviyatı paylaşıyoruz. Amacımız, sosyal projelerle farkındalık yaratmak.
 TRT'YE SESLENİYORUM 
 - Engin Koç, Yaşar Alptekin çok meşhurlardı bir dönem... 
 Engin Koç: Hala popüleriz, benzinciye gittiğim vakit bana 'Engin ağabey' diye hitap ediyor. Ben her zaman varım, yokum diye bir şey yok ki. Allah beni var etti ben her zaman varım. Burada ki benzinci, halk beni her yerde tanıyorsa demek ki ben varım. İnsanlar Engin ağabey sen niye yoksun dizilerde diyor; 'Ben de gidin yapımcılara sorun' diyorum. Artık ben yapımcılara da sormuyorum, sorduğum tek yer var benim, bu işin sahipleri! En başta büyük kanal sahipleri, gazete sahipleri ve TV kanallarının başındaki kişilere soruyorum. Yapımcılara sormuyorum çünkü yapımcıların hepsi ego sahibi. Benim bu insanlara ihtiyacım yok. Ben hakikaten duyarlı, nüfus sahibi insan olmuş, hayatını bu işe adamış kanal sahiplerine sesleniyorum. Yapımcılar Cihangir sosyetesi arasında birbirini kollayan tanıdıklarına işveren insanlar.  TRT'ye sesleniyorum buradan. Biz bu işi en iyi şekilde yapmış insanlarız, bu mesleğe gönül vermiş insanlarız. Biz çalışmak istiyoruz. Halk da bizi istiyor. Ben demiyorum ki yeniler çalışmasın, tabi ki çalışacaklar ama bunlar arasında biz de olalım! 10 kişi oradan giriyorsa kadroya 3 kişi de bizden girsin.
 BİZ EKMEK PARASI İSTEMİYORUZ 
 - Kıvanç Tatlıtuğ'un dizileri çok tuttu, çok da başarılı ...
 Engin Koç: Kıvanç Tatlıtuğ çok sevdiğimiz arkadaşımız dizileri tutması normal ama popüler olup da dizileri kaldırılan insanlarda var, bir de bizi deneyin. Biz onlardan ekmek parası istemiyoruz, hep beraber çalışıp hep beraber paylaşalım! Sinerji yaratalım. İki tane kişiyi oynatıyorsunuz, yıllarını veren insanları neden oynatmıyorsunuz?
 O DÖNEMİN SİNERJİSİ ARTIK KALMADI
 Funda Barın: Türker İnanoğlu, bundan 7-8 sene önce 'Böyle mi olacaktı?' diye bir dizi yaptı ve çoğu manken kadroluydu ve bu dizi 7 yıldan fazla sürdü. Yeşilçam'dan ve tiyatroculardan oyuncuların da olduğu bu dizide, Yaşar Alptekin, Atilla Saral, Engin Koç vardı, ben de 2'nci sezonunda girdim ve 6 sene devam ettim. Engin en deneyimlilerinden, ben bu nostalji grubunun en ufaklarındanım. Nostaljiye gelirsek, şehir dışı organizasyonlarına giderken, basın da bizimle gelirdi. O yolculuk sırasında kağıtlar oynanırdı. Zannederim mankenlikten ziyade bu durum basına da yansımıştır ki, Barış Kocaoğlu o dönemi çok iyi hatırlar. O dönemde çok farklı bir sinerji ve enerji vardı, artık onların hiçbirisi yok.
 BİZ İNANILMAZ DONANIMLIYIZ
 Canan Mutluer: Engin'e katılıyorum tabi ki, Engin bizim en deneyimlimiz. Bu işin en profesyoneli, en çok çekeni. O dönemin her aşamasını biliyor. Bizim Türk halkı olarak en büyük problemimiz, değerlerimizin ne kadar değerli olduğunun bilincinde değiliz. Ben bir taraftan da bizim değerlerimizi anlatan belgeseller çekiyorum. Sanatçıların yaşarken değeri bilinmeli. Manken grubunun da ne kadar değerli ve donanımlı olduğunu bilmiyorlar. Bilmiyorlar ki bizler hepimiz diploma sahibiyiz, şu anki mankenlerden bahsetmiyorum. Biz inanılmaz donanımlıyız, hani mankenden hiçbir şey olmaz diyorlar ya mankenden her şey olur! 
 - En başarılı oyuncular mankenlikten gelme; Kenan İmirzalıoğlu, Kıvanç Tatlıtuğ...
 C.M: Dünyada da böyledir, kozmetik reklamlarına bakın yurt dışında onlar da mankenlikten oyunculuğa geçenler vardır. Şimdiki mankenlerde şöyle bir problem var; disiplin denilen şey yok! Eğer istek ve disiplin bir arada olmazsa mankenlik yapamazsınız, oyunculuk da yapamazsınız. Mankenlikte çok disiplin sahibi olmanız gerekiyor, zamanında gidip gelmeniz, vücudunuza, yediğinize, içtiğinize bakmanız gerekiyor.
 'O ZAMANLAR GÜNDE  3-4 İŞE GİDERDİK'
 Sevcan Zabit: Ben ilk komedi filminde oynadım. İki sezon sonra bitince Osman Sınav'ın Mavi Düşler filminde oynadım. Sonra da Türker İnanoğlu'nun çektiği Zehirli Çiçek'te rol aldım. Orada Aysun Kayacı'nın annesini oynadım. Bu dizi de 3 sezon sürdü. O zaman bile saçımı beyazlatarak anne yaptılar. Ben biraz erken başladım nostaljiye. 1994'de Best Model Kraliçesi seçildikten sonra da ben genellikle podyum ağırlıklı çalıştım. Zeki Triko'nun da ayrıca ilk Türk mankeniyim. Eskiden sürekli defile olurdu, bunun yanında sinema, dizi projeleri olurdu ama şu anda ayda bir tane duyarsak öpüp başımıza koyarız. 
 - Neden mankenlik mesleğine ilgi azaldı?
 S.Z: Televolelerden sonra mankenlik mesleğine ilgi azaldı diyebilirim. O dönemde çok fazla laçkalaştı. Ve firmalar da çok fazla bu tip organizasyonları yapmamaya başladılar. 
 - İstanbul Fashion Week var şimdi de...
 S.Z: O burada 2 yıldır yapılan bir şey. Devlet desteğiyle yapılıyor. Ama biz o dönem İTKİP ile yurt dışına 20-30 defileye gidiyorduk. Biz orada kurbanlık koyun gibi sıraya girip canla başla seçilebilmek için tüm hünerlerimizi gösterirdik. Şu anda manken diye ortada dolaşan çok insan var ama gerçek manken çok az.
 ŞU ANDA KİM NE İŞ YAPIYOR?
 Engin Koç: Şu anda ben emekliyim. Başka bir şeyim yok, emekli olarak hayata devam ediyorum.
 Canan Mutluer: İstanbul Aydın Üniversitesi'nde öğretim görevlisiyim. Ayrıca Türkiye'yi anlatan belgeseller hazırlıyorum. Kendi ajansım var, bir yandan da mankenlerimle ilgileniyorum. 
 Funda Barın: Uzun süredir podyuma çıkmıyordum. 10 yıla yakındır dizilerde rol aldım. O dönemlerde kardeşlerimle birlikte kurduğum tekstil işi vardı ona devam ediyorum. Geçimimi tekstille sağlıyorum. Dizi olursa içime sinen bir projede yer almak isterim.
 Sevcan Zabit: Ben yıllardır ajansta mankenlik eğitimi vermiştim. Yabancı ajansta da model yöneticiliği yapmıştım. Şu anda pilates eğitmenliği yapıyorum. Bunun haricinde her hangi bir dizide rol almak isterim.