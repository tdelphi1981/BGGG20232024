GSM çalışanı destekli vurgun
Cep telefonu olan herkesin başına gelebilir!
 Vurgunda son nokta... GSM şirketi çalışanı yardım etti. Müşterilerin kimlik bilgilerini ele geçiren çete, 30 bin çaldı
 Mete YILMAZ / İSTANBUL
 Dolandırıcılar sınır tanımıyor... İstanbul'da bir GSM bayiinde çalışan B.Y.(42) ile eşi F.Y.(47) daha önce ödeme sorunu yaşamayan müşterilerinin kimlik ve adres bilgilerini çeteye verdi. Çete, bu bilgiler üzerinden hazırladığı sahte kimliklerle, 24 ay taksitle 15 adet iPhone 5, iPad, Galaxy S3 ve tablet bilgisayar aldı. Ürünleri satarak paraya çeviren çetenin vurgunu, kimlik bilgileri kullanılan müşterilere ödeme faturası gönderilince ortaya çıktı. Çete üyeleri S.B (29), M.S (42), B.M.Ö. (41) ile B.Y ve F.Y. gözaltına alındı. 
 YAPILAN aramalarda sahte kimlik düzenlemekte kullanılan malzemeler ile sahte kimlikler ele geçirilirken, çetenin, 30 bin liralık vurgun yaptığı belirlendi. Sorgularının ardından savcılığa sevk edilen 5 kişi, mahkemeden tutuksuz yargılanmak üzere serbest bırakıldı.