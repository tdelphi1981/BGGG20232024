Rakiplerin önüne geçebilmek için global olmak zorundasın
Dünyaca ünlü aktris Penelope Cruz'la reklam anlaşması imzalayarak dikkatleri üzerine çeken Seranit, bugün 70'den fazla ülkeye yayılmış durumda. Artık 'global' olmanın başarının anahtarı olduğunu söyleyen Başkan Altunalan, 'İhracatın %50'si Avrupa'ya. Brezilya ve Surinam'a bile ürün satıyoruz' diyor
 Seranit Yapı Grubu Başkanı Hamdi Altunalan, 'İhracat faaliyetlerimize Sinpaş'la gerçekleştirilen satın alma anlaşmasından hemen sonra başladık. Öncelikli olarak Orta Avrupa ülkeleriyle başladık, 70'den fazla ülkeye yayıldık. Sadece Benelux ülkelerinde 450'den fazla satış noktasındayız' diyor. İhracatın yüzde 50'sini Avrupa ülkelerine yaptıklarını söyleyen Altunalan, Ortadoğu ve Afrika ülkelerinin yanı sıra Brezilya ve Surinam gibi Güney Amerika ülkelerine de satış yaptıklarını söylüyor. Hamdi Altunalan küresel marka olma planlarını ve yurtdışına açılma konusundaki görüşlerini paylaştı.
 - Yurtdışına açılmaya nasıl karar verdiniz?
 Öncelikli neden, elbette global bir marka olma isteğidir. Bazı pazarlara biz gittik, bazı pazarlardan davet aldık. 5 yılda ihracatımız hızla arttı. 
 - Dış pazarlara açılmak Seranit markasına neler kattı? 
 Pazarlardaki bilinirliğimizi arttırdık ve adımızdan daha çok söz ettiriyoruz. Özellikle dünya çapında tanınan süpermarket, tekstil, otomotiv ve otel gibi büyük projelerde yer almak, bizi hedeflediğimiz alanlara taşıdı.  
 -  Küresel anlamda kimlere rakip olma potansiyelimiz var? 
 Bu konuyu pazarlar bazında irdelemek gerekir. Örneğin Avrupa'da rakipler, Avrupalı üreticilerken Amerika'da Çin ve Brezilya rakip olarak karşınıza çıkabiliyor. Ürünün kalitesi, estetiği ve servis kalitesi yanında, nakliye maliyetleri ve rakip fiyatları da önem arz etmektedir.
 İhracatımız 5 yılda yüzde 1.000 arttı
 Kendi sektörlerinde beklenen gelişmenin bir türlü sağlanamadığını söyleyen Altunalan, 'Seranit'i bunun dışında tutuyorum. Biz, son 5 yılda yüzde 1000 ihracat artışı sağladık...' diyor.
 Seranit bünyesinde faaliyet gösteren Serra'nın reklam yüzü olarak Oscarlı aktris Penelope Cruz seçildi. Cruz'un oynadığı reklamlar Madrid'de çekildi.
 Limak Holding gelişmekte olan ülkeleri yakın markaja aldı
 Lİmak Yatırım Başkanı Ebru Özdemir, 'Limak Grup şirketleri olarak, dünyadaki gelişmeleri yakından takip ediyoruz, değişik coğrafyalarda, özellikle gelişmekte olan ülkelerdeki inşaat, alt yapı ve enerji projelerini değerlendiriyoruz' diyor. Mısır, Kosova, Suudi Arabistan, Pakistan ve Kuzey Kıbrıs'ta operasyonlarının olduğunu belirten Özdemir, 'Makedonya ve Gürcistan'da yeni projelerimiz var, Katar ve Irak'ta da çeşitli inşaat ve yatırım projelerini değerlendiriyoruz' diye konuştu. 
 Mısır'da Limak İnşaat'ın 2011 yılında Kahire Uluslararası Havalimanı TB2 Terminali Projesi ihalesini kazandığını hatırlatan Özdemir, şu bilgileri verdi: 
 'Çalışmalar sonucunda, terminalin yıllık yolcu kapasitesini 3,5 milyondan 7,5 milyona yükseltmeyi hedefliyoruz.'
 KOSOVA'DA İKİ İŞ BİRDEN
 'Kosova'da var olan havalimanını işletirken, 4 milyon kapasiteli yeni uluslararası terminal binasını da inşa ediyoruz.'
 Ortadoğu'da 'Turkish Labne' dönemi başladı
 Pınar Süt ve Pınar Et, 40'dan fazla ülkeye ihracat gerçekleştiriyor.  Yurtdışı açılımda bölgelere özel bir strateji izlediklerinin altını çizen Pınar Süt Başkan Yardımcısı Ergun Akyol, 'Örneğin Pınar Labne ürünü, tüm Türk gıda firmalarının önünü açarak kalitesiyle, tadıyla diğer yerel ve ithal ürünlerden farklılaşan 'Turkish Labne' konseptini oluşturduk. Pınar Labne ürünü Ortadoğu'da açık ara liderliği sürdürüyor' dedi.
 THY, 38 milyon yolcu taşıyıp, 7.8 milyar dolar ciroya ulaşacak
 Türk Hava Yolları'nın başarısının altında yatan nedenin küresel bir marka olacak şekilde yatırımlar yapması ve dünyaya açılmasının olduğunu söyleyen Türk Hava Yolları (THY) 
 CEO'su Temel Kotil, 'Türk Hava Yolları küresel bir marka olmanın gerekliliklerinin farkında olarak kalitesiyle, ikramıyla, uçuş emniyetine verdiği önemle, donanımlı personeliyle yolcusuna en iyiyi sunmak için çalışıyor' dedi. Şu anda dünyada 204 farklı noktaya uçan dünyanın tek havayolu şirketi olduklarını belirten Kotil, 'Bunu gerçekleştirmek bizim için önemli. Şöyle ifade edeyim. Şu anda havacılıkta pazarın genişliği 500 milyar dolar civarında. Bizim bu yıl sonu hedefimiz 7,8 milyar dolar. Dünya çapında taşınan yolcu sayısı 2,5 milyar civarında. Bu yıl hedefimiz 38 milyon civarında yolcu taşımak. Bu nedenle global düşünüyoruz' diye konuştu.
 YARIN
 - Eczacıbaşı'nda cironun yüzde 70'i yurtdışından
 - Şişecam'ın hedefi küresel marka olmak
 - Erbil'in ilk 5 yıldızlı oteli Koç'un Divan'ından
 - Avrupa'ya açılan ilk 'sağlıkçı' Dünyagöz