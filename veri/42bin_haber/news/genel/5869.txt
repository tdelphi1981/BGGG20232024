Kefen soyucular
Kentsel dönüşümün fırsatçılığı olmaz diyen Bakan Bayraktar, rantı konuşmanın kefen soyuculuk olduğunu savundu. Bayraktar, kentsel dönüşümde maili inhidam durumu olan yerleri risk olsun olmasın boşaltacaklarını da açıkladı.
ÇEVRE ve Şehircilik Bakanı Erdoğan Bayraktar, kentsel dönüşümde maili inhidam (yıkılmak üzere olan) durumu olan yerleri risk olsun olmasın boşaltacaklarını açıkladı. Bunun dışında istenmeyen yerlere milim dokunmayacaklarını belirten Bayraktar, İstanbulda bulunan 4 milyon konutun yarısının da yenilenmesi gerektiğini söyledi. Kentsel dönüşümün açgözlülüğü, fırsatçılığı olmaz diyen Bayraktar, rantı konuşmanın kefen soyuculuk olduğunu savundu. Bayraktar, kentsel dönüşümle ilgili yaptığı açıklamada şu mesajları verdi:  
 YETERLİ TALEP VAR 
Kentsel dönüşümü rızaya dayalı yapacağız. Hazırlıklı belediyelerle birlikte yürüteceğiz. Bakanlık olarak organize edip, yardımcı olacağız, ama istenmeyen yere aciliyet yoksa girmeyeceğiz. Zaten yeteri kadar talep var. Yerinde yapılacak olan dönüşümde vatandaşla mutabakat yüzde 99 sağlandı. Açıkgözler, fırsatçılar hariç orada ikamet eden hangi meşrepten, hangi mezhepten ve hangi zihniyetten olursa olsun herkes çoluğunu çocuğunu düşünerek dönüşüme razı oluyor. Yerinde dönüşüm yapmamız lazım. Bunları başka yere taşımayacağız.  
İSTEMEYENLERE DOKUNMAYACAĞIZ 
Bayraktar, şunları söyledi: İsteyenler bakımından zaten önümüzde o kadar çok iş var. Bir de maili inhidam (yıkılmak üzere) durumu var. Zaten 3194 sayılı kanunda var. Eğer bir bina deprem olsun olmasın Diyarbakır ve Konyada yıkılan bina gibi olursa boşaltırız. Ya vatandaş talep eder gelip, bizim bina sıkıntılı ama üç kişi çıkmıyor der ya da başka türlü bir kişi gelir der ki bizim binanın ayakta duracak dermanı yok der. Bunun depremle, riskle, bu yasayla direk alakası yok. Onun dışında istenmeyen hiçbir yerde bir milim birşey yapmayacağız.  
Gettolaşma rahatlar 
ERDOĞAN Bayraktar, Bu iş çözülürse Güneydoğuya yüzde 15-20 katkı sağlayacak. Çünkü aileler daha iyi yerde eğitim alacak. Biz kentsel dönüşümde başarılı olursak gettolaşma alanlarındaki yapıyı da rahatlatacağız. Zaten eskiden beri gelin aile yapısı ve gettolaşma sistemlerinde içe dönük bir yapı var. Basit, bağnaz bir yapı var. Ama modern toplumlarda dayanışma öne çıkıyor dedi.   
2012de konut satışı yüzde 3 arttı, 431 bin ev satıldı 
TÜRKİYE genelinde geçtiğimiz yılın toplamında 431 bin 485 konut satış yoluyla el değiştirdi. 2011 yılına göre ortalama yüzde 3 artış gösteren konut satışları, 2010 yılındaki düşüşünün ardından yeniden yükselişe geçti. Satışlarda, İstanbul ilk sırada yer aldı. 87 bin 484 konutun el değiştirdiği İstanbulu 63 bin 803 konut ile Ankara izledi. Konut satışlarında üçüncü sırada 29 bin 547 konut ile Bursa, Eskişehir, Bilecik bölgesi yer aldı. İzmir ise, 25 bin 612 konut satışı ile dördüncü oldu.  Türkiye İstatistik Kurumunun açıkladığı rakamlara göre 2012nin son çeyreğinde bir önceki yılın aynı çeyreğine göre yüzde 5.8 artışla 125 bin 815 konut satıldı. Yılın üçüncü çeyreğinde 103 bin 504, ikinci çeyreğinde 106 bin 35, ilk çeyreğinde ise 96 bin 92 konut satılmıştı. Buna göre, yılın son çeyreğinde konut satışları yükseldi. Satışların yükselmesinde, 2013 yılından itibaren geçerli olan konutta yeni KDV uygulamasından etkilenmek istemeyenlerin alıma yönelmesi etkili olduğu ifade ediliyor. Söz konusu dönemde Türkiye genelinde konut satışlarında, 4 çeyreklik ortalamalara göre yüzde 3 oranında artış gerçekleşti.