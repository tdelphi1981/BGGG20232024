Bankalar 2013'te 8 bin 500 kişiye istihdam yaratacak
Krizde Avrupalı bankalar küçülüp eleman çıkartırken, Türk bankaları güçlü mali yapılarıyla bu yıl da şubeleşme ve personel alımında tam gaz yola devam ediyor.13 banka 502 yeni şube açıp 8 bin 490 kişiye iş imkanı yaratacak. İstihdam artışında Finansbank, Denizbank ve Garanti başı çekecek
 Ayfer ARSLAN
 Bankalar bir yandan teknolojinin gelişimine paralel alternatif dağıtım kanallarına ağırlık verirken,  bir yandan da şubeleşme stratejisine devam ediyor. Türk bankacılık sektöründe faaliyet gösteren 13 banka 2013 yılında 502 yeni şube açıp yaklaşık 8 bin 490 kişiye istihdam yaratmayı hedefliyor. Bankaların 2013 büyüme stratejisine göre şubeleşme ve istihdamda en hızlılar arasında Denizbank, Finansbank ve Garanti Bankası başı çekiyor.
 Türkiye Bankalar Birliği'nin verilerine göre 2012 yılının ilk dokuz ayında 48 banka 277 adet yeni şube açıp yaklaşık 3 bin kişiye istihdam imkanı sağladı. Son verilere göre şu anda 48 bankanın toplam şube sayısı 10 bin 111, personel sayısı ise 184 bin 332 kişiye yükseldi. 
 DENİZBANK ATAKTA
 2012 yılında yeni personel alımında en atak bankalardan biri olan Denizbank, hissedar değişikliğinden sonra da aynı büyüme stratejisini devam ettirmeyi planlıyor. 2012 ilk 9 ay itibarıyla toplam 600 şubesi ve 10 bin 80 personeli bulunan Denizbank 2013 yılında 46 şube açıp bin 370 personel almayı hedefliyor. Garanti ise 35 yeni şubeyle 1.000 personel planlarken, Finansbank'ın 2013 stratejisi de oldukça iddialı; Finansbank, 70 şube açıp 1.500 kişiyi işe alacak.
 3 yıl içinde 150 şube hedefi
 Anadolubank Genel Müdürü Gökhan Günay, 2013'ün faiz hadlerinin düştüğü, büyümede bir miktar iç talebin canlanacağı bir yıl olacağını söyledi. 2013'te 15 ila 20 yeni şube açarak 300'e yakın yeni personel alacaklarını belirten Günay, bu yılı 115-200 şube arasnda kapatarak şube ağını genişletmeye devam edeceklerini ifade etti. Günay, '3 yıl içinde 150 şubeye ulaşma planıyla ölçeğimizi büyütmenin ilk adımlarını atacağız' diye konuştu.
 Hedef 30-35 yeni şube açmak
 Garanti Bankası Genel Müdürü Ergun Özen, 2013 yılında hem dijital kanallara hem de şubeleşmeye yatırım yapmaya devam edeceklerini açıkladı. Özen, 'Teknolojiyi müşteri lehine kullanabilen, müşterinin hayatını kolaylaştıran bir biçimde kullanmaya çalışıyoruz. Bugün artık Y jenerasyonu dediğimiz gençler banka müşterisi olmaya başladı. Onları şubelere getirmek çok zor. 2013 sosyal medyayı daha fazla kullanacağımız bir yıl olacak. Bütçeyi finalize edemedik ama 800 ila 1000 arasında personel alıp, 30-35 civarında şube açarız' dedi.
 1.370 yeni 'DENİZ'ci alınacak
 Denizbank Genel Müdürü Hakan Ateş, Sberbank'tan alacakları destekle geçmiş yıllardaki hızlı büyümelerini önümüzdeki yıllarda da arttırarak devam ettireceklerini açıkladı. Ateş, 'Önümüzdeki dönemde de başta dağıtım özelleştirmeleri olmak üzere pek çok büyük projenin finansmanında yer almayı planlıyoruz. Hızlı büyümemizi devam ettirmek için yatırımlarımız da devam edecek. 2013'te 1370 yeni çalışan istihdam etmeyi, yurtiçi ve yurtdışında toplam 46 yeni şube açmayı planlıyoruz' dedi.
 Finans'tan 1.500 kişilik yeni istihdam
 Finansbank Genel Müdürü Temel Güzeloğlu, '2012 yıl sonuna dek, şube adedimizi yaklaşık 40 açılışla artırmayı ve bu yolla 300 kişiye daha istihdam sağlamayı planlıyoruz. 2013 yılı planlarımız ise, yaklaşık 70 yeni şubenin faaliyete geçmesini öngörüyor. Bu paralelde, Finansbank ailesine yaklaşık 1,500 yeni çalışma arkadaşımız katılacak. Böylece Türkiye'nin de büyümesine ve istihdamına katkıda bulunmaya devam edeceğiz' diye konuştu.
 Geçen yıl 60 şube açtı bu yıl 50 şube hedefledi
 Akbank Genel Müdürü Hakan Binbaşgil, 2013 yılında şubeleşme ve istihdam planlarını şöyle aktardı: 'Geçen sene yaklaşık 15 bin 400 çalışanımız vardı. Şu anda 16 bin 400 çalışanımız var. En çok istihdam sağlayan bankalardan biriyiz. 2012'de 1000 arkadaş Akbank'a katıldı.  Yaklaşık 60 şube açtık. 2013 yılında da 40-50 şube açarız diye tahmin ediyoruz.'
  