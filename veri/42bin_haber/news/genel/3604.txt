Mavi Senfoni sustu
Türk resminin büyük kaybı... Burhan Doğançay, 84 yaşında hayata veda etti. Kolaj dahisi, renk, form ve düzenleme ustası, 2009'da Mavi Senfoni adlı tablosunun 2.2 milyon liraya satılmasıyla Yaşayan En Pahalı Türk Ressamı unvanını taşıyordu
 Ressam Burhan Doğançay, 84 yaşında hayatını kaybetti. Doğançay için yarın Teşvikiye Camii'nde öğle namazını müteakip cenaze namazı kılınacak. Usta ressam, vasiyeti üzerine cumartesi günü Turgutreis'teki Karabağ Mezarlığı'na defnedilecek. 4 yıl önce Mavi Senfoni adlı tablosu 2.2 milyon liraya satılan Burhan Doğançay, 'Yaşayan En Pahalı Türk Ressamı'ydı. İşte, duvar resmi kavramını sürekli olarak geliştirip daha soylu bir biçim veren; renk, form ve düzenleme ustası olarak nitelendirilen Doğançay'ın yaşam öyküsü:
 1929: İstanbul'da doğdu. Babası 'asker ressamlar kuşağının son temsilcilerinden' Adil Doğançay'ın teşvikiyle küçük yaşta resim yapmaya başladı. Babasının karşı çıkmasına rağmen 1943-1946 yılları arasında Gençlerbirliği'nde top oynadı. 
 1955: Ankara Atatürk Lisesi ve Ankara Üniversitesi Hukuk Fakültesi'ni bitirdikten sonra Paris'te ekonomi doktorası yaptı. Bu sırada La Grande Chaumiere okulunda resim çalışmalarına katıldı.
 1956: İlk sergisini Ankara Sanat Sevenler Kulübü'nde açtı.
 1958: Brüksel Dünya Fuarı'ndaki Türk pavyonunu yönetmek için Belçika'ya gitti.
 1961: 22. Devlet Resim ve Heykel Sergisi'ne beş eseri kabul edildi.
 1962: New York'taki Türkiye Turizm ve Tanıtma Bürosu'nun müdürü oldu.
 1964: New York'taki Ward Eggleston adlı sanat galerisinde 80 tablosu sergilendi.
 1965: Journal American dergisi, Brooklyn'de Bir Köşe adlı tablosunu kapak yaptı. New York'un 300. yıldönümü şerefine açtığı sergi sonrası, kentin belediye başkanı tarafından kendisine takdirname verildi.
 1967: Spectrum Galerisi'ndeki sergisi, ABD'nin iki büyük TV kanalı CBS ve ABC'de haber oldu.
 1968: ABD'nin saygın sanat dergilerinden Arts Magazine, ressama ve eserlerine geniş yer ayırdı.
 1969: Los Angeles'taki Tamarind Sanat Vakfı, resim ve litograf alanında çalışmalar yapması için burs verdi. Burhan Doğançay, bu bursu kazanan ilk Türk ressam oldu.
 1974: UNICEF, ressamın bir eserini kart olarak bastı.
 1975: 114 ülkeyi kapsayacak Dünya Duvarları fotoğraf projesine başladı.
 1976: İstanbul'daki ilk sergisini Kurtuluş'taki Galeri Baraz'da açtı. 
 1977: Milliyet'ten Haldun Dormen'e konuşan ressam, 'Vatanımda kimse adımı bilmiyor. Oysa Amerika'da resimlerimin tanesi 4-5 bin dolardan satılıyor' dedi. 
 1983: Paris'teki Pompidou Sanat Merkezi'nde sergi açan ilk Türk ressam oldu. Sanatçının tasarımları, Fransa'da halı dokumacılığının gelişmiş olduğu Aubusson'da, duvar halısı olarak dokundu.
 1984: ENKA Bilim ve Sanat Yarışması'nda birinci olarak 3 milyon TL'lik (1 milyon dolar) ödüle layık görüldü. 
 1986: Ankara Devlet Resim ve Heykel Müzesi'nde düzenlenen 1. Uluslararası Asya-Avrupa Bienali'ne katıldı. Editörlüğünü sanat eleştirmeni Roy Moyer'ın yaptığı Doğançay adlı kitap yayınlandı. Sanatçının 150 resminin bulunduğu kitap, NBC kanalı tarafından 1986'nın En Güzel 20 Sanat Eseri arasında gösterildi.
 1987: Ankara Sanat Kurumu tarafından resim dalında Yılın Sanatçısı seçildi.
 1989: Tokyo'daki Seibu Müzesi'nde düzenlenen Art Forum'da sergi açtı.
 1990: Homeage to Calligraphy adlı tablosu, 34 milyon liraya satıldı.
 1992: St. Petersburg Rus Devlet Müzesi'nde sergi açan ilk yabancı oldu.
 SAHTE TABLOLARINI YAKALADI
 1995: Tatil için İstanbul'a geldiğinde bir galeride üç adet (3 Sarı, Güneş Banyosu, Kırık Fener) sahte Burhan Doğançay tablosunun satıldığını görünce şoke oldu. Cumhurbaşkanlığı Kültür ve Sanat Ödülü'ne layık görüldü.
 2003: Homeage to Calligraphy adlı tablosu Avrupa Parlamentosu'nun duvarını süsledi. 
 2004: Türkiye'nin ilk kişisel resim müzesini Beyoğlu'nda açtı. 150 yıllık bir binanın içindeki müzede 80 eser var.
 2009: Bel ve omurlarından rahatsız olan ressam, kendisini tedavi eden doktora, Gone Tomorrow Here Today adlı eserini hediye etti. Bir Burhan Doğançay başyapıtı olan Mavi Senfoni açık artırmada 2.2 milyon liraya satıldı. Tabloyu, işadamı Murat Ülker satın aldı.
 Onlarca ülke yüzlerce müze
 BURHAN Doğançay'ın eserlerinin sergilendiği bazı müze ve sanat merkezleri:
 l Museum of Fine Arts, Los Angeles County Museum, The Newark Museum, The Brooklyn Museum, The Museum of Modern Art, R. Guggenheim Museum, The Metropolitan Museum of Art, The Library of Congress, The National Gallery of Art, Carnegie Museum of Art, The Cleveland Musuem of Art, Kennedy Museum of Art (ABD)
 l Art Gallery of Greater Victoria (Kanada)
 l European Parliament (Belçika)
 l Louisiana Museum of Modern Art (Danimarka)
 l Musee de Grenoble, Centre Georges Pompidou (Fransa) 
 l State Russian Museum (Rusya)
 l Benaki Museum (Yunanistan)
 Modern sanatımızın dünya markası
 l Oya Eczacıbaşı (İstanbul Modern Yönetim Kurulu Başkanı):  Burhan Doğançay'ı yitirmenin sonsuz üzüntüsünü duyuyoruz. İstanbul Modern'e her zaman destek veren dostumuza Allah'tan rahmet, ailesine ve sevenlerine başsağlığı diliyorum.
 l Murat Ülker (Yıldız Holding Yönetim Kurulu Başkanı): Bana göre Türkiye'nin yetiştirdiği nadir sanatçılardan biri. Türkiye'yle yetinmeyip dünyaya mal olacak eserler bıraktı. Allah'tan rahmet, ailesine de başsağlığı diliyorum. Mekanı cennet olsun.
 l Bedri Baykam (Ressam): Duayen ressamımız, usta sanatçı Burhan Doğançay'ın vefatını büyük üzüntüyle öğrenmiş bulunuyoruz. Başımız sağ olsun, Allah rahmet eylesin...
 l Ertuğrul Günay (Kültür ve Turizm Bakanı): Ülkesine sanatıyla hizmet eden usta bir isimdi. Sevgili arkadaşım ve ağabeyime Allah'tan rahmet, kederli ailesine, sevenlerine, tüm sanat çevresine ve milletimize başsağlığı ve sabırlar dilerim.
 l Egemen Bağış (AB Bakanı ve Başmüzakereci): Modern sanatımızın dünyadaki öncü isimlerinden Burhan Doğançay, Hakk'a yürüdü. Mekanı cennet olsun. Allah rahmet etsin.
 l Günseli Kato (Ressam): Türk resim tarihine imza atmış, uluslararası arenada kendini kabul ettirmiş gerçek bir insandı. Mütevazı, saygılı, sevgi doluydu. New York'ta bana çok değer verdi, kendimi iyi hissettirdi.