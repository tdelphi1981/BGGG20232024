Teknosa'nın cirosu 2 milyar lirayı aştı
Teknosa'nın cirosu kasımda KDV hariç, 2 milyar lirayı aştı. Nane, 'Satan varsa alırız' dedi
 Teknosa'nın KDV hariç satış gelirleri, kasım itibarıyla 2 milyar TL'yi aştı. Kasım sonuçları, yıl sonu için '2,15 milyar-2.25 milyar lira' olan ciro ve '45-47 milyon TL' olan net kar hedefini destekler nitelikte. Sabancı Holding Perakende ve Sigorta Grup Başkanı Haluk Dinçer, '2012 yılını liderliğimizi güçlendirerek kapatıyoruz. Yaklaşan 2013 yılına umutla bakıyoruz' dedi. Haluk Dinçer, yeni yıl için hedeflerin yüksek tutulduğunu aktararak, yeni mağazalara, teknolojiye, insan kaynağına yoğun yatırıma devam edeceklerini belirtti. Teknosa Genel Müdürü Mehmet T. Nane, Teknosa'nın 2013 yılında sektör ortalaması üzerinde bir büyüme performansı göstermesini beklediklerini ifade ederek, 'Sektörün önümüzdeki dönemde de büyümeye devam edeceğini öngörüyoruz. Teknosa olarak 2013'te yine çift haneli büyüme rakamlarını yakalayacağımızı düşünüyoruz. Hedefimiz 5 yıl içinde yüzde 100 büyümek. Biz sektör lideri olarak 'Satan varsa alırız' diyoruz. Hedefimiz konsolidasyon döneminde pazar liderliğimizi daha da güçlendirmek' şeklinde konuştu.
  