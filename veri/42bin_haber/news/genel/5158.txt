Yetkisiz yetkili servis tuzağı
Yetkili olmadığı halde yetkili servis gibi hizmet veren beyaz eşya tamircileri tüketicilerin bilinçsizliğinden faydalanırken, Gümrük ve Ticaret Bakanlığı da yetkisiz servislere rekabetin engellenmemesi adına çok fazla müdahale edilmediğini söylüyor.
BEYAZ eşya alanında servis hizmeti sağlayan firmalar, yanıltıcı tanıtımlarla tüketiciye yetkisiz olmasına rağmen yetkili servis gibi hizmet veriyor. Özellikle internet üzerinden büyük beyaz eşya firmalarının ismini kullanarak 444le başlayan telefon numaraları ile hizmet veren firmalar, kendilerine telefon ile ulaşan tüketicilere yetkili servis olmadıklarının bilgisini vermiyor. Müşteri temsilcileri, sorulan Yetkili servis mi? sorusuna evet ya da hayır demeden teknik servis cevabı veriyor. Tamir ettirilecek ürün, eğer garanti kapsamında ise, beyaz eşya markasının yetkili servisine yönlendiriyor. Garanti kapsamı dışında yer alan ürünler için ise hemen harekete geçerek, bozulan beyaz eşyanın garantili tamir edileceği bilgisini veriyor. Bu firmalara bozulan beyaz eşyalarını tamir ettirmek isteyen tüketiciler de, tamir sürelerinin çok uzun olduğunu ve yüksek fiyatlar istendiğini iddia ediyor.  
REKABET ENGELLENMESİN 
Gümrük Bakanlığı yetkilileri ise konu ile ilgili farklı açıklamalarda bulunuyor. Gümrük ve Ticaret Bakanlığı Daire Başkan Vekili Salim Öksüzoğlu yetkisiz servislere müdahale etmelerinin rekabeti olumsuz etkileyeceğini söylerken, bakanlık mühendisi Devlet Güldağ ise tüketiciyi yanıltarak, haksız kazanç sağlayan firmalara hemen müdahale edildiğini belirtiyor. 
Servis hizmeti veren mağazalarda yetkili olmadığı halde yetkili ibaresi yazarsa cezai yaptırımı olabileceğini ifade eden Öksüzoğlu, serbest piyasa şartları gereği bu tip firmalara çok fazla müdahale edemediklerini söyledi. Yetkisiz yetkili servislerin kelime oyunları ile tüketiciyi yanıltabileceğini kaydeden Öksüzoğlu, Bu konuda tüketicinin duyarlı davranması gerekiyor. Tüketicinin korunması adına çok ayrıntılı düzenlemeler mümkün değil. Sonuçta aldıkları beyaz eşyanın garanti belgesinde yetkili servislerin numaraları yazıyor. Oradan da servis çağırabilirler dedi. Bu tip firmaların kapatılması ya da ceza alması halinde yetkili servislerin fiyatları arttırabileceğini iddia eden Öksüzoğlu, bakanlığın genel yaklaşımının ticaretin engellenmemesi yönünde olduğunu, bu alanda yaşanan rekabeti engellemek istemediklerini söyledi.  
FİRMALAR DA ŞİKAYETÇİ 
Yetkisiz servisler hakkında şikâyet gelmesi halinde hemen olaya müdahale edildiğinin altını çizen Devlet Güldağ ise, İsmi kullanılan büyük firmalardan da bu konu hakkında şikâyet aldık. Gerekli denetimler sonucunda şikâyet edilen firmaya cezalar kesildi. Yasa gereği de yetkili olmadığı halde firmaların isimlerini kullananlara da ceza kesilmelidir. Genel müdürlükte bu konuda sıklıkla denetim yapıyor dedi. Yapılan denetimler ve şikâyetler sonucunda yakalanan firmalara büyük cezalar kesildiğini söyleyen Güldağ, firmaların yanıltıcı reklam yapmak, dolandırıcılık ve tüketicinin bilgisizliğinden faydalanmaktan suçlandıklarını kaydetti. Yanıltıcı reklam yapmanın cezasının 111 bin lira olduğunu söyleyen Güldağ, Yaptıkları büyük suç. Tüketici kesinlikle bilgilendirilmeli. Yetkisi olmayan kurumlara tamir ya da bakım yaptırmamalı. Bu tip firmalar tüketicinin bilgisizliğinden faydalanıyor  diye konuştu.  
Tüketici bilinçsiz 
TÜKETİCİLER Birliği Genel Sekreteri Mehmet İmrek, bir çok tüketicinin bu konudan mağdur olduğunu söylüyor. Yetkisiz servisler için kendilerine çokça şikâyet geldiğini belrten İmrek, Bu tamirciler yüzünden ürünleri garantiden çıkanlar bile oldu. Firmaların şikâyeti olmadan yargı mercileri de harekete geçemiyor. Yetkili olarak müdahale hakkı olmadıkları halde vatandaşı aldatarak para kazanıyorlar. Tüketici de bilinçsiz ve dikkatsiz olduğu için sorgulamadan ne denirse kabul ediyor dedi.  
Yasada boşluk var 
TÜKETİCİYİ Koruma Derneği (TÜKODER) Genel Başkanı Avukat Şükran Erol, yanıltıcı ifadelerle hizmet veren servislere, tüketiciyi koruma yasasında yer almamasından dolayı inceleme yapılamadığını belirtti. Yasada yetkisi olmayan servislerle ilgili boşluk olduğunu ileri süren Erol, Bu konuda TÜKODER olarak da elimizden bir şey gelmiyor. Hakem Heyetlerine bu konu geldiğinden konuşamıyoruz. Tüketici bu konuda büyük sıkıntı yaşıyor diye konuştu.