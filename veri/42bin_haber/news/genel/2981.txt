Özel sektörde çalışana yüzde 8 zam
Peryön 2012 yılı Ücret Artışları Araştırması'na göre, özel sektör 2013'te ücretlere ortalama yüzde 8 zam yapacak. Böylece zam oranı, TÜİK'in 2012 yılı için açıkladığı yüzde 6,16'lık enflasyon oranının üzerine çıktı
 Türkiye İnsan Yönetimi Derneği (PERYÖN), 2013'te özel sektörün çalışanlara yapacağı ücret zammını araştırdı. PERYÖN 2013 yılı Ücret Artışları Araştırması'na göre, 2013'te özel sektör ücretlere ortalama yüzde 8 zam yapacak. Zam oranı, TÜİK'in açıkladığı Tüketici Fiyatları Endeksi'ndeki yıllık yüzde 6,16'lık artışın üstüne çıktı. Özel sektörde ücret zammı 2011 ve 2012'de enflasyon oranlarının altında kalmıştı. 2011'de enflasyon yüzde 8,57 ücret zammı yüzde 7,4, 2012'de enflasyon yüzde 10,45 ve ücret zammı yüzde 9,2 olarak gerçekleşmişti.  
 25'İ aşkın sektörden 219 firmanın verdiği yanıtlara göre en yüksek ücret zammı yüzde 9,8 ile otomotiv, yüzde 9,4 ile perakende, yüzde 9,3 ile telekomünikasyon, yüzde 8,7 ile sağlık sektöründe yapılacak. En düşük ücret artışları ise yüzde 5 ile teknoloji, yüzde 6,6 ile gıda, yüzde 7,3 ile ilaç sektöründe gerçekleşecek. Araştırmaya katılan firmaların 2012'deki ücret zammı ortalaması ise yüzde 9,2 olarak çıktı. Oysa PERYÖN'ün geçtiğimiz yıl düzenlediği ücret artışları araştırmasına göre firmalar 2012 başında yüzde 7,5'lik zammı bütçelemişlerdi. PERYÖN'den yapılan açıklamada bu durumun nedeni olarak yıl içinde enflasyondaki hızlı artış gösterildi: 'Enflasyon, bütçenin yapıldığı dönemden sonra çok hızlı tırmanarak yüzde 10'un üzerine çıktı. Dolayısıyla şirketler ücret artışları konusunda 2012 başında güncellemeler yapmak zorunda kaldı.'
 Gıda, teknoloji ve inşaat 'cimri' çıktı!
 SEKTÖREL bazda 2012-2013 ücret artışı ortalamaları kıyaslandığında, 2013'te 14 sektörün bir önceki yıla göre daha düşük ücret artışı planladıkları görüldü. Örneğin; gıda sektörü ücret artışlarını yüzde 8,4'ten yüzde 6,6 ya, inşaat/mühendislik yüzde 9,9'dan yüzde 6,9'a, teknoloji sektörü yüzde 6,3'ten yüzde 5'e düşürdü.
 Yüzde 90'ı ücreti yılda bir kez artırıyor
 - FİRMALARIN yüzde 90'ı ücret artışını yılda bir kez, yüzde 10'u yılda iki kez gerçekleştirdiğini belirtti. 
 - ÜCRET artışlarının çoğunlukla (yüzde 59) ocak ayında maaşlara yansıtılıyor. Temmuz (yüzde 11), nisan (yüzde 9) ve mart (yüzde 7) ayları ocak ayını izliyor. 
 - FİRMALAR ikinci artışı çoğunlukla temmuz ayında gerçekleştiriyor.