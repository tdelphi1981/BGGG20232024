Giresun'da hamsinin fiyatı el yakıyor
Karadeniz'de az miktarda avlanan hamsinin fiyatı Giresun'da adeta tavan yaptı. Sezona 7 liradan başlayan hamsinin fiyatı bugünlerde, az miktarda avlanması nedeniyle 12 lira kadar yükseldi.
 Bol miktarda avlanması, buna bağlı olarak da zaman zaman bir liranın da altına düşen fiyatı nedeniyle 'fakirin gıdası' olarak adlandırılan hamsi, bu av sezonunda fiyatı ile adeta el yakıyor. Giresun'daki balıkçı manav ve tezgahlarında sezona 7 liradan başlayan hamsinin fiyatı, az miktarda avlanması nedeniyle bugünlerde 12 liraya kadar yükseldi. Son yılların en yüksek fiyat aralığına ulaşan hamsi, balıkçı tezgah ve manavlarında satılan en pahalı balıklarından birisi durumuna geldi.
 GÖRELE'DE 29 TON HAMSİYE EL KONULDU
 Öte yandan Giresun Gıda Tarım ve Hayvancılık Müdürlüğü'nden yapılan yazılı açıklamada, Görele ilçesinde yapılan denetimlerde bir teknede boy yasağını ihlal edilerek avlanan 29 ton hamsiye el konuluğu belirtildi.
 Açıklamada, Giresun Sahil Güvenlik Bot Komutanlığı ile Görele İlçe Gıda Tarım ve Hayvancılık Müdürlüğü personeli tarafından önceki gün Karadeniz açıklarında denetim yapıldığı belirtildi. Yapılan denetimlerde, Ticari Amaçlı Su Ürünleri Avcılığını Düzenleyen Tebliği'nde belirtilen boy yasaklarına uymadığı tespit edilen 29 ton hamsiye el konularak, hamsilerin Mal Müdürlüğü'ne teslim edildiği aktarılan açıklamada, tekne sahibine 1380 sayılı Su Ürünleri Kanunu gereğince 2 bin 769 lira idari para cezası kesildiği vurgulandı.
 Yapılan açıklamada, "Hayvan Sağlığı Yetiştiriciliği ve Su Ürünleri Şube Müdürlüğümüz ve ilçe müdürlüklerimiz tarafından denizde, karaya çıkış noktalarında, yol güzergâhlarında ve balık hallerinde ilgili kurumlarla işbirliği içerisinde denetim çalışmalarına aralıksız devam edilmektedir. Su ürünleri kaynaklarımızın korunması ve sürdürülebilirliğinin sağlanması için balıkçılarımızın mevzuatta belirtilen kurallara uygun olarak avcılık yapmalarının menfaatlerine olacağı değerlendirilmektedir." denildi.
 CİHAN
  