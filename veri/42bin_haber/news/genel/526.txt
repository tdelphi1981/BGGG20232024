Yerli fidan üretiminde 15 kat artış
Son 10 yılda sertifikalı fidan-fide üretiminin 15 kat arttığı bildirildi.
 Gıda, Tarım ve Hayvancılık Bakanlığı'ndan yapılan açıklamaya göre, yerli fidan üretimini artırmaya yönelik çalışmalarda büyük başarı sağlandı.
          
 Uluslararası normlarda fidan üretimi için Fidan Sertifikasyon Sistemi kuran Bakanlık, bugüne kadar 37 türde 483 çeşitte damızlık üniteleri oluşturdu.
          
 Son 7 yılda üreticiye verilen sertifikalı fidan kullanım desteğiyle de 1.4 milyon dekar yeni bahçe tesis edildi.
          
 Sertifikalı fidan-fide üretimi son 10 yılda 15 kat artarak 4 milyon adetten 64 milyona çıktı. 10 yıl önce fidan ihracatı yapılmazken 2011 yılında Türkiye 2.1 milyon dolar ihracat geliri sağladı.
          
 Bakanlık, sertifikalı fidan desteğiyle sıfır faizli yatırım ve işletme kredisi uygulamalarına devam edecek.
          
 -Yüzde 100 yerli meyve dönemi-
 Yüzde yüz yerli meyve üretimini artırmayı hedefleyen Gıda, Tarım ve Hayvancıık Bakanlığı, daha önceki yıllarda sertifikalı fidan üretimi için gerekli altyapının oluşturulması için kısa süreliğine sertifikalı anaç ithalatına izin vermişti. Yerli anaç üretiminin fidancıların ihtiyacını karşılayacak hale gelmesiyle birlikte Bakanlık bu yıl fidan ithalatını yasakladı.
          
 Anaç fidan ihtiyacının ülke üretiminden karşılanmasıyla yıllık ortalama 3 milyon dolar dövizin yurt içinde kalması sağlanacak. Hatta bazı meyve türlerinde sadece klonal doku kültürü anaçlarının kullanılması halinde yaklaşık 5.4 milyon dolar ülke ekonomisine kazandırılmış olacak.
          
 AA
  