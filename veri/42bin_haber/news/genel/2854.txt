Göktürk 3 yolda
Dün yapılan Savunma Sanayii İcra Kurulu toplantısında, Türkiyenin askeri ve sivil uydularının uzaya gönderilmesini temin etmek maksadıyla Uydu Fırlatma Sistemi Projesi kapsamında, ön tasarım için, ROKETSAN ile sözleşme görüşmelerine başlanmasına karar verildi.
Proje tamamlandığında Türkiye kendi uydularını fırlatabilecek. En son askeri amaçla üretilen Göktürk-2 uydusu 20 milyon dolar karşılığı Çinden uzaya gönderilmişti.
Savunma Sanayii İcra Kurulu Toplantısında, Denizaltı Savunma Harbi ve Keşif Karakol Gemisi Projesi (MİLGEM) kapsamında, hizmete alınan Heybeliada ve inşası devam etmekte olan Büyükada gemilerine ilave 6 geminin üretimi için Koç Holding RMK Marine Gemi Yapım Sanayii ve Deniz Taşımacılığı İşletmesi AŞ ile sözleşme görüşmesine başlanmasına da karar verildi.
6 aylık bir aradan sonra dün toplanan Savunma Sanaayi İcra Kurulu toplantısında önemli projeler gündeme geldi. Başbakan Erdoğan ve Genelkurmay Başkanı Özel yarım saatlik arada başbaşa görüştü. 4 milyar dolara mal olacak Uzun Menzilli Bölge Hava ve Füze Savunma Sistemi Projesi ihalesini hangi ülkenin alacağı bu toplantıda da netlik kazanmadı. 
Toplantıda Göktürk 3 Uydu Projesinin TÜBİTAK ve ASELSANın desteğiyle milli olarak geliştirilmesi için, TUSAŞ-Türk Havacılık ve Uzay Sanayii ile sözleşme görüşmelerine başlanmasına karar verildi. Göktürk 3, Türk Silahlı Kuvvetlerinin operasyonel faaliyetlerinin icrası için yüksek çözünürlüklü görüntü ihtiyacının gece-gündüz karşılanması amacıyla hazırlanıyor. Proje kapsamında bir adet SAR sensörü taşıyan uydu, bir sabit ana yer istasyonu ve bir adet mobil yedek yer istasyonu yapılacak.