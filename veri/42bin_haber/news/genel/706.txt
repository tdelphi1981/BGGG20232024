Milletin varlığı kurban edilemez
MHP lideri Devlet Bahçeli, milletin varlığını kurban etmeye yeltenenlere izin ve imkan vermeyeceklerini söyledi.
 MHP İstanbul İl Başkanlığı'nın bayramlaşma programında konuşan Bahçeli, 'Türkiye'de  muhalefet sorunu var' diyen Başbakan Erdoğan'a 'Türkiye'nin kanayan ve kangren haline gelen bir iktidar sorunu vardır, bu sorunu kökünden çözmek inşallah milliyetçi-ülkücü harekete nasip olacaktır' diye yanıt verdi. 
 'Son yurdumuza gözümüz gibi bakıyoruz' diyen Bahçeli, 'Bayramda Allah rızası için kurbanlarımızı kestik ama vatanımızı ikiye kesmeye, insanımızı doğramaya çalışanlara fırsat vermeyeceğiz. MHP olarak milletin varlığını kurban etmeye yeltenenlere izin ve imkan vermeyeceğiz' dedi. 
 Bahçeli, cezaevlerindeki açlık grevlerine de şöyle değindi: 'PKK, kışa girerken eylem sahasını dağdan cezaevlerine çekmiş, açlık greviyle yeni bir dayatma kampanyasının fitilini tutuşturmuştur.'
 Bahçeli, yaklaşan Büyük Kurultay sürecini de hatırlatarak özetle şunları söyledi: 'Kurultayımız, entrikayı gıdası, dedikoduyu siyasi sermayesi, sahteliği pusulası yapanlara kati ders olacaktır. Sinsice aramıza sokulmak istenen yozlaşma ve güvensizlik tohumlarına cevap teşkil edecektir.'
  