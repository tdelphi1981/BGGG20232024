'Çankaya'ya Yenimahalle'
Meclis'te geceyarısı önergesiyle Ankara Yenimahalle'nin bazı mahalleleri Çankaya ve Etimesgut ilçelerine bağlandı. CHP'li vekiller duruma büyük tepki gösterdi...
 BMM'de 'Büyükşehir tasarısı'nın yarattığı gerilim sürüyor. Geceyarısı AK Parti ve CHP'li vekiller karşı karşıya geldi. 
 Genel Kurul'da tasarının birinci bölümündeki ilk iki madde kabul edildi. Bu maddelere göre, Aydın, Balıkesir, Denizli, Hatay, Malatya, Manisa, Kahramanmaraş, Mardin, Muğla, Tekirdağ, Trabzon, Şanlıurfa ve Van, büyükşehir belediyesi olacak. Adana, Ankara, Antalya, Bursa, Diyarbakır, Eskişehir, Erzurum, Gaziantep, İzmir, Kayseri, Konya, Mersin, Sakarya ve Samsun büyükşehir belediyelerinin sınırları, il mülki sınırı olarak belirlenecek. Bu illere bağlı ilçelerin mülki sınırları içinde yer alan köy ve belde belediyelerinin tüzel kişiliği sona erecek, köyler mahalle olacak. Ayrıca bu illerin, bucak teşkilatları kaldırılacak. Söz konusu illerdeki il özel idarelerinin, İstanbul ve Kocaeli’ndeki köylerin de tüzel kişiliği sona erecek.
 MASLAK SARIYER'E
 BÜYÜK  tartışmalara yol açmasına karşın İstanbul Şişli'nin Ayazağa, Maslak ve Huzur mahalleleri, Sarıyer'e bağlanacak. Arnavutköy'e bağlı Nakkaş ve Bahşayış mahalleleri ile Büyükçekmece'ye bağlı Muratbey mahallesi, Çatalca belediyesine katılacak. Görüşmelerde İçişleri Bakanı İdris Naim Şahin imzasıyla Ankara Yenimahalle'deki bazı mahallelerinin Çankaya ve Etimesgut'a bağlanmasına ilişkin önerge verildi. Önerge CHP'lileri kızdırdı.
 ÇAYYOLU-ÇANKAYA
 AKP ve CHP'liler arasında tartışma çıktı. AK Partili Salih Kapusuz, Yenimahalle'nin fiziki olarak birbiri ile irtibatı olmayan dağınık iki bölgeden oluştuğunu, bu durumun ortadan kaldırıldığını belirtti. ledi. Tartışma yaratan önerge kabul edildi. Yenimahalle'ye bağlı Dodurga ve Alacaatlı mahallelerinin çevre yolu dışında kalan kısımları Şehitali Mahallesi ile birleşecek. Şehitali, Aşağıyurtçu, Yukarıyurtçu, Ballıkuyumcu ve Fevziye mahalleleri, Etimesgut'a bağlanacak. Dodurga ve Alacaatlı mahallelerinin çevre yolu içinde kalan kısmı ile Çayyolu, Ahmet Taner Kışlalı, Ümit, Koru, Konutkent ve Yaşamkent mahalleleri Çankaya'ya katılacak. Yenimahalle yerel seçimlerinde Çayyolu, Konutkent, Ümitkent ve Korukent'te ağırlıklı olarak CHP'ye oy çıkıyordu. CHP'li İsa Gök 'korsan' dediği geceyarısı önergesine tepkili: Yenimahalle'den alınan mahallelerle 44-45 bin oyumuz gidiyor. Asıl amaç buradaki CHP etkinliğini bitirmek. Dağınık bölgeleri birleştirmek gerekçesi komik. Samimi olsalar Yenimahallelilere sorarlardı.
 İşte yeni ilçeler
 AYDIN'da Efeler, Balıkesir'de Karesi ve Altıeylül, Denizli'de Merkezefendi, Hatay'da Antakya, Defne ve Arsuz, Manisa'da Şehzadeler ve Yunusemre, Kahramanmaraş'ta Dulkadiroğlu ve Önikişubat, Mardin'de Artuklu, Muğla'da Menteşe ve Seydikemer, Tekirdağ'da Süleymanpaşa, Kapaklı ve Ergene, Trabzon'da Ortahisar, Şanlıurfa'da Eyyübiye, Haliliye ve Karaköprü, Van'da Tuşba ve İpekyolu ilçeleri kurulacak.
 Trajikomikti
 Ankara Büyükşehir Belediye Başkanı Melih Gökçek: Büyükşehir Belediye Yasası uygulamaya konulduğunda, ilçelerin ilk sınırları kaymakamlarca tespit edildi. Yenimahalle Kaymakamı, o dönem Çayyolu tarafında oturduğu için evinin olduğu yerin Yenimahalle'de kalmasının uygun olacağını söylemiş. Bu trajikomik olay TBMM tarafından düzeltildi.
 Operasyon
 YENİMAHALLE Belediye Başkanı Fethi Yaşar: 03.30'da bir önerge ile sınırlar değiştirildi. Yerel seçimlerin kazanılması için muhalefetin elinden iktidarın eline geçiş operasyonudur. Çayyolu ve Batıkent'in ilçe yapılması gerekirdi. Çayyolu'nda son seçimlerde CHP 44 bin 213, AK Parti ise 10 bin 287 oy aldı. Bu bir gece yarısı operasyonu.
  