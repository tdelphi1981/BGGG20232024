Atanamayan öğretmenler eylem yaptı
Atamaları yapılamayan ve Şubat'ta atama bekleyen öğretmenler İzmir ve Adana'da eylem yaptı. Öğretmenler, İzmir'deki eyleme Milli Eğitim Bakanı Ömer Dinçer ile Maliye Bakanı Mehmet Şimşek maskeleri ve Noel Baba kıyafetleriyle katıldı. Adana'da ise 30 bin ek atama yapılması yönündeki taleplerini parodili eylemle dile getirdi.
Konak Meydanın da toplanan öğretmen adayları, düzenledikleri basın açıklamasıyla tepkilerini dile getirdi. Ellerinde "Şubatta 30 bin atama istiyoruz", "Tek şuçumuz okumak mı", "Devlet baba bize yem yardımı yap", "4+4+4 burada öğretmenler nerede" yazılı dövizleri taşıdı.  
Noel Baba ve bakan maskeli iki protestocu torbalarından üzerlerinde "30 bin atama bekleyen öğretmen" yazılı Milli Piyango biletleri çıkardı. Eylemci öğretmenler, ardından da atama bekleyen öğretmenler yazılı balonları havaya uçurdu. Öğretmenler protestolarına, "Ayva çiçek açmış yaz mı gelecek", "Üsküdara giderken" şarkılarını sorunlarına uyarlayarak söyledi. 
ÖĞRETMENLERDEN MASKELİ EYLEM / FOTO GALERİ 
"30 BİN ATAMA İSTİYORUZ" 
Eyleme katılanlar adına basın açıklamasını okuyan bir öğretmen adayı, "Yüz binlerce öğretmeniz. Hepimiz gece gündüz ders çalışarak, bin bir zorlukla eğitimimizi tamamlayarak öğretmen olduk. Bakanımız, Şubatta atama yapılabilmesi için gerekli bütçenin mevcut olmadığını dile getiriyor. Eğer bu ülkenin bütçesi nesiller için kullanılmayacaksa ne için kullanılacak? Var olan bütçede çocuklarımıza geleceğimizi ayrılmış bir pay yok? Bize bu soruların cevabını verin. Biz güvercin değil öğretmeniz. Yem değil hakkımız olan atamayı istiyoruz. Biz Şubatta 30 bin atama istiyoruz" dedi. Grup, daha sonra normal olarak dağıldı. 
Adana'da parodili eylem 
Adana'da ise İnönü Parkı'nda toplanan grup, ellerindeki pankartlarla ataması  yapılmayan öğretmenlere dikkat çekmeye çalışarak, okullardaki öğretmen açığının  ek atamalarla tamamlanması çağrısında bulundu. Öğretmen adayı Esen Ayaz, burada yaptığı açıklamada, ataması yapılmayan  öğretmenlerin sayısının 60 ilin nüfusunu geçtiğini, buna karşın ülkenin birçok  yerinde okullarda öğretmen sıkıntısı yaşandığını savundu.         
Milli Eğitim Bakanlığının öğretmen açığını kapatmak için farklı  yöntemlere başvurduğunu ifade eden Ayaz, şunları kaydetti: Bunlardan birisi de ücretli öğretmenlik uygulamasıdır. 10 binlerce ücretli öğretmen okullarda çok düşük ücretlerle görevlendiriliyor. Bu uygulama  atama bekleyen öğretmenlerin de okulları ve öğrencileriyle buluşmasının önünde  önemli bir engel. Özellikle öğretmen atamalarının önünde önemli bir engel olarak  gösterilen maliyet sorunu, eğitim için bir kıstas olarak baz alınmamalı. Umudumuz  ve beklentimiz en geç şubat ayında 30 bin öğretmen ataması yapılarak bu sorunun  bir nebze olsun çözüme kavuşmasıdır. 
Açıklamanın ardından öğretmen adayları kısa bir parodi de sundu.  Diplomalı hıyarcı yazılı bir pankart açan bir kişi, diplomalarını getiren öğretmen adaylarına birer salatalık vererek, atamasının yapılamayacağını anlattı. Bazı öğretmen adaylarının çocuklarıyla geldiği eylemde, bazı adaylar da yılbaşı maskesi taktı.
        