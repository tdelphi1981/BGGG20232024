Turmaks, Somali için yaptığı seyyar hastaneyi son anda Mali'ye gönderdi
Somali'de görev yapacak BM Afrika Misyonu için üretilen seyyar hastanenin Mali'de çıkan iç karışıklıklar nedeniyle son anda bu ülkeye gönderilmesine karar verildi
 Ankara firması Turmaks tarafından Somali için tasarımı ve imalatı yapılan Seyyar Sahra Hastanesi Batı Afrika ülkesi Mali'ye gidiyor. Firma Genel Müdür Yardımcısı İlker Hüner'in AKŞAM Gazetesi'ne verdiği demeçte; 'Afrika'da iç karışıklıkların olduğu çeşitli ülkelere benzer hastaneleri kurmuştuk. Bu hastaneyi de Somali için tasarladık ve imalatını yaptık. Ancak çıkan son olaylar nedeniyle hastanenin Mali'ye gönderilmesi istendi. Daha evvel de firmamızca  Rol 2 Mobil Sahra Hastanesi (Level II Field Hospital) olarak imal ettiğimiz HEPA filtrasyonlu, oto jeneratörlü sistemlere sahip, tamamen tarafımızdan tasarımı yapılan ve %100'e yakın yerli malzeme kullanılarak üretilen hastanelerden Sudan, Darfur ve Fildişi Sahilleri'ndeki Birleşmiş Milletler kamplarına kurmuştuk. Hem görev yapan BM personeline hem de yöre halkına hizmet verecek şekilde tasarladığımız bu hastaneyi de 10 haftada tamamladık. Turmaks olarak şu anda farklı kıtalardaki ülkelere de imalatlar yapıyoruz. Hızlı imal edilen, hızlı kurulan, teknolojik olarak üstün özelliklere sahip hastaneleri, bütçe olarak da ulaşılabilir fiyatlarla dünyaya sunmaya çalışıyoruz' dedi.
 Tam teşekküllü 50 yatağa sahip hastane
 Turmaks'ın Ankara Akyurt'taki tesislerinde toplam 50 yatağa sahip ve tam teşekküllü olarak imal edilen ve finansmanını Nijerya Savunma Bakanlığı'nın yaptığı mobil hastanede; tam otomatik genişleme özelliğine sahip konteynerlerden yapılmış ameliyathane ve 4 yataklı yoğun bakım odaları, otomatik basınç kontrollü şişme çadırdan yatakhaneler, acil bölümü, poliklinikler, radyoloji, laboratuvarlar, eczane, diş, sterilizasyon, tam teşekküllü mutfak, yemekhane, bulaşıkhane, çamaşırhane, su arıtma (ters ozmos dahil), morg, yedekli jeneratörler, tıbbi atık insineratörü, askeri tip AC ventilasyon üniteleri, rekreasyon alanları ve helikopter pisti mevcut. Hastanenin deniz yoluyla gönderildiği Nijerya üzerinden hava yoluyla Mali'ye ulaştırılması ve sonra da en kısa sürede bölgedeki Birleşmiş Milletler kampına kurulması planlanıyor.