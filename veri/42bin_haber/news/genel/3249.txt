Evde, kolay uygulanabilir detoks reçetesi
Well-being, hayat boyunca en yüksek yaşam kalitesine ulaşmak ve yaşamı mümkün olduğunca uzatmak anlamına geliyor. The LifeCo da bir well-being şirketi. Beslenme ve Diyet Uzmanı Emine Şahin'den hem yaptıkları işin inceliklerini, hem detoksu, vejetaryenlerin dikkat etmesi gerekenleri, çiğnemenin önemi ve daha fazlasını öğrendik.
 PINAR HİÇDURMAZ
 pinar.hicdurmaz@aksam.com.tr
 The LifeCo, sağlıklı yaşamak, kilolarından kurtulmak ve vücudunu toksinlerden arındırmak isteyenler için kurulmuş. Bu amaçlara ulaşabilmeniz için  konusunda uzman doktorlar, hemşireler, diyetisyen ve terapistler çalışıyor. Kişilerin yaşam tarzından kaynaklanan olası sağlık sorunlarını önceden belirleyip 'kaliteli' bir yaşam için yol haritası hazırlıyorlar. İstanbul ve Bodrum'da bulunan merkezlerinde detoks programları da uyguluyorlar, sağlıklı ve güzel görünmek için çeşitli uygulamalar da yapıyorlar. Merkezde görevli Beslenme Uzmanı Emine Şahin ile konuştuk.
 DETOKS NEDİR? NASIL YAPILIR?
 Vücuttan toksin atmayı sağlayan programlar ve pek çok çeşidi var. Sadece sıvı tüketilen, sadece çiğ besinlerle yapılan ya da hayvansal ürünlerin tüketilmediği türleri var. Ayrıca işlenmiş gıdaları hayatınızdan çıkardığınız 'taş devri diyeti' ya da ayurvedik gibi farklı detoks yaklaşımları da var. Kişinin hangi detoksu yapacağına uzmanlar karar vermeli. Örneğin sebze suları ve yeşil salata çeşitleriyle yapılan alkali detoksu herkese önerirken, sıvı detoksunda daha seçici davranıyoruz.
 FAYDASI NEDİR?
 Kişilerdeki en büyük değişiklik, enerji seviyelerindeki artış oluyor. 'Yıllardır sabahları uyanamıyorum' diyenler üçüncü, dördüncü günden sonra enerjik bir şekilde alarmları çalmadan uyanıyor. 
 Ayrıca ciltte parlaklık, pürüzsüzlük ve gözlerde ışıltı çok net fark edilebiliyor. 
 Toksinler atıldığı için bağışıklık sistemi güçleniyor. 
 Tabii bunu yaptıranların en çok hoşuna gidense zayıflıyor olmaları...
 EVDE DETOKS NASIL YAPILIR?
 En sağlıklısı, mevsim sebzelerini katı meyve sıkacağından geçirerek elde edeceğiniz sebze suları ve salatayla yapacağınız birkaç günlük detoks olabilir. Örneğin; 4-5 salatalık, 8-10 parça ıspanak, 1 kabuğu soyulmuş limon, fındık kadar zencefili katı meyve sıkacağından geçirerek sağlıklı bir sebze suyu yapabilir ve gün boyu 4-5 kez bunu içebilirsiniz. 2 günün sonunda hem kendinizi çok daha iyi hissedecek hem de kilo kaybı yaşayacaksınız. Gün içinde bitki çayı ve su içmeyi de ihmal etmemeniz gerek.
 VEGANLAR NASIL BESLENMELİ?
 Vejetaryen beslenme vücudu alkali hale getiren ve uygun besin kombinasyonları tüketildiğinde vücut sağlığını çok yükselten bir beslenme tarzı. Ancak vejetaryenlerde protein ve B12 vitamininin yeterli alındığından emin olmak gerek. Bu nedenle baklagiller, kuruyemişler, yosunlar, avokado gibi besinleri ve tam tahılları gibi besinleri mutlaka yeterince tüketiyor olmaları gerek. B12 için yosun özlerinin takviye olarak kullanılması gerekebilir.
 SAĞLIKLI YEMEK ATÖLYESİ DE VAR
 Akatlar'da eğitim mutfağımız var, sağlıklı yemekler hazırlamaya ilgi duyanlar için dünyanın dört bir tarafından konusunda uzman kişileri ağırlayarak atölyeler düzenliyoruz. 19 Ocak Cumartesi, saat 15.00-18.00 arasında sağlıklı ve raw (çiğ) kakaodan çikolata yapma kursumuz var. Eğitimi Amerikalı Raw Food Chef Thu Hoang verecek.
 ÇİĞNEMEDEN YUTMAYIN!
 Çiğneme sayesinde besinleri ağzımızda küçük parçalara ayırırız. Bu sırada tükürükte bulunan enzimler besini parçalayarak sindirimi ciddi oranda kolaylaştırır. Midenin yükü azalır, besinlerden en fazla yararı sağlarız, gaz, şişkinlik, kabızlık ya da ishal gibi sindirim sorunları ortadan kalkar. Aynı zamanda hem iyi çiğner, hem de yavaş yersek tokluk hissi de oluşacağından çok daha az yemiş oluruz, bu da kilo ve yağ kaybını hızlandırır. Zayıflamak isteyenler için çiğnemek çok önemli... Nasıl yediğimizin farkına varıp iyi çiğnemiyorsak bunu düzeltmeliyiz.
 ALKALİ MİSİNİZ, ASİDİK Mİ?
 Bu test, idrar ve tükürük örneği üzerinden vücudun biyokimyasal dengesiyle ilgili bilgi veriyor. Vücudunuz enerji için yağ mı, karbonhidrat mı kullanıyor? Aldığınız protein miktarı nasıl? Asidik misiniz, alkali misiniz? Sinir ve sindirim siteminiz nasıl çalışıyor? Aldığınız besinler tam olarak enerjiye dönüşüyor mu? Toplamda 20 kadar parametre inceleniyor. Bunun sonucunda da bir rapor hazırlanıyor. Tüm bu sonuçlara göre de kişiye özel bir sağlık programı çıkarılıyor. Kilo vermek isteyen herkese uyguluyoruz.