Şahin'e göre "Genel Kültür" kitabı
Polis Akademisi Başkanı Prof. Dr. Remzi Fındıklı'nın özellikle kadınlar hakkındaki ifadeleri çok tartışılan kitabı için İçişleri Bakanı Genel Kültür kitabı yanıtı verdi
 A. Rezzak ORAL / ANKARA
 Polis Akademisi Başkanı Prof. Dr. Remzi Fındıklı'nın özellikle kadınlar hakkındaki ifadeleri çok tartışılan kitabı için İçişleri Bakanı İdris Naim Şahin "Genel kültür kitabı" yorumunu yaptı. Şahin "Hasılı Kelam (Sözün Özü) kitabının farklı bölgelerdeki anonim sözleri içerdiğini ve asıl amacının kamuoyunda sıklıkla kullanılan sözlerin halkın olaylara ve olgulara bakışını göstermek için derlendiğini ifade etti.
 CHP Genel Başkan Yardımcısı ve İstanbul Milletvekili Umut Oran ile CHP Uşak Milletvekili Dilek Akagün Yılmaz , Polis Akademisi Başkanı Prof. Remzi Fındıklı'nın 2011'de yayınlanan "Hasılı Kelam (Sözün Özü" kitabında yer alan, "Bal arıdan, kavga karıdan olur. 15'inde kız ya erde ya yerde olmalıdır. Erkeğin göbeklisi, kadının da bebeklisi makbüldür. İşin eve, avradın ere, paranın da ele yakını makbüldür. Malı ile cömertlik edenler şerefli, bedeni ile cömertlik edenler şerefsizdir. Tarlayı taşlı yerden, kızı gardaşlı yerden al. Kadının cihadı, eşiyle güzel geçinmesidir" gibi ifadeleri İçişleri Bakanı İdris Naim Şahin'e sordu.
 Şahin vekillere verdiği yanıtta 180 sayfalık kitabın, Türkiye'de farklı bölgelerde anonim olarak kullanılan sözlerden oluştuğunu belirtip, "Kitapta yer alan ve kamuoyunda sıklıkla kullanılan sözlerin, halkın olaylara ve olgulara bakışını göstermek adına derlendiği anlaşılmaktadır. Kaleme alınan kitap bir genel kültür kitabı olma özelliği taşımakta olup, Polis Akademisi'nde herhangi bir dersin kaynak kitabı olarak tavsiye edilmemiştir. Ayrıca, Polis Akademisi'nde adı geçen kitabın ve başka perhangi bir kitabın satışı da yapılmamaktadır" ifadelerine yer verdi.
 KUTU: ORAN: SATILMAMASI SEVİNDİRİCİ
 CHP'li Oran, Şahinin yanıtına tepki göstererek, "Bu zihniyetteki birisinin Polis Akademisi Başkanlığı yaparak geleceğin emniyet müdürlerini yetiştiriyor olması anlaşılan Sayın bakanı rahatsız etmemiş ki sorumuzu görmezden gelmiştir. Ama bu kitabı 'genel kültür kitabı' olarak nitelemesi de dikkat çekici. Bugün itibariyle Türk mizah tarihinin güzide bir köşesini işgal eder hale gelen İçişleri Bakanı'nın böyle bir kitabı 'genel kültür' edinebileceği kitap olarak nitelemesini de özellikle kadın yurttaşlarımızın ilgisine ve bilgisine sunuyorum. Kitabın akademide satılmadığı bilgisi de sevindirici bir haberdir; zira genç komiserlerimizin bu tür 'genel kültür' kitaplarını okumaması hem kendileri hem de toplum sağlığı açısından çok daha yararlı olacaktır" diye konuştu.