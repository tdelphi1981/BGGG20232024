'Öğrencilere molotof yapmayı mı öğretiyorlar?'
Başbakan Erdoğan, geçtiğimiz hafta ODTÜ'de yaşanan protestolara değinerek, "Sırtlarındaki çantalarda kilit taşlar, molotoflar var. Kampüsün içinde otomobil lastikleri yakıyorlar. Bu okulun yönetimi öğrencilere bunu mu öğretiyor?" diye konuştu.
 Başbakan Recep Tayyip Erdoğan, ASO Ödül Töreni’nde konuşma yaptı.
 Başbakan Erdoğan, özetle şu ifadeleri kullandı:
 "Birçok ülkede ücretler dolduruldu. 2013 yılında da ücretler ve sosyal harcamalar üzerinde hiçbir kısıntıya girmiyoruz. Biz kendimizi en kötü örneklerle kıyaslayacak değiliz. Bizim bir rotamız, istikametimiz var. 10 yıl önceki manzarayla, atmosferle, psikolojiyle kıyas bile kabul etmeyecek farklılıklar var.
 'İNANÇ TEKEDEN BİLE SÜT ÇIKARIR'
 Paradan 6 sıfır atacağımızı söylediğimizde buna kimse inanmadı. Bazı köşe yazarları ‘Taksim Meydanı’nda eşek gibi anırırım’ dediler ama anırmadılar. IMF borcunu Mayıs ayında sıfırlıyoruz.
 Büyük düşünürseniz büyük işler başarırsınız. Küçük, cüce düşünürseniz yalnız kalırsınız.
 Bütün mesele, atalarımızın dediği gibi; ‘İnanç tekeden bile süt çıkarır’. İnanmak, azmetmek, kararlılık çok önemli.
 Ankara dünya çapında büyük firmalarıyla, sanayi alanında yıldız gibi parlıyor. Ankara’da yaşanan sessiz devrimin farkındayız.
 10 yıl boyunca demokrasiyi güçlendirdik. Güven ve istikrarla büyüdük. Önümüzdeki 10 yılda demokrasiyi daha da ileri seviyelere ulaştıracağız.
 'TERÖRLE MÜCADELEDEN ZAFERLE ÇIKACAĞIZ'
 Türkiye’nin önündeki en büyük engel terör ve terör karşısında sessiz kalanlardır. Terör sadece Türkiye’nin büyümesini engellemek için faaliyet gösteriyor. Milletçe daha iyi görüp, analiz etmemiz gerekiyor. Ortada hak arama yok, Türkiye’yi istikrarsızlaştırmaya yönelik karanlık bir çaba var. Türkiye ekonomisi önünde engel olan bu sorunu hep birlikte aşmak zorundayız.
 Terör örgütü öyle bir örgüt ki, Yüksekova’ya havaalanı yapmak istiyorsunuz, terör örgütü ‘istemezük’ diyor. Araçları yakıp, tehdit ediyorlar. Meydanı onlara bırakırsak siyaseti bırakıp gitmemiz lazım. Bu işten zaferle çıkacağız. Elbette bu işin bedeli var.
 'AVUCUNUZU YALAYACAKSINIZ'
 Terör örgütü 2012’yi final yılı olarak ilan etti. Ama şimdi final yılı olmadığını gördüler. Şimdi diyorlar ki 'Finali bir yıl daha erteledik'. Avcunuzu yalayacaksınız. Siz bu ülkede, bizimle final falan yapamazsınız, yapamazsınız. Ya insan gibi yaşar, bu milletin içinde barınırsınız ya da kendinize yaşayacak başka ülkeler bulursunuz. Veyahut da ebediyen mağaralarda, inlerde kalırsınız ki biz sizi inlerinizde de bulacağız. Bu işin lamı cimi yok.
 'BİZ DE ÖĞRENCİLİK YAPTIK...'
 TÜBİTAK’ta tarihi bir olay gerçekleşirken 10 gündür Türkiye’de başka bir olay konuşuluyor. Şiddete dayalı protesto eylemi 10 gündür konuşuluyor. O gün canlı yayınla verildi, ertesi gün es geçildi. Türkiye bir ilke damgasını vuruyor. Sen bununla övünmeyecek de neyle övüneceksin. Bir ülkenin sevincini paylaşmak için ne zaman adım atacaksınız.
 Bir tarafta uzaya gönderilen yerli imalat bir uydu var. Bir tarafta en ilkel saldırı aracı olan sapan var. Sapanla demir leblebi atılıyor. Kime atılıyor polise atılıyor, polis düşman ilan ediliyor. Polis biber gazı sıkmış diyorlar, ne yapacaktı?
 Olayda sadece demir leblebi atmak yok, sırtlarda çantaların içinde kilit taşları, onun yanında molotoflar, bir taraftan da kampüsün içinde otomobil lastikleri yakılıyor. Merak ediyorum, bu okulun yönetimi, akademisyenleri bu öğrencilere bu işi mi öğrettiler? Nasıl sapan kullanılır, hangi cins kullanılır veya araba lastikleri ne zaman, hangi ortamda nasıl yakılır veyahutta molotof nasıl yapılır, kimlere nasıl atılır. Bu mu öğretildi bunlara Biz de öğrencilik yaptık, biz kimsenin burnunu kanatmadık. Öyle yetiştik, geldik.
 'CHP MOLOTOF VERDİĞİ GENÇLERİN ARKASINA SAKLANIYOR'
 Medya, 10 gündür şiddet uygulayan öğrencilerin sırtı sıvazlıyor, tavrı övülüyor. Ana muhalefet partisi lideri şiddete dayalı eylem yapanların sırtını sıvazlıyor. Geçmişte üniversite öğrencileri ölmeye, öldürülmeye teşvik edildi. Geçmişte CHP teşvikiyle öğrenciler maaşa olarak kullanıldı. CHP’nin öğrencileri teşvik etmesi, sırtını sıvazlaması büyük bir sorumsuzluktur. Şiddet eylemlerini nasıl onaylarsınız.
 CHP sokak sokak direniş çağrısını öğrenciler üzerinden gerçekleştirmeye çalışıyor. 1960 ve 70’lerde oynanan tehlikeli oyun aynı şekilde bugün oynanıyor. BDP nasıl masum çocukların arkasına saklanıyorsa CHP’de gençlerin eline molotof verip arkasına saklanıyor.
 'HESABINIZI SANDIKTA GÖRÜN'
 Bu ülkede her şey sandıkta olacaktır. Hükümetle hesabı olan bu hesaplarını sokakta değil sandıkta görsünler. Hesabı olanlar çocukların ve gençlerin canı üzerinde değil, sandıkta görsün. Sandık dışında yol arayanları, kestirme yol arayışına girenleri millet affetmez.
 Allah korusun, bir başka siyasi parti kendi yandaşlarını o öğrencilerin karşısına dikerse, CHP bunun hesabını nasıl verecek, CHP Genel Başkanı ne diyecek. Öğrenciler üzerinden tehlikeli oyunlar oynanmasın. Kimse 12 Eylül öncesi provokasyonları hayata geçirmesin.
  