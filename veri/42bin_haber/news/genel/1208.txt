'Kaçak sigarayı mahkuma verelim'
AK Parti Bitlis Milletvekili Vahit Kiler'in 'Kaçak sigaralar imha edileceğine cezaevindeki mahkumlara dağıtılsın' önerisi kabul görmedi.
 Hafta sonundaki Kızılcahamam kampında söz alan Kiler, özellikle Doğu ve Güneydoğu'da yaygın olan 'kaçak sigara' olayını gündeme getirdi. Bu sigaraların imhasının ülke ekonomisine zarar verdiğini ifade eden Kiler, 'İmha etmeyelim, mahkumlara dağıtalım' önerisinde bulundu. Başbakan Erdoğan ise 'Sigarayla mücadelemizi biliyorsun! Bundan taviz yok' karşılığını verdi.
 AKŞAM'In ulaştığı Kiler, bu önerisiyle ilgili olarak, 'Bir cezaevi ziyaretinde, mahkumların yerlerden izmarit toplayıp içtiklerini gördüm. Bir başka mahkumun da, diğer mahkumlardan sigara istediğine şahit oldum. Bu, o mahkumun, kendisine sigara verenin her istediğini yapmak zorunda kalmasına yol açıyor. Bunu düşünerek böyle bir teklifte bulundum' dedi.
 Ali Ekber ERTÜRK