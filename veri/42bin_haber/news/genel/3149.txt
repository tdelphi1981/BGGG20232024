Rusya’nın rezervleri 537 milyar dolara yükseldi
Euro Bölgesi'nde yaşanan borç krizi ve uluslar arası piyasalardaki durgunluğa rağmen Rusya'nın rezervleri artmaya devam ediyor.
 Petrol ve doğalgaz gelirleri ile rezervlerini artırmayı sürdüren Rusya bir hafta içinde 5,4 milyar dolar daha artı verdi. Rusya'nın rezervleri 2008 kriz sonrası 537,1 milyar dolarla rekor seviyeye ulaştı.
 Rusya Merkez Bankası'ndan yapılan açıklamaya göre 21 Aralık 2012'de 532 milyar dolar olan rezervler, 28 Aralık'ta 537,1 milyar dolara yükseldi.
 Rusya'nın rezervleri dolar, euro, altın ve IMF'deki varlıklarından oluşuyor.
 Ağustos 2008'de 598,1 milyar dolarla rekor kıran rezervler, küresel mali krizin etkisi ile Mart 2009'da 376 milyar dolara kadar gerilemişti.
 Rusya'nın rezervlerinin büyüklüğü itibari ile Çin ve Japonya'dan sonra dünyada üçüncü sırada yer alıyor.
 2010 verilerine göre Çin'in rezervleri 2,3 trilyon dolar, Japonya'nın da 1 trilyon doları bulmuştu. Rusya'dan sonra dördüncü sırada yer alan Tayvan'ın rezervleri ise 347 milyar dolar.
 CİHAN
  