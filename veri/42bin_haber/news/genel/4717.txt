Felipe Melo'ya 4 maç men cezası
Türkiye Futbol Federasyonu Profesyonel Futbol Disiplin Kurulu (PFDK), Galatasaraylı futbolcu Felipe Melo'ya 4 maç men ve 10 bin lira para cezası verdi.
TFF'den yapılan açıklamaya göre, bugün toplanarak gündemindeki maddeleri görüşen kurul, Galatasaray ile Beşiktaş arasında oynanan karşılaşmada, rakip takım sporcusuna tükürmesi nedeniyle Melo'ya 4 resmi müsabakadan men ve 10 bin lira para cezası verilmesine karar verdi. 
Aynı maçta taraftarların neden olduğu saha olayları nedeniyle PFDK, Galatasaray Kulübü'ne 10 bin lira para cezası verilmesini kararlaştırdı. 
Gaziantepspor ile Fenerbahçe arasında oynanan karşılaşmada, taraftarların neden olduğu saha olayları nedeniyle sarı-lacivertli kulübe de 10 bin lira para cezası verilirken, Kardemir Karabükspor ile Kasımpaşa arasında oynanan mücadelede, yine taraftarların neden olduğu saha olayları nedeniyle Kasımpaşa 10 bin lira para cezası aldı. 
Bu arada PFDK, Eskişehirspor ile Orduspor arasında oynanan karşılaşmada, hakeme yönelik sportmenliğe aykırı hareketi nedeniyle Orduspor'un kaleci antrenörü Jose Carlos Fantaguzzi'ye, 1 resmi müsabakada soyunma odasına ve yedek kulübesine giriş yasağı ile 10 bin lira para cezası verdi. 
GALATASARAY TAHKİM'E GİDİYOR 
Galatasaray Kulübü İkinci Başkanı Ali Dürüst, Profesyonel Futbol Disiplin Kurulu'nun (PFDK) Melo'ya verdiği 4 maçlık cezaya itiraz için Tahkim Kurulu'na başvuracaklarını söyledi. 

Cezanın ağır olduğunu vurgulayan Dürüst, "Ceza adil değil. Oyuncumuzun tükürmediği ortada. Sonuna kadar hukuksal hakkımızı kullanacağız. Hukukçularımız gerekli çalışmayı hazırladı. Kesinlikle Tahkim Kurulu'na başvuruyoruz" dedi. 

Fenerbahçeli futbolcu Raul Meireles'e verilen cezayla ilgili bir soru üzerine de Dürüst, "Hiçbir kulübün cezası bizi ilgilendirmiyor. Biz sadece kendi oyuncumuzla ilgili konuşuruz" yanıtını verdi.