Öğretmenlere öğretim ödeneği müjdesi!
Maliye Bakanlığı, öğretim ödeneğinin yükseltilmesi ve kapsamının genişletilmesine ilişkin çalışmayı değerlendirmeye aldı.
 Toplu sözleşme görüşmelerinde karar çıkması halinde öğretim ödeneği iki katına kadar çıkacak ve tüm personeli kapsayacak.
 Öğretmenlere, her yıl eğitim ve öğretim yılı başlangıcında verilen öğretim ödeneğinin artırılması konusundaki çalışmalar son aşamaya geldi. Milli Eğitim Bakanlığı, öğretim ödeneğinin bir maaş tutarına yükseltilmesi ve hizmetli, şef, şoför gibi sınıflara da genişletilmesine yönelik bir düzenleme hazırlayarak, Maliye Bakanlığı'na gönderdi.
 Star'dan Hüseyin Özay'ın haberine göre Maliye Bakanlığı ise bütçe imkanlarını dikkate alarak, düzenlemenin öncelikle toplu sözleşmelerde görüşülmesini kararlaştırdı. Buna göre, 2014-2015 yılında memurlara verilecek zam oranları, bu yıl ağustos aylarında görüşülecek. Toplu sözleşme sürecinde, öğretim ödeneği de masaya yatırılarak karara bağlanacak.
 En az 1.400 TL'ye yükselebilir
 Milli Eğitim Bakanlığı'nın teklifi kabul edilirse, 2012-2013 dönemi öğretim yılı için verilen 700 liralık öğretim ödeneğinin en az bin 400 liraya çıkarılması söz konusu olacak.
 Ayrıca, öğretim ödeneğinden öğretmenler dışındaki eğitim personeli de yararlanacak. Eğer bir artış yapılmazsa önümüzdeki eğitim ve öğretim yılında, öğretmenlere 740 lira düzeyinde öğretim ödeneği verilecek.
  