Yeni bir nefes: Salt
Salt adlı yeni müzik grubu ilk albümleri 'Tırnak İzlerin' ile müzikseverleri selamlıyor. Dört donanımlı genç müzisyenin projesinde, rock tınıları aşk sözleriyle buluşuyor.
  Serhat Tekin
  serhattekinc@gmail.com
 
 Deha Özer Şenay, Oğuzhan Atar, Altuğ Coşkun ve Ozan Akyüz'ün kurduğu Salt, 'Tırnak İzlerin' ismini taşıyan ilk albümleriyle müzik dünyasına farklı bir nefes olmaya gelmiş. Albümde kendi şarkılarının yanı sıra, Teoman'ın 'Rüzgar Gülü' ile Erkin Koray'ın 'Sarhoş Gibiyim'i de var. 
 
 × Yollarınız nasıl kesişti?
 Deha Özer Şenay: 2010 yılında Fanta Stage yarışmasına katılmaya karar vermemizle bir araya geldik. 
 
 × İsminizin anlamı nedir? Seçerken Mehmet Turgut'un da etkisi olmuş.  
 Ozan Akyüz: Salt'ı 'yalın' anlamında kullanıyoruz... Yani tüm duygularımızı, hiçbir kaygı gütmeden, saf olarak sunuyoruz. 
 
 × Salt müziğinin açılımı nedir peki?
 Altuğ Coşkun: Kendimizi herhangi bir tarz içine hapsetmiyoruz. Rock tınıları duyuyorsunuz ama genel olarak 'Rock müzik yapıyoruz' diyemeyiz.  Şarkılarımızın sözlerini en iyi ifade edebileceğini düşündüğümüz müziği yapıyoruz.
 
 × Albümde iki cover parça var. Nasıl seçtiniz? 
 Deha Özer Şenay: 'Sarhoş Gibiyim'in bestesi babam Özer Şenay'ın. 1983'te Erkin Koray seslendirdi. Her albümde babamı anmak için onun bestelerinden bir cover yapmak istiyoruz. Diğer cover Teoman'ın 'Rüzgar Gülü'. 'Ölümsüz şarkılar' içine girmiş bir şarkı. 
 
 × Albümdeki bütün sözler solistiniz Deha Özer Şenay'ın. Neden böyle bir yeteneğiniz varken solo çalışmadınız?
 Deha Özer Şenay: Şarkılara ruh veren doğru aranjmandır. Bunu başarmak çok zordur. Grubumuzda bu zor işi çok iyi üstlenen arkadaşlarım var. Birbirimizden güç alıyoruz. Herhangi birimiz olmasaydı bu albüm olmazdı. 
 
 × Müzik dünyasında çok grup çıkıyor. Kimi kalıcı, kimi gidici; bunun baskısı var mı üzerinizde?
 Deha Özer Şenay: Kendimiz gibi olduğumuz sürece farklıyız. 
 Altuğ Coşkun: Piyasa gerçekten çetrefilli ama biz sözlerimize ve hislerimize güveniyoruz.
 
 × Birbirinizle iletişiminiz nasıl? Kavgalar oluyor mu? 
 Altuğ Coşkun: Aranje döneminde kavgalarımız oldu... Tabii bunlar estetik kaygılar taşıyan bir grubun üretim sürecinde, pozitif sonuçlar için edilmiş kavgalar. Salt'ta herkes deneyimi olduğu konuda patrondur. 
 
 × Hep aşk şarkıları mı söyleyeceksiniz? 
 Deha Özer Şenay: Her ne kadar böyle bir kararımız olmasa da sanrım hep 'aşk' bir adım önde olacak. Ama bunun yanında az da olsa eğlenceli şarkılar yapıyoruz.