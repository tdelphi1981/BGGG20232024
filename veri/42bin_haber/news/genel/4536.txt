Atatürk'ün vasiyeti çok net
Adnan Keskin: Ülkü Adatape'nin sağlığında şikâyeti olmadı
  
 A. Rezzak ORAL / ANKARA
 FOTOĞRAFLAR:Murat ÖZTEK
 Atatürk'ün manevi kızı Ülkü Adatepe'nin iki oğlunun, Atatürk'ten annelerine kalan mirasının gereğinin yapılmadığı iddiasıyla İş Bankası ve CHP aleyhine 1 milyar dolarlık dava açması, kamuoyunda tartışma yaratırken CHP'nin iki numarası Adnan Keskin, "Rahmetli Ülkü Hanım'ın sağlığında bir şikâyeti olmamıştı" dedi. İddiaları, hukuk sürecini ve partisinin hukuki sorumluluğunu AKŞAM'a değerlendiren Keskin sorularımıza şu yanıtları verdi:
 VASİYET ÇOK NET
 - İddialar malumunuz, acaba Atatürk'ün mirasınde bir belirsizlik mi var?
 Mustafa Kemal'in vasiyetinde manevi evlatlarına ve İsmet İnönü'nün çocuklarının eğitimleri süresince ödenecek maaşlar çok açık şekilde saptanmıştır. Manevi evlatlar ve İsmet paşa'nın çocuklarına ödenecek temettülerin dışında kalan kar hissesinin de Türk Dil Kurumu ve Türk Tarih Kurumu'na ödenmesi öngörülmüştür. Yıllardan beri bu vasiyetin içeriği doğrultusunda temettülerin dağıtımı gerçekleşmektedir.
 - Mirasa göre Sayın Atape'ye ödenecek miktar belli midir?
 Evet, o zamanın parasıyla 200 TL ödeme öngörülmüştür.
 HİÇ ŞİKAYETİ OLMADI
 - Süreç şimdiye kadar işlemiş, bir şikayet aldınız mı?
 Sayın Ülkü Adatepe'nin sağlığında, kendisine yapılan ödemelere ilişkin herhangi bir yüksünmesi, şikâyeti banka yönetimine veya CHP yönetimine yansımamıştır. Benim bankada görev yaptığım üç yıllık süre içinde de rahmetlinin maaşına ilişkin herhangi bir talebi ve şikâyeti olmamıştır.
 "DEĞER KAYBI" DA HESAPLANIYOR
 - Paranın zaman içinde değer yitirmesi göz önünde tutuluyor mu?
 Paranın değerindeki düşüşler de dikkate alınarak maaşında gerekli artışlar da yapılmıştır.
 - Anlaşılan iş yargıya taşınacak, hukuki boyutu nedir bu işin?
 Konuya hukuki pencereden baktığımızda ise burada CHP aleyhine dava açılmasını anlamak mümkün değildir. Böyle bir iddianın madde temellerini yakalamak mümkün değildir. CHP Atatürk'ün hisselerine tekabül eden temettülerden herhangi bir para almamıştır, halen de almamaktadır. Çünkü vasiyette CHP'ye para ödenmesine ilişkin bir hüküm yoktur.
 CHP'NİN VE İŞ BANKASI'NIN SORUMLULUĞU YOK
 - İş Bankası - CHP ilişkisi de çok tartışılan bir konu...
 CHP'nin İş Bankası'ndaki işlevi Mustafa Kemal Atatürk'ün hisselerinin bankacılık kurallarına uygun şekilde değerlendirilip değerlendirilmediğinin denetimini yapmaktır. İş Bankası Yönetimi; çalışanların kurmuş olduğu Munzam Sandığı'nı temsilen 7 kişi, Atatürk'ün hisselerini temsilen de CHP yönetiminin atadığı 4 kişi görev yapmaktadır. Bu sayısal durum dikkate alındığında CHP'nin atadığı yönetim kurulu üyelerinin kararların oluşumundaki konumuna da açıklık kazandırmaktadır.
 MAALESEF YANLIŞ ALGI VAR
 - Herkes yıllardır CHP'nin bir para aldığı inancında, bunun bir temeli var mı? Bu çerçevede partinin ve bankanın sorumluluğu nedir?
 Maalesef kamuoyunda CHP'nin Atatürk'ün hisselerinin karşılığında ciddi bir şekilde para aldığı algısı bulunmaktadır ki, bu algı kesinlikle doğru değildir. Kar payının ağırlıklı bir bölümünü Türk Dil Kurumu ve Türk Tarih Kurumu almaktadır. Bütün bunları dikkate aldığımızda CHP'nin hukuken sorumluluğunu gerektirecek bir durum yoktur; aynı durum İş Bankası tüzel kişiliği açısından da geçerlidir.
 NASIL HESAPLIYORLAR BİLMİYORUM
 - Bir milyar dolar gibi bir rakam telaffuz ediliyor, böyle bir rakam nasıl hesaplanıyor sizce?
 İnanın onu hiç bilmiyorum.
 ZAMAN AŞIMI SÖZKONUSUDUR
 - Vasiyetin tarihinden itibaren yıllar geçmiş. Bu tür konularda iddialara yönelik olarak bir zaman aşımı söz konusu mudur?
 Yürürlükteki pozitif hukuk kurallarına göre; bazı hakların yargıya taşınması konusunda zaman sınırlaması (zaman aşımı) bulunmaktadır. Bu açıdan hem açılacak dava, hem de talep edilen meblağ ciddi tartışmaları kapsamaktadır.
 ZAMANLAMA MİNADARDIR
 - Son olarak malum CHP birçok tartışmanın odağında yer alıyor. İddialar ve dava da tam böyle bir sürece denk geldi.
 Bu tür iddiaların kamuoyunda ve medyada CHP aleyhinde adeta bir eleştiri ve karalama kampanyasının olduğu bir dönemde dile getirilmiş olması da dikkat çekici ve manidardır.
 - Siz Sayın Adatepe'nin çocuklarıyla tanışıyor musunuz?
 Hayır, tanımıyorum.
  