Brüksel, İslam bankacılığın da başkenti olmak istiyor
AB'ye ev sahipliği yapan Brüksel, bunun yanı sıra İslami bankacılığın da başkenti olmak istiyor. Projeyi hayata geçirmek için Körfez ülkelerine çıkarma yapmaya hazırlanan Belçikalı yetkililer, İslami sermayeyi Brüksel'e çekmeyi planlıyor.
 Belçika'nın Brüksel Bölge Hükümeti, AB'ye başkentlik yapmalarının yanında İslami bankacılığın da merkezi olmaya hazırlanıyor. Bu çerçevede  gelecek ay Suudi Arabistan, Bahreyn ve Dubai'ye giderek temaslarda bulunacağı öğrenilen Brüksel Bölge Hükümeti Ekonomi Bakanı Benoît Cerexhe, "Sermayenin yatırıma dönüştürülmesi çok önemli. Bu bağlamda Körfez ülkelerinde sermayenin Avrupa'da yatırıma nasıl dönüştürürüz diye soruyoruz. Amacımız, Körfez ülkelerindeki finansal çevrelere Brüksel'in Avrupa'nın merkezi olması hasebiyle Avrupa Birliği kurum ve kuruluşlara ulaşmanın en kestirme yolu olduğunu göstermek." şeklinde konuştu.
 Brüksel'de çok sayıda Müslüman'ın yaşadığına da dikkat çeken Belçikalı bakan, İslami bankaların ticari aktivitelerini Brüksel'e taşımalarını isteyecek. Brüksel'in uzun dönemde İslami bankacılığın dünyadaki ana üslerinden biri haline getirilmesi hedefleniyor.
 CİHAN
  