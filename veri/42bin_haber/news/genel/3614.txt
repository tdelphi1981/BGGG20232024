Almanya'da İslam dini için 'uyum' sözleşmesi
Almanya'nın Bremen eyaleti, Müslüman toplumu temsil eden derneklerle, eyalette İslam dininin resmen tanınması yönünde devlet sözleşmesi imzaladı.
Bremen Belediye Sarayı'nda düzenlenen dün törende, sözleşme, Bremen Eyaleti Başbakanı Jens Böhrnsen, Bremen eyaleti Başbakan Yardımcısı Karoline Linnert, Bremerhaven Belediye Başkanı Melf Grantz, Diyanet İşleri Türk İslam Birliği (DİTİB) Aşağı Saksonya ve Bremen Eyaletler Birliği Başkanı Yılmaz Kılıç, Bremen Şurası Başkanı Mustafa Yavuz ve İslam Kültür Merkezleri Birliği'nden (VIKZ) Akin Özgenç tarafından imzalandı. 
Törene, Bremen Meclis Başkanı Cristian Weber, siyasi parti temsilcileri, Almanya İslam Konseyi Başkanı Ali Kızılkaya, Hannover Din Hizmetleri Ataşesi Abdullah Gümüşsoy, DİTİB Yönetim Kurulu Üyesi Bekir Alboğa, Hristiyan ve Musevi cemaatlerin ve sivil toplum kuruşlarının temsilcileri katıldı. 
Böhrnsen, burada yaptığı konuşmada, 40 bininin üzerinde Müslüman'ın yaşadığı eyaletimizde imzaladığımız sözleşmeyle onların toplumumuza ait olduklarını teyit etmiş olduk. Bu sözleşme, din ve kültür konularında tüm ön yargıları yok edeceğine inanıyorum diye konuştu. 
İslam dininin Bremen eyaleti tarafından resmen tanınmasını içeren sözleşme, Müslüman toplumunu temsil eden cemaatleri, dini cemaat statüsüne çıkarıyor. 
Sözleşmede; İslam'ın benimsenmesi ve yaşatılması hakkının garanti altına alınması, Müslüman cemiyetlerin mal varlıklarının koruma altında olması, minareli ve kubbeli cami yapımlarını onaylama, Müslümanlara mezarlık yeri tahsis etme, cezaevi ve hastanelerde İslami kurallara göre yemek verilmesi, Müslümanlara dini bayramlarda izin verilmesi, İslam'ın eyalet bazındaki kurum ve kuruluşlarda temsil edilmesi gibi birçok madde yer alıyor. 
Sözleşmenin Bremen Eyalet Meclisi tarafından onaylanması gerekiyor. 
CDU TEPKİ GÖSTERDİ
         
Bremen Hristiyan Demokrat Birlik Partisi (CDU) eyalet teşkilatı yetkilileri, eyalet hükümeti ile Müslüman dernekler arasında devlet sözleşmesi imzalanmasına destek vermelerine rağmen sürecin dışında bırakıldıklarını söyleyerek tepki gösterdi.  
Bremen eyaletinden önce benzer bir sözleşme Hamburg eyaletlerinde de imzalanmıştı.