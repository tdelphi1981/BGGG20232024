Saraydan yangın kaçırma
Galatasaray Üniversitesi'nin kullandığı Feriye Sarayları Kompleksi kül oldu. Rektörlük, itfaiyeyi suçladı, Büyükşehir yalanladı. Topbaş, 'Bize yarım saat sonra haber verdiler. 6 dakika sonra ekiplerimiz oradaydı' dedi. Ulusal Ahşap Birliği Başkanı Erdoğmuş ise 'Hem üniversitenin hem de itfaiyenin ihmali var' dedi
 Galatasaray Üniversitesi'nin Beşiktaş'taki tarihi binasında çıkan yangının bilançosu gün ışıyınca ortaya çıktı. Tarihi binanın çatısı tamamen çöktü, ahşap kapı ve pencereler küle döndü. Türkiye'nin içini sızlatan yangın, tartışmaları da beraberinde getirdi. Üniversite, belediye ve uzmanlar herkes birbirini suçladı. 
  GALATASARAY Üniversitesi Rektörü Prof. Ethem Tolga, ilk açıklamasında 'İtfaiye yangın yok diye zabıt tuttu, sonra alevler alıp yürüdü' demişti. Tolga'ya yanıt, İstanbul Büyükşehir Belediye Başkanı Kadir Topbaş'tan geldi: 
 GEÇ HABER VERİLDİ 
 - 142 yıllık dikkat edilmesi gereken tarihi bir yapı ve maalesef koruma-kullanma dengesini iyi kurmadığımız için bu sonuçları yaşamaktayız. Eskiden bu kadar elektronik cihazlar yoktu. Elektronik cihazları yükledikçe, yükü çekemeyen kablolar çıra gibi tutuşuyor. Eski binalarda tesisatların değişmesi gerekiyor.
 - GÖRGÜ tanıkları saat 19.05'te duman çıktığını söylüyor, 19.07'de yangın başlıyor. Orada bulunanlar, tüplerle söndürmeye çalışıyor. Bize yarım saat sonra haber veriliyor ve itfaiyemiz 6 dakika sonra müdahale ediyor. 36 araç ve ekiple müdahale ettik. bizim açımızdan ihmal yok.
 - Herkese buradan Bir ikaz yapacağım. Gece yatarken telefonunuzun şarjını yanabilecek bir malzeme üzerine bırakmayınız. Gece şarj alışkanlığından vazgeçin.
 KİTAPLAR YANMADI 
 - OLAY yerinde incelemelerde bulunan İstanbul Valisi Hüseyin Avni Mutlu ise kitapların yandığı iddiasının gerçek olmadığını söyledi. Mutlu, şunları söyledi: Deniz tarafına müdahale edilirken yangının farklı noktalarda büyüyerek devam ettiği görülüyor. 'Yangın söndürülmüş, tekrar büyümüş, geç müdahale yapılmış' şeklindeki açıklamalar yanlıştır. Soruşturma başlatıldı.
 Üniversite de itfaiye de kusurlu
 ULUSAL Ahşap Birliği İstanbul Şube Başkanı Emine Erdoğmuş, yangınla ilgili hem üniversiteyi hem de itfaiyeyi suçladı: Bize gelen bilgilere göre hem üniversite, hem itfaiye kusurludur. İlk çıkan yangının elektrik kontağından olduğu bilidirildi. Müdahaleyi üniversite güvenliği yaptıktan sonra itfaye olay yerine intikal ediyor. Bu arada ilk iş olarak üniversitenin elektrik tesisatını kapatması gerekir. İtfaiye de bu basit önlemi gerçekleştirmemiştir. Yönetmeliğe göre, itfaiye erleri tüm binayı kontrol etmeden tutanak tutamaz.
 GS'nin yanındayız
 BAHÇEŞEHİR, Boğaziçi ve Kadir Has üniversitelerinden, okulları yanan öğrencilere destek geldi. Yapılan açıklamalarda, eğitim hayatının aksamaması için tüm imkanların seferber edileceği belirtildi. Bahçeşehir Üniversitesi Mütevelli Heyeti Başkanı Enver Yücel, çağrısını iki ayrı Twit'le duyurdu: Hocam cok uzulduk, gecmis olsun. GS'nin yanındayız. BAU Galata'daki 25 derslik, bir hafta sonra GS üniversitesinin kullanımına açıktır.
 6 bin kitabı vardı
 Galatasaray Üniversitesi öğretim üyesi Prof. İlber Ortaylı şokta: Kütüphaneye bağışladığım 6 bin kitabım ne oldu bilmiyorum. Yangından zarar görmedilerse bile yağmur da aynı zararı veriyor.
 Akademik takvim şaşmaz
 REKTÖR Prof. Tolga, tarihi binanın en kısa sürede eski haline getirileceğini söyledi, 'Akademik takvim şaşmayacak' dedi. Okunmamış sınav kağıtlarıyla ilgili panik yapılmamasını isteyen Tolga, 'Bu sınavların sonuçları öğretim üyelerinin kanaatiyle belirlenecektir' diye konuştu.
 Alarm Sağlam!
 GALATASARAY Üniversitesi'nin yangın alarm sistemini 'Sağlam' adlı firmanın kurduğu ortaya çıktı. Firma, üniversiteyi referans olarak gösterdiği internet sitesinde 'Eksiksiz koruma sağlanmaktadır' dedi.
 Şimdilik kazayla yandı!
 Galatasaray Üniversitesi'nde çıkan yangın Twitter'da da en çok konuşulan konular arasında yer aldı. Bazı kullanıcılar, yanan binanın yerine otel yapılacağı iddiasını gündeme getirdi
 - İsmet Berkan: Üniversitenin kullandığı tarihi Feriye Sarayları kompleksi son örnek olsun. Bütün binaların elektrik tesisatı baştan yapılsın. 
 - Şafak Pavey: Galatasaray Üniversitesi 'Şimdilik' kazayla yandı. Acaba kimin iştahı kabardı? Sakın ola Haydarpaşa'dan özenme olmasın! 
 - Özgür Mumcu: Üniversite yangınını kim ranta çevirirse, o leş kargasıdır. 
 - Kerem Bozkurt: Yanan Galatasaray Üniversitesi yerine ne zaman otel dikeceksiniz acaba? 
 -  Nagehan Alan: Hotel Le'Bosphorus (Eski Galatasaray Üniversitesi) görkemli bir temel atma töreniyle dünyaya merhaba dedi.
 - Galatasaray formasını giyen ünlü futbolcu Wesley Sneijder'in eşi Yolanthe Cabau da kaldıkları otelden cep telefonuyla görüntülediği yangını Twitter'dan paylaştı: Galatasaray Üniversitesi yanıyor. Kaldığımız otelin hemen yanında. Şu anda yangının kontrol altına alındığı söyleniyor. Hala korkunç görünüyor. Bütün GS'liler için üzgünüm.
  