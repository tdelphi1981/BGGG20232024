Esnaf ve sanatkarlar, sicil affı istiyor
Türkiye Esnaf ve Sanatkarları Konfederasyonu (TESK) Genel Başkanı Bendevi Palandöken, esnaf ve sanatkarların kredi kullanabilmesi için yeni sicil affı istedi.
 Yazılı açıklama yapan Palandöken, esnaf ve sanatkarların, son birkaç yıldır piyasalarda var olan talep daralmasından ciddi şekilde etkinlendiğini, işleri yürütmek için krediye ihtiyaç duyduğunu belirtti. Palandöken, esnafın bazen kredi kartlarının, bazen çeklerin ödenememesi kaynaklı olarak bankaların kara listesine girerek sicili bozulduğu için krediye erişemediklerini bildirdi. Bendevi Palandöken, "Konunun esnaf ve sanatkarımız için önemini anlatan mektubumuzu Bankalar Birliği'ne gönderdik. Bankaların sorumluluk alarak ellerini taşın altına koyması gerekir. Bankalar Birliği sicil affının neden uygulanması gerektiği anlatılmalı." dedi.
  
 Sicil affı yasasının amacına hizmet etmediğini söyleyen Palandöken, bankaların keyfi uygulamaları sebebiyle esnaf ve sanatkarların kredi alamadıkları için mağdur olduklarının altını çizdi. TESK Genel Başkanı Palandöken, şöyle devam etti: "Kanunda öngörüldüğü şekilde borçlarını ödeyen veya borçlarını yeniden yapılandıran meslek mensuplarımızın bankalar nezdindeki sicil kayıtları, kanunun bu açık hükmüne rağmen ve ısrarlı başvurulara karşın bankalarca silinmediği gibi yeni kredi başvuru talepleri de kötü sicil kayıtları gerekçe gösterilerek reddedilmektedir. Halbuki esnaf ve sanatkarlarımızın mevcut finansman durumlarının iyi irdelenerek, finansman sorunlarının temeline inilerek, doğru ve rasyonel çözümlere gidilmelidir. Çünkü, esnaf ve sanatkar kredi kullanamadığı zaman ekonomide çarklar durma noktasına gelmektedir." 
  
 2003 ve 2009 yıllarında sicillerin düzeltilmesiyle ilgili çıkarılan iki ayrı kanunun da esnafı mağdur ettiğini söyleyen Palandöken, "Konfederasyonumuza bu konuda çok sayıda şikayet ulaşmıştır. Bankacılıkta kara liste olarak adlandırılan, geçmişe dönük olumsuz bilgileri kullanma uygulamasına son verilmesi ve sicili yeniden yapılandıracak yasal düzenlemenin etkin bir şekilde hayata geçirilmesi şart." diye konuştu.
 CİHAN
  