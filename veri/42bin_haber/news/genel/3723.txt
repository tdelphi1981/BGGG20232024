Karar doğru, İBB itiraz etmemeli
Topçu Kışlası'na konulan engele tam destek... 'Koruma Kurulu kararı doğru' diyen uzmanlar: İstanbul Büyükşehir Belediyesi karara sahip çıkmalı
 Ercan ÖZTÜRK / İSTANBUL
 Taksim Meydanı'nın yayalara açılmasını öngören 'Yayalaştırma Projesi'yle ilgili polemik sürüyor. Proje kapsamında 'kültür ve sanat merkezi' şeklinde yeniden yapılması planlanan Topçu Kışlası'na 2 No'lu Koruma Kurulu'ndan onay çıkmamasına uzmanlar destek verdi...
 - Eyüp Muhçu (Mimarlar Odası Genel Başkanı): Taksim Meydanı Gezi Parkı'yla bütün. Parkın yok edilerek yerine Topçu Kışlası'nın yapılması hukuken mümkün değildi. Projenin tarafı olan kuruluşlar, kurul kararına sahip çıkıp baskı yapmaktan vazgeçmeliler. Kadir Topbaş da kurul kararına ve Gezi Parkı'na sahip çıkacağını açıklamalı.  
 - Cemal Gökçe (İnşaat Mühendisleri Odası İstanbul Şubesi Başkanı): Kurul kararı doğru. Kayıtlarda yeterli bilgisi olmayan bu kışlanın tekrar yapılması doğru değildi. Orijinal şekline sahip olma şansı yok. İBB, üst kurula itiraz edebilir veya Anıtlar Yüksek Kurulu'na gidebilir. Sonuç alınmazsa mahkemeye taşınabilir. Umarım böyle olmaz. 
 - Prof. Dr. Mete Tapan (2 No'lu Koruma Kurulu eski Başkanı): Başından beri herkesin söylediği buydu. Ben de projeye karşıydım. Taksim Meydanı ile Gezi Parkı bütündür. Proje bu bütünü kapsamalıydı. İBB karara itiraz etmeden bir proje hazırlayarak başvuru yapacaktır. Bu da tüm meydanı kapsayan ulusal bir mimarı yarışmasıyla yapılmalı. 
 
 'En uygun yer Kasımpaşa'
 İBB Meclisi'nin bir grup CHP'li üyesi, Anıtlar Kurulu'na dilekçe yazarak kışla projesine itiraz etmişti. Bu konuda yeni bir öneri getiren CHP'li üyeler şunları kaydetti: Topçu Kışlası'nın benzeri mutlaka yapılmak isteniyorsa en uygun yer Kasımpaşa'daki Recep Tayyip Erdoğan Stadyumu'nun alanıdır.
  