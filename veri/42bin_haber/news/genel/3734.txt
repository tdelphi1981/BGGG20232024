Turistik Türkiye tarihi
Türkiye'ye ilk turistler ne zaman geldi? İstanbul'un popüler gezi rotası neydi? Sait Faik'in müjdesini verdiği rahat ulaşım aracı hangisiydi? Deniz-kum-güneş turizmi ne zaman ortaya çıktı?
  Eyüp Tatlıpınar
  eyup.tatlipinar@aksam.com.tr
 Turizmin Türkiye'de başlamasının 150. yılı vesilesiyle OTİ Holding (Odeon Tourism International), Türkiye'nin farklı şehirlerini gezen bir sergi hazırladı. Geçen ay Antalya'da başlayan sergi önümüzdeki hafta İstanbul'a gelecek, ardından Ankara ve İzmir'e uğrayacak. 
 'Türkiye Turizminde 150 Yıl' başlıklı serginin içeriğini kültür tarihçisi Gökhan Akçura hazırlamış. Özel bir kitabı da yayınlanan bu renkli tarihin belli başlı köşe taşlarını aktarmak istedik.
 
 AT VE KATIR DÖNEMİ 
 × Osmanlı'yı konu edinen ilk seyahatnamelerin geçmişi 16. yüzyıla kadar uzanıyor. Avrupa'dan gelen seyyahların ilgisini en çok İstanbul çekerken, gemilerle geldikleri bu büyülü şehirden bazen farklı kentlere gidiyorlardı. At sırtında, katırlara yüklenmiş bavullarla yapılan bu seyahatlere katılanlara, turistten çok maceraperest demek daha uygun! Zira yolculuk zor ve uzun geçiyordu. Şu yolculuk sürelerine bakın: İstanbul'dan Edirne'ye  5-6, Sofya'ya 13, Belgrad'a 20-30, Bursa'ya 2-3, İzmir'e 10-20 gün... 
 İLK TURİSTLER 
 × Türkiye'deki turizm için bir başlangıç noktası saptanacaksa en uygun tarih 1863... İstanbul Beyazıt'ta düzenlenen 'Sergi-i Umumi-i Osmanlı'nın açıldığı yıl... Sergilenen pek çok objeyle Osmanlı'nın tanıtıldığı bu büyük fuarla birlikte, Osmanlı'ya ilk kez Avrupa'dan turist kafileleri geldi. Bir tesadüf; Angletere Oteli'nin sahibi Mösyö Misiri aynı yıl Ceride-i Havadis gazetesine ilan vererek 42 günlük bir Avrupa turu düzenledi. 
 OSMANLI'YA GİRİŞ  KAPISI: GALATA  
 × Orient Ekspress seferleri başlamadan önce Avrupa'dan Osmanlı'ya gelmek için de, Osmanlı'dan Avrupa'ya gitmek için de tek araç vapurlardı. Bunların acenteleri Galata'da bulunurdu. 
 × 19. yüzyıl boyunca turizmin en büyük olayı, dünyanın farklı şehirlerinde düzenlenen, ülkelerin tanıtıldığı fuarlardı. Osmanlı ilk kez, 1851 Paris Evrensel Sergisi'ne katıldı. Sultan Abdülaziz, 1867'de Paris'te düzenlenen sergiye giderek, 'Avrupa'yı ziyaret eden ilk padişah' unvanını aldı. 
 × 'Batı'yla Doğu'yu birleştiren tren' Orient Ekspress, 5 Haziran 1883'te ilk kez Paris'ten İstanbul'a doğru yola çıktı. Yolcular, Romanya'nın Rusçuk kasabasına kadar trenle, buradan İstanbul'a vapurla geldi. Trenin İstanbul'a gelmesi için, rayların döşendiği 1895'i beklemek gerekecekti. Aynı yıl, tren yolcularının konaklaması için Pera Palas Oteli açıldı. 
 TURİSTLERE ROTA 
 × 1899'da özel bir şirket olan, 'İnternational Courriers and Guides Office' tarafından İstanbul'un ilk rehberlerinden biri yayınlandı. Turistlere önerilen rota sabah Galata Kulesi'nden başlıyor, Aya İrini'deki Silahhane'yi, Ayasofya'yı, Binbirdirek Sarnıcı'nı, Yerebatan Sarayı'nı takip ederek, akşam Sarayburnu'nda noktalanıyordu. 
 × Türkiye'nin ilk önemli turizm acentesi Natta (National Turkish Tourist Agency) 1925'te kuruldu. Bürosu Pera Palas'ta bulunan acentenin tanıtımlarında 'Dünyanın 200 oteline rezervasyon yapılır. Otomobil temin edilir' yazıyordu. 
 × Türkiye'yle ilk ticari havayolu ilişkileri kuran ülke Fransa'ydı. 3 Ekim 1922'de başlayan uçuşlarla 6 başkent birbirine bağlanıyordu; Paris, Prag, Viyana, Budapeşte, Bükreş ve İstanbul. 
 × Uzun bir zaman boyunca İstanbul'a gelen turistlerin gözdelerinden biri Adalar'dı. 1930'lara kadar acenteler turistleri ilk gün İstanbul'da gezdirirken ikinci ve üçüncü gün Çamlıca ve Adalar'a götürürdü. 
 LA TURQUIE KEMALISTE 
 × Türkiye'deki turistik potansiyelleri dünyaya tanıtmak için 1933'ten itibaren, 'La Turquie Kemaliste' dergisi yayınlanmaya başlandı. Derginin dili Fransızca idi; bazen Almanca ve İngilizce makaleler de yer alıyordu. 
 × 1948'de Sait Faik İstanbul Ankara hattında yolcu taşıyan 'enikonu rahat bir taşıt'tan bahsediyordu. Bu, iki şehir arasındaki ulaşımı kolaylaştıran otobüstü. 
 × Türkiye'de modern turizmin miladı 10 Haziran 1955'e denk geliyor. Hilton Oteli'nin açıldığı, İstanbul'daki sosyal yaşamın merkezinin buraya kaydığı tarih... 
 × 1950'ler iç turizmin hareketlendiği yıllardır. Ankaralılar Abant'a, İstanbullular Şile'ye, İzmirliler Çeşme'ye bu dönemde gitmeye başlamıştı. 
 DENİZ-KUM-GÜNEŞ 
 × 1960'lar deniz-kum-güneş turizminin, Akdeniz ve Ege'nin öne çıktığı dönem oldu. Bodrum, Kuşadası, Marmaris, Gönen gibi yerler ilk kez afişe çıktı. 
 × 1970'ler, turizmin ekonomideki payının gözle görünür biçimde büyümesine tanıklık etti. Günümüzdeki turistik Türkiye haritası bu dönemde şekillendi. Bu alandaki asıl sıçrama içinse 1980'lerin gelmesi gerekiyordu.
  