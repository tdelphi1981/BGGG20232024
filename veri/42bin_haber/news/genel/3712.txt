Barış dilekleri ve ağıtlarla...
Diyarbakır'da önceki gün 'barış' mesajlarıyla uğurlanan PKK'lı 3 kadın, memleketlerinde barış sloganları ve ağıtlar eşliğinde toprağa verildi. Cenazelerde yine sükunet hakimdi
 Fransa'nın başkenti Paris'te 10 Ocak'ta uğradıkları suikast sonucu yaşamını yitiren PKK'lı 3 kadın dün toprağa verildi. Cenazelerde yine sağduyu hakim geldi.
 PKK kurucularından Sakine Cansız'ın Tunceli'deki cenazesine DTK Eşbaşkanı Aysel Tuğluk, milletvekilleri Nazmi Gür, Halil Aksoy, İdris Baluken ve Sebahat Tuncel de katıldı. Cenaze önce Dağ Mahallesi'ndeki evine getirildi. Anne Zeynep ve baba İsmail Cansız tabuta sarılarak gözyaşı döktü. Ardından cenaze kortej eşliğinde Tunceli Cemevi'ne götürüldü. Törende konuşan Aysel Tuğluk, 'Bu planlanmış bir şeydir. Türk ve uluslararası gladyonun ortak operasyonudur. Cinayetlerin hedefi ve zamanlaması da manidardır' dedi.
 YaklaŞIk 10 bin kişinin katıldığı ve sık sık PKK lehine sloganların atıldığı cenazede Zazaca ağıtlar yükseldi. Cansız'ın cenazesi, kadınların omuzlarında Asri Mezarlık'a götürülerek toprağa verildi.
 
 BENİM ACIM SON OLSUN
 FİDAN Doğan'ın önceki akşam Adıyaman'ın Gölbaşı İlçesi'ndeki Cemevi'ne getirilen cenazesi dün 200 araçlık konvoy eşliğinde memleketi Kahramanmaraş'ın Nurhak İlçesi Barış Beldesi'ne getirildi. Törene BDP eşbaşkanı Gültan Kışanak ile milletvekilleri Nursel Aydoğan, Ayla Akat Ata, Diyarbakır Belediye Başkanı Osman Baydemir ile yaklaşık 5 bin kişi katıldı. Törene katılanlar yası simgeleyen siyah elbiseler ile barışı simgeleyen beyaz kaşkol taktı. Cemevi'ndeki törende baba Hasan Doğan 'Her birinin yüzüne 3 mermi sıkılmış, Sakine ve Leyla'nın beyni dağılmış, benim kızımın gözü oyulmuş. Vahşice katledildiler. Sayın Başbakan'a sesleniyorum. Bu annelerin gözyaşını dindir. Barış bu kadar zor değil, barış olsun benim acım son olsun.'
 20 BİN KİŞİ UĞURLADI
 LEYLA Şaylemez'in, cenazesi de ailesinin yaşadığı Mersin Kurdali Mahallesi'ndeki Nur Camii'ne getirildi. BDP Eşbaşkanı Selahattin Demirtaş ile milletvekilleri Ertuğrul Kürkçü, Pervin Buldan, Murat Bozlak, Demir Çelik, Hüsamettin Zenderlioğlu, Mülkiye Birtane'nin de hazır bulunduğu törene 20 bin kişi katıldı. Mersin'deki hassasiyet dikkate alınarak güvenlik güçleri yoğun önlem aldı.
 ÖCALAN'IN POSTERİ
 GÜNEYKENT Mezarlığı'na getirilen tabutun üzerine PKK flaması ve Öcalan'ın 2 posteri de bırakıldı. Baba Cumali Şaylemez kısa konuşmasında kanın durmasını istedi. BDP Eşbaşkanı Demirtaş da  'Paris katliamı barışa vesile olsun istedik. Bu onurlu duruşa, barış çığlığına artık cevap verilmesini istiyoruz' dedi.