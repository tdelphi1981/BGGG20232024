Fenerbahçe'den suç duyurusu
Fenerbahçe'nin seyircisiz oynadığı Bate maçında stat dışından atılan deniz işaret fişeklerinin sahanın içine düşmesi ve karşılaşmanın 3 dakika durması sonrası UEFA'nın verdiği 1 maç seyircisiz oynama ve benzeri saha olaylarının tekrarı halinde "men ederim" ihtarı sarı-lacivertli kulübün canını acıttı.
Hem hasılat kaybı, hem vizyon kaybı hem de taraftarından yoksun mücadele etme durumu üzerine Fenerbahçe Yönetimi; Kadıköy Cumhuriyet Başsavcılığı'na suç duyurusunda bulundu. Yapılan başvuruda kulübün mağdur edildiği belirtilirken, bazı taraftar gruplarından şüphelendikleri belirtildi.

ARENA'DAN ÇIKIP SARACOĞLU'NA GELDİLER
Fenerbahçe'nin UEFA'dan ceza almasına neden olan kişilerin basketbol maçından çıkıp stada geldikleri tespit edildi. Polisin; Fenerbahçe'nin suç duyurusunu beklemeden inceleme yaptığı ve çok sayıda mobese kameralarından çok sayıda görüntüyü taradığı öğrenildi. Yapılan tespitlerde havai fişekleri atan grubun, aynı gün Ülker Arena'da oynanan Fenerbahçe Ülker-Barcelona Euroleague maçından çıktıkları ve stadın yakınına geldikleri gözlenirken, kullandıkları fişeklerin görüntülerinin ve onların atan kişilerin eşgallerinin de belirlendiği belirtildi. Polisin 8 kişinin eşgalini belirlediği ve Fenerbahçe Kulübü'nün şikayetçi olduğu kişilerden bazılarının bu isimlerle örtüştüğü öne sürüldü.

FENERBAHÇE TARAFTARLARI OLAY ÇIKARMIŞTI
Fenerbahçe'nin Barcelona Regal'e 60-99 yenildiği THY Euroleague maçında GençFB taraftar grubunun bazı temsilciyerinin Başkan Aziz Yıldırım'a tepkileri devam etmişti. Başkan Aziz Yıldırım'ın bulunduğu locaya yakın oturan taraftar grubu maçın son bölümlerinde öfkelenip, yabancı maddeleri locaya doğru atmaya çalışırken, bu tatsız olay güvenlik güçlerinin araya girmesiyle sona ermişti. Bu olay Aziz Yıldırım karşıtı taraftarlar ile O'nu destekleyenler arasında kıvılcıma neden olmuştu. Salon çıkışında kısa süreli gerginlik yaşanmış ve salonu boşaltan taraftarlar bu gerginliğe müdahale eden emniyet görevlileri ile karşı karşıya gelmişti. Yaşanan arbedede olaylar daha fazla büyümeden sona ermişti.