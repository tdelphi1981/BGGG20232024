Yürümeye değer tasarımlar
İstanbul Tasarım Bienali'nin en fazla ilgimizi çeken bölümlerinden biriydi Tasarım Yürüyüşleri. İstanbul'daki 8 bölgeyi kapsayan program, Beyoğlu-Galatasaray-Cihangir turuyla başladı. Tasarıma, yeni fikirlere, eğlenceli nesnelere ilgi duyanlara önerilir!
 Eyüp Tatlıpınar
  eyup.tatlipinar@aksam.com.tr
 
 Birçoğumuzun her gün geçtiği, İstanbul'un en merkezi sokaklarındayız. 20 kişilik bir grupla Beyoğlu-Galatasaray-Cihangir hattında yaklaşık 1.5 saat sürecek bir yürüyüşte... Aklınıza çeşitli sorular gelebilir; 'Bu sıradan rotanın bir habere konu edilebilecek neyi olabilir?' ya da 'O kısa yolda 20 kişi 1.5 saat boyunca ne yapabilir?' gibi... Ama başta söyleyelim; bizim 2 Kasım'daki yürüyüşümüz bir tanıtım olduğu için kısa sürdü. 9, 17 ve 23 Kasım'da tekrarlanacak, herkese açık yürüyüşlerin ortalama zamanı 4 saat... Bu süre boyunca vaat edilen; önünden geçerken çoğu kez fark etmediğimiz, tasarımla ilgili atölyelere, dükkanlara, tasarım ofislerine misafir edilmek. 
 İKSV'nin bu yıl ilk kez düzenlediği İstanbul Tasarım Festivali'nin bir etkinliğinden; Tasarım Yürüyüşleri'nden söz ediyoruz. Kuzguncuk, Nişantaşı-Teşvikiye, Sultanahmet, Karaköy gibi İstanbul'daki 8 rotayı kapsayan yürüyüşler bu ay boyunca sürecek. Tasarıma ve yaratıcı fikirler keşfetmeye ilgi duyanlar için çekici bir program... 
 Katıldığımız yürüyüşten yola çıkarak bir öneri yapalım; kesinlikle rahat giysilerle tura katılın. Yanınıza tabii ki bir fotoğraf makinesi ve mümkünse bir not defteri alın. Kadınlara iki öneriyse, gezide sürekli fotoğraf çeken yayın yönetmenimiz Nilay Örnek'ten; 'Tabanı düz ayakkabı giymek yürüyüşün tadını çıkarmak için, küçük boyutlu çantalar taşımaksa girilen atölyelerde rahat hareket edebilmek için önemli.' Zira ferah fersah mekanlardan değil, çoğu zaman objelerle, araç gereçlerle dolup taşan atölyelerden, dükkanlardan söz ediyoruz. 
 
 'OYUNCAKLI' BİR ROTA 
 Katıldığımız yürüyüşe; Çukurcuma-Galatasaray-Cihangir rotasına dönüp, ziyaret edilen mekanları kısaca tanıtalım. Sabah 11.00'de başlayan yürüyüş için toplanma yeri Paratoner adlı tasarım ofisiydi. 2008'de Tophane'de açılan ofiste özel ve ticari mekan projeleri üretiliyor. Ofis aynı zamanda bir galeri... 24 Kasım'a kadar 'Never too Late' (Asla çok geç değil) adlı, tasarımcıların o.d.m. koleksiyonlarından oluşan enstalasyonları sergileniyor. 
 Aynı zamanda yürüyüşlerin sponsorluğunu da üstlenen o.d.m., bir saat markası. 'Orijinal', 'dinamik', 'minimal' sözcüklerinin ilk harflerinden kısaltılmış markanın kurucuları, Fransız moda tasarımcısı Jean Charles de Castelbajac ile İngiliz asıllı Hong Kong'lu tasarımcı Michael Young. 
 Dünyanın önemli tasarım yarışmalarında ödüllere değer bulunan birbirinden renkli, eğlenceli saatler, saat kullanmayanların bile aklını çelecek cinsten. Az önce bahsettiğimiz serginin isminin başına '23:59' ifadesini eklediğinizde markanın sloganına dönüşüyor; 'Günün bitmesine bir dakika kaldıysa bile hayallerini gerçekleştirmen mümkün' manasında... 
 Yürüyüş programındaki 10 noktadan en renklisi, yetişkinler için bir oyun alanını andıran 'Küçük 1' adlı tasarım atölyesi. Çukurcuma'ya inerken karşınıza çıkan, tasarımcı Kerem Küçükgürel'e ait atölyede retro mobilya tasarımları üretiliyor. Eski objeler, oyuncaklar burada toplanıp aksesuarına dönüştürülüyor. 
 Çukurcuma'nın onca antikacısı arasından geçip birine uğramamak elbette olmaz. Selçuk Aslan'ın sahibi olduğu 'Sıfır'da, x-ray cihazından kullanılmış şapkalara kadar birçok ürün arasında neye ilgi göstereceğinizi şaşırabilirsiniz. Benzer durumu, Sıfır'dan çıkıp diğer gezi noktalarına; Zenoviç Apartmanı'na, Cebdereci Kuyumculuk'a, ArkeoPera kitapçısına, Mısır Apartmanı'na, İstanbul Culinary İnstitute'a ya da Alaska Kürk Evi'ne uğradığınızda da yaşayabilirsiniz. 
 
 FELSEFECİ MOBİLYACI 
 Burada, atölyesinde sergilediklerinden çok kendi hikayesi ilgimizi çeken Tardu Kuman'a özel bir parantez açalım. Sanatsal, dekoratif objeler ve ahşap mobilyalar üreten Galatasaray'daki Stoa Design'ın kurucusu kendisi. Bir 'felsefeci mobilyacı' desek yeridir. 
 Vaktiyle İstanbul Üniversitesi'nde felsefe okumuş, aynı alandaki eğitimine daha sonra Paris'te devam etmiş, harçlığını çıkarmak için takılar yapıp sokakta satmış, hızını alamayıp takılarını Paris'in sergi salonlarına taşımış biri... 
 Yunan arkadaşıyla Yunanistan'da yaşamaya başlayan Kuman'ın Türkiye'ye gelişi 1995'e denk geliyor. 'Macera insanı', 'filozof' Kuman o tarihten beri Stoa Design'ı işletiyor. Atölyesinden, kendisiyle daha uzun bir sohbet için, tekrar dönmek üzere  ayrılıyoruz.
 
 
 istanbuldesignbiennial.iksv.org adresine bir göz atmak, 20 kişilik kontenjana sahip tasarım yürüyüşleri hakkında ayrıntılı bilgi almak ya da yürüyüşlerde       yerinizi ayırtmak      için yeterli.