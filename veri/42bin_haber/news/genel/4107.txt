Bedava çayla İDO'nun müşterisine talip oldu
İDO'ya rakip olarak kurulan Bursa Deniz Otobüsleri İşletmesi (BUDO) deneme amaçlı ilk İstanbul seferini gerçekleştirdi. Deniz otobüsleri, bugünden itibaren Bursa ile Kabataş arasında günde 2 karşılıklı sefer yapacak
 Bursa Deniz Otobüsleri'nin ilk seferi öncesi Mudanya İskelesi'nde tören yapıldı. Büyükşehir Belediye Başkanı Recep Altepe, özelleştirmeden sonra İDO seferlerinde önemli aksamalar olduğunun altını çizerken konuyla ilgili şu ifadeleri kullandı: 'Biz de bu noktada devreye girmek zorunda kaldık. Biz bu işin içine girmedikçe bu sıkıntının çözülemeyeceğini gördük. Bugün artık denizlere açılıyoruz. İstanbul ile Mudanya'yı birleştirecek olan bu seferler bizim için çok önemli. Halkımız son aylarda gelişmeler sonucunda bizden bunu talep etti. Bu taleplere sessiz kalmadık.'
 BUDO'NUN ilk kamuoyuna açıklanmasının ardından 'Blöf yapıyorlar' havasının oluşturulduğunu belirten Recep Altepe, 'Bürokratlarımız tüm dünyayı taradı. Hüdavendigar gemimizi Norveç'te bulduk. İtalya'dan da Nilüfer Hatun gemisini aldık. Yunanistan'dan Yıldırım Beyazıt ismini verdiğimiz gemiyi satın aldık. Dördüncü gemimiz ise Çanakkale'de çalışan Conkbayırı gemimizdi. Bu gemiyi de kiraladık. 
 2 GEMİ ÇALIŞACAK
 4 GEMİ ile işe başladık. Bunlar BUDO'ya ne kadar önem verdiğimizin göstergesidir. Şu anda 2 gemimiz çalışacak. Çok daha güzel noktalara geleceğiz. Biz burada kalite ve istikrarın sağlanmasını istiyoruz' ifadelerini kullandı.
 Tam 18, indirimli 14 TL
 BURSA Vali Vekili Hüseyin Demirciler de BUDO'nun Bursa için dev bir ulaşım adımı olduğunu söyledi. Konuşmaların ardından BUDO ilk seferini törenle gerçekleştirdi. BUDO biletleri 18 TL, indirimli olarak da 14 TL'den satışa sunuldu. BUDO'ya internet üzerinden bilet satın alınabilecek.
 Bir hafta sonra çay 50 kuruş
 GEMİLERDEKİ büfeleri BESAŞ'ın işleteceğini söyleyen Altepe, 'Çay 50 kuruş olacak. Hatta ilk haftamızda çay bedava olacak. Buraya taşınan yolcuların Bursa'ya aktarılması aksamadan yapılacak. BUDO, turizm konusunda önemli fayda sağlayacak. İstanbul'un nefes alma yeri Bursa olsun istiyoruz. BUDO, Bursalının öz malıdır. Bize büyük talep olan İstanbullular ve Bursalılar için seferlerimizi başlattık. Önümüzdeki günlerde bu seferler sıklaşacak. Biz söz verdik, yerine getirdik. Değerli hemşehrilerimizin desteğini bekliyoruz' diye konuştu.