Beşiktaş'a İnönü Stadı'ndan 2. müjde
Stadın hemen yanında İstanbul Büyükşehir Belediyesi’ne ait araçların park ettiği 8.9 dönümlük arazi de siyah-beyazlılara verildi. Artan alan sayesinde kulüp gelir kalemlerini katlayacak.
 İNÖNÜ Stadı’nın yeniden yapımı ile uzun süredir sıkıntı yaşayan Beşiktaş’ın önü bir açıldı pir açıldı. Kültür Bakanlığı’nın koyduğu çekincelerin ortadan kalkmasının ardından şimdi de statın daha geniş alana yapılacağı ortaya çıktı.
 VATAN’IN Ankara kulislerinden edindiği bilgiye göre Beşiktaş Başkanı Fikret Orman’ın Kültür ve Turizm Bakanlığı, Gençlik ve Spor Bakanlığı’yla İstanbul Büyükşehir Belediyesi arasında sürdürdüğü yoğun görüşme trafiği sonrasında İnönü Stadı’nın hemen yanında bulunan İstanbul Büyükşehir Belediyesi’ne ait araçların park ettiği toplam 8.9 dönüm arazi Beşiktaş’a verildi.
 BÖYLECE siyah-beyazlılar sezon sonunda başlayacağı beklenen yıkımın ardından yeni statı yaparken daha büyük bir alanı kullanma şansı bulacak. Bu kısıtlı olarak hazırlanması istenen projenin de rahatlaması anlamına gelirken yönetiminin de yeni gelir kalemleri yaratmasını sağlayacak, hareket kabiliyetini de artıracak.
 KARŞILIĞI İSTİNYE
 BU arada Belediye’nin Beşiktaş’a verdiği araziye karşılık Gençlik ve Spor Bakanlığı da İstinye’de bulunan bir arazisini Belediye’ye verecek.
 ÖNCE tadilatı daha sonra da yıkılıp yeniden yapılması uzun yıllardır Kültür Bakanlığı engeline takılan İnönü Stadı nihayet geçtiğimiz yıl bakanlıktan izini koparmayı başarmış ancak bu kez de aynı alanını dışına çıkmamak kaydıyla izin verdik diyen Kültür ve Turizm Bakanı Ertuğrul Günay’a takılmıştı.
 ARAYA Gençlik ve Spor Bakanlığı ile birlikte Başbakan Erdoğan’ın da girmesiyle çözüme ulaşan İnönü Stadı konusu arazi genişlemesiyle de yeni bir boyuta ulaşmış oldu.
 19 Mayıs da aynı yere yapılacak
 BAŞBAKAN Recep Tayyip Erdoğan, Gençlik ve Spor Bakanlığı’nın stat projeleri çerçevesinde Ankara’da yapımı planlanan yeni stadın mevcut 19 Mayıs Stadı’nın bulunduğu alana yapılması talimatı verdi. Stadın konumundan memnun kalan Başbakan stadı “Olduğu yere yapın” derken, projenin 2014-15 sezonuna kadar hazır hale gelmesi bekleniyor.
 ÖTE yandan Akhisar Belediye ve Elazığspor’un statlarının da ‘18 yeni stat’ projesi kapsamı dışında yıkılıp yeniden yapılacağı öğrenildi.
 
  