Lider diye ortalıkta dolaşanların çoğundan çok daha birikimliyim
Gazeteci, Ortadoğu uzmanı Cengiz Çandar, İletişim Yayınları'ndan çıkan 'Mezopotamya Ekspresi-Bir Tarih Yolculuğu' adlı kitabında kendi hayatı üzerinden bölgemizdeki siyasi hareketleri ve politikaları anlatıyor. Kitabı tarihe bir not düşmek için yazan Çandar, hakkında çok sayıda şehir efsanesi olan kişilerden biri olarak bunlara da dolaylı da olsa bir yanıt veriyor.
  GÜLAY ALTAN
  gulay.barbaros@aksam.com.tr
 Çengiz Çandar'ın geçtiğimiz perşembe günü yayımlanan kitabında Deniz Gezmiş de var, Arafat da, Aliya İzzet Begoviç de... Turgut Özal'a yaptığı danışmanlık yılları, Filistin'de gerilla kampında yaşadığı yıllar, o yıllarda önemli siyasi aktörlerle kurduğu dostluklar... Anılarını fona yansıtıp siyasi tarihi anlatarak bir çeşit tarih kitabı yazmış Çandar.               630 sayfalık hacimli kitap gözünüzü korkutmasın, akıcı bir dille ve farklı bir üslupla yazmış. Çandar ile kitabını ve kaçınılmaz olarak güncel siyaseti konuştuk.
 
 × Tam bir anı kitabı ya da otobiyografi değil; hangi türde tarif ediyorsunuz? 
 Tematik bir kitap. Türkiye'yi birebir ilgilendiren Kürt sorununun içinden geçtiği çeşitli evreler; Irak Savaşı; bölge haritasının nasıl şekillendiği; şu anda içinde yaşamaya devam ettiğimiz Arap uyanışının geldiği nokta ve bundan sonra da gelecek açısından muhtemel mevcut dinamikler geleceğe nasıl evrilir? Bunlar gibi konular var. Otobiyografik bir zemin üzerinden hareketle yazdığım için bol bol da anı...
 
 × Pek çok kez başlayıp çeşitli nedenlerle bırakmışsınız; tamamen de bırakabilirdiniz. Sizi yazmaya motive eden neydi?
 Ömrümün önemli bir bölümü belli tarihi aşamaları içerecek şekilde Ortadoğu bölgesinde geçti. Zaten çok dinamik, çetrefilli bir bölgede sürekli hareket halinde olmak ve bir yığın tanıklık... Bunların tümünün birikimi benimle birlikte mezara gitmesin istedim.
 
 × Yazmadığınız bir şey var mı; otokontrol yaptığınız konular?
 Kitap yazıyorsanız, üstelik adına da 'Bir Tarih Yolculuğu' diyorsanız otokontrol yapamazsınız. Çünkü sizi buna sevk edecek konjonktürel gerekçeler ve siyasi dengeler bir süre sonra değişir; ortadan kalkar ama kitap kalır. Gazetede yazarken gözettiğiniz bazı durumlar vardır ama kitap yazarken bunu yaparsanız kitap yazma işine ihanet etmiş olursunuz. Otokontrol yok ama yazmadığım şeyler elbette var. Başka şeyler de yazılabilirdi ama sonuçta bir seçimdir, gerekli gördüğüm unsurların tamamı var. 
 
 × Hayatınızla ilgili çok sayıda söylenti, şehir efsanesi var. Bunlardan biri de sizin Filistin'de yaşadığınız gerilla kampı yılları... Kitap o yıllardan da anılar içeriyor; bir çeşit bu söylentilere toplu bir yanıt sayılabilir mi?
 Beni yazmaya yönelten unsurların içinde herhangi bir şeye cevap yetiştirmek gibi bir dürtü yok. Duyuyorum, okuyorum ama dediğim gibi kitap yazmak ciddi bir iş ve Türkiye'de çok ciddiye alınmıyor.
 
 × Sizin niyetiniz bu olmasa da dolaylı bir cevap sayılamaz mı?
 E, tabii; otobiyografik zemin üzerinden yazılan bir kitap olduğu için ne zaman, nerede, neyi, niye, hangi düşünce, yaklaşım ve etkiler altında yaptığımın da bir öyküsü bu. Dolayısıyla o şehir efsaneleri, efsane olarak uçuşabilirler ama o efsanelerin öznesi bakımından daha somut bilgi ihtiyacı olanlar varsa açıp okusunlar. O kadar çok şey söylendi ki hakkımda; hatta 'Filistin'de geçirdim dediği yılları Beyrut'ta otellerde geçirdi' diyenler bile oldu. O yıllarda Beyrut'ta bırakın otelde kalmayı herhangi bir otelin kapısından bile içeri girmedim. 
 
 × Hakkında bu kadar çok şehir efsanesi dolaşan çok az insan var. Bunlardan biri olmanızın nedeni nedir sizce?
 Sanal dünyada, sosyal medya denen alanda özellikle kendimle ilgili yazılıp çizilenleri okuduğum ya da dolaylı olarak haberdar olduğumda şu tespiti yapıyorum: Ben, Türkiye'de hakkında kendisi olmayan bir şekilde tanımlanan ya da 75 milyon içinde hakkında atılmış iftira adedi istatistiği çıkarılsa kesinlikle ilk beşe girerim. Bunlarla uğraşacak zamanım da niyetim de yok.  
 
 × Beyrut'taki otel meselesi gibi bir de 'Kuzey Irak'ta havaalanı işletiyor' iddiası çok sık çıkıyor karşıma. Bu nedenle sormadan geçemeyeceğim, doğru mu bu?
 Arkadaşım İlnur Çevik, Süleymaniye'de havaalanı yapım işini üstlenmişti ve kendi bunu zaten deklare etti. Birkaç kere onunla birlikte gittim Irak'a; oradan gelen bir yapıştırma bu da. Herhangi bir iş bağlantım yok, anlamam. Bunu olumsuz anlamda da söylemiyorum ama işadamı değilim. Bu kitapta da okuyacaksınız bu bölgedeki siyasi aktörler nezdinde bir saygınlığım var. Irak Cumhurbaşkanı Celal Talabani'nin Türk kimliği taşıyan en yakın dostuyum. Diğer Iraklı Kürt liderlerle Filistin liderleriyle bire bir, özel, saygıya ve sevgiye dayanan ilişkilerim var; onları korudum. Kendim dışında biri olsaydım bu ilişkileri korumak mümkün olmazdı. Belli davalar konusunda ortak bakış açılarına sahip olmamızın yanı sıra orada bedel ödemeyi göze alarak mücadele etmiş olmaktan gelen mücadele arkadaşlığı var. Yaser Arafat'ın en sevdiği, yoldaşı bildiği Türk'tüm ben. 
 
 × 'Gazetecilik' bu dostluklardan ayrı bir kimlik mi oldu peki?
 Gazeteciliğe izdüşümü oldu tabii. Ne zaman Beyrut'a, Tunus'a ya da Cezayir'e gitsem Arafat'a derhal ulaşabilir ve birlikte zaman geçirebilirdim. Ulaştığım zaman demeç de veriyordu, her gazeteciye anlatmadığı birtakım şeyleri de söylüyordu. Hem savaş şartlarında, bombardıman altında birlikte yaşamış olmaktan gelen güven duygusu, hem anlatacağı şeyi 'içinden gelen biri olduğu için' kavrar rahatlığıyla anlatırdı. Ben de yazdığım haberlere, yorumlara yansıtırdım. O bakımdan mesleki yararı da oldu o ilişkilerimin.
 
 × Biliyoruz Yaser Arafat'ın yeri ayrı ama kimler sizi etkiledi en çok?
 Kimseye kişisel bağlılığım yok. Herkese ve her şeye zihinsel olarak mesafeli olabilen biriyim. Dünyanın çeşitli yerlerinde, Türkiye dahil değişimin içinde yaşamış, rol almış biri olarak bir örgüte, bir kişiye, bir lidere bağlanacak halim yok. Lider diye ortalıkta dolaşanların çoğundan daha fazla birikim, deney ve bilgi sahibiyim. Fakat iki kişiyi bunların içinde ayırabilirim. Yanlış olduğunu bile bile 'Şöyle yap' dese,  içimden 'İşi batıracağız' dememe rağmen, sırf o öyle dediği için 'Peki yapayım' diyebileceğim iki kişi var: Biri Turgut Özal'dı, biri Yaser Arafat'tı.
 GİZLİ ODALARDAKİ GİZLİ KÜRDİSTAN HARİTALARI KİME GÖSTERİLDİ?
 × Bölgede bir Kürt devleti kurulması ihtimali var mı sizce? Bu tür hayallerden, planlardan söz edilir hep...
 Hayallerin önüne geçemezsiniz hayal insanoğlunun en özgür davranış halidir. Plan derseniz, tarih birtakım insanların bir odaya kapanıp ellerine kağıt kalem almasıyla yürümüyor. Tarih dediğiniz insan eylemlerinin toplamı ve bir sürü kestirilemez faktör var. O bakımdan tarihin nasıl evrileceğini kestirmek çok kolay değil. Kürtlerde bağımsız devlet hayali var mı? Var. Bu hayali de kimsenin yasaklama hakkı ve şansı yok. Bu hayali kurcalayanlar, olmayan veya olamayacak bir şeyi belli başkentlerde belli kişilerin planları var gibi anlatıyor. Öyle anlatılıyor ki, sanki siz de o odadaydınız ve biliyorsunuz... Nereden biliyorsun? Hayatında bir kere ABD'ye ayak basmamış, İngilizce metin okuyamıyor fakat ABD'nin bütün projeleri hakkında kesin görüş sahibi. Saçma sapan! Fakat bir siyaset vardır; 'Bu siyaset nedir; burada Kürt devleti kurdurmak gibi bir projesi var mı ABD'nin?' derseniz, şu anda öyle gözüken bir projesini ben görmüyorum. 
 
 × ABD'yi bilmeyenlerin iddiaları diyorsunuz ama mesela Serdar Turgut, sık sık yazıyor; ABD'de Pentagon'da bir harita görmesi sağlanmış yıllar önce ve o haritada Türkiye'nin de topraklarından bir bölümü içine alan bir Kürdistan varmış...
 O soruların cevabı bende yok. Kim göstermiş, niye göstermiş? O haritalar varsa bile, size, bize gösterilmez; niye gösterilsin? O haritaların olup olmadığını pratikte görürüz biz. Demek ki belli bir sebeple gösterilmiş.
 KÜRTLER İÇİN İYİ OLAN  TÜRKİYE İÇİN DE İYİDİR
 'Kürtler, Irak'ta bir yapılanmaya sahip. Suriye'de de benzeri bir geleceğe doğru gidiyorlar. Türkiye'de de bunun mücadelesini veriyorlar. Burada yapılacak şey bu kaçınılmaz doğumu -bu Kürt devleti demek değil, Kürtlerin Kürt kimliğiyle tarih sahnesinde özgür topluluk olarak etkili rol alabilecekleri bir yapı demek- Türkiye de yapabilir ve yapmalıdır. 'Kürt sorununun çözümü' demek zaten esas olarak da bu demektir. Kitabın temel sloganlarından biri 'Kürtler için iyi olan Türkiye için iyidir'. Bunu bu düstur olarak kavramalıyız. Türkiye'nin Kürtlerle barışık bir organizma olması, Kürtlerin Türkiye'yi kendi devletleri kabul edebilecekleri bir ruh bütünlüğüne girmeleridir mesele. Türkiye'nin de bunu sağlaması gerekir; Kürt sorununun çözümü demektir bu.'
 TÜRKİYE'DE METREKARE'YE 5 ORTADOĞU UZMANI DÜŞÜYOR
 - Kendimi hiçbir zaman liberal olarak tarif etmedim ama 'özgürlükçü, demokrat' diye tarif edilebilirim. İlla sağ-sol diye bir tercih yap derseniz solda durduğumu söyleyebilirim. Ama sol, sosyalizmin bitiminden sonra 1990'a kadar olan anlamını bitirdi. 
 - Bizim kuşak açısından ülkemizde ve dünyada yaşanan gelişmeler adet olarak da içerik olarak da o boyutlardaki iki yüz yılda veya fazlasında olabilecek kadar... 200 yıllık gelişme 25 yıla sığdı.  
 - Düşünsel olarak dönüş yapmadım. Neydim de ne oldum? Herhangi bir zaman diliminde beni belli bir tavra yönelten dürtü neyse, hangi duygu iklimiyse onda bir değişiklik olmadı. Bugün 'Kırlardan şehirleri zapt ederek devrim oluyor, onun için dağlara çıkıp örgütlenmeli, köylüleri silahlandırmalıyız, oradan uzun süreli bir halk savaşını başlatıp şehirleri kuşatarak zapt etmemiz lazım' diyebilir miyim? 1971 yılında öyle bir algılamamız vardı. O zaman öyle düşünüyorduk, doğru değilmiş. Doğru neydi? Doğru diye bir şey de yok. Tek doğru yoktur. 
 - 22 yaşında, 22 yaşın verileriyle o günün Türkiye'si ve dünya koşullarında hareket eden sizle, 60 yaşını geçmiş bir adamı bunca zaman içinde elde ettiği veriler ve bugünkü Türkiye ve dünyada aynı cümlelerle tarif edebilir misiniz? 
 - Ortadoğu öyle bir yer ki kanına girdi mi çıkaramazsın. 
 - Türkiye'de metrekare başına 5 Ortadoğu uzmanı düşüyor. Öncelikle Ortadoğu'da dili bilmek zorundasınız. Dili bilmek o dili konuşan insanların düşünce kalıplarına girmeyi sağladığı için önemli. Yoksa sabahtan akşama kadar kitap okur Yeni Zelanda uzmanı olursunuz ve hayat sizi ha babam yanıltır. Ama okumadan da olmaz; yaşayarak uzman olunsaydı mesela İran'da devrim olduktan sonra en iyi uzman TIR şoförleri olurdu; ha babam gidip geliyorlar. Ama İran'ın tarihini, mezheplerini, yaşamını bilmeden İran'a gidip gelmek uzman olmak için yetmez. Uzmanlık kolay değildir, yaşanmışlığı gerektirir, zaman gerektirir, emek gerektirir, bilgi gerektirir, okumak gerektirir, saha bilgisi gerektirir. Bunların bileşiminden sonra bir de bunları yorumlayabilme yeteneği gerektirir. O yüzden uzmanlık zor bir iştir ama Türkiye'de enflasyonu var. 
 - Ne soracağınızı bilmezseniz cevap da alamazsınız. Türkiye'de entelektüel ortamın eksiklerinden biri bu.
 - Kimse bana bu ülkede askeri darbe ortamı sağlamak için birtakım girişimler olmadığını anlatmasın. Ergenekon'un olduğunu adı Ergenekon olmadan bilen biriyim. Balyoz davasında çok ciddi yanlışlıklar yapıldığı kanısındayım, bunu da yazdım. Fakat elmalarla armutları birbirine karıştırmayalım. Şike davasını Fenerbahçe'ye karşı bir operasyon olarak gördüm, bunun gerekçelerini de vurgulamaya çalıştım. Yoksa 'Fenerbahçe için davada sorun var diyor da niye Ergenekon için demiyor?' diyenlere yanıtım var: Ergenekon var da onun için demiyorum.
 BENZERİM BENDEN YAKIŞIKLIYMIŞ...
 × Radikal Gazetesi için çekilen reklam filmindeki benzerinizi nasıl buldunuz?
 O bir konsept, diğer arkadaşlarımızın da benzerleriyle çekimler var. Yaklaşık bir yıl önce hazırlanırken sordular; 'İyi' dedim, çok fazla üzerinde durmadım. 
 
 × Benzettiniz mi o kişiyi kendinize?
 Geçenlerde biri, reklamdaki kişinin benden daha yakışıklı olduğunu söyledi, 'Yapacak bir şey yok' dedim. 
 
 × Gazetenizin internet sitesindeki yazılarınız neden yoruma kapatıldı?
 Kötüye kullanıldığı için.
 
 × Bu sizin tercihiniz miydi?
 Evet, çok kötüye kullanıldı çünkü. İnternetten bir yazımı aradığınız zaman, fi tarihinde yazılmış bile olsa, altında bir sürü yorumla birlikte bulup okuyorsunuz. Size garezi olan yorumlar. Umursamayabilirdim ama annemin ölümünden sonra yazdığım yazıya bile saldırı gelince 'Artık yeter' dedim. En acılı anımda, annemin ölümünü yazdığımda bile adam benim kişiliğimi tartışıyor! Hem köşe sahibi olacağım, hem kendi köşemin altında her gün kendime küfrettireceğim; bunun bir mantığı yok ki. 
 
 × Twitter'daki hesabınız gerçek mi?
 Evet, 100 bine yaklaştı izleyicilerim ama ben daha çok izliyorum. Şu ana kadar toplam 325 tweet yazmışım.
 KÜRT BAHARI BAŞLADI...
 - Arap Baharı'nda ABD tetikleyici olmuştur iddiası Suriye'de hayatını kaybeden -o da şu an ve bildiğimiz0- 15 bin insana büyük bir saygısızlık olur. Yani Şam'da, Halep'te, İdlip'te sokaklara çıplak göğüsleriyle çıkan ve kurşun yiyen, ölen insanlar ABD tetikledi diye mi sokağa çıktı? Bu iddia birtakım odalarda, birtakım kişilerin toplanıp tarih yazdığını zanneden sakat kafa yapısıyla ilişkilidir.
 - Mısır'da Mübarek'in düşmesine 24 saat kalana kadar ABD, Mübarek'in düşmesini istemedi. Tabii ki ABD büyük devlet olduğu için gerçekçidir, bir yapının yerini yeni bir yapı aldığı zaman ona adapte olur ve ilişki kurar. 
 - 'Kürt Baharı' lafını bazı Kürt çevreleri söylediği için alerjik geliyor ama bu terimle Kürtlerin tarih sahnesine etkili bir topluluk olarak çıkmakta olduğu tarihi bir dönemden söz ediyorsak, evet Kürt Baharı'ndan söz edilebilir. Unutulmasın ki Kürtler için olumlu şeyler oluyor diyorsak bu Türkiye için de iyidir. 
 - Tabii ideali 'Türkler için iyi olan Kürtler için de iyidir'in de otomatik olarak Kürt çevrelerinde kabul edilmesi gerek. Siyasi aktörlerin bu idrak için gayret göstermesi gerek, şu anda o sinyalleri vermiyorlar.  
 - Abdullah Öcalan ile görüşmem kitapta var. Kendisini çözümün bir tarafı olarak değerlendirilebilecek yetkili bir Kürt aktörü olarak görüyorum.