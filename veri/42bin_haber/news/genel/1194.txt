Bakanlıktan erkeklere uyarı!
Aile ve Sosyal Politikalar Bakanlığı'ndan erkeklere önemli uyarı
 Aile ve Sosyal Politikalar Bakanlığı, evli çiftler için hazırladığı kitapta, erkekte sperm kalitesini artırmak için testisin sıcaktan korunması gerektiği öneriliyor. Kitapta ayrıca sperm bankalarının masumiyeti kaybettirdiğini ve aileyi yok ettiğini yazıyor.
 AİLE ve Sosyal Politikalar Bakanlığı’nın eğitimlere katılan çiftler için hazırladığı Evlilik ve Sağlık adlı kitapta, “Evliliğin temel amaçlarından biri de çocuk sahibi olma ve neslin sağlıklı devamıdır. Çocuk sahibi olmak eşler arasında bağı kuvvetlendirir. Eşlerin yaşama bağlılığını ve yaşama sevincini artırır” denildi.
 DAR PANTOLON GİYME
 Kitapta “Erkekte üreme bozukluğu” başlığı altında şu tavsiyelerde bulunuldu: “Testis torbasındaki ısı düzeyi sperm üretimini etkiler. Genel olarak testis torbasının ısısı vücuttakinden biraz daha düşük olmalıdır. Sıcak havalarda testislerin vücut ısısından uzaklaşarak sarkması ve soğuk havalarda büzülüp yukarıya doğru çekilmeleri bundandır. Bu yüzden testis torbasının ısınmasını artıran dar pantolonlar, dizüstü bilgisayar kullanımı, fırına yakın çalışma gibi etkenlere dikkat etmek sağlıklı sperm üretimi için önemlidir.
 SİGARA İÇME
 Erkekteki üreme bozuklukları şu sorunlar nedeniyle ortaya çıkar: Yeterli miktarda sperm üretememe. Spermlerde şekil veya büyüklük bozuklukları. Spermlerin hareketliliğinin (yüzme hızı) çok yavaş olması. Bu sorunlar şu nedenlerden kaynaklanabilir: Hormon dengesizlikleri. Ruhsal gerginlikler ve ağır stres. Testis torbasındaki damar şişkinlikleri. Torbalara inmemiş ve sıkışıp zarara uğramış testisler. Meni kanallarındaki hastalıklar. İyi beslenmeme. Yüksek ateş, alerji, aşırı alkol alma, çok sigara içme, yorgunluk. Kimyasal zararlı maddelere maruz kalma. Aşırı sıcağa maruz kalma.”
 SPERM BANKALARI AİLEYİ YOK EDİYOR
 Menide tek bir hücre bile bulunsa gebelik şansının yakalanabileceği belirtilen kitapta, sperm bankalarıyla ilgili şunlar söylendi:  “Çare ararken ahlaki ve etik değerler korunarak tedaviler uygulanmalıdır. Aksi halde nesep ve aile kavramları bozulur, kardeşlerin birbiriyle evlenmelerinin yolu açılır. Toplumun ve insanlığın temelleri yıkılır. Bu, insanlığın geleceği için savaşlardan ve doğal afetlerden daha tehlikeli bir durumdur. Sperm bankalarının kurulması, kadınların yumurtalarını satması ve kiralık annelik gibi aileyi yok eden yöntemler çözümmüş gibi gösterilmektedir. İş amacından sapmakta, masumiyetini kaybetmektedir.”
  -Hürriyet-