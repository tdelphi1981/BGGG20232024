Ben kurtuldum keşke Arif de yaşasaydı
Yılbaşı gecesi havai fişek gösterisi izlerken maganda kurşununa hedef olarak hayatını kaybeden küçük Arif'in ailesine İbrahim Tatlıses'ten destek geldi.
 MELİS APAYDIN / İZMİR
 2011'de uğradığı silahlı saldırıda başından vurulan Urfalı türkücü Tatlıses, hemşehrisi olan Dallı ailesini arayarak başsağlığı diledi.
 ACILI dede Fethi Yavuz'a taziye dileklerini ileten Tatlıses, Arif'in hayatını kaybetmesine çok üzüldüğünü söyledi. Uğradığı silahlı saldırıyı hatırlatan İbrahim Tatlıses, 'Ben de aynı şeyleri yaşadım. Allah yardım etti kurtuldum. Keşke Arif de yaşayabilseydi.  Bir ihtiyacınız olursa buradayım. Hiç çekinmeden arayın' dedi. 
 HEMŞEHRİSİNDEN gelen telefonla duygulanan dede Fethi Yavuz ise 'Allah bize destek olan herkesten razı olsun. Acımız çok büyük. Ama bizi tanıyan tanımayan onlarca insanın dualarıyla ayakta durmaya çalışıyoruz' diye konuştu.
 Arif'i vuran maganda aranıyor
 Küçük Arif'in hayatını kaybetmesinin ardından, olayın tek delili mermi çekirdeğinin çıkarılmasıyla polis, magandayı arama çalışmalarını hızlandırdı.  Bölgede yaşayan yüzlerce kişiyle yüz yüze görüşen polis ekipleri , arama yaptığı evlerdeki 80 silaha el koydu. Arif'in başından çıkarılan mermi çekirdeğiyle el konan silahları karşılaştıracak.