'Maliye politikasında dikkatli yürüyeceğiz'
Başbakan Yardımcısı Ali Babacan, bu yıl büyümenin yüzde 3.2, gelecek yıl yüzde 4 olacağını, gelecek dönemde ise maliye politikasında dikkatli yürüyeceklerini, bütçe disiplininden de taviz vermeyeceklerini söyledi.
 Başbakan Yardımcısı Ali Babacan, enflasyon ve cari açık nedeniyle bu yıl ekonomide kontrollü bir dengeleme sürecine girildiğini ve büyümenin yüzde 3.2 olacağını, gelecek dönemde de maliye politikasında dikkatli yürüyeceklerini, bütçe disiplininden taviz vermeyeceklerini açıkladı.
 Babacan, "Atlantik Konseyi Enerji ve Ekonomi Zirvesi"nin açılışında yaptığı konuşmada, Avrupa Merkez Bankası'nın güzel adımları bulunduğunu, ancak Avrupa Birliği'ndeki söylemlerin tansiyonu yüksek söylemler olduğunu belirtti. "Yapılan işlerin ve atılan adımların bir bakıma siyasi söylemin gölgesinde kaldığı" değerlendirmesinde bulunan Babacan, Avrupalılara tavsiyelerde bulunduklarını da dile getirerek, "Avrupalı dostlarımıza hep şunu tavsiye ediyoruz: Kendi aranızda her şeyi tartışın, konuşun. Mümkün olduğunca kapalı kapılar ardında kavganızı yapın. Ancak daha bir ortak söylem. Dayanışma ruhunu mutlaka koruyun" dedi.
 -"ABD'NİN 2013 İÇİN MALİYE POLİTİKASI İÇİN NET BİR RESMİ YOK"-
 ABD'ye bakıldığında ise önümüzdeki aylarda verilmesi gereken çok kritik kararlar olduğuna işaret eden Babacan, ABD'nin 2013 yılında nasıl bir maliye politikası uygulayacağına dair şu anda net bir resim olmadığına vurgu yaptı. Bu belirsizliğin ise güven ortamını zedelediğini ifade eden Babacan, "Güven olmayınca tüketiciler, harcamakta çekingen davranıyor. Güven olmayınca, sanayiciler yatırım yapmakta, bankalar kredi vermekte çekingen davranıyor. Dolayısıyla ABD'nin de güvenilir bir orta vadeli program, önümüzdeki yıllarda nasıl bir ekonomi politikası izleyeceğini ortaya koyması gerekiyor" yorumunu yaptı.
 -"TÜRKİYE BU YIL VE GELECEK YIL AVRUPA'NIN EN HIZLI BÜYÜYEN EKONOMİLERİNDEN BİRİ OLACAK"-
 Konuşmasında Türkiye ekonomisi ve bölge ülkelere yaptığı finansman yardımları konusuna da değinen Ali Babacan, bu kapsamda Mısır'a 2 milyar dolar, Tunus'a 500 milyon dolar, Libya'ya 200 milyon dolar, Yemen'e 100 milyon dolar finansman sağlandığını hatırlattı. Türkiye'nin orta vadeli program ile hedeflerini ortaya koyduğuna işaret eden Babacan, gelecek dönemde maliye politikasında dikkatli yürüyeceklerini, bütçe disiplinine dikkat edeceklerini, mali disiplinden taviz vermeyeceklerini, ancak büyümenin özel sektör eli ile olması içinde de ellerinden geleni yapacaklarını kaydetti. Bu yıl özellikle enflasyon ve cari açık riski nedeni ile ekonomide kontrollü bir dengeleme sürecine girdiklerini vurgulayan Babacan, bu yılki büyüme oranın yüzde 3.2, gelecek yıl yüzde 4 olacağını hatırlatarak, "Ancak bu oranlar, Avrupa'nın en yüksek oranlarından biri. Türkiye bu yıl hem de gelecek yıl Avrupa'nın en hızlı büyüyecek ekonomilerinden birisi olacak" diye konuştu.
 -"ENERJİ FİYATLARI ARTIYOR"-
 Ortadoğu ve Kuzey Afrika'daki iç karışıklık konusuna da değinen Babacan, dünya ekonomisindeki yavaşlamaya rağmen bu iç karışıklıkların, enerji fiyatlarının yüksek seyretmesine neden olduğunu ifade etti. Babacan, nükleer enerji konusunda ise son derece tartışmalı bir konu olmasına karşın Türkiye'nin, fosil kaynaklara olan bağımlılığını azaltmak için başka çaresinin olmadığını dile getirdi.
 ANKA
  
  