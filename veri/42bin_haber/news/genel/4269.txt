Dağhan bu hayatta yalnız kalmamalıydı
Haber spikeri Özge Uzun’la hamilelik dönemini, sektörü ve oğlu Dağhan’ı konuştuk. Hamilelikle beraber kanı pıhtılaştığı için, riski en aza indirmek amacıyla her gün ilaç alan ve iğne olan Uzun, ikinci çocuğa “Oğlum yalnız kalmasın istedik” diyerek karar verdiğini söylüyor.
 ELİF AKTUĞ-elif.aktug@aksam.com.tr
 Sesi, fiziği, kıyafetleri, haber sunma stili, transferleri ve elbette biricik oğlu Dağhan’la alakalı olarak defalarca gündeme geldi Özge Uzun… 4,5 yaşındaki oğlu Dağhan, kalça çıkığı, eklem gevşekliği, kalp problemi, gelişim geriliği gibi sorunlarla dünyaya geldiği için zor bir annelik yaşayan Uzun, “Onu bana verdiği için Allah’a şükrediyorum” diyordu. Tedavisi devam ettiği için emekli hemşire olan anneannesiyle Ankara’da yaşayan Dağhan’ın fotoğrafları eşliğinde, bu defa ikinci hamileliğini konuştuk Özge Uzun ile... 4 yıldır çalıştığı haber kanalı CNN Turk’ten ani bir kararla ayrılan ve programına Kanalturk’te devam eden Özge Uzun, bir değişimi de yeniden anne olmaya karar vererek yaşadı. Ülkenin en sevilen, beğenilen ve güven duyulan haber spikerlerinden biri olan Uzun’la kahkahalarla defalarca kesilen sohbetimizde Mehmet Ali Birand’dan da bahsettik eşi Volkan Bey’den de... “Çok güzelleştin diyen kocama sinir oluyorum aniden. Son günlerde çok gıcığım” diyen Özge Uzun bana kalırsa bir de kitap hazırlamalı, zira anneliği ondan daha güzel anlatacak birini tanımadım. 
 
 Haber kanalından eğlence kanalına geçmek zor oldu mu?
 NTV’den FOX’a geçerken de yaşamıştım aynı duyguyu. NTV’de işe başlamıştım, oranın haber disiplininden sonra eğlence kanalına geçmek tuhaftı doğrusu. Günde bir haber bülteni vardı, zordu. Üstelik haber kanallarında bizim birinci haber olarak, heyecanla verdiğimiz haberler eğlence kanallarında yer bulamıyordu. Siyasi haberler, Ortadoğu haberleri, dış haberler; yok! Nerede kaza, cinayet, sel, ancak onlar ilk haber oluyor. Siyasi gündem iki üç haberle toplanıp bitiyor, yarım saat sürecek haberler birkaç dakikaya iniyor. Arkasından gelsin yurt haberler, kaza haberleri. Önce “Ne oluyor?” dedim, eski disiplini arıyorsun haliyle. Eğlence kanalı izleyicileri için haber de farklı, takipçilerim de sormaya başladı, “Siz bu haberleri vermezdiniz ne oldu?” diye. Yapılacak bir şey yok, akış öyle ulusal eğlence kanallarında. 
 
 Hem kanal değiştirdin hem de hamile kaldın, büyük bir değişim oldu sanırım. Kendini nasıl hissediyorsun?
 Kötü hissediyorum, balon gibiyim.
 
 KANIM PIHTILAŞIYOR
 Kilo almadın gibi...
 Dört ay oldu, 3 kilo aldım iyi aslında ama hormonlar beni mahvetti. Hamile kalmayı düşünüyordum ama bu kadar erken değil. Dağhan da öyle olmuştu, kaza kurşunu diyelim (gülüyoruz). Annem bir yandan “Haydi kızım, ikinciyi bekletme” demeye başlamıştı. Doktorum da sıkıştırdı, 35’ten sonra olmaz diye. Şu anda hem ilaç kullanıyorum, hem de iğne yapıyorum kendime, her gün. Hamileyken kanım pıhtılaşıyor, vücudum belli enzimleri üretmiyor. Zorlu bir dönem yaşıyorum. 
 
 Dağhan’a hamileyken de çalışıyordun...
 O zaman böyle bir problemim olduğunu bilmiyordum. Acaba Dağhan bu yüzden mi öyle doğdu diye soruyorum ama hayır! Kan pıhtılaşıyor, bebeğin düşmesine de sebep olabiliyor. Düşük riskini yükseltiyor, o pıhtı aynı zamanda beynime atabilir, kalbime atabilir. İlaçları ve iğneleri kullanma sebebim elbette bebek için ama aslında benim hayatta kalmam için. Doktor “Sana bir şey olmaması bir mucize, bebeğin çok daha ağır bir tabloda doğabilirdi” dedi. Gözden kaçmış olabilir, öyle oldu. 
 
 Dağhan biliyor mu hamile olduğunu?
 Anlıyor tabii. Annem soruyor “Annenin karnında ne var?” diye, “Bebek” diyor. Onunla eskisi gibi yerlere yatıp oynamıyorum şaşırıyor, babası kapatıyor eksikliğimi. Dağhan’a yeni bir yatak odası takımı alacağım, çok özeniyorum oğluma. Yeni bebeği düşünen yok.. Dağhan’ın eskileriyle büyüyecek. Doğuma 15 gün kalana dek bir şey almayacağım bebeğe. Kendime de hamile kıyafeti almadım zaten. Dağhan kıskanacak, zaten başka bir bebeğini kucağıma alınca, tahammül edemiyor. Annem “Bunları yan yana bırakamayız” diyor.
 
 Ankara’ya gidip gelmeler nasıl oluyor?
 Zor tabii, uçağa binmek de riskli. Bu defa çok enerjim de yok. Sabah erken kalkmak, işe gitmek bütün enerjimi alıyor. İşten sonra evdeyim ama sanırım bu hamilelik daha ağır geçiyor, ilaçların da etkisi var sanırım. Koku hassasiyetim var, parfüm görmek istemiyorum. 
 
 Sabah bulantın oluyor mu?
 Oluyor, sarı leblebiden, balık krakere geçtim. Badem de yiyorum ama geçiyor bulantı zamanla. Bir de su içemiyorum ama buz yemeye başladım. Uzaylı gibiyim! Her şeye de ağlamaya başladım. Geçen gün bir komedi filmi seyrettim ama ağlamaktan helak oldum. Hamile bir kadının öyküsüydü, çok da komikti. Kadın “Gaz çıkarıyorum, altıma kaçırıyorum, babaanne sutyenlerinden nefret ediyorum” dedikçe ağladım. “Hamileliğim ışıltılı geçiyor” diyenlere, “Sen neden bahsediyorsun bacım, ne ışıltısı” demek istiyorum. (Gülüyoruz)
 
 Çağla Şıkel, Ebru Şallı! Ne kilo aldılar, ne de hamile gibi göründüler.
 Ayakta alkışlıyorum kendilerini. Nasıl yapıyorlar bilmiyorum. Böyle insanlar da var. Son bir buçuk ay sinir bozukluğuyla geçti. Annem aradı geçen gün haberleri sunarken “Kızım yüzünü düzelt, kameranın üstüne kusacakmış gibisin” dedi. Aslında seyirci anlamıyor ama annem biliyor mimiklerimi.
 
 Keşke yazsan bu süreci hem çok komik, hem de dramatik yaşadıkların...
 Oturup yazmak gelmiyor içimden, istiyorum ama dedim ya sinirim bozuk. O kadar gıcığım ki. Eşim iltifat ediyor, “Ne kadar güzelleştin” diye, tuhaf tuhaf bakıyorum, “Ne demek istiyor” diye. Bir yandan da doğum izninin 6 aya çıkarılması için uğraşıyorum. Özel sektördeyiz, ne dört ayı, hemen koşmak gerekiyor işin başına.
 
 Bu devirde iki çocuk sahibi olmak zor, bir de Dağhan’la çok zorlu dönemler geçirdin. Nasıl cesaret ettin? Korkmadın mı?
 Bilmiyorum. Ama sanırım Dağhan için. İki kardeşim var ve ne kadar güzel bir duygu olduğunu biliyorum. Çocukken değil ama büyüyünce anlıyor insan kardeşin ne demek olduğunu. Eşim Volkan tek çocuk ve “Dağhan kardeşle büyüsün, benim gibi tek kalmasın bu hayatta” diyordu. Dağhan yalnız kalsın istemedim bu dünyada. Ona sevgim bütün zorlukların üstesinden gelmemi sağlıyor. Dağhan’dan sonra ne kadar acımasız da olabileceğimi anlamıştım. Asla kimseye kötülük yapamam ama Dağhan için yapamayacağım şey yok. Onun kılına zarar gelse, kimseyi gözüm görmez. 
 
 PROGRAM BİTMEDİ, AYRILDIM
 CNN’le yolları ayırdın bir anda, ne oldu?
 Aslında uzun soluklu olsun isterdim ama olmadı. NTV’de 7 yıl, Fox’ta 2,5 sene çalıştım. CNN’de 4 yıl olmuştu. 
 
 Başarılı bir program bir anda bitiverdi...
 Bitmedi canım, ben ayrıldım sadece. Sabah programını orada var eden bir ekibin içindeydim. Benden önce başka bir format vardı, normal haber okunuyordu. Her şeyi değiştirdik. Mehmet Ali Birand, Yavuz Oğhan ve Rıdvan Akar hazırladılar benim programımı. Birand o dönem CNN Turk’ün başındaydı, bana “Sen çok neşelisin, çok pozitifsin, sabah ekranına yansıtmanı istiyorum. Ufaktan bir sabah şovu başlatalım istiyorum, muhtemelen başka kanallara da yansıyacak bir değişim yapalım” dedi. O doğrultuda devam ettik ve çalıştık. Diğer haber kanalları da o tarzda bir şeyler yapmaya başladı. Çok mutluydum, Rıdvan Ağabey ve Yavuz, “Bu kanalın görmediği bir izlenmeye sahip oldun” diyorlardı.
 
 Ee neden bitti peki?
 Profesyonel sebeplerden. Zamanla olmadı, birbirimize verecek bir şeyimiz kalmamıştı. 
 
 Reytingin düşmemişti ama...
 Öyleydi, tam da o dönemde Tarık Toros aradı ve Kanalturk olarak bana akıllarındaki programı anlattılar. Memur çocuğu olmaktan mı kaynaklanıyor bilmiyorum, iş yerimi kendi evim gibi benimsemiştim, başladığım yerden emekli olurum diyordum. Psikolojik olarak kopmam zor oldu, arkadaşlarım öyle bir veda yaptılar ki, görmeliydin. Ekip arkadaşlarımın bana gösterdiği kıymeti sana anlatamam, ne kadar önemli bir iş yaptığımı anladım. Veda yemeği de yapıldı bana, muhteşem bir geceydi. 
 
 AĞLAYARAK ÇIKTIM 
 Ağlamadın mı; hamile değil miydin o dönemde?
 Ağlamadım; hamileydim ancak bilmiyordum hamile olduğumu. O yüzden de çok duygusaldım sanırım. Eşyalarımı almaya gittiğimde çok kötü oldum, onca yıl birikmiş birçok eşyam vardı, ağlayarak çıktım dışarı.
 BİRAND BELKİ DE ANNESİNİN ÇEKTİKLERİNİ ÇEKTİĞİMİ DÜŞÜNÜYORDU
 -Rakip kanalları ve sabah haberlerini seyreder misin?
 Geçtiğimiz ay bir kulak iltihabı geçirdim, evde yatmak zorunda kaldım. Evde olunca da sabah haberlerini izledim. Daha önce hiç yapamıyordum ama baktım hepsi aynı şekilde haber veriyor. 
 
 Hangisi daha başarılı?
 Hepsi arkadaşım, o gözle bakamıyorum. Herkesi de selamlıyorum her sabah, hatta rakip kanallardaki arkadaşlarıma başarılar dileyen tweetlerim olay olmuştu. Çok egosantrik bir iş yapıyoruz, imreniyor insanlar, “Ben yoksam kanal da olmaz” gibi düşünüyorsun ama yok öyle bir şey. Sadece işimizi yapıyoruz. Kimsenin yeri doldurulmaz değil. Tarık Toros “Bazılarının yeri doldurulmaz, onların tadı eksik kalır” der. En son Birand gitti ama yeri doldurulur mu?
 
  Birand’la çalıştınız, neler söyleyeceksin ardından...
 Çok şanslıyım onunla çalıştığım için, “Kızım” dediği insanlardan biriydim. Birand bana karşı çok duyarlıydı, Cemre Hanım’a dönüp, “Bu kız var ya bu kız, dünyanın en zor işini yapıyor, içi kan ağlıyor bazen ama seyirciye belli etmiyor. Biliyorum içinde kopan fırtınaları. Ameliyat masasında oğlunu bırakıp haber okumuştur bu kız” demişti. Sonradan anladım neden bu kadar empati yapabildiğini… Beni belki de annesinin yaşadıklarının benzerini yaşıyorum diye başka türlü seviyordu.... Allah hepimize onun kadar sevilmeyi nasip etsin.
 Göbeğim bir kanalla kesilmedi ki!
 Bir haber spikeri olarak pop star kadar ilgi görüp sevildiğini düşünüyorum...
 Spikerlerin pop star’ı mıyım yani, ah ne âlemsin! O boyutta değil ama ilgi görüp sevilmek tabii hoşuma gidiyor. Ünlü olayım diye bir derdim yoktu ki Elif’çiğim mesleğe başlarken, ama oldu. “Benden bu kadar olur” diyorum bir yandan. Gerçekten bizim camiada naif olmak, saygılı olmak, ona buna laf atmadan yaşamak, düzenli bir hayata ve aileye sahip olmak, hele de bir çocuğa sahip olmak, gece gezmelerine, galalara, davetlere katılmamak ve bu işi devam ettirmek zor. Ancak zoru başardım sanırım. Elbette sosyal hayata karışmak çok önemli ama hayatım buna uygun değil. Sabah 4.30’da işe gidiyorum, gece bir galaya nasıl katılayım? Eğer sosyal değilim diye birileri beni kabul etmeyecekse etmesin zaten. Bir şey yapamam, evimin kadını çocuklarımın anası olurum. Baksana durmadan doğuruyorum (gülüyoruz). Hem işini yapan, hem de gezmeyi becerebilenlere helal olsun; ben beceremeyenlerdenim. Aslında becermeden bu noktaya gelebildiğim için kendimle gurur duyuyorum. Demek ki, işimi iyi yapıyorum ama sadece iyi iş yapmakla bu noktaya gelinir mi? Zor! 
 
 Özellikle güzel kadın sevilmez. Ekranda kusur bulmak için yarışır seyirci ve acımasızdır.
 Aynen ama kadınlar sevdi beni, erkekler de sevdi tabii. Her şeyi söylüyorlar, benimle paylaşıyorlar. Twitter çıktı ve bir çekinme de kalmadı. İstediğini yazıyor takır takır, haddini aşan da çok oluyor. İlk başlarda cevap veriyordum, üzüldüğüm şeyler oluyordu yazılanlardan. Ancak boş verdim sonra, uğraşamıyorum. Çok işim var, engelliyorum oluyor bitiyor. 
 
 Sizleri de ‘takım tutar gibi’ tutan insanlar var sanırım.
 Kanal değiştirmeme alışamamış seyircim var hâlâ, iki ay oldu oysa. Bankacı olsam, doktor olsam, bir yerde çalışırken çok rahatlıkla başka bir yere geçebilirim.   Kimseyi de ilgilendirmez, bir öğretmen okul değiştirebilir. Profesyonel iş hayatı neticede, göbeğim bir kanalla kesilmedi ki!