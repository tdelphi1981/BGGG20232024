Emekli Büyükelçi Batıbay beraat etti
Türkiye'nin eski Avrupa Konseyi nezdinde daimi Büyükelçisi Daryal Batıbay'ın, Strasbourg'daki görevi sırasında temsil amaçlı alınan şaraplardan bir kısmını mal edinmek ve özel kişilere verdiği yemekleri temsil-ağırlama ödeneğinden karşılamak iddialarıyla nitelikli zimmet suçundan yargılandığı davada beraatına karar verildi.
Ankara 6. Ağır Ceza Mahkemesi'ndeki duruşmaya tutuksuz sanık Batıbay ve avukatları katıldı.

Cumhuriyet Savcısı Mustafa Şahin, esas hakkındaki görüşünde, Batıbay'ın temsil amaçlı alınan şaraplardan bir kısmını mal edindiğini ve özel kişilere verdiği yemekleri temsil-ağırlama ödeneğinden karşıladığını ileri sürdü. Şahin, bu iki eylemin müteselsilen nitelikli zimmet suçunu oluşturduğunu savunarak, Batıbay'ın 8 yıl 9 aydan 31 yıl 6 aya kadar mahkumiyetini istedi.

"KENDİ PARASIYLA ALDI"

Batıbay'ın avukatlarından Metin Feyzioğlu ise suçlama konusu şarapların tamamının müvekkilinin kendi parasıyla alındığını anlattı. Elçilik için alınan şarapların boş kutularına, daha sonra kırılmamaları için müvekkilinin şaraplarının konulduğunu ifade eden Feyzioğlu, temsilcilik harcamalarının Dışişleri Bakanlığı'nca ibra edildiğini kaydetti.

Batıbay ise esas hakkındaki savunmasında, tek gelirinin kamu görevi dolayısıyla olmadığını bildirdi. Dava konusu şarapların değerinin 49 bin avro olduğunu belirten Batıbay, bunun, gelirinin yüzde 4,5'ine karşılık geldiğini söyledi.

"HESABI SON KURUŞUNA KADAR VERDİM"

Bana devletin milyonlarca avrosu emanet edildi. Kullandığım örtülü ödeneğin hesabını son kuruşuna kadar verdim diyen Batıbay, iddialardan son derece üzüntü duyduğunu ifade etti.

Mahkeme heyeti, müzakerelerinin ardından suçu işlemediği kanaatine varıldığından Batıbay'ın beraatına karar verdiklerini açıkladı. Batıbay hakkında, Strasbourg'daki görevinin ardından Türkiye'ye 931 şişe bandrolsüz şarap ve 6 şişe şampanyayı kaçak sokarak, mesleğinin sağladığı kolaylıktan faydalanarak, alkollü içkileri gümrük işlemlerine tabi tutmaksızın Türkiye'ye ithal etmek ve bandrolsüz, gümrük kaçağı içkileri ticari amaçla bulundurmak suçlarından Ankara 1. Asliye Ceza Mahkemesi'nde de dava açılmıştı. 
 