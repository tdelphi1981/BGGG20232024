Merve 4 gün dayanabildi
BURSAda, 5 gün önce ehliyetsiz sürücünün kullandığı kamyonetin altında kalıp ağır yaralanan Anadolu Lisesi 2nci sınıf öğrencisi 16 yaşındaki Merve Öztürk, tedavi gördüğü hastanede dün yaşamını yitirdi. Baba 43 yaşındaki Sunay Öztürk, sürücünün en ağır şekilde cezalandırılmasını isteyerek, "Canımız yandı. Kızım doktor olmak istiyordu. Olamadı. Bu işin peşini bırakmayacağım" dedi.
Kaza, geçen pazartesi günü merkez Yıldırım İlçesi Kazımkarabekir Mahallesi Vişne Caddesi üzerinde meydana geldi. Yıldırım Beyazıt Anadolu Lisesi 2nci sınıf öğrencisi Merve Öztürk, okula gitmek için evinden ayrıldı. Vişne Caddesi üzerinden yolun karşısına geçmek isteyen Merve, kaldırıma son adımını atmak üzereyken ehliyetsiz sürücü 23 yaşındaki Emrah E. yönetimindeki kamyonetin altında kaldı. Merve ağır yaralanırken, kamyonet ise park halindeki otomobillere çarparak durabildi. 
Ambulansla yakında bulunan Şevket Yılmaz Eğitim ve Araştırma Hastanesine kaldırılan liseli Merve, burada yoğun bakım ünitesine alındı. Doktorların tüm çabalarına karşın Merve, dün yaşamını yitirdi. 
Kızlarını okula uğurladıktan 10 dakika sonra kaza haberini alan anne Fatma ile baba Sunay Öztürk, hastanede sinir krizi geçirdi. Gözyaşına boğulan Öztürk çifti, hastane personeli tarafından sakinleştirilmeye çalışıldı. Merve Öztürkün cenazesi de dün son yolculuğuna uğurlandı. 
Dokuma işçisi acılı baba Sunay Öztürk, "Canımız yandı. Artık başkalarının canı yanmadan trafik kanunuyla ilgili düzenlemeler yapılsın. Benim kızım doktor olacaktı. Ama ehliyetsiz bir sürücü yüzünden hayallerini gerçekleştiremedi. Sürücü ise dışarıda geziyor" diye konuştu. Amca Seyrullah Öztürk ise kazanın meydana geldiği yolun kusurlu olduğundan ve cezaların az olduğundan şikayet etti. 
Bu arada kaza sonrası gözaltına alınan ve yaralama suçundan çıkartıldığı mahkemece, adli kontrol verilerek serbest bırakılan Emrah E. hakkında bu kez, adam öldürmek suçundan işlem başlatıldı. 
 