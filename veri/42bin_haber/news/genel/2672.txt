Pop star olup ekstra sorumluluk alamam
Gökhan Tepe, yeni albümü 'Kendim Gibi' ile içinden geldiği müziği, kendi gibi paylaşıyor. Albümün öncekilerden farkıysa şarkıların tamamının, canlı enstrümanlar çalınarak akustik altyapıda hazırlanması.
 Serhat Tekin
 serhattekinc@gmail.com
 Gökhan Tepe yaptığı işi düzgün yapan, magazin figürü olmamayı kendi isteğiyle başarmış bir müzisyen. Hit şarkı çıkmayan albümü yok. Kimi zaman sevenleri sitem etti, 'Seni neden en zirvede görmüyoruz?' diyerek. Tepe'nin derdinin bu olmadığını röportajı okuyunca anlayacaksınız. 
 'Kendim Gibi' adını taşıyan albümünde yine dinleyicinin bam telini titreten şarkılar söyleyen Gökhan Tepe sonuçtan memnun. Popüler kültür endişesi taşımayan bir albüm... Tepe'yle 'Kendim gibi' albümünü konuştuk.
 
 × Geçen yıl sanat hayatınızın 15. yılını kutladınız. O zamandan bugüne neler yaptınız? Bu albüm yeni bir sayfa mı? 
 Evet yeni bir sayfa açıldı. Bu sürede ne istediğimi düşündüm. Kendi hislerimi ön plana aldım. Son 6 albümdür popüler müzik adına güzel işler yaptım. Her şey yolunda gitti. 'Yeni bir döneme nasıl geçiş yaparım?' diye düşünürken akustik bir albüm fikri doğdu. Bir ilk olduğu için yorgunluk ve endişe de vardı üzerimde. Sonuçta albümden çok mutlu olduk.
 
 × Ne endişesiydi bu?
 Ortaya ne çıkacağını tam olarak kestiremiyorsunuz. Türkiye'nin saygın müzisyenleri tarafından çalındı tüm şarkılar. Sizin yazmış olduğunuz şarkılar ama müzisyenlerin kendi yorumları da işin içine giriyor. Popüler kültür endişesi taşımadan bir albüm yaparken yapımcının da beklentisini karşılamanız gerekiyor. Bunların stresi vardı.  
 
 × 'Kendim Gibi' albüm ismi olunca insanın aklına, 'Öncekilerde kendiniz gibi değil miydiniz?' sorusu geliyor.
 Haklısınız. Daha önceki albümlerde renk katabilmek adına farklı sound'ları ve popüler kültür esprilerini kullanıyorduk. O çalışmalarım da güzeldi. Asla kötülemem. Bu albümde sadece 'popüler olsun' endişesi taşımadım. İşin özüne inip, ben ne istiyorsam, içimden gelen neyse onu yaptım. Sözlerde yeni cümleler oluşturma peşine düştüm. Aşka daha farklı bakacak sözler yazmak istedim. 
 
 MİNİMALİST BİR ADAMIM 
 × Albümün siyah-beyaz kartonetinden ve adından yola çıkarsak sizin şifrenizi, 'romantik ve yalın bir Gökhan Tepe' olarak çözebilir miyiz? 
 Aynen öyle, sen şifreyi çözmüşsün. Biraz minimalist bir adamımdır. Yaşam tarzım böyledir. Uç şeyleri denemekten çok hoşlanmam. Minimalizm ve incelik, bu albümde ön plana çıkmasını istediğim şeyler. 
 
 × 'Veda Makamı' şarkısı Türk Sanat Müziği formunda. Anneniz, 'Bunu albüme almazsan hakkımı helal etmem' demiş. 
 Annem bu şarkıyı bir önceki albüme koymamı istiyordu. Ama o albümün formu başkaydı. Kısmet bu albümeymiş. Türk Sanat Müziği formundaki ilk şarkım bu. 
 
 × İleride bir Türk Sanat Müziği albümü dinler miyiz sizden?
 Dostlarım bunu çok istiyor. 'Demli şarkılar' adlı bir bölüm var konserlerimde. 70'li, 80'li yılların şarkılarını seslendiriyorum. Eskiye karşı takıntım var. Sanat müziği neden olmasın... 
 
 OLGUNLUK VE DEĞİŞİM 
 × 'Tanrım dert vermesin' diyorsunuz şarkınızda. Var mı 'Tanrım başka dert vermesin' dediğiniz durumlar?
 İnsan belli bir yaşa ve olgunluğa geldikten sonra bu cümleyi söylemeye başlıyor. Ufak tefek şeylere artık üzülmemeye başlıyoruz. 'Hayatta ne dört dörtlük ki?' dediğimiz zamanlar oluyor. Kendimi eskisi kadar 'Ben mükemmel olmalıyım' diye yormuyorum. Hayatı olduğu gibi yaşamanın peşine düştüm. 
 
 × Şu sıralar Demet Akalın'a verdiğiniz 'Türkan' şarkısı çok beğendildi. Şarkının başarısından sonra, 'Keşke kendi albümüme koysaydım' dediniz mi? 
 Yok hayır. Aslında o şarkıyı ilk bestelediğimde kendi albümüm için düşünüyordum. Daha sonra şarkının söz yazarı Ayla Çelik'le birlikte Beyazıt Öztürk'ün albümüne koyalım dedik. Fakat yoğun çalışma temposu ve dizisi araya girince albüm olayı ertelendi. Sonra Demet Akalın dinledi. Şarkı ona çok yakıştı. Arada bir 'Kıskanıyorum' diye Demet'e laf atıyorum. Bu şarkının çok sevilmesinden dolayı mutluyum.
 
 × Şarkılarınız kendiliğinden tutuyor, albümleriniz kendiliğinden satıyor. Daha çok çabayla, promosyonla daha farklı yerlerde olabilirsiniz...
 Her albümde yaptığım 3 ya da 4 şarkım dile düşüp, listelerde 1 numara oluyor. Bunu parlatmak demek, ekstra sorumluluk ve özelimizden çalmayı gerektiyor. Herkes mutluyken ben böyle bir telaşın içine girmek istemiyorum işin açıkçası. Üretkenliğimi hırsla bozmak istemiyorum. Şarkılarım hedefini vuruyor ve mutluyum zaten.