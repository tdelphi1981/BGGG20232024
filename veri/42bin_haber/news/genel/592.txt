Akdeniz ve Karadeniz'de petrol aramaları devam edecek
Türkiye, petrol ve doğalgaz arama çalışmalarına 2013'de Akdeniz ve Karadeniz'de devam edilmesini planladı. Bu kapsamda Akdeniz'de 2013 yılında, Türkiye Petrolleri Anonim Ortaklığı (TPAO) tarafından iki adet derin deniz sondajı programlandı.
 AA muhabirinin 2013 Yılı Programı'ndan yaptığı derlemeye göre, TPAO'nun petrol ve doğalgaz arama çalışmalarına 2013 yılında Karadeniz ve ağırlıklı olarak Akdeniz'deki derin deniz sondajları ile devam etmesi planlandı. Bu kapsamda, 2013 yılında Akdeniz'de, TPAO tarafından iki adet derin deniz sondajı yapılması programlandı.
 TPAO tarafından denizlerdeki petrol ve doğalgaz aramalarında kullanılmak üzere bir sismik geminin satın alınması işlemlerinin tamamlanarak, 2013 yılında söz konusu geminin kullanıma geçmesi bekleniyor.
          
 -Kurulu güç yüzde 6,8 arttı-
          
 Programda yer alan bilgilere göre, bu yıl elektrik santralleri toplam kurulu gücünün geçen yıla göre yüzde 6,8 artarak 56 bin 528 Megavat'a (MW) ulaşacağı tahmin ediliyor. Bu artışta en önemli payın hidroelektrik santrallerinden (HES) geleceği öngörüldü.
   
 Bu yıl içinde devreye alınacak yeni HES'lerin kurulu gücünün 2 bin 325 MW, yeni doğalgaz gaz santrallerinin kurulu gücünün 694 MW, yeni rüzgar santrallerinin kurulu gücünün ise 436 MW olması bekleniyor.
 Elektrik tüketiminin 2012 yılında bir önceki yıla oranla yüzde 7 artış göstereceği ve 246,5 milyar kilovatsaat (kWh) olarak gerçekleşeceği tahmin edildi. 2011 yılında 4 bin 114 kWh olan kişi başı elektrik tüketiminin ise bu yıl 3 bin 292 kWh'ye yükseleceği öngörüldü.
          
 -Nükleer santral çalışmaları-
 2020 yılına kadar nükleer santralin elektrik üretimi içindeki payının yüzde 5 oranına ulaşması hedefi çerçevesinde nükleer santral çalışmalarına bu yıl da devam edildi.
 Mersin-Akkuyu'da yapılması planlanan 4 bin 800 MW gücündeki nükleer güç santralinin 1. ve 2. üniteleri için Türkiye Elektrik İletim Anonim Şirketi (TEİAŞ) tarafından şebeke bağlantı görüşleri oluşturuldu. Mersin-Akkuyu'dan sonra ikinci nükleer santralin Sinop'ta kurulması için nükleer saha etütleri başlatıldı.
          
 -2013'de kurulu güç 59,4 bin MW'ye çıkacak-
          
 Programa göre, 2013 yılında Türkiye'nin toplam elektrik tüketiminin 263 milyar kWh olması ve kişi başı elektrik tüketiminin 3 bin 469 kWh'ye yükselmesi bekleniyor. Önümüzdeki yıl elektrik santralleri toplam kurulu gücünün yaklaşık yüzde 5 büyüyerek 59 bin 389 MW'ye çıkacağı tahmin edildi.
 Doğalgaz yakıtlı santrallerinin toplam elektrik üretimindeki payının yüzde 45 seviyesinde kalacağı, yenilenebilir kaynaklı elektrik üretiminin 74,7 milyar kWh'ye çıkacağı ve toplam elektrik üretimi içindeki payının yüzde 28,6'ya çıkacağı öngörüldü.
          
 -Pompaj depolamaları HES'ler gelecek-
          
 Programda enerji sektöründe 2013 yılı için bazı politika öncelikleri ve tedbirleri şöyle sıralandı;
 -Elektrik üretim lisanslarının yatırıma dönüşmesi ve yatırımların öngörülen tarihlerde devreye girmesi için gerekli tedbirler alınacak. Kamu santrallerindeki rehabilitasyon ve verimlilik artırma yatırımlarına devam edilecek.
 -Pompaj depolamalı HES projesinin fizibilite çalışmaları kapsamında jeolojik ve jeoteknik araştırmalar tamamlanacak.
 -Bilinen linyit ve taşkömürü kaynaklarının tamamının 2023 yılına kadar elektrik üretiminde kullanılması amacıyla, uygun yerli linyit ve taşkömürü sahalarının, emisyonları kabul edilebilir sınırlar içinde tutabilen santral projeleriyle değerlendirilmesi uygulamasına devam edilecek.
 -LNG ve spot LNG ithalatına ilişkin mevzuat çalışmaları yapılacak.
 -Doğalgaz depolama faaliyetleri ile LNG tesislerinin geri üretim kapasitelerinin artırılmasına yönelik çalışmalar sürdürülecek.
 -Kriz durumlarında veya olağanüstü durumlarda risklerin önlenmesi, uluslararası anlaşmalar gereği ulusal petrol stoku tutulması ve bu stokun etkin şekilde yönetilmesi için Tamamlayıcı Petrol Stoku Kanun Tasarısı çalışmaları tamamlanacak.
 -Enerji verimliliğine ilişkin ikincil mevzuat çalışmaları tamamlanarak enerji verimliliği ve tasarrufunu artırmaya yönelik etkili mekanizmalar oluşturulacak.
 -Binaların enerji kimlik belgesi alması ve enerji verimli hale getirilmesi sağlanacak.
 -2014 yılına kadar nükleer santral inşasına başlanabilmesi için, üretim lisansı ve ÇED başvuru süreçlerinin takibiyle gerekli mevzuat düzenlemelerinin yapılması ve müzakerelerin sonuçlandırılması sağlanacak.
 -Elektrik üretim ve dağıtımında özelleştirme çalışmalarına devam edilecek.