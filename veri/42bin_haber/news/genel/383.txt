Bursa'da Goller Fenerbahçe'den
Spor Toto Süper Lig'de, Bursaspor-Fenerbahçe maçı Serdar Kesimal (kendi kalesine) ve Sow'un golleriyle 1-1 berabere bitti.
 Spor Toto Süper Lig'de, Bursaspor-Fenerbahçe maçı 1-1 sona erdi.
 Önemli dakkikalar
 Maça hızlı başlayan Bursaspor, ilk dakikalarda rakibini adeta kendi sahasına hapsetti. Maçın ilk tehlikeli atağını da 7. dakikada ev sahibi takım geliştirdi. Sol kanattan hareketlenen N'Diaye, topu ceza alanı çizgisine doğru ortaladı. Pinto, düzeltip önüne aldığı topu yerden sert bir vuruşla kaleye gönderdi. Volkan, köşeye giden topu iki hamlede yakaladı.
 12. dakikada Bursaspor'un golü geldi. Belluschi'nin pasıyla sağ kanattan ceza sahasına giren Murat, topu arka direğe ortalamak istedi. Serdar Kesimal'ın ters vuruşunda top filelere gitti: 1-0.
 18. dakikada Bursaspor atağında orta alandan aldığı topla ceza sahasının önüne kadar gelen Batalla'nın şutunda yerden gelen topu Volkan iki hamlede yakaladı.
 23. dakikada Fenerbahçe skorda dengeyi sağladı. Paslaşarak kullanılan korner atışında sağ kanatta topla buluşan Krasic topu ön direğe ortaladı. Pozisyonu iyi takip eden Sow, düzgün bir vuruşla topu filelere gönderdi: 1-1.
 Maçtan notlar
 Bursasporlu taraftarlar, takımlarını Fenerbahçe ile oynadığı zorlu maçta yalnız bırakmayarak tribünleri doldurdu.
 Yeşil-beyazlı taraftarlar, maçtan saatler önce stat çevresinde toplanmaya başladı. Gruplar halinde stada gelen taraftarlar, takımları lehine tezahürat yaptı.
 Bursasporlu taraftarların coşkusu yeşil-beyazlı futbolcuların ısınmak için sahaya çıktıklarında daha da arttı.
 Önce tüm futbolcuları el ele tribünlere çağıran taraftarlar, daha sonra oyuncuları tek tek tribünlere çağırarak ''yumruk şov'' yaptırdı.
 Futbolcular arasında en büyük ilgiyi Batalla gördü. ''Yumruk şov'' için en sona bırakılan Batalla için tüm tribünler aynı anda tezahürat yaptı. Bursaspor taraftarları, rakip takım Fenerbahçe'yi de ıslıklarla protesto etti.
 Yeşil-beyazlı tribünler, bir dönem Bursaspor'da da forma giyen Egemen Korkmaz aleyhine tezahürat yapmayı da ihmal etmedi.
 Her maç bir futbolcu için pankart açan maraton tribünündeki taraftarlar, bu kez pankartlarında Serdar Aziz'e yer verdi.
 Tribünlerde, kafa topu mücadelelerinde sık sık başından yaralanan ve maçı bandajla bitirmek zorunda kalan Serdar için, ''Bizim şehrin çocukları kurşuna bile kafa atarlar'' yazılı pankart açıldı.
 
 AA