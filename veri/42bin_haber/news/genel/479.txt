İstanbul için kuvvetli yağış uyarısı!
Meteoroloji Genel Müdürlüğü, İstanbul için kuvvetli yağış, Marmara için de kuvvetli rüzgar uyarısında bulundu.
 Meteoroloji Genel Müdürlüğü’nce yapılan son değerlendirmelere göre, yağışların İstanbul'un Çatalca ilçesi, Kırklareli'nin Demirköy ve Vize, Tekirdağ'ın Saray ilçesi, Çanakkale ve Balıkesir'in kuzey ilçeleri ile Antalya çevrelerinde şiddetli (76-100 mm), İstanbul, Tekirdağ ve Kırklareli çevrelerinde kuvvetli (20-50mm) olması bekleniyor. Şiddetli yağış nedeniyle meydana gelebilecek olumsuzluklara karşı (Ani sel, su baskını, heyelan, ulaşımda aksamalar, yıldırım, lokal dolu yağışı vb.) dikkatli ve tedbirli olunması gerekiyor.
 -KUVVETLİ RÜZGAR UYARISI-
 Bu arada, rüzgarın Marmara, Kıyı Ege ve Batı Karadeniz kıyılarında kuvvetli (30-60 km/saat) olarak eseceği tahmin ediliyor. Kuvvetli rüzgar nedeniyle yaşanabilecek olumsuzluklara karşı tedbirli ve dikkatli olunması gerekiyor.
 -Antalya'da da kuvvetli yağış bekleniyor
          
 Antalya için çok kuvvetli, yer yer şiddetli yağış uyarısında bulunuldu.
          
 Meteoroloji Genel Müdürlüğü'nün internet sitesinde yer alan açıklamaya göre, Antalya'da devam eden ve gök gürültülü sağanağa sebep olan fırtına bulutunun, etkisini artırarak özellikle Antalya geneli ve doğu ilçelerinde çok kuvvetli, yer yer şiddetli yağışa dönüşmesi bekleniyor.
          
 Denizde de su hortumları oluşacağını bildiren yetkililer, su baskını, yıldırım, dolu, ağaç veya direklerin devrilmesi gibi olumsuzluklara karşı dikkatli olunmasını istedi.
 ANKA - AA
  