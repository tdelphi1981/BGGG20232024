80 milyon yurtdışına gitti
İthal filme ödenen 96,6 milyon liranın 80 milyonu yurtdışına gitti.
 Sinemalardaki gişe rekabeti kıyasıya sürerken, geçen yıl Türkiye'ye getirilen 222 yabancı filmin hasılatı 96,6 milyon lirayı buldu. Yapımcılar ile ithalatçıların paylaştığı bu paranın 80 milyon lirası yurtdışına giderken, 16,6 milyon lirası da ithalatçıya kaldı.
 Sinema, kış aylarının vaz geçilmez eğlencelerinden. Yerli ve yabancı pek çok şirket, birbirinden farklı yapımlarla seyirciyi kendi seansına çekmeye çalışıyor. Cihan’ın derlediği verilere göre Türkiye'de 2011’de 216 yabancı yapım perdeye yansıdı. Bu filmleri seyreden toplam 22 milyon 400 bin kişi, bunun için 214 milyon lira ödedi. 2012’de ise yurtdışından toplam 222 film geldi. Bu filmleri 21 milyon 67 bin seyirci izledi ve karşılığında 229 milyon 888 bin lira harcadı. Yabancı filmlere ödenen meblağın 96 milyon 600 bin lirasını ithalatçı ile yapımcılar bölüştü. 2011’de 75 yerli film vizyona girdi. Tercihini yerliden yana kullanan 21 milyon 226 bin sinemasever, gişede183 milyon lira bıraktı. 2012’de ise rakamlar geriledi. Vizyona giren 55 yerli film 19 milyon 900 bin seyirci çekti ve 175 milyon lira hasılat elde etti.
  Son iki sene esas alındığında, yerli ve yabancı filmlerin toplamında izleyici sayısı yüzde 5,80 azalırken, bilet gelirleri de yüzde 4,40 düştü. ABD ve Avrupa’dan sinema eseri ithal eden Özen Film’in sahibi Mehmet Soyarslan, bu noktaya dikkat çekti. Yapım adedi artarken, seyirci sayısının azalmasından yakınan Soyarslan, çekimlerinin bir bölümü İstanbul’da yapılan büyük bütçeli James Bond Skyfall’un bile yerli izleyiciyi sinemaya çekmede etkili olamadığını söyledi. Yabancı filmlerin adedinde seneden seneye küçük artışlar olduğunu aktaran Soyarslan, “İzleyici oranı buna paralel gitmiyor. Bir de aldığımız filmler içinde başarılı olanlar da pek yok.” dedi.
  "KORSAN CD VE İNTERNET BÜYÜK DARBE VURUYOR" 
  Pinema Film’in sahibi Pamir Demirtaş da Mehmet Soyarslan gibi sinemaya ilginin daraldığından, seyircinin salonlardan kaçışının arttığından söz etti. Bu durumda filmlerdeki kalite düşüklüğü kadar internet ve CD korsancılığının da önemli rol oynadığını vurgulayan Demirtaş, “İthal film adedi geçen seneye göre pek artmadı. Hem bu seyircinin sayısının artması anlamına gelmiyor. Seyircinin takip edemeyeceği kadar film var vizyonda. Burada önemli olan filmin adedini kısmak, kalitesini artırmaktır.” ifadelerini kullandı.
 İzleyici oranının 2011’e göre yüzde 7-8 gerilediğini bildiren Pamir Demirtaş, yerli filmlerin de Kasım ya da Mart ayında vizyona girdiğine işaret etti. Demirtaş, “Yapımcılar filmleri seneye yaymaktan yana değiller. O halde film kirliliği oluyor. Bu kadar yerli film olunca da ‘Acaba her şey yolunda gider mi’ diye sorular ardı ardına geliyor. Bakın Fetih 1453, 6,5 milyon hâsılat yaptı ama 2011 rakamları yine de yakalanamayacaktır.” dedi. Pamir Demirtaş, sömestr döneminde yabancı filmlerin de yerli filmlerin de çok olduğunu belirtip, ara tatil ve sonrasının iyi geçeceği öngörüsünde bulundu.