Manevi torunlara ince ayar!
Atatürk'ün manevi kızı Ülkü Adatepe'nin çocuklarının çektiği ihtar, İş Bankası Yönetim Kurulu Başkanı Ersin Özince'yi rahatsız etti. Adatepe'nin sağlığında parasını düzenli aldığını söyleyen Ersin Özince 'Atatürk'ün mirasının, vasiyetinin tartışılması da çok üzücü' dedi
  
  
 Ayfer ARSLAN / İSTANBUL
 Atatürk'ün manevi kızı Ülkü Adatepe'nin çocukları, annelerinin İş Bankası ve CHP'den gereken mirası alamadıkları gerekçesiyle ihtarname çekerken, İş Bankası Yönetim Kurulu Başkanı Ersin Özince iddiaları AKŞAM'a değerlendirdi. Atatürk'ün vasiyetinin gayet açık ve net olduğunun altını çizsen Özince, 'Atatürk bu konuda CHP'yi ödevlendirmiş. Ülkü hanımın sağlığında verilen bu tahsisat CHP tarafından belirlenip bankaya iletilen ve icra edilen bir husus. Ülkü hanımefendi ölümüne kadar bana göre toplumumuzun standartlarına göre oldukça önemli addedebileceğim bir tutarı tahsil etti. Orada herhangi bir sorun olduğunu düşünmüyorum. Ayrıca Atatürk'ün mirasının, vasiyetinin tartışılmasını da üzüntüyle karşılıyorum' dedi. Bankanın kaptan köşkündeki Genel Müdür Adnan Bali de iddialara Antalya'dan cevap verdi: 'İş Bankası bakımından vasiyetname neyi ifade ediyorsa bu şekilde davranılmıştır.'
 İş Bankası'nın değil, 'vatandaş Ersin'in cevabı
 'BEN hukukçu değilim ama Atatürk'ün vasiyeti gayet sarih, açık ve net' diyen Özince, vasiyet tartışmalarına ilişkin şunları söyledi: 'Vasiyet CHP'yi ödevlendiriyor. Ülkü Hanım'a sağlığında verilen bu tahsisat CHP tarafından belirlenip bankaya da iletilen ve icra edilen bir husus. Bu İş Bankası'nın cevabı değil. İş Bankası'nın cevabını hukukçuları değerlendirip verecektir. Fakat Atatürk'ün mirasının Atatürk'ün vasiyetinin tartışılır olmasını da doğrusu bir vatandaş olarak üzüntüyle karşıladığımı ifade etmek istiyorum.'
 ÖZİNCE, 'Atatürk'ün manevi kızı Ülkü Adatepe'nin parasını alamadığı doğru mu?' sorumuzu ise şöyle yanıtladı: 'Hiç öyle şey olur mu? Ülkü Hanımefendi ölümüne kadar oldukça önemli bir tutarı hep CHP belirlemesiyle tahsil etti. Son dönemde aylık 5-10 bin lira arasında bir para alıyordu. Burası ciddi bir müessese. Hukukçular gereğine bakacak. Ama benim kişisel kanaatim; bankanın burada yapabileceği herhangi bir şey yok. '
 İddiaların hiçbir hukuki temeli yok
 İHTARNAMEYE CHP tarafından da tepki gecikmedi. İddiaları, hukuk sürecini ve partisinin hukuki sorumluluğunu AKŞAM'a değerlendiren CHP Genel Başkan Yardımcısı Adnan Keskin şunları söyledi: Yıllardan beri Atatürk'ün vasiyetinin içeriği doğrultusunda temettülerin dağıtımı düzenli olarak gerçekleşiyor. Burada Sayın Adatepe'ye ödenecek miktar da belli. O zamanın parasıyla 200 TL öngörülmüş. Sayın Adatepe de sağlığında bu konu hakkında herhangi bir şikayette bulunmamıştı. Paranın değerindeki düşüşlere göre maaşında gerekli artışlar da yapıldı. Konuya hukuki pencereden baktığımızda ise burada CHP aleyhine dava açılmasını anlamak mümkün değil. 
 Zaman aşımına uğrar
 CHP'nin İş Bankası'yla ilişkisinin sadece Atatürk'ün hisselerinin kontrolü çerçevesinde değerlendirilmesi gerektiğini kaydeden Keskin şöyle devam etti: Banka yönetimi; çalışanların kurmuş olduğu Munzam Sandığı'nı temsilen 7 kişi, Atatürk'ün hisselerini temsilen de CHP yönetiminin atadığı 4 kişiden oluşuyor. CHP hukuken sorumlu olamaz. Aynı durum İş Bankası için de geçerli. Ayrıca yürürlükteki pozitif hukuk kurallarına göre; bazı hakların yargıya taşınması konusunda zaman aşımı bulunmaktadır. 
  A. Rezzak ORAL  / ANKARA