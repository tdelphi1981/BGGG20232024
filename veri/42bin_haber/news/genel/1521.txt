Tacikistan, yabancı yatırımcı arıyor
Tacikistan, enerji sektörü için yeni yatırımcılar arıyor. Bu amaçla, Tacikistan Enerji ve Sanayi Bakanı Şerali Gul, İskandinav ülkelerinden Norveç'te temaslarda bulunuyor.
 Tacik Enerji ve Sanayi Bakanlığı'ndan yapılan açıklamada, Bakan Gul'un Norveç temasları kapsamında bir dizi ikili görüşmelerde bulunduğu belirtildi. Norveç Petrol ve Enerji Bakanı Ola Borten Moe, Dışişleri Bakanı Yardımcısı Torgeir Larsen ile görüşen Tacik Bakan, birçok enerji şirket temsilcileri ile bir araya geldi. 
 Görüşmelerde, enerji ve sanayi sektöründeki işbirliği ele alındı. Ayrıca, Norveç yatırımının Tacikistan ekonomisine kazandırılması yönünde görüş alış-verişinde bulunuldu.
 Bakan Gul, Tacikistan hükümetinin enerji ve sanayi sektörüne doğrudan yapılan yatırımları desteklediğini kaydetti.  Gul, komşu ülkelerin özellikle Afganistan'ın elektrik enerji sıkıntısı yaşadığını kaydederek, bu sorunun Tacik elektriğinin bu ülkeye sevkiyatını gerçekleştirerek çözülebileceğini söyledi. Tacik yetkili, bu alanda bazı projeler üzerinde çalıştıklarını kaydetti. 
 CİHAN