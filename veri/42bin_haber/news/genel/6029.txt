Pektemek takımla birlikte çalıştı
Spor Toto Süper Lig'in 24. haftasında 3 Mart Pazar günü Fenerbahçe ile karşılaşacak olan Beşiktaş, mücadelenin hazırlıklarına bugün yaptığı antrenman ile başladı.
Saat 15.00'da Nevzat Demir Tesisleri'nde Samet Aybaba yönetiminde basına kapalı yapılan antrenmanın koşularla başladığı öğrenildi. 5'e 2 pas çalışması ve ayak tenisi ile devam eden antrenmanın çeşitli kondisyon hareketleri ile tamamlandığı belirtildi. 
 
MUSTAFA PEKTEMEK ANTRENMANDA TAKIMLA BİRLİKTE ÇALIŞTI 
Antrenmana tedavilerine devam edilen İsmail Köybaşı, Uğur Boral, Almeida ve Dentinho katılmazken; Cenk Gönen, Necip Uysal ve Oğuzhan Özyakup ise koşu yapmakla yetindiler. Uzun süreli tedavisinin sonuna gelen Mustafa Pektemek takımla birlikte çalışmalara başladı. Ayrıca son oynanan Sivasspor maçın aldığı darbeye bağlı olarak leğen kemiğinde ezik meydana gelen Veli ve sağ alt adalesinde darbeye bağlı ağrıları olan Ersan da çalışmada yer almadılar. Veli ve Ersan'ın durumlarının çok ciddi olmadığı ve yarın antrenmana katılabilecekleri öğrenildi. Beşiktaş derbi maçının hazırlıklarını yarın saat 11.00'da basına açık yapacağı antrenman ile sürdürecek. 
TWİTTER'DAN DUYURDU 
Bu arada genç yıldız antrenmanlara başladığını twitter hesabı üzerinden de duyurdu. Pektemek attığı mesajda, "Uzun bir aradan sonra takımla birlikte antrenmanlara başladım...inşallah bu son sakatlık olur" dedi.