Asfalt Dünya yeniden karşımızda
Asfalt Dünyayla Hürriyette müzik haberlerinin peşine düşmeye başladığım yıllarda tanıştım.
Sonunda Coldplaye kendimizce rakip gördüğümüz bir grup çıkmıştı. Ben dahil pek çok muhabirse röportaj talepleriyle kala kaldı çünkü firmalarının grup röportaj vermiyor bahanesiyle pek çok kişi gruba ulaşamadı. İlk iki kliplerinde yüzleri görünmüyordu, konsere gidenler dışında tanıyan yoktu. Aradan geçen beş yıl sonunda geçenlerde Büyük Yollar albümüyle çıktılar. O zamanlar neden görüşemediğimizi, hikâyelerini bizzat grubun kurucusu ve solisti Emrah Özdamara sordum... 
O zamanlar grupça yüzümüzü göstermeme gibi bir karar almamıştık aslında. Sadece ilk iki klipte yer almadık. Şarkıların kendi başlarına dinleyiciyle nasıl bir iletişim kurabileceğini ve neler yapabileceğini görmek istemiştik. İlk albüm Ormanlar Kralı çıktıktan sonraki altı ay, konser de vermedik. Daha sonra konser, röportajlarımız başladı ve devam etti. Hatta Sakın ve Katil şarkılarına çektiğimiz kliplerde de görünüyoruz. Daha çok Beni Severmiş O klibinde görünmediğimiz ve bir dönem biraz geride durduğumuz için böyle bir algı oluştu sanırım. Albümün çıkışından ancak iki yıl sonra kendimize menajer edindik ve işlerimizi bir bütünlük ve profesyonellikle yürütmeye başladık. İlk albümden toplam beş klip çektik. Bu da ilk albümün sürecinin uzun olmasını sağladı. 
Bu arada grupta iki kez basçımız değişti. İkinci albüm hazırlığı da yoğun ve titiz bir çalışmayla geçince yayın tarihi biraz gereğinden fazla ertelendi. Aslında esas uzun zamanı ikinci albümün oluşumunda geçirdik. 
Oldukça birikmiş bir şarkı listemiz var, şarkı sözleri o yüzden genelde ilk albüm ile tarz olarak oldukça paralel diyebiliriz. Hepsinin konusu farklı ama rüyalardan, hayallerden ve hayattaki gözlemlerimizden besleniyorlar. Müzikal anlamda bu albümdeki en büyük değişiklik, daha az katmanlı, homojen ve güçlü bir sound kurgulayıp bunu gerçekleştirebilmemiz oldu. Şarkı sözlerinin duygularını doğru veren düzenlemeler için çok fazla deneme yaptık. Hatta bir çok şarkının birden fazla versiyonu var. Kayıt süreci de uzun sürdü. Bazı kayıtları tekrarladık. Bunun yanında gruptaki herkesin aklında ulaşmak ve duymak istediği dünya standartlarında yan yana bir sound vardı ve bunu yakalayabilmek için de miks ve mastering sürecinde de arayışlarımız uzun sürdü. Son bir çözüm olarak bazı şarkıların son hali için Amerikada bir stüdyoyla anlaştık. Albümde son dönemde yazılmış şarkılar var. Düzenlemeye başladığımızda şarkılarda sadece bazı söz eksikleri vardı. Yani şarkıların besteleri hazırdı. Aslında bir albüm yapacak şarkımız daha var. 
Ara verdik sanılıyordu ama aslında müziğe hiç ara vermedik. Seyrek de olsa konserlerimiz hep devam etti. Grupça yeni bir albüm yapmak oldukça heyecan verici oldu. Zaten bu işi yapma amacımız şarkılarımızı dinleyici ile buluşturmak ve bunu canlı canlı yapmak. O yüzden bolca konser verip o paylaşımı doyasıya yaşamak istiyoruz.