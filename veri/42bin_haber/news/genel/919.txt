Türk halısı Afrika ve Çin'e uçtu
Avro Bölgesi'ndeki kriz nedeniyle pazarlarını çeşitlendirmeye yönelen halı ihracatçısı Afrika, Çin ve Orta Doğu ülkelerine ihracatını önemli oranlarda artırdı.
 Türkiye İhracatçılar Meclisi (TİM) verilerine göre, AB ülkelerine yapılan ihracatın daralmasına karşın toplam halı ihracatı bu yılın Ocak-Eylül döneminde geçen yılın aynı dönemine göre yüzde 26 artarak 1,4 milyar dolara yükseldi.
 TİM Sektör Konseyi Üyesi ve İstanbul Halı İhracatçıları Birliği (İHİB) Yönetim Kurulu Başkanı İbrahim Yılmaz, Türkiye'nin dünyanın hemen her köşesine halı ihraç ettiğini belirterek, en önemli pazarlar olarak Orta Doğu ve AB ülkelerinin öne çıktığını söyledi.
 Bu yılın 9 ayında geçen yılın aynı dönemine göre Libya'ya yapılan ihracat 10, Mısır'a yapılan ihracat 5 kattan fazla artarken Çin'e yönelik ihracat artışı yüzde 73 oldu.
  