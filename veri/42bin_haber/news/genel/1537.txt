1381 kişi hem AKP'li hem CHP'li
CHP Mersin İl Başkanı Faruk Akar, Mersin’de bin 381 kişinin hem CHP hem de AK Parti’de üye kaydının bulunduğunu açıkladı.
 CHP İl Başkanı Akar, Yargıtay Cumhuriyet Başsavcılığı’nın 9 Kasım’da CHP Genel Merkezi’ne gönderdiği ve Türkiye genelinde hem CHP’ye hem Ak Parti’ye üye olanların isimlerinin yer aldığı listede, Mersin’den de bin 381 kişinin bulunduğunu söyledi. Genel merkezin bu listeyi Mersin İl Başkanlığı’na gönderdiğini belirten Akar, Yargıtay Cumhuriyet Başsavcılığı’nın gönderdiği yazıda, Siyasi Partiler Kanunu’na göre, ’Kimse aynı zamanda birden fazla partinin üyesi olamaz. Aksi halde üyelik sıfatı bu siyasi partilerin hepsinde birden sona ermiş sayılır’ hükmünden yola çıkılarak, Mersin’de hem CHP’ye hem de Ak Parti’ye kaydolmuş bin 381 kişinin kaydının düşürüldüğünü belirtti.
 ARAŞTIRMA BAŞLATTIK
 Çifte üyeli olduğu belirtilen söz konusu kişileri araştırmaya başladıklarını belirten Başkan Akar, "Listeyi ilçe başkanlıklarımıza gönderdik. Söz konusu kişilerle irtibat kurarak hangi partiye kaydolduklarını belirleyeceğiz. Ayrıca, Ak Parti’ye gidip kayıtlı olup olmadıkları konusunda da bilgi alacaklar. Bizim şimdiye kadar yaptığımız araştırmada, birçok arkadaşımızın Ak Parti’de kaydı olmadığı şeklinde beyanları var. Sözlü beyanla sınırlı kalmadık Ak Parti İl ve ilçe başkanlıklarına müracaat ederek söz konusu kişilerin adına düzenlenmiş üye kayıt formunu istedik. Şu ana kadar bize gönderilmiş bir üye kayıt formu yok. Ak Parti Mersin örgütleri, bu listede ismi bulunan kişilerin kendilerine üye olduklarını ispat edemezlerse biz direk olarak bu partiyi Yargıtay Cumhuriyet Başsavcılığı’na şikayet edeceğiz. İnsanları kendi beyanlarının dışında partiye kaydetmek Siyasi Partiler Yasası’na göre suçtur" dedi.
 ÜYE OLDUKLARINDAN HABERLERİ YOK
 Ak Parti’nin Türkiye genelinde üzerinde üye kayıt seri numarası olmayan belgelerle vatandaşları bilgilerinin dışında üye yaptığını ileri süren Faruk Akar, "Bu konuda elimizde belgeler var. Bu listede yer alanların çoğunun Ak Parti’ye üye olduklarından haberleri yoktur. Toroslar İlçe Eğitim Sekreterliği görevini yapan Mehmet Bulut’un Denizli Çivril İlçesi’nde kaydı çıkıyor. Gençlik kollarında bir arkadaşımızın kaydı Ak Parti Akdeniz örgütünde çıkıyor, yine Yenişehir gençlik kollarında bir üyemizin de kaydı Ak Parti’de görünüyor. Şu anda Akdeniz’de kayıtlı 20-25 kişi, AK Parti İlçe Başkanına müracaat etmişler ve üye kayıt formlarını istemişler. Fakat Ak Parti bu formu da çıkartamıyor" diye konuştu.
 Akar, Yargıtay Cumhuriyet Başsavcılığı’nın kişilere ’siz hangi partiyi tercih ediyorsunuz?’ diye sorması gerektiğini, bu soruyu sormadan her iki parti üyeliklerinin de düşürülmesinin yanlış olduğunu kaydetti.
 
 Isparta'da da aynı skandal
 Isparta'da aralarında belediye meclis üyelerinin de bulunduğu 176 kişinin, aynı zamanda hem CHP'ye hem de başka partilere üye olduğu belirlendi. CHP'li üyelerden 161'inin Ak Parti'ye de üye olduğu ortaya çıktı.
 CHP Isparta İl Başkanı Vedat Şenol düzenlediği basın toplantısında, Yargıtay Cumhuriyet Başsavcılığı'nın siyasi partilerin kütüğünü tuttuğunu, partilere olan üyelikleri, yasadışı faaliyetleri incelediğini söyledi. Kendilerine gönderilen listede, CHP üyesi 176 kişinin aynı zamanda başka partilere de üye olduklarını gördüklerinde şaşırdıklarını anlatan Başkan Şenol, bu üyelerden 161'inin aynı zamanda Ak Parti üyesi olduğunu belirlediklerini kaydetti.
 1 kişinin aynı anda 2 partiye üye olamayacağını vurgulayan Şenol, "Yargıtay Başsavcılığı, birden fazla partiye üye olan isimlerin üyeliklerinin düşürülmesi için partilere liste gönderdi. Bize 176 kişilik liste geldi. Bu listede başka partilerden istifa edip bize gelen üyeler var. Yöneticiler bu üyelerin üyeliklerini düşürmediği için 2 partiye üye görünüyor. Buraya kadar her şey normal, bizi hayrete düşüren o listenin büyük bölümünde partili arkadaşlarımızın aynı zamanda AKP'de üye gözükmeleri" diye konuştu.
 Ak Parti'de üye görülen bazı isimlerin CHP'de aktif görevlerde bulunduğuna dikkati çeken Başkan Şenol, "İsim vermek istemiyorum ama Yalvaç'ta belediye meclis üyemiz, Eğirdir ve Isparta ilçe yönetimlerinde görevli arkadaşlarımız AKP'de üye görünüyor" dedi.
 'AKP FORMLARI GÖSTERMEK ZORUNDA'
 Başkan Şenol, "CHP üyesi arkadaşlar AKP'de de üye görülüyor. Bazı üyelerimiz AKP'ye üye olduklarını beyan etti. Ama bunlar çok az sayıda. AKP'ye üye görünenlerin büyük bölümü üye olmadıklarını söyledi. AKP'de üye olduklarının kanıtı için form doldurulması ve imza atılması gerekiyor. AKP İl Başkanlığı şimdi o formları göstermek zorunda. Aksi takdirde suç işlemiş olur. Türkiye genelinde 60 bine yakın kişi hem CHP'ye hem de AKP'ye üye gözüküyor. AKP yönetimi CHP'de aktif üye olan isimlerin kendilerine nasıl üye yapıldığını açıklamak zorunda" ifadelerini kullandı.
 DHA