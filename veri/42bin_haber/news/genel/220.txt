'Türkiye, Başbakan'ın fantezilerinden yoruldu'
MHP Genel Başkanı Devlet Bahçeli, Türkiye'nin Başbakan Erdoğan'ın fantezi teklif ve düşüncelerinden yorulduğunu öne sürerek, 'Türkiye'yi idari anlamda bölmenin, federasyona kapı aralamanın Türk milletini felakete sürükleyeceği aşikardır' dedi. Konya Ereğli Belediyesi'nin toplu açılış töreninde konuşan Bahçeli, seçimlerin erkene alınmasını sağlayacak anayasa değişikliğinde arzulamadıkları bir sonuç ortaya çıktığını belirtti. Bahçeli, 'Bize göre referandum yolu doğru değildir. Bu değişiklik Meclis'e gelirse aynı tutumu sürdüreceğimizi herkes bilmelidir' dedi.
 İMRALI'YA BOYUN MU EĞDİNİZ?
 Bahçeli, büyükşehir kanun tasarısının sakınca ve risklerle dolu olduğunu savunarak şu eleştirilerde bulundu: 'AKP'nin sorumsuzca ve gizli gündemi paralelinde hazırladığı bu tasarıyla büyükşehir sınırlarının il mülki sınırları olması hedeflendiğinden mahalleye dönüştürülen ve tüzel kişiliği kaldırılan 16 bin 82 köyümüz de belirsizliğe ve sorunlara mahkum edilecektir. AKP'nin bunu yapmaya ne hakkı ve ne haddi vardır? Oslo'da PKK'ya verdiği vaatler acaba bunu mu gerektirmiştir? Kandil'e, federasyon yönetiminin ümitlerini mi vermiştir? Ereğli'den soruyorum; İmralı'nın dayatmalarına boyun mu eğdiniz? Gurur duyup ayakta alkışladığınız Barzani'nin taleplerine rıza mı gösterdiniz?'
 Bu alev AKP'yi yakar
 'Önerİmİz belde belediyelerimize dokunulmaması ve mümkünse de ilçeye çevrilmesidir' diyen Bahçeli şöyle devam etti: 'Türkiye; Başbakan Erdoğan'ın fantezi ve tehlikeli teklif ve düşüncelerinden yorulmuştur. Türkiye'yi idari anlamda bölmenin, federasyona kapı aralamanın Türk milletini felakete sürükleyeceği aşikardır. İçtenlikle biliyorum ki, önümüzdeki ilk seçimde beldeler, köyler alev olup AKP'yi yakacak ve geldiği gibi de gönderecektir.'