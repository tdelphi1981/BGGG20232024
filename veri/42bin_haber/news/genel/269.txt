Büyükşehir düellosu
Binlerce köy ve beldenin mahalleye dönüşmesini öngören Büyükşehir kanun tasarısı hükümlerine muhalefetten sert itirazlar var. İktidar ve muhalefet, tasarıya ilişkin görüşlerini AKŞAM'a anlattı:
 Hakkı KURBAN / ANKARA
 AK Parti'nin, ilk yerel seçimlerde devreye sokmak için çaba harcadığı Büyükşehir Belediyesi Yasa Tasarısı, iktidarla muhalefet arasında ipleri gerdi. Meclis İçişleri Alt Komisyonu'nda atışmalara yol açan tasarıya, parti yönetimlerinden de sert itirazlar yükseldi. Özellikle il özel idarelerinin kaldırılması, köylerin mahallelere dönüştürülmesi ve 5 yıl sonra devreye girecek yeni vergiler nedeniyle tepkilerini dile getiren muhalefet, tasarının ülkenin bölünmez bütünlüğü için de tehdit olduğunu savunuyor. AK Parti'den ise muhalefetin yorumlarına itiraz var. AKŞAM, konuyla ilgili olarak tarafların nabzını tuttu. İşte değerlendirmeler:
 Komisyonda gerginlik
 Büyükşehir Belediyesi Kanunu Tasarısı'nın ele alındığı İçişleri Komisyonu'nda sert tartışmalar yaşandı. BDP'li Sırrı Süreyya Önder, İçişleri Bakanı'yla da sert bir tartışmaya girdi. BDP'lilerle MHP'liler arasında da hakarete varan ifadeler kullanıldı.
 MHP Genel Başkan Yardımcısı Reşat Doğru: Bu garabet bir düzenleme
 - Ülkenin bölünmez bütünlüğünü tehlikeye sokacak ve federatif yapının önünü açmanın ön adımı olan bu garabet düzenlemeye karşıyız. 
 - Nüfusu 2 binin altında olan belediyeler kapatılıyor. Buraların kapatılması göç dalgasını  hızlandıracak. beldeler köyleşecek. 
 - Birçok yer, büyükşehir sınırları içine girdikten sonra yeni yükümlülüklerle karşı karşıya kalacak. Emlak vergisinden tutun elektrik ve suya kadar birçok masraf yüklenecek. Halk zaten vergilerle ezilmiş durumda.
 AK Parti Genel Başkan Yardımcısı Hüseyin Tanrıverdi: Amaç halka daha iyi hizmet
 - Kapanacak belediyelerin mevcut durumda hizmet üretme şansı yok. Büyükşehire dahil oldukları anda daha iyi hizmet alacaklar. Amacımız herhangi bir siyasi menfaat vs. değil. Halkımızın daha iyi hizmet alabilmesi, kaynakların daha verimli kullanılmasını sağlamak. 
 - Bu model, 2008'den beri İstanbul'da ve Kocaeli'nde uygulanıyor. Buralarda ayrı bir federasyon mu oluştu? 
 - Büyükşehirlerin mahallelerine dönüşecek köylerden ekstra bedel veya vergi alınması hususunda 5 yıllık bir geçiş dönemi konuldu.
 CHP Genel Başkan Yardımcısı Gökhan Günaydın: İki belediyeden 
 biri kapatılıyor
 - Merkezden yerele yetki devri yapıldığı iddiası var. Ancak seçilmiş üyelerden oluşan il özel idareleri 29 ilde kaldırılıyor. Bu yetki devri mi oluyor, merkezileşme mi? 
 - İki belediyeden biri kapatılıyor. 2950 belediyeden 1582'si kapanırken yerele yetki devrinden söz edilemez. 16 bin 82 köyün tüzel kişiliğine son verilerek bir yerel yönetim reformu yapılabilir mi? 
 - Bu düzenleme başkanlık rejiminin temelini oluşturan ve federatif yapıya dönüşün geçiş aşamasını teşkil eden bir modeldir. 
 - Ankara'da 10 yıldır metro inşaatını bitiremeyen belediye, nasıl olacak da Nallıhan'a, Şereflikoçhisar'a hizmet götürecek? 
 - Hem kentte hem kırsalda yaşayana yeni vergi yükü gelecek.