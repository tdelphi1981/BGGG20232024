Ulaştırma Bakanı da dinleme mağduru
Ulaştırma Denizcilik ve Haberleşme Bakanı Binali Yıldırım, geçtiğimiz yıllarda görüşmeye kabul ettiği bir işadamının gizlice sesini kaydettiğini ve bu kayıtları CHP'ye götürdüğünü açıkladı.
 TRT'de 'İnce Çizgi' programına konuk olan Yıldırım, dinlemeler konusunda toplumda bir tedirginlik ve paranoya olduğunu söyledi. Geçmişte kendisinin başına da böyle bir olay geldiğini belirten Yıldırım, şöyle konuştu: 'Bugün dinlemelerden şikayet edenler, dönüp kendilerine bakmalı. Geçmişte vecibelerini yerine getirmeyen bir uçak şirketinin ruhsatının iptal edilmesini onayladım. Benimle görüşmek istediler, görüştük. Adam görüşürken içeri kayıt cihazı sokmuş, görüşmeleri izinsiz kaydetmiş. Çıkınca CHP Genel Merkezi'ne gitmiş, Genel Başkan'la (Deniz Baykal) görüşmüş. Bugünkü Genel Başkan da o zaman Grup Başkan Vekili. Çıktı, Meclis Kürsüsü'nden bunları okudu. O kanunsuz dinlemeyi umuma ifşa ederek katmerli suç işlendi.'
 YIldIrIm, mahkeme kararıyla yapılan telefon dinlemelerine sınırlama getirecek düzenleme üzerinde çalışıldığını kaydetti. ANKA
  
  