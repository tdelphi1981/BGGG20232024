'İki bölge çıkartılırsa kayıp kaçak oranı AB ortalamasının altında'
Enerji ve Tabii Kaynaklar Bakanı Taner Yıldız, 2015 sonuna kadar elektrik dağıtım hizmetlerinde ciddi bir ilerleme sağlanacağını belirterek, "İsim söylemeyim ama iki bölge çıkartıldığı taktirde kayıp-kaçak oranları Türkiye'de yüzde 9.4 civarındadır. Bu AB ortalamasının altında." dedi.
 Enerji ve Tabii Kaynaklar Bakanı Taner Yıldız, Elektrik Dağıtım Hizmetleri Derneği (ELDER) Genel Kurulu'nda konuştu. Elektrik, su, gaz gibi vatandaşın direk hizmet aldığı alanların Türkiye'nin modern yüzünü oluşturduğunu söyleyen Yıldız, "Buralardaki herhangi bir kesintinin sıkıntıya dönüşeceğinin farkındayız." dedi. Türkiye'nin geçen yıllarda dağıtım ve iletim noktasında önemli bir testten geçtiğini belirten Bakan Yıldız, "Bu yerinde durduğu sürece büyüyen Türkiye'de geriye doğru gider. Dolayısı ile yerinde durmayacak, ileriye doğru gidecek. Yatırımlarımız devam edecek." şeklinde konuştu. 
               
 Özel sektör payının giderek arttığını ifade eden Yıldız, şöyle devam etti: "Özel sektörün yapacağı işler  de artıyor. Türkiye büyüyor ama Türkiye'nin büyüme hızından daha hızlı elektrik sektörü büyüyor… Üretimde özel sektörün payı yüzde 61'ler seviyesine geldi. Dağıtım şirketlerinde yüzde 50 seviyesine geldi özel sektörün payı. Tamamının özel sektör eliyle yapılmasını hedefliyoruz. Doğalgazda büyük ölçüde sağlandı. Hem Anakara hem de İstanbul'un  tamamlanması ile birlikte inşallah yüzde 100'ü özel sektör dağıtım firmaları tarafından yürütülecek doğal gazda."
         
 Elektrik dağıtım hizmetlerinin istenilen oranda verilebilmesinin sınırının 2015 yılının sonu olduğunu kaydeden Yıldız, "Bugün Almanya'da, Fransa'da herhangi bir vatandaş 120 tane ayrı tedarikçi arasından üreticisini seçebiliyorsa bizim de bu seviyeleri rahatlıkla yakalayabiliyor olmamız  lazım. Enerji borsasının kurulması bunun tamamlayıcısıdır ve enerji tasarrufu  bunun tamamlayıcısıdır." dedi.
         
 Enerji verimliliği ve tasarrufu ile ilgili destek veren tüm dağıtım ve üretici şirketlere teşekkür eden Yıldız, bu konuda geniş bir kampanya başlatılacağını söyledi. Ankara'da İnönü Bulvarı'nda  Enerji Bakanlığı önünden gelen aydınlatma armatürlerinin, LED'liler ile değiştirildiğini anlatan Yıldız, "Yüzde 41'ler civarında bir tasarruf söz konusu." ifadesini kullandı. Yıldız, uygulamanın  Türkiye genelinde yaygınlaştırılacağını aktardı. 
         
 Kış aylarının gelmesi ile birlikte elektrik ve doğalgaz dağıtımları konusunda sık sık sorular yöneltildiğini ifade eden Yıldız, "Buradaki arkadaşlarımız cevabını biliyorlar. Uğraşacaklar, gayret edecekler, bu 3-4 ay içerisinde personel tatillerini yapmayacaklar ve kış şartlarını daha rahat geçirecekler. Ama buna rağmen atmosfere açık bir sistemden bahsediyoruz." diye konuştu. 
         
 2015 sonuna kadar elektrik dağıtım hizmetlerinde ciddi bir ilerleme sağlanmış olacağını dile getiren Yıldız, "Bölgenin adını vermeyeyim ama, iki bölge çıkartıldığı taktirde kayıp-kaçak oranları Türkiye'de yüzde 9.4 civarındadır. Bu AB ortalamasının altındadır. Demek ki bizi o iki bölgede de orası özellikli ayrı bir çalışma yapmamız gerekiyor. Bununla ilgili personel yapılanmasını  da sağladık." dedi. Yıldız, Akdeniz, Gediz ve Boğaziçi elektrik dağıtım hizmetlerinin özelleşmesi ile beraber daha da iyi bir noktaya gelineceğini söyledi. 
         
 EPDK Başkanı Hasan Köktaş ise gelişen bir tüketici bilinci olduğunu ifade ederek, "Hizmetin kalitesi arttıkça tüketici daha da kaliteli hizmet bekliyor. Tüketici dağıtım şirketlerinin ensesinde." diye konuştu.
 (CİHAN)