Peyniri mühendis, sosu avukat icadı bir tost
Irak asıllı Fransız avukat Lidya Mrabet Arslan'la, Beyoğlu Tünel'de gördüğümüz şirin kafe'sinde tanıştık. Peynir karışımını mühendis ortağının, sosunu kendisinin hazırladığı lezzetli 'margarita tost'unu tadın ve hikayesini okuyun deriz.
 Eyüp Tatlıpınar
 eyup.tatlipinar@aksam.com.tr
 Üç ay kadar önce İstanbul'da yaşamaya başlayan Irak asıllı Fransız avukat Lidya Mrabet Arslan'dan ilginç bir Türkiye değerlendirmesi; 'Burası amma tostsal bir memleket.' Fransa'da insanların bu kadar çok tost yemediğini, dönerci görmeye alışkın olduğunu ama tostun yaygınlığını ilginç bulduğunu söylüyor. Kendisiyle Beyoğlu'nda, Karaköy'ü Tünel'e bağlayan caddeyi çıkarken çıkmaz sokakta gördüğümüz küçük kafede karşılaşıyoruz. 'Özel tost', 'falafel', 'assida' yazılı panoyu görüp şöyle bir göz atmak için içeriye girdiğimiz 'Kikero'da... Mutfak tezgahı, büfe ve üç kişilik bir oturma grubunun bulunduğu küçük bir büfe-restoran. Güzel havalarda kapının önündeki sandalyelere de oturabiliyorsunuz. 
 Arslan, üç ortağıyla birlikte bu yeri iki ay önce açmış. Sosyoloji öğrencisi Sevcan Salar, makine mühendisi Timurhan Timur ve mimar Kerem Çınar ile... Arslan'ın hikayesini aksanlı Türkçesi'ni duyunca merak ediyoruz. Babası Fransız, anne tarafı Iraklı. Kimyager olan anne, 1980'lerin başında çalışmak için Bağdat'tan Marsilya'ya gitmiş. Akrabalarının bir kısmı halen, hiç görmediği Bağdat'ta, bir kısmıysa İstanbul'da yaşıyor. 2000'li yılların başında İstanbul'daki akrabalarının yanına geldiğinde eşiyle tanışıp evlenmiş. Bir yemek düşkünü olarak, avukatlık mesleğini sürdürüp sürdüremeyeceği hakkında kafasında kuşkular belirdiğinde, abisinin Paris'teki restoranında çalışmaya başlamış. Bu geçen süre boyunca, renkli dünyasına sihirli bir güçle bağlandığını söylediği İstanbul'u fazlasıyla özlemiş. Eşinin arkadaşları, komşuları, yani şimdiki ortakları bir gün telefon edip 'Hadi gel, burada küçük bir yemek işine giriyoruz, yer bile tuttuk' dediğinde soluğu tekrar İstanbul'da almış.
 MARGARİTA TOST 
 Dikkatimizi çeken 'özel tost'u, mönüyü hazırlarken düşünmüşler. 'Sıradan, basit, her yerde bulunan bir şey de kendinize özel olabilir' diyor Arslan. Ayvalık tostunun büyük ekmeği ikiye bölünmüş biçimde geliyor önünüze. İçinde Timur'un deneyerek bulduğu bir peynir karışımı var. Kızartıldıktan sonra üzerine domates, kekik ve dereotundan hazırlanmış bir sos sürülüyor. Bir tost için fazlasıyla lezzetli. Adına yeni karar vermişler; 'margarita tost.' 
 Kikero'nun panosunda gördüğümüz 'Assiada'; fındık ve sütte yapılmış bir Tunus tatlısı. Yakında yöresel çorbalar da sunacaklarmış. Kendilerinin mönüde önem verdikleri şeyse falafel. Ortadoğu ülkelerinde çok tüketilen bir tür nohut köftesi. Tarifi bölgeden bölgeye değişiyormuş; kiminde bakla kullanılırken kimi sarımsaklı yapıyormuş örneğin. Türkiye ile Yunanistan arasındaki baklava patenti tartışmalarını hatırlayın; benzeri bütün bir Ortadoğu coğrafyasındaki ülkeler arasında falafel için yaşanıyormuş. Arslan, protein bakımından zengin olduğu için vejetaryenlerin özellikle tercih ettiği falafelin Avrupa'nın bazı yerlerinde döner kadar yaygın olduğunu söylüyor. 
  Yolunuz Beyoğlu Tünel tarafına düşerse 'margarita tost'u denemenizi tavsiye ederiz.
 www.kikerofalafel.com 
 Tel: (0212) 243 50 70