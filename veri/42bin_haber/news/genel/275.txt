Birçok ülke 3'üncü ayını göremezken bize 3 yıllık projeksiyon verildi
Sabancı 'Türkiye ekonomisi başarılı bir süreçten geçiyor. Sayın Babacan açıkladı. Birçok ülke 3'üncü ayını göremezken bize 3 yıllık bir projeksiyon verildi. OVP'de temkinli bir iyimserlik var ama dünyada bildiğimiz sıkıntılar var' dedi
 İSTANBUL'DA düzenlenen Brisa İyileştirme Konferansı'nda bir konuşma yapan Sabancı Holding Yönetim Kurulu Başkanı Güler Sabancı, Türkiye ekonomisinin başarılı bir süreçten geçtiğini belirterek 'Önümüzü görüyorz. Sayın Babacan açıkladı, birçok ülke 3'üncü ayını göremezken bize 3 yıllık bir projeksiyon verildi. Temkinli bir iyimserlik var programda ama dünyada bildiğimiz sıkıntılar var. Türkiye ekonomisi dünyanın 16. ekonomisi. 2023 hedefimiz ilk 10'da olmak. Bu topluluğa ve gençlerimize baktığım zaman sürdürülebilir inovatif girişimci etkin çalışan bir Türkiye bunu başarabilir. Ben buna inanıyorum' diye konuştu. 
 Sakıp Sabancı'nın 1997'deki Brisa konferansın yaptığı konuşmayı anımsatan Güler Sabancı, konuşmasına şöyle devam etti: Sayın Sabancı, demiş ki, toplam kalitenin insanın olduğu her yerde ilgisi var. Sadece iş hayatında değil, resim, şiir, roman, politika, daha iyiyi hududu olmadan arayacağız. Bugün bu vizyon bize hala ışık tutmaktadır. Daha iyiyi sınırsız arama, daha iyiyi ön yargısız arama ve her zaman özünde insanı unutmamak. Bunun ve gelişmenin itici gücü inovasayon ve sürdürülebilirlik diyoruz. Bunun odağında insan var. Üstelik günümüzdeki insan teknoloji ve iletişimle iç içe bir insan. İhtiyaçları değişen bir insan. Ancak sürdürülebilirliğin de özünde insan olduğunu hiç unutmamalıyız.
 Üniversitemizle gurur duyduk
 SANAYİ Bakanlığı'nın ilk defa yaptığı bir sıralamada Sabancı Üniversitesi birinci olduğunu belirten Sabancı, 'Bu bizi çok mutlu etti. Sabancı Üniversitesi'nde yenilikçilik, girişimcilik ve teknolojiyi nasıl iş hayatıyla buluştururuz, teknoloji, patent ve üniversitelerdeki fikri mülkiyeti nasıl iş yaşamıyla buluştururuz gibi konular için Sabancı Üniversitesi bir örnektir. Kuruluşumuzdan itibaren bu süreci ayrı yürüttük' dedi.
 LASTİKTE PAZAR BÜYÜYECEK
 BRİSA Genel Müdürü Hakan Bayman da gelecek için umutlu olduğunu belirterek 'Geçen yıl sözünü verdiğimiz 117 milyon dolarlık yatırımı yapıyoruz. Gelecek yıl da 50 milyon dolarlık daha yatırım yapmayı düşünüyoruz. Önümüzdeki yıl çift haneli bir büyünme olacağına inanıyorum' dedi. Bayman, bu yılın düşündüklerinden daha zor bir yıl olduğunu belirterek '2013 için daha iyimserim. Lastik pazarı büyüyecek. Çünkü 2012'de alınmayan, ötelenen lastiklerin en azından gerek ticari gerek bireysel satın alınacağını düşünüyoruz' dedi.