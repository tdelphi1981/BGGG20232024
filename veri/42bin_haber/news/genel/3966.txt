Türk Silahlı Kuvvetleri siber savaşa HAZIR
Genelkurmay Başkanlığı, siber savunma yeteneği kazanmak maksadıyla 2012 yılında TSK Siber Savunma Merkezi Başkanlığı oluşturulduğunu duyurdu.
 Genelkurmay'In internet sitesinde yer alan duyuruda, TSK'nın kara, deniz, hava ve uzay harekat alanlarının yanında, yeni bir harekat alanı olan siber ortamda da yeteneklerini geliştirmekte olduğu belirtildi.
 NATO İLE EŞGÜDÜM ÇALIŞMA
 AÇIKLAMADA şöyle denildi: 'Siber tehditleri önleyerek, gelişmiş siber savunma ikaz ve tepki sistemlerine sahip güçlü bir merkezi siber savunma yeteneği kazanmak maksadıyla 2012 yılında TSK Siber Savunma Merkezi Başkanlığı teşkil edilmiştir. TSK Siber Savunma Merkezi Başkanlığı; Ulaştırma, Denizcilik ve Haberleşme Bakanlığı, TÜBİTAK ve diğer kamu kurumlarıyla koordineli olarak faaliyetlerini icra etmektedir. Ayrıca NATO ile eşgüdüm içerisinde görevlerini ulusal ve uluslararası alanda yürütmektedir.'
 AÇIKLAMADA, Siber Savunma Merkezi Başkanlığı bünyesinde, ''TSK'nın kullandığı siber ortamda bulunan tüm sistemlerin siber savunmasının yapıldığı, siber olaylara 7/24 esasına göre müdahale edildiği, bilinçlendirme ve eğitim faaliyetleri yürütüldüğü, TSK tarafından kullanılan ağlarda düzenli olarak siber güvenlik denetlemeleri ve testleri yapıldığı' belirtildi.