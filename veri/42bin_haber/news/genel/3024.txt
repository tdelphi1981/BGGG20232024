İnşaat sektörü 2013’ten umutlu
Geçen yıl ekonomideki yavaşlamayla ivme kaybeden inşaat sektörü 2013'te büyümeye odaklandı.
 Türkiye'nin kredi notunun artırılması, faiz oranlarındaki düşüşün kredilere geç de olsa yansıtılmasıyla hareketlenen sektör, piyasada canlanma bekliyor. Kayseri ve Niğde'de yaptıkları yatırımlarla sektörden beklentilerini yükselten Niyazlar İnşaat Yönetim Kurulu Başkanı İlhan Niyazioğlu, "Konut kredi faizlerinde yaşanan düşüşler bu yıl konuta olan talebi artıracak ve piyasayı hareketlendirecek. Fiyatlar açısından da konutta 'alım' döneminde olduğumuzu söyleyebiliriz." dedi.
 İnşaat sektörünün yılın son çeyreğinde yeniden yükseliş trendine girdiğini söyleyen Niyazioğlu, "2012 yılında inşaat sektöründe çok önemli yatırımlar yaptık ve 2013 yılında bunlara yenilerini ekleyeceğiz. Büyümenin devamı için arz ve talebin dengelenmesi, inşaat maliyetleri ile konut fiyatlarındaki artışın birbiriyle dengeli gitmesi gerek. KDV, harç ve vergiler gibi konularda da inşaat sektörünün desteklenmesi şart. Bu gelişmeler piyasada olumlu havanın devam etmesine, bunun sonucunda da sektörün büyümesine yol açar. İnşaat sektörüyle birlikte ülke ekonomisi de büyür." değerlendirmesinde bulundu.
  
 2013 yılında ekonomi genelinde yüzde 4, inşaat sektöründe ise yüzde 5 -6 arasında büyüme beklendiğine dikkat çeken Niyazlar İnşaat Yönetim Kurulu Başkanı İlhan Niyazioğlu, 2012 yılı Eylül ayında inşaat sektöründeki istihdamın bir milyon 896 bin kişi ile tarihi zirvesine ulaştığını vurguladı. Bu rakamların Niğde ve Kayseri'de de aynı paralellikte ilerlediğini anlatan Niyazioğlu, şunları söyledi: "2013 yılında beklenen konut talebi ve yeni konut arzları çerçevesinde konut fiyatlarında artış yine enflasyona paralel olarak sınırlı kalacak. 2013 yılında KDV düzenlemesi gerçekleştirilmesi halinde, vergi artışı kadar konut fiyatlarında artışa yol açacak ve dolayısıyla tüketiciye ilave yük getirecek. Bu yüzden konut almayı planlayanlar süreyi uzun tutmadan yatırımlarını yapmalı."
         
 Kayseri ve Niğde'de ev almayı düşünenleri çok hassas noktaları dikkate alarak seçici olmayı tavsiye eden Niyazioğlu, sözlerini şöyle tamamladı: "Bu durum beraberinde kalitenin artmasına neden olur. Bölgede ciddi bir yapılanma var, ancak farklı projeler üreten ve güvene dayalı iş yapan firmaların ivmesi gün geçtikçe artacaktır. Devam etmekte olan konut projelerimiz Niğde ve Kayseri'de farklı mimari yapıları ile dikkat çekmektedir. İnsanlarımız artık dört duvar tabir edilen çatı altlarında yaşamak yerine inovasyon ağırlıklı projelere önem verdiklerini biliyoruz. Bu yüzden Kayseri, Yahyalı ve Niğde'de yaptıklarımızla konut sahibi olmak isteyenlere yeni bir ufuklar açıyoruz. Kredi oranları dip seviyeyi görmüşken konut almayı düşünenlerin acele etmesini tavsiye ediyoruz."
 CİHAN
  