Ev hanımları ve öğrenciler de bireysel emekliliğe girebilecek
Anadolu Hayat Emeklilik Genel Müdürü Mete Uğurlu: Devletin tüm katılımcılara yüzde 25 oranında bir katkı sağlaması, özellikle, bugüne kadar vergi avantajını kullanma imkanı olmayan ev hanımları, emekliler ve öğrencilerin de sisteme olan ilgisini daha da artırmasını bekliyoruz
 Anadolu Hayat Emeklilik Genel Müdürü Mete Uğurlu, şirketin katılımcı sayısının yüzde 7 oranında artışla 616 bin 797'ye ulaştığını, fon büyüklüğünün ise yüzde 31.5 oranında artışla 4 milyar TL'ye ulaştığını söyledi. BES'teki yeni düzenlemelerin bireysel emekliliğe olan ilgiyi artıracağını ve yeni süreçte lider pozisyonlarını güçlendirmeyi hedeflediklerini aktaran Uğurlu, 'Sistemin büyümesi anlamında çok büyük bir potansiyel bulunuyor. Bugüne kadar vergi avantajından yararlanamayan ev hanımları, emekliler ve öğrenciler de sisteme katılabilecek' dedi.
 VERGİDEN İNDİRİM BİTİYOR
 Anadolu Hayat Emeklilik'in yılbaşından bugüne kadar kaydettiği gelişmeye ilişkin bilgi veren Mete Uğurlu, '5 Ekim 2012 tarihine kadar olan dönemde, şirketimiz katılımcı sayısının 40 bin 773 artış ile yüzde 7 oranında yükselerek 616 bin 797'ye ulaştığını görüyoruz. Şirketimiz aynı dönem itibarıyla, fon büyüklüğünde de yüzde 31,5 oranında bir artış ile 4 milyar TL'ye ulaşmış bulunuyor. Yılın son çeyreğinde de büyüme hızımızı sürdürmeyi ve bireysel emeklilikteki pazar payımızı korumayı hedefliyoruz' diye konuştu.
 Mete Uğurlu, 1 Ocak 2013 tarihi itibarıyla başlayacak yeni yasal düzenlemelerle birlikte Bireysel Emeklilik Sistemi'nde kamu teşvikinin, tüm katılımcıların kolaylıkla yararlanabileceği daha etkin bir yapıya kavuşacağını dile getirdi. Yeni modelde, işveren tarafından ödenen katkı payları hariç olmak üzere, vergiden indirim uygulamasının sona erdiğinin altını çizen Uğurlu, bunun yerine devlet katkısı  uygulamasına geçileceğini ifade etti. 
 Anadolu Hayat Emeklilik Genel Müdürü Mete Uğurlu, 'Katılımcı adına bireysel emeklilik hesabına ödenen katkı paylarının yüzde 25'ine karşılık gelen tutar, devlet katkısı olarak katılımcı adına yatırılacak. Devlet Katkısı ayrıca izlenecek ve maksimum Devlet Katkısı yıllık brüt asgari ücretin yüzde 25'i ile sınırlı olacak' dedi.
 Yeni enstrümanlar geliyor
 YENİ yasal düzenlemelerle sistemden ayrılma durumunda uygulanan stopaj kesintisi de, 29 Ağustos 2012 tarihinden itibaren sadece irat (gelir) üzerinden uygulanmaya başlandığını hatırlatan Uğurlu, buna paralel olarak, geçmişte anapara üzerinden alınan vergi kesinti tutarları da devlet tarafından iade edileceğini söyledi. Uğurlu, 'Teşvik ve vergi uygulamalarında müşteri lehine yapılan düzenlemelere ek olarak, başta altın olmak üzere kıymetli madenler ve kira sertifikaları gibi yeni enstrümanlara yatırım yapabilen emeklilik fonlarının kurulabilmesi, emeklilik ürünlerinin uzaktan satışına olanak tanınması ve kesinti oranlarının büyümeye bağlı olarak düşürülecek olması sistemin cazibesini artıracak unsurlar olarak öne çıkacak' dedi.