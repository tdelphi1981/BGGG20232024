Yeni yılda E-5'in hızını EDS kesecek
Ataköy sahil yolu ile Bağdat Caddesi’nde pilot uygulamasının yapıldığı hız koridoru sistemi, E-5'te uygulanmaya başlıyor.
 Söz konusu sistemde iki nokta arasındaki hız ortalamasının üzerine çıkanlara ceza kesilecek. EDS sisteminin ilk kameraları E-5 karayolunda Bahçelievler ve İncirli mevkiine yerleştirildi. Sistem sadece ceza kesilmesi için değil aynı zamanda trafik yoğunluğunun daha önceden tespit edilmesi için de kullanılacak.
 Elektronik Denetleme Sistemi’ne (EDS) ilişkin yeni projeler üretilmeye devam ediliyor. Dinamik trafik yönetim sistemi projesi kapsamında uygulamaya konulması beklenen proje radar temelli sistemden farklı işliyor. Yeni sistemle EDS’ye yaklaşan sürücünün hızını düşürmesi yeterli olmuyor. Hız koridoru adı verilen bu sistemde farklı iki noktaya konulmuş kameralar aracın giriş ve çıkış hızını hesaplıyor, daha sonra aradaki mesafe ile geçiş süresi ölçülerek ortalama hız bulunuyor. Ortalama hızı 70’i geçen araçlara ceza kesiliyor.
 Hız koridoru uygulaması İstanbul'da pilot bölge olarak seçilen Ataköy sahilyolu, Bağdat Caddesi ve Sarıyer Çayırbaşı'nda hayata geçirilmişti. Kağıthane ve Dolmabahçe tünellerinde de hız koridoru sistemi aktif hale getirilmişti.
 Şehir içinde uygulamaya konulan proje şimdi D-100 karayolu gibi ana arterlerde de faaliyete geçiriliyor. Sistem diğer caddelerde olduğu gibi işleyecek. İki farklı noktalardan aracın giriş ve çıkış hızları hesaplanarak belli bir ortalamayı geçen sürücüye ceza kesilecek. Bu sistemin devreye girmesiyle aşırı hıza bağlı ölümlü kazaların yaşandığı D-100 karayolunda sürücülerin daha dikkatli gitmesi sağlanacak. Şimdilik test aşamasında olan kameralar D-100 karayolunun belirli yerlerine konulmaya başlandı.
 90 KM’Yİ GEÇEN ARACA 319 LİRA CEZA
 EDS sistemi noktasal değil koridor şeklinde çalışacağı için geneli kontrol edilecek. Maksimum hız limiti 70 olacak şekilde değişik hızlarda kontrol edilecek. (30-50-70 km/saat gibi) Belirtilen hız limitini ne kadar geçerse sürücünün cezası artacak. Hız limiti 50 verildiğinde; 55-65 arası 154 TL, 65'i geçince 319 TL, hız limiti 70 olarak belirtildiğinde ise 78-91arasi 154 TL, 91’i geçince 319 TL ceza kesilecek.
 İstanbul Büyükşehir Belediyesi trafik kontrol merkezinde kentte meydana gelen anlık trafik akışı 7/24 gerçek zamanlı olarak izleniyor ve kontrol ediliyor. Kent trafiğinin etkin verimli ve maksimum güvenlik içerisinde işletilmesi, ancak ve ancak mevcut yol ağının bir merkezden; ölçüm, gözlem, bilgilendirme, denetim ve yönetim hizmetlerinin birlikte yürütülmesiyle mümkün olabiliyor. Bu amaçla D-100 üzerinde kapasite iyileştirme çalışması yapılması planlanıyor. Kent içi yollarda kapasite iyileştirmesi yapılabilmesi için öncelikle hızların trafik akımının gereklerine göre dinamik olarak düşürülmesi veya yükseltilmesi gerekiyor. Hız limitlerinin azaltılması sonucunda artan güvenliğin yanında, özellikle kapasitesine yakın çalışan yollarda şu faydaların sağlanması bekleniyor; trafik akımlarında artış, buna bağlı olarak tıkanıklıklarda ve gecikmelerde azalma meydana gelecek. Bunlara bağlı olarak düşen taşıt işletim maliyetleri, yüksek yakıt tasarrufu, daha az kirlilik ve gürültüye sağlanacak. Sistem tıkanıklığı önceden öngördüğünde veya tıkanıklık anında otomatik olarak trafiğin akışkanlığını sağlayacak en iyi hızı hesaplanacak ve hesaplanan hızlar ilgili şerit yönetim işaretlerinde gösterilecek. Hesaplanan hız limitlerine uymayan araçlar elektronik ortamda tespit edilerek cezai işlem uygulanacak. Bu sistemde değişken trafik işaretleri yolun olağan işleyişini aksatacak sis, kar, yağmur, buzlanma gibi doğa olaylarını veya hız limiti uygulamalarını, elektronik denetleme uyarıları, yoğun trafik uyarısı, dikkat ve taşıt sınırlamaları ve benzeri durumlarda sürücüleri bilgilendirme ve yönlendirme amacı ile kullanılıyor.
 Hız koridoru sistemi ile ilgili daha önceki röportajında Cihan Haber Ajansı’na bilgi veren İSBAK’ta görevli yazılım uzmanı Mahmut Bulut, söz konusu sisteminin radar temelli sistemden farklı olduğuna dikkat çekti. Türk sürücü kültüründe insanların radara yaklaşınca hızını düşürdüğünü anlatan Bulut, “Radar noktası belirlendiği takdirde sürücüler tarafından radar noktasına yaklaşılan bölgelerde hızlar düşürülmekte daha sonra araçların hız limitinin üzerinde seyrettiğini görmekteyiz. Koridor tespit sisteminde oluşturduğumuz mantıkla beraber uzun koridorlarla aralıklar oluşturuyoruz, bunlar bir ve iki kilometre mesafe. Burada sürücülerin koridor boyunca hız limitlerini aşmamaları gerekiyor, ceza yememeleri için.” diye konuştu.
 Bu sayede aracın kurallara riayet etme sürecinin arttığını belirten Bulut, “Karayolunda oluşan kazaların büyük bölümü hız temelli kazalar. Bu hız temelli kazaları önlemek amacıyla sürücülerde böyle bir caydırıcı özellik olması hızın belli bir limitin altına çekeceğini düşünüyorum. Tünellerde bu sistem uygulanıyor. Tünelde oluşan kazalarda yüzde 99 oranında azalma gördük.” şeklinde konuştu.
 SÜRÜCÜLER UYGULAMAYI YERİNDE BULDU
 D-100 Karayolu ve Vatan Caddesi gibi ana arterlere yerleştirilecek EDS’ler ve hız koridoru uygulamasına vatandaşlar da destek verdi. Dolmuş şoförü Şehmuz Sağıroğlu uygulamanın çok yerinde olduğunu ve özellikle hız limitini aşanlara en ağır cezanın verilmesi gerektiğini dile getirdi. Sadece EDS siteminin yeterli olmadığını savunan Sağıroğlu trafik ekiplerinin de denetimlerini artırması gerektiğini belirtti. Sağıroğlu, EDS ve hız koridoru uygulamasının sözde kalmaması ve mutlaka hayata geçirilmesi gerektiğini vurguladı.
 Uygulamanın çok iyi olduğunu aktaran Cüneyt Söyler, bu sayede kaza sayısında bir düşüşün yaşanacağı görüşünü belirtti.
 Ticari taksi şoförü Emrah Sabancı, D-100 Karayolu’ndaki uygulamanın trafik yoğunluğuna sebep olacağını savundu. Sabacı 70 kilometrelik hız limitinin D-100 Karayolu için çok düşük olduğunu ifade etti.
 Cumali Tekin isimli sürücü ise uygulamayla her aracın artık kendi yolunda gideceğini böylece de kazaların önleneceğini söyledi. Tekin, 70 kilometrelik hız sınırının ise daha aşağı çekilmesini istedi.
 Dolmuş şoförü Mehmet Ali Karahanoğlu da uygulamanın yerinde olduğunu dile getirdi. Osman Karaismailoğlu isimli sürücü de uygulamanın yaygınlaştırılmasının çok iyi olacağını kaydetti.
 
 CİHAN