Yeni Renault Symbol'un fiyatı belli oldu
Yeni Renault Symbol 13 Şubat'ta 27 bin 990TLden başlayan fiyatlarla Türkiye pazarında satışa sunuluyor.
Yeni Renault Symbol'ün lansmanında konuşan Renault Mais Genel Müdürü İbrahim Aybar, 2012 yılının otomotiv sektörü açısından öngördükleri gibi geçtiğini kaydetti. 
Aybar, bu yılın Ocak ayı satış adetlerinde geçen yılın aynı ayına göre yüzde 20 civarında bir artış yaşandığını anımsatarak, sektör olarak pazarın bu yıl da geçen yılla benzer gerçekleşmesini beklentilerini anlattı. 
Otomotiv pazarında geçen ay yaşanan artışın iki nedenden kaynaklandığına işaret eden Aybar, şunları söyledi: 
Bildiğiniz gibi artık 2013 yılı başlayınca 2013 yılı modelleri satılmaya başlandı ve ilk satışlar da doğal olarak yerlilerle başladı. Bundan dolayı da, bu model yılı geçişinin getirdiği bir artı var. Ama ayrıca 2012 yılında bağlantıları yapılmış satışların 2013 yılı başında faturalanmasının veya tescil edilmesinin de etkileri... Neticede faizlerin bir miktar daha düşmüş olasının getirdiği kolay finansman seçenekleri, bu Ocak ayının 2012 Ocak ayına göre bir miktar yukarıda geçmesini getirdi. 
Otomotiv pazarında Ocak ayında yaşanan yüzde 20'lik artış bir ölçü değil. Biz asıl pazar büyüklüğünü Şubat'ı hatta Mart'ı yaşadıktan sonra algılamaya başlayacağız. 2013 yılının otomotiv sektörü açısından 2012 yılı gibi geçmesini öngörüyoruz. Herhangi başka bir olumsuzluk beklemiyoruz. Faizlerin düşmüş olmasını getirdiği finansal avantajların bu yıl etkili olacağını düşünüyoruz. Ama şunu da unutmayalım, geçen yılın son çeyreğinde yaşanan ÖTV artışlarının da fiyatlara yansımasının getirdiği etkiyi bu sene göreceğiz. Bu da ayrı bir konu. 
Aybar, geçen yılın son çeyreğindeki ÖTV artışının asıl yansımalarının bu yıl görüleceğini dile getirerek, geçen yılki ÖTV artışını markaların yaptığı kampanyalarla karşıladığını, ancak bu yıldan itibaren her markanın kendi özelinde bir miktar fiyat ayarlamasına gittiğini belirtti.
Bu yıl makro ekonomik bir sürpriz beklemediklerine değinen Aybar, yine de toplam otomotiv pazarının genel seyrini net olarak görebilmek için Nisan ayına kadar ki satışların görülmesi gerektiğini kaydetti.

Türkiye Renault'nun Avrupa satışlarında 3. sırada...

Aybar, Renault'nun Türkiye'deki geçen yıl ki satışlarına bakıldığında Avrupa satışlarında üçüncü sıraya kadar çıktığını anımsatarak, Fransa ve Almanya'dan sonra en çok Renault satışı yapılan ülke Türkiye oldu. Dacia'da da 4.'lüğe çıktık. Dolayısıyla bizim bu sene de istikrarlı bir pazarda daha fazla iddialı bir satış rakamı beklentimiz bizi en az bu konumlarda tutacaktır. Çünkü Avrupa Birliği'ndeki satışların önemli bir yükseliş kaydedeceğini beklemiyoruz bu sene. Biz Türkiye'de kendi hedeflediğimiz satışları gerçekleştirmenin peşindeyiz diye konuştu. 
Aybar, Yeni Renault Symbol'e ilişkin de görüşlerini paylaşarak, Renault markasının 14 yıldır süren binek otomobil liderliğinde büyük katkısı olan modeli Symbol'ün, Yeni Clio ile başlayan markanın yeni tasarım anlayışını yansıttığını kaydetti. 
Yeni Renault Symbol'ün, yeni tasarımı ile müşterilerin beğenisini toplamaya devam edeceğini ve pazarda iddiasını sürdüreceğini dile getiren Aybar, Yeni Symbol'ün 13 Şubat tarihinden itibaren 27 bin 990 liradan başlayan fiyatlarla Türkiye pazarında iki farklı donanım seviyesi ile satışa sunulacağını ifade etti. 
Yeni Renault Symbol

Verilen bilgilere göre, Yeni Symbol daha teknolojik dokunmatik ekranlı Navigasyon Multimedya Sistemi Renault R-Nav, elektronik klima ve tüm versiyonlarda standart olarak sunulan USB ve bluetooth müzik ve telefon bağlantısı gibi bir dizi teknolojik yenilikle zenginleştirildi. 
Yeni benzinli motoru, 0,9 Turbo 90 beygir, 135 newton torku ve100 kilometrede 5,2 litre karma yakıt tüketimi sunuyor. Ayrıca yeni ECO Mode özelliği sayesinde yüzde 10'na varan yakıt tasarrufu imkanı sunuyor. Yeni Renault Symbol'ün güvenilirliği 3 yıl veya 100 bin kilometre garanti ile destekleniyor.