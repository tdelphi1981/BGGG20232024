İşsizlik, teknoloji sayesinde çözülecek
Barselona'daki araştırma merkezinin 10. yılını kutlayan Intel, Avrupa'daki işsizliği çözmek için eğitim ve bilim hedeflerini ortaya koydu
 Intel, 2006 yılındaki CEO'su Craig R. Barrett'ın koyduğu 5 yılda 10 milyon öğretmeni bilişim teknolojileri konusunda eğitme hedefini 13 milyon öğretmenle geride bıraktı. Barselona'da Avrupa Araştırma Merkezi'nin 10. yılını kutlamak üzere etkinlik düzenleyen firmanın düzenlediği konferanslara AKŞAM adına katıldık.
 Avrupa, son yıllardaki en büyük sıkıntısını ekonomiden yana yaşıyor, bunun vatandaşlara düşen önemli karşılıklarından birisi de işsizlik. Avrupa'da gençlerin işsizlik oranı ortalaması yüzde 22'ye ulaşmış durumda. Özellikle etkinliğin düzenlendiği İspanya, %49'la Avrupa'nın en büyük genç işsizlik oranına sahip. AB'nin 2020 hedeflerinin başında, 20-64 yaş arasındakilerin %75'ini iş sahibi yapmak geliyor. Buna Avrupa'nın GSMH'sının yüzde 3'ünün ARGE'ye yatırılması da dahil.
 3 milyon dolar ödül dağıtıyor
 ŞİRKET sosyal sorumluluk görevini eğitimin şeklini teknolojiyle değiştirerek, hükümetlerle çalışıp gençleri yenilikçiliğe teşvik ederek gerçekleştirmek istiyor. Bunun için her sene 7 milyon lise düzeyinde öğrencinin katıldığı ve 1500 tanesinin buluşlarını sergilediği bir ISEF adında bir bilim ve mühendislik fuarı düzenliyor. Fuarın sonunda ise toplam 3 milyon dolarlık ödül dağıtıyor.
 Felakete karşı tekno önlem
 INTEL'in gelecek vizyonu bununla sınırlı değil. Geleceğin şehirleri ve taşıtları üzerinde de çalışıyorlar. Londra'da kurdukları CityWatch sistemi, şehrin dört bir yanına kurulan algılayıcılarla şehirde ölçümler yapıyor. Trafik ve hava ölçümlerine, tablet ve akıllı telefon uygulamalarıyla vatandaşları da dahil eden Intel, böylece günlük yaşam için yapılan düzenlemelerin kolaylaşabilmesini ve bir felakete karşı anında önlem alınabilmesini sağlıyor.
 Kazaları önleyecek otomobiller yolda
 Geleceğin otomobilleri ise bu tip algılayıcılarla birbirleriyle konuşabilecekler. Akıllı otomobillerin bir işlevi de bilgileri yorumlayabilmek olacak. Örneğin yola bir engel çıktığında bunun neden olduğunu anlayabilecek. Örneğin bir top yola fırlarsa, arkasından bir çocuğun da çıkabileceğini fark ederek fren yapacak. Böylece trafik ve kaza durumu hakkında otomobiliniz alternatif bir rota çizebilecek. Tabii, boş park yerini diğer araçlarla ve merkezi sistemle konuşarak öğrenebilen otomobiller de hayatı kolaylaştıracak.
 Hafatının ürünü
 Kingston SSDNow V+200
 Diz üstü veya masa üstü bilgisayarların hızlı olmasını, işletim sisteminin saniyeler içerisinde açılmasını istiyorsanız geleneksel sabit disklerin yerine SSD kullanmak gerekiyor. Kingston V+200 modeli geleneksel sabit disklere oranla çok daha hızlı. SSD teknolojisi şimdilik maliyetli ancak V+200 modeli fiyat/performans oranıyla öne çıkıyor. 60 GB'lık versiyon 178 TL'den başlıyor.
 Haftanın oyunu
 Assassin's Creed 3
 Bir önceki oyunu Osmanlı dönemi İstanbul'unda geçen Assassin's Creed yeni oyunuyla Amerika kıtasına geçiyor ve iç savaş dönemine dahil oluyor. Açık dünya konsepti, otoritelerden tam puan alan hikayesi ve nefis grafikleriyle kesinlikle çok başarılı bir oyun. Assassin's Creed serisi hep daha iyiye gidiyor.