Türkiye için büyük proje!
Gıda, Tarım ve Hayvancılık Bakanlığı, salma sulama nedeniyle tuzlanan arazileri yeniden tarıma kazandırmak için yürüttüğü proje kapsamında Harran ve Seyhan Ovası ile Amasya Suluova'da kapalı drenaj sistemleri kurdu; Adana, Iğdır, Aydın, Muş ve Konya Ovası illerinde (Konya, Niğde, Aksaray, Karaman) ön çalışmalara başladı.
 Bakanlıktan yapılan yazılı açıklamada, toprak yapısı, iklim koşulları ve bilinçsiz sulama nedeniyle tuzlanma ve çoraklık problemiyle karşı karşıya kalan bölgelerde Tarım Reformu Genel Müdürlüğü tarafından yürütülen çalışmalarla, 81 bin hektar alan tekrar tarıma elverişli hale geleceği belirtildi.
          
 Harran Ovası'nda 65 bin hektar, Amasya Suluova'da 10 bin hektar ve Seyhan Ovası'nda da 6 bin 500 hektar alanda drenaj çalışmalarının sürdüğü ifade edilen açıklamada, GAP Eylem Planı kapsamına alınan Harran Ovası'ndaki tuzlanma sorununun çözümü için 2009 yılında drenaj ve toprak etüt çalışmalarına başlandığı, proje sayesinde şimdiye kadar 35 bin hektar alanın tekrar tarıma kazandırıldığı bildirildi.
          
 Projenin, 2013 yılında tamamlanarak Harran Ovası'nın tuzluluk sorununu ortadan kaldıracağı aktarıldı.
          
 Kapalı drenaj sisteminin tamamlandığı bölgede yoğun olarak ekimi yapılan pamukta yüzde yüzlük verim artışı sağlandığı belirtilen açıklamada, şunlar kaydedildi:
          
 ''Tuzlulaşma olan ve sistemin kurulduğu alanlarda dekar başına 250 kilogram olan pamuk verimi, drenaj sistemi ile 500-600 kilograma kadar çıktı. Bu şekilde dekar başına sağlanan 350 kilogramlık verim artışı, 65 bin hektar alanda yaklaşık 250 bin ton daha fazla pamuk üretimi sağlayacak. Bu sayede proje tamamlandığı zaman yılda yaklaşık 390 milyon lira ilave gelir getirecek. Toplam maliyeti 160 milyon lira olan sistemin bütün masrafı bir yıl içinde karşılanmış olacak.
          
 Tarım dışı kalmış alanların tekrar tarıma kazandıran proje, ayrıca köylere yapılan altyapı çalışmalarına da katkı sağladı. Çiftçilerin sulama mevsimi ve kış aylarında arazisine rahatlıkla gidip gelmesi ve tarımsal işlerin yapılabilmesi için 270 kilometre köy içi yol, bin 30 metre tarla yolu ve 150 köyde göl alanlarının ıslahı işlemleri yapılıyor. Yine proje kapsamında 320 kilometre yüzey tahliye kanalı yapılacak.''
          
 AA
  