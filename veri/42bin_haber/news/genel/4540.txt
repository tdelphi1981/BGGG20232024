Ödülü abartmayın, hedeflere ulaşalım o zaman tebrik edin
Erdem Başçı'dan mütevazı duruş... Geçtiğimiz ay içinde The Banker tarafından 'Dünyada Yılın Merkez Bankası Başkanı' seçilen Başçı ödülün abartılmaması gerektiğini söyledi ve ekledi: Hedeflerimizi gerçekleştirdiğimiz zaman vatandaşlarımızdan tebrikleri kabul edebilirim
  
 Merkez Bankası Başkanı Erdem Başçı, yılın ilk enflasyon raporunu açıkladı. Konuşmasının ilk bölümünde Türkiye ve dünye ekonomisindeki gelişmeleri yorumlayan Başçı, 2012'nin son çeyreğinde risk iştahındaki artışın belirginleştiğinin altını çizdi. Başçı şunları söyledi: 'Geçen yıl orta vadeli enflasyon beklentileri ilk defa belirgin şekilde iyileşmeye başladı; ihracat ve ithalat büyümeye pozitif katkı verdi. Finansal riskleri dengelemek için faizleri düşük tutup, makro ihtiyati tedbirlere devam ediyoruz. Para politikasında temkinli ve esnek duruşumuzu koruyoruz. Reel faizler tarihsel olarak düşük seviyelerini koruyor. Son çeyrekte krediler ivmelenme eğilimine girdi ve 2012'de yüzde 16 büyüdü. Önümüzdeki dönemde kredilerin daha da ivmelenme riski bulunuyor.'
 YILIN ilk yarısında yurtiçi nihai talebin güçleneceğini ifade eden Başçı sözlerini şöyle sürdürdü: 'Dış talepte zayıf seyir devam ediyor. Toplam talep koşullarının enflasyona verdiği katkının 2013 başında daha az olacağı görünümü esas aldık. Petrol fiyatı varsayımını sınırlı oranda yukarı çektik. Gıda fiyatları artışını yüzde 7 olarak koruduk.'
 Enflasyon tahmini %5.3
 ENFLASYON tahminlerini açıklayan Başkan Erdem Başçı, 'Enflasyonun 2013 sonunda orta nokta yüzde 5.3 olmak üzere yüzde 3.9 ile yüzde 6.7 arasında olacağını tahmin ediyoruz. 2014 yılı enflasyonunun orta noktasının yüzde 4.9 olmak üzere yüzde 3.1 ile yüzde 6.7 arasında olacağını tahmin ediyoruz' ifadelerini kullandı.
 TAKMAYIN ŞU 'SIFIRCILARI'
 'KREDİ derecelendirme kuruluşları haddinden fazla konuşuluyor. Bunların önemi kademeli şekilde azalıyor' diyen Başçı, analiz yapan kişi sayısının arttığını, ratinglerin eskisi kadar önemi kalmadığını ifade etti. Merkez Bankası'nın duruşunun derecelendirme kuruluşlarına bağlı olmadığını belirten Başçı, piyasa oyuncularının da önem vermemesi gerektiğini dile getirdi. Merkez Bankası Başkanı Başçı, 2013 yılında en önemli riskin ekonomi politikaları riski olduğunu belirterek, bunun da genelde gelişmiş ülkelerde görüldüğünü ifade etti.
 Tebrikleri kabul etmek  için zaman gelecek
 'YILIN Merkez Bankası Başkanı' seçilmesini değerlendiren Başçı, ''Ödül konusunu çok fazla abartmamak lazım. Biz enflasyonu yüzde 5'e getirebilirsek, bunun sonucunda da kendiliğinden büyümenin yüzde 5'e doğru hızlandığını görürsek, cari dengenin de yüzde 5 seviyelerine doğru indiğini görürsek o zaman ben memnuniyetle vatandaşlarımızdan tebrikleri kabul edebilirim'' dedi.  