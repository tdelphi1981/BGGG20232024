Türkiye turist sayısında İngiltre'yi geçti
Economist dergisi, uluslararası turizmin dünyadaki krizlere ne kadar dayanıklı olduğuna vurgu yaptığı haberinde en çok ziyaret edilen ülkeler sıralamasında Türkiye’nin, İngiltere’yi de geride bırakarak 6. olduğunu belirtti.
 Uluslararası turizmin küresel ekonomide esen fırtınalara bir hayli dayanıklı olduğu yorumları yapılıyor. Economist dergisi, dünya turizmin geçen yıl yüzde 4.6 artış gösterdiğini, bu yıl daha da iyi gittiğini belirtirken en çok ziyaret edilen ülkeler arasında Türkiye’nin İngiltere’yi geride bırakarak 6. sırayı yükseldiğine dikkat çekti.
 İngiliz Economist dergisi, “Dünya Hala Seyahat Ediyor” ifadesini başlığa çıkarttığı haberinde uluslararası turizmin dünya ekonomileri altüst eden krizlere dayanıklı olduğunu gösterdiğini belirterek BM Dünya Turizm Örgütü verilerine göre geçen yıl 983 milyon uluslararası ziyaretçi bulunduğunu, bunun 2010 yılına göre yüzde 4.6 oranında bir artış anlamına geldiğine işaret etti.
 Bu yıl turizmin daha iyi gittiğini ve yılsonuna kadar uluslararası ziyaretçi sayısının 1 milyarı oldukça aşmasının beklendiğini kaydeden dergi,  Avrupa’nın kriz içinde olsa da, turistler için çekiciliğini koruduğunu, uluslararası ziyaretçi sayısındaki 29 milyonluk bir artış ile turizmde en büyük artış sağlayan kıta olduğuna vurgu yaptı. Economist şunları yazdı:
 ”2011’de en çok ziyaret edilen 10 ülke sıralamasında 2010’a göre tek değişiklik,  Türkiye, 6’ncı sıraya çıkarak 7’nci sıraya gerileyen İngiltere’nin yerini alması. 79.5 milyon ziyaretçi ile Fransa, en popüler ülke olmayı sürdürüyor.”
 Öte yandan, turizm harcamalarında 116.3 milyar dolar ABD birinci olurken 59.9 milyar dolar ile İspanya ikinci, 53.8 milyar dolar ile Fransa’nın üçüncü geldiğine dikkat çekildi.
 ANKA