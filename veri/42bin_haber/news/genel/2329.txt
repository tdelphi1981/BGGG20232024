İş bankası HGS'yi satışa sundu
Türkiye İş Bankası Genel Müdürü Adnan Bali, banka şubelerinden Hızlı Geçiş Sistemi (HGS) etiket satışı ve otomatik bakiye yüklemesi işlemi gerçekleşebileceğini belirterek, “1’nci sınıf HGS etiketleri ise hem şubelerimiz, hem de İnternet Şubemiz’den ücretsiz olarak alınabilecektir” dedi.
 PTT Genel Müdürlüğü ile işbirliği yapan Türkiye İş Bankası, köprü ve otoyollarda yeni bir geçiş sistemi olan Hızlı Geçiş Sistemi (HGS) etiketini bugünden itibaren şubelerinde satışa sunacak. İşbirliği dolayısıyla düzenlenen toplantıda konuşan İş Bankası Genel Müdürü Adnan Bali, banka olarak müşterilerin hayatlarını kolaylaştıracak yenilikçi ürünleri sunduklarını, değişen müşteri talep ve ihtiyaçlarını proaktif olarak takip ettiklerini söyledi. Bu kapsamda PTT ile yapılan işbirliği ile köprü ve otoyol geçişlerini kolaylaştıran HGS’nin de otomatik yükleme kolaylığı ile birlikte müşterilerinin hizmetine sunulduğunu belirten Bali, “Bankamız HGS uygulaması ile HGS etiketlerinin satışı esnasında müşterilerimizin ek hesabı bulunan bir cari hesap veya kredi kartı ile ilişkilendirilmesi, otomatik yükleme talimatı kapsamında da HGS etiketinin bakiyesi belirli bir limitin altına indikçe otomatik yükleme işleminin gerçekleşitrilmesi söz konusu olacaktır. Böylece etikette yeterli bakiye olup olmadığı konusunda müşterilerimiz endişe duymayacaklardır” diye konuştu.
 -“PROTOKOL İMZALADIK”-
 Bali, HGS’nin duraksamayı önlediğini, yükleme sırasında kolaylıklar sağladığını, SMS ile uyardığını ve bakiye yetersizliğini daha iyi gözetebilen bir sistem olduğunu söyledi. Bu konuda 4 Aralık tarihinde PTT ile bir protokol imzaladıklarını açıklayan Bali, “Bu kartların hem internet üzerinden hem de banka şubelerinden satışı yapılacak. Bu konuda hazır olduğumuzu söylemek isterim.  İki kurum arasındaki işbirliğine göre, 18 Aralık 2012 tarihinden itibaren İş Bankası şubelerinden ve İnternet Şubesi'nden banka müşterilerine HGS etiket satışı ve otomatik bakiye yüklemesi işlemi gerçekleşecek, bu satış ve yükleme işlemini İş Bankası'nın kredi kartı ya da ek hesabı sahibi müşteriler yapabilecek. HGS etiketleri şubelerimizden, 1’inci sınıf HGS etiketleri ise hem şubelerimiz hem de İnternet Şubemizden ücretsiz olarak alınabilecek” dedi.
 -“14 MİLYON DOLARLIK ALT YAPI KURULDU”-
 PTT Yönetim Kurulu Başkanı ve Genel Müdürü Osman Tural, İş Bankası ile gerçekleştirdikleri işbirliğinin, İş Bankası şubelerinden ve İnternet Şubesi'nden banka müşterilerine Hızlı Geçiş Sistemi etiket satışı ve otomatik bakiye yüklemesi işlemlerinin yapabilmesini sağladığını söyledi. Vatandaşların, Kartlı Geçiş Sisteminin (KGS) yerini alacak HGS ürünlerini İş Bankası'nın şubeleri ve İnternet Şubesinden temin edebileceklerini belirten Tural, “Söz konusu ürünler ek hesabı bulunan bir cari hesap veya kredi kartı ile ilişkilendirileceği için otomatik yükleme talimatı kapsamında HGS etiketinin bakiyesi belirli bir limitin altına indikçe otomatik yükleme işleminin gerçekleştirilmesi mümkün olacak” dedi. Tural, 31 Aralık 2012 itibariyle KGS kullanılmaz hale geldiğini hatırlatarak, vatandaşların HGS'yi kullanması gerektiğini, sistemin hem ucuz hem de güvenli, eski sistemlere göre daha kullanışlı olduğunu söyledi. Sistemin 14 milyon dolarlık bir ihale sonucunda alt yapısının kurulduğunu açıklayan Tural, köprü ve otoyollarının özelleştirilmesinin HGS ve OGS kullanıcılarını mağdur etmeyeceğini vurguladı.
 ANKA
  