Türk bayraklı kongre
BDP'nin Diyarbakır kongresinde kürsünün bir tarafında parti, diğer tarafında ise Türk bayrağı vardı
 Barış ve Demokrasi Partisi'nden (BDP), Diyarbakır'da sürpriz... BDP'nin Diyarbakır 2'nci Olağan Kongresi Süleyman Demirel Salonu'nda düzenlendi. Sarı, kırmızı ve yeşilin hakim olduğu salonda konuşmaların yapıldığı platformun bir tarafında parti diğer tarafında ise Türk bayrağı vardı. 
 İMRALI'YA GİTMEK İSTİYORUZ
 BDP Eş Genel Başkanı Gültan Kışanak, içinden geçilen tarihi sürece seyirci kalmadıklarını söyledi. BDP'nin tarihe yön verebilecek önemli bir aktör olduğunu söyleyen Kışanak özetle şöyle konuştu: Beklemeyeceğiz, seyretmeyeceğiz. Bugünlerde moda yaklaşım 'aman onu söyleme', 'şöyle konuşma, süreç bozulur'. Bu yaklaşımın kendisi barış sürecini boşa çıkarır. Herkes konuşacak, herkes sözünü söyleyecek. Müzakere ancak böyle yürütülür. 
 BARIŞ istiyorsanız yolu mümkündür. Yıllarca bunu söyledik diye bize dağın yolunu gösterdiniz.  'Sayın' dedik diye ceza verdiniz. 'Konuşursan adaya göndermem' dediniz. Gerçekten çözüme hazırsanız tehdit ve şantajdan vazgeçeceksiniz. Biz adaya gitmek istiyoruz. Sayın Öcalan ile görüşmek istiyoruz... İmralı'daki rehine politikası barışın önündeki en büyük engeldir. Bu engeli kaldırmak için gitmek istiyoruz. 
 HERKESİ ön şartsız gelmeye davet ediyoruz. 'Önce şu, bu olacak' diyen kendileridir. Bu zihniyet müzakere sürecini sabote eder. 
 CHP'YE AYMAN ELEŞTİRİSİ
 CHP'li Birgül Ayman Güler'in sözleri ırkçılıktır. Bu zihniyet meşruiyetini yitirmiştir. CHP de bunu yarım ağız eleştirdi. Bu ırkçılığı kabul etmemeliler, açıkça çıkıp tutum almalıdırlar. Sözde ırkçılık yapmayanlar da eşit hakları konuştuğumuzda dut yemiş bülbüle dönüyorlar. Ana dilde eğitime karşı çıkıyorlar. Ayrımcılıktan vazgeçtiyseniz 'Kürt halkı vardır, eşit haklarla birlikte yaşayabiliriz' demelisiniz.
  