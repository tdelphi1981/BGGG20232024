Tankları yürüten komutan tutuklandı
Ankara Cumhuriyet Başsavcılığının yürüttüğü 28 Şubat Soruşturması kapsamında ifadesi alınan, eski Kara Kuvvetleri Eğitim ve Doktrin Komutanı Korgeneral İzzettin İyigün tutuklandı. İyigün'ün ''Sincan'da 80 tank istediler, 20 tank yürüttüm'' dediği öğrenildi. Bu arada tutuklanan komutanla ilgili ilginç bir de siyasi hikaye ortaya çıktı. İyigün'e Fazilet Partisi'nin adaylık teklifinde bulunduğu ama komutanın reddettiği anlaşıldı.
28 Şubat soruşturması kapsamında ifadesi alınan, eski Kara Kuvvetleri Eğitim ve Doktrin Komutanı Korgeneral İzzettin İyigün tutuklandı. 
Ankara Cumhuriyet Başsavcılığının yürüttüğü 28 Şubat Soruşturması kapsamında Ankara Adalet Sarayı'na getirilen İyigün savcıya verdiği ifadenin ardından tutuklama talebiyle mahkemeye sevk edildi. Korgeneral İyigün, sevk edildiği nöbetçi mahkemece tutuklandı. 
EMEKLİ KORGENERAL BÖYLE GÖRÜNTÜLENDİ / Foto Galeri  
İyigün, emniyete ait bir minibüsle eskort eşliğinde Sincan F Tipi Cezaevi'ne götürüldü. 
''80 TANK İSTEDİLER, 20'SİNİ YÜRÜTTÜM'' 
İzzettin İyigün, savcının Sincanda tankları siz mi yürüttünüz? sorusuna 80 tankın yürütülmesi emrini verdiler, ben de 20 tank yürüttüm. Doğrudan emri uyguladım. Güzergahı onlar belirledi dediği öğrenildi. 
FAZİLET PARTİSİ'NDEN VEKİLLİK TEKLİFİ 
28 Şubat soruşturması kapsamında dün tutuklanan İzzettin İyigünün ilginç bir siyasete atılma hikayesinin olduğu da ortaya çıktı. Dönemin Fazilet Partisinin üst düzey yöneticilerinden biri bu hikayeyi Hürriyete şöyle anlattı:
1999 seçimlerinde kendisinin adaylığı parti yöneticilerimizden Şevket Kazan tarafından gündeme getirildi. Bu öneri partinin başkanlık divanında da konuşuldu. Genel Başkan rahmetli Necmettin Erbakan da bu öneriye olumlu bakıyordu. Kendisinin de onayı olursa memleketi Kilisten aday gösteririz denildi. Erbakan hocamız da bir general vekilimizin olmasını istiyordu. Hoca, önerimize müspet baktı. Başkanlık divanında tartıştık ve öneriyi götürdük. Ancak kendisi o dönem Kilis Milletvekili olan Doğan Güreş Paşayı kastederek, ben komutanıma karşı aday olmam dedi. 
 