İçme suyundaki büyük tehlike
ZONGULDAK İl Genel Meclisince oluşturulan komisyon, kentteki büyükbaş ve küçükbaş hayvan çiftlikleri ile tavuk çiftliklerinden bazılarının katı ve sıvı atıklarının bölgedeki derelere verildiğini, bazı çiftliklerin atıklarının da yağmur sularıyla içme suyu kuyularına karışma olasılığı olduğunu saptadı. Komisyon raporunda, çiftliklerin büyük bölümünün işyeri açma ve çalışma ruhsatının bulunmadığı bildirildi.İl Genel Meclisi, köylülerden gelen şikayetler üzerine hayvan çiftliklerine yönelik araştırma başlattı. İl Özel İdaresi İmar ve Kentsel İyileştirme, Ruhsat ve Denetim, Çevre ve Şehircilik, Gıda Tarım ve Hayvancılık, Orman Bölge, Halk Sağlığı, ve DSİ 232nci Şube Müdürlüğü teknik elemanlarından oluşturulan komisyon, toplam 122 küçükbaş hayvan çiftliği, 1700 büyükbaş hayvan çiftliği ve 215 tavuk çiftliğinin faaliyet gösterdiği kentte, Zonguldak merkez ile Ereğli ve Alaplı İlçelerindeki incelemesini tamamladı. Komisyonun 3 ilçe için ayrı ayrı hazırladığı raporlar, İl Genel Meclisine sunuldu.

İÇME SUYU KUYULARINA KARIŞMA OLASILIĞI

Ereğli için hazırlanan raporda, bazı kanatlı hayvan çiftliklerinden çıkan katı atıkların yağmur suları ile bölgedeki içme suyu kuyularına karışma olasılığının bulunduğu belirtildi. Raporda, büyükbaş süt sığırcılığı çiftliklerinde sıvı atıkların yeraltı suları ile çiftliğin önünden geçen dereye karıştığı, bazılarında çiftlikten çıkan katı ve sıvı atıkların önlem alınmadan direk dereye verildiğinin tespit edildiği kaydedildi. Bazı kanatlı hayvan çiftliklerinde kümes yıkamasından çıkan suların biriktirildiği deponun tabanının beton olmadığı, ayrıca atığın köylüler tarafından fındık bahçelerinde kullanıldığı bildirildi. Raporun sonuç bölümünde ise şöyle denildi:

"Genel olarak Ereğlide bulunan büyükbaş ve küçükbaş hayvan ile kanatlı hayvan besi çiftliklerinin tamamının işyeri açma ve çalışma rusatı olmadan faaliyet gösterdriği, imar uygulamalarının yapılmadığı, katı ve sıvı atıkların gelişigüzel çevreye bırakıldığı tespit edilmiştir."

AĞUSTOS 2013E KADAR SÜRE

Diğer 2 raporda da hayvan çiftliklerindeki benzer eksikliklere dikkat çekilirken, alınacak önlemler de maddeler halinde belirtildi. İl Genel Meclisi ise raporlarda belirtilen eksiklerin giderilmesi ve gerekli önlemlerin alınması için çiftlik sahiplerine Ağustos 2013e kadar süre verilmesini kararlaştırdı.

"YERLEŞİM YERLERİNİN YAKININA İZİN VERMEYECEĞİZ"

İl Genel Meclis Başkanı Ak Partili İsmail Terzi, Çaycuma, Devrek ve Gökçebey ilçelerinde de aynı araştırmanın yapılacağını söyledi. Terzi, köylerdeki söz konusu hayvan çiftliklerinin bulundukları bölgeleri olumsuz etkilediğini söyledi. Terzi, şöyle konuştu:

"Bunlar, hem bizi hem de vatandaşımızı rahatsız etmeye başladı. Bu araştırmalar, hayvan atıklarının çevreye olumsuz etkilerini, evsel atıklardan daha fazla olduğunu gösterdi. Dere ve ırmak yataklarında bizim içme suyu sondaj kuyularımız var. Atıkların bu kuyulara karışma ihtimalinin yüksek olduğu belirtiliyor. Bu çiftliklerin koku yayma özelliği de çok fazla. Araştırmanın sonuçları pek iç açıcı değil. Bundan sonra bu tür yerleşim alanlarının yakınlarına çiftlik yapmak isteyenlere ruhsat vermemeyi düşünüyoruz. Bunları, organize sanayi gibi çevreyi rahatsız etmeyecek uzaklıkta biryerde organize bir şekilde toplamayı düşünüyoruz. Ruhsat verirken buna dikkat edeceğiz. Bir kişi gelir elde edecek diye köyde yaşayan herkesi riske etmememiz lazım. Bunları disiplin altına almak zorundayız."