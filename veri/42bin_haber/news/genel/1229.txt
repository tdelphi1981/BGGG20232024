İzmir yılda 700 milyon TL kazanacak
Ulaştırma Denizcilik ve Haberleşme Bakanı Binali Yıldırım, İzmir'i deniz ticaretinin merkezi yapacak Kuzey Ege Çandarlı Limanı'nda fiziki gerçekleşmenin yüzde 60'a yaklaştığını belirterek, "Temelini geçen yıl attığımız bu liman, sadece Çandarlı'nın ve İzmir'in değil, tüm Ege'nin ana ihracat merkezi haline gelecek, İzmir'e yılda 700 milyon TL gelir getirecek. Çalışmalar, şu an itibariyle programın da önünde gidiyor. Amacımız, gelecek yıl limanın ilk etabını açmak." dedi.
 Ulaştırma Denizcilik ve Haberleşme Bakanı Binali Yıldırım, İzmir'in, Türkiye ekonomisine önemli girdi sağlayan şehirlerden biri olduğunu belirterek, İzmir'in her türlü altyapı sorununun giderilmesi gerektiğini söyledi. Bu kapsamda, İzmir'e gerek deniz ulaşımında, gerek demiryolu ulaşımında, gerekse karayolu ulaşımında her türlü önceliği verdiklerinin altını çizen Yıldırım, "Geçen yıl Mayıs ayında Çandarlı'da temelini attığımız Kuzey Ege Limanı, İzmirimize olduğu kadar ülkemize son 10 yılda yapılan ulaştırma yatırımlarının devamı niteliğinde bir proje. Bu liman, hem İzmir'in hem de Türkiye'nin kazanmasını sağlayacak büyük bir yatırım." diye konuştu.
  
 "15 BİN İZMİRLİYE İSTİHDAM SAĞLAYACAK"
 Bakan Yıldırım, Kuzey Ege Limanı'nın, toplamda 15 bin İzmirliye istihdam sağlayacak derecede büyük bir yatırım olduğunun altını çizerek, limanın tamamlanması ile İzmir'in ekonomiye katkısının da artacağını söyledi. Yıldırım, "Bu liman, İzmir'i ticaret merkezi yapacak bir yatırım. Bu liman, sadece Çandarlı'nın, İzmir'in değil, tüm Ege'nin ana ihracat merkezi haline gelecek. Bu liman ile İzmir, Avrupa-Asya ticaretinin merkezi haline gelecek. Dünyanın yeni deniz İpek Yolu, tek başına İzmir olacak." şeklinde konuştu.
  
 2013 YILINDA LİMANA İLK GEMİ YANAŞACAK
 Bakan Yıldırım, dünyanın 10 büyük limanı arasında yer alacak Kuzey Ege Limanı için yaklaşık bin 700 metre boyunda dalgakıran yapıldığını belirterek, bu kapsamda 3 milyon 700 bin ton taş döktüklerini söyledi. Limanda fiziki gerçekleşmenin yüzde 60'a yaklaştığını açıklayan Yıldırım, "Şimdiden işin yarısını tamamladık. Çalışmalar, şu an itibariyle beklediğimiz programın önünde ilerliyor. Amacımız, gelecek yıl limanın ilk etabını açmak. Bu hızda ilerleyerek 2013 yılında da limana ilk gemimizi yanaştıracağız." dedi.
  
 İZMİR'E YILDA 700 MİLYON TL GELİR GETİRECEK
 Yıldırım, Kuzey Ege Limanı'nın, hem demiryolları ile hem de karayolları ile lojistik merkezlere bağlanacağını söyledi. Kuzey Otoyolu'nun yanı sıra Kemalpaşa-Turgutlu Demiryolu'nun da Çandarlı Limanı'na bağlanacağını kaydeden Yıldırım, "Kuzey Ege Limanı tüm altyapısıyla tam bir merkez olacak. İzmir'e yıllık 700 milyon TL hasılat getirecek, gelir getirecek. Türkiye'nin var olan konteyner elleçleme kapasitesini de yüzde 70 artıracak. Bu liman ile Türkiye'de elleçlenen konteynerin yüzde 50'sini İzmir elleçleyecek." diye ifade etti.
 CİHAN
  