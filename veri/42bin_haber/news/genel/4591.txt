Münih'te kritik konferans
Dünyanın en önemli gayri resmi uluslararası toplantıları arasında yer alan Münih Güvenlik Konferansı için geri sayım başladı.
  
  Türkiye'yi Dışişleri Bakanı Ahmet Davutoğlu'nun temsil etmesi beklenen ve 1 - 3 Şubat arasında yapılacak konferansta, özellikle Rusya'nın Suriye konusundaki eğiliminin önümüzdeki süreç için belirleyici bir nitelik taşıyacağı belirtiliyor. Bu yıl 49'uncusu gerçekleştirilecek konferansa 400'den fazla devlet adamının katılacağı güvenlik zirvesinde, öncelikli gündem maddesi Suriye olacak. ABD Başkan Yardımcısı Joe Biden'ın katılacağı konferansta Arap Baharı da önemli konu başlıklarından biri. Özellikle Rusya Dışişleri Bakanı Sergei Lavrov'un Suriye ile ilgili ayrıntılı sunum yapması beklenen konferans, Şam rejiminin geleceği bakımından belirleyici olacak. Davutoğlu da "Güncel Krizlerin Çözümü" konulu panelde Suriye, Ortadoğu, Arap Baharı, İran'ın nükleer programı ve Fransa'nın Mali operasyonuyla ilgili değerlendirmelerde bulunacak. Mahmut GÜRER / ANKARA  