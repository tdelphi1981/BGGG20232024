Antalya Havalimanı, dünyada ilk 8'e girdi
Dünyanın karbon salınımı en düşük 8 havalimanı arasına girmeyi başaran Antalya Havalimanı, ''Havalimanı Karbon Akreditasyon Optimisation'' sertifikası ile ödüllendirildi.
 Devlet Hava Meydanları İşletmesi'nden (DHMİ), yapılan yazılı açıklamaya göre, Ankara Sheraton Otel'de düzenlenen sertifika teslim törenine, Ulaştırma Denizcilik ve Haberleşme Bakanlığı Müsteşar Yardımcısı Suat Hayri Aka, DHMİ Genel Müdürü Orhan Birdal, Sivil Havacılık Genel Müdürü Bilal Ekşi, London City Airport CEO'su Declan Collier, ACI EUROPE Genel Direktörü Olivier Jankovec, ICF Airports Yönetim Kurulu Başkanı Serhat Çeçen ile ICF yetkileri katıldı.
          
 ACI Europe tarafından onaylanan Sertifika, London City Airport CEO'su Collier ve ICF Airports Yönetim Kurulu Başkanı Çeçen tarafından DHMİ Genel Müdürü Birdal'a takdim edildi.
         
 Birdal, burada yaptığı konuşmada, hizmet süreçleri esnasında çevreye verdikleri zararı azaltıcı tedbirler geliştiren kuruluşların, sadece güncel çevre bilincinin gereğini yapmış olmakla kalmadığını, insanlığın geleceğine de yatırım yaptığını ifade etti. Antalya Havalimanı terminallerini işleten ICF Airports'un, bu bilinçle hareket ederek dünya çapında bir başarıya imza attığını vurgulayan Birdal, ICF Airports'u kutladı.
          
 ICF Airports'un, ilk olarak 2010 yılında başlattığı Havaalanı Karbon Akreditasyon işlemlerini, bugün itibarıyla ''Optimizasyon'' düzeyine çıkardığını belirten Birdal, ''ICF Airports Antalya Havalimanı'nın 'Havalimanı Karbon Akreditasyon Optimisation Belgesi  ACI Europe tarafından onaylanmıştır'' dedi.
          
 -''Her türlü hizmet planlamasında çevreci bir anlayışla hareket ediyoruz''-
          
 Sertifikanın ICF Airports, DHMİ ve bütünüyle sektör için uluslararası platformda önemli bir katma değer yarattığına dikkati çeken Birdal, şunları kaydetti:
          
 ''ICF Airports, bu başarısıyla atmosfere salınan karbondioksit gazının azaltılmasını sağlamış ve yarınlarımız için çok önemli bir katkıda bulunmuştur. Antalya Havalimanı terminallerini, sektörün geldiği 'küresel hizmet standardında' işleten ICF Airports'un, bu sertifikayla kanıtladığı çevre bilinci, DHMİ'nin genel çevre politikalarıyla uyumludur.
          
 Küresel kaygıları ve insani endişeleri daima ön planda tutan DHMİ, her türlü hizmet planlamasında çevreci bir anlayışla hareket ediyor. Kurum olarak, çevreye duyarlı bir büyüme stratejisinin gerekliliğine inanıyoruz. Karbon salınım değerlerini düşürücü tedbirleri de bu açıdan çok önemsiyoruz.  Emisyon kontrolü, düşük fosil yakıt tüketimi, alternatif temiz yakıt kullanımı gibi tedbirleri, konfor ve performans ile başa baş giden unsurlar olarak değerlendiriyoruz. 'Çevreci yakıtları' tercih eden havacılık şirketlerine verdiğimiz hizmetlerde kolaylıklar sağlayarak, insanlığın geleceğine atılan 'yeşil adımları' destekliyoruz.
          
 Küresel ısınma ve iklim değişikliği konusunda mücadeleyi sağlamaya yönelik uluslararası çerçeveyi çizen Kyoto Protokolü'ne imza koyan bir ülkenin önde gelen kuruluşu olarak, bu protokolün tüm prensiplerine duyarlıyız. Ayrıca,  havaalanlarında faaliyet gösteren kuruluşların çevreye verdikleri veya verebilecekleri zararların azaltılması ve ortadan kaldırılabilmesi amacıyla 2009 yılı Haziran ayında SHGM tarafından başlatılan 'Yeşil Havaalanı Projesi'ni önemseyen bir kuruluşuz.''
          
 Birdal, DHMİ olarak, işletiminde ve gözetimlerinde bulunan tüm hava meydanları tam anlamıyla ''yeşil kuruluş'' haline gelinceye kadar çalışmalarını sürdüreceklerini belirterek, bu büyük hedefe ulaşma noktasında büyük mesafe aldıklarını ifade etti.
          
 AA