Telekulak komisyonu kurulsun
CHP, hukuksuzca dinlemelerin tespiti için Meclis'te araştırma komisyonu kurulmasını istedi.
 CHP Genel Başkan yardımcıları Sezgin Tanrıkulu, Gürsel Tekin, Erdoğan Toprak ve Milletvekili Veli Ağbaba imzasıyla TBMM Başkanlığı'na sunulan önergede, toplumun her kesiminde yoğun tepkiye neden olan telefon dinlemeleri konusundaki belirsizlik ve hukuk dışı uygulamaların devam ettiği belirtildi.
 DİNLEMELER yoluyla Türkiye'de adeta bir korku imparatorluğu yaratıldığı ileri sürülen önergenin gerekçesinde şu ifadeler yer aldı: Telefon dinlemeleri ve takip sadece seçim meydanları ile sınırlı  kalmamış, Başbakan tarafından Ana Muhalefet Partisi liderine karşı da bir tehdit olarak kullanılmak istenmiştir. İktidarın varlığını sürdürmek amacıyla yarattığı bu korku ve zorba uygulamalar yaklaşan yerel seçim sürecinde ise muhalefet partilerinin yerel yöneticilerine karşı bir silah olarak kullanılmak istenmektedir.'
 ÖNERGEDE Başbakan Erdoğan'ın çalışma ofisinde 'böcek' bulunmasına da işaret edilerek, 'Hukuksuz dinlemelerden yazılan iddianamelerde savcılığı ele alan, muhalefeti bu yol ile sindirmeye çalışan Başbakan, kendisinin de dinlendiğini itiraf ederek, yıllarca meşru olarak gördüğü bu hukuksuzluktan yakınmıştır. Dinlenme olayının neden bir yıl sonra açıklandığı ve iktidarın bu zamana dek sıradan bir gelişme olarak yorumladığı bu tür girişimlere neden bir anda tavır aldığının cevabını tüm kamuoyu merak etmekte ve öğrenmek istemektedir' denildi. ANKA