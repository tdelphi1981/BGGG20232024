İmralı için BDP'den yeni isimler istendi
BDP ve DTK eşbaşkanlarının Öcalan'ı ziyaret isteğine veto. Adalet Bakanlığı, yeni isimler bildirilmesini istedi. BDP'nin yeni isimleri bugün netleştirmesi bekleniyor
 Helin ALP
 Türkiye, günlerdir İmralı'ya gidecek ikinci heyette yer alacak BDP'lilerin kimler olacağını ve ziyaretin ne zaman gerçekleşeceğini konuşuyor. Başbakan Tayyip Erdoğan'ın, 'Dağ ile kucaklaşanlara oraya gidin diyemeyiz. Tabanı kışkırtacak söylemlere sahip olanlara da sıcak bakmamız mümkün değil' açıklaması, DTK Eşbaşkanı Aysel Tuğluk ile BDP Eşbaşkanları Gültan Kışanak ve Selahattin Demirtaş'a soğuk baktığı şeklinde yorumlandı. 
 'VETO' edilen isimlerden Kışanak'ın, 'sorun benim ismimse çekilirim' açıklaması, BDP'nin 'yeni isim' önerisine sürecin tıkanmaması için soğuk bakmadığı algısına yol açtı. Bu gelişmeler ekseninde BDP'li vekiller Ankara'da toplanarak konuyu değerlendirdi. Toplantıda İmralı'ya gidecek ikinci heyetle ilgili iki farklı görüş ortaya çıktı. Vekillerin bir bölümü 'Eşbaşkanların gitmesinde ısrarcı olmayalım. Önemli olan BDP'nin temsil edilmesi' derken bazı vekiller ise bu konuda geri adım atmamak gerektiğini savundu. Beş saat süren toplantıdan görüş birliği çıkmayınca konu bugün yapılacak MYK toplantısına bırakıldı. 
 HÜKÜMET, DTK Eşbaşkanı Ahmet Türk'ün ismine soğuk bakmadığı için, ikinci heyette de yer almasına kesin gözüyle bakılan Türk'ün yanına yeni bir ismin eklenmesi gündemde. BDP'nin, 'PKK ile kucaklaşma' fotoğrafında yer almayan vekillerin üzerinde durduğu belirtiliyor. 
 BDP ve Adalet Bakanlığı'na yakın kaynaklar, listenin oluşmasının ardından BDP'li bazı vekillerle Adalet Bakanı Sadullah Ergin'in biraraya geleceğini vurguladılar. İkinci heyetin burada kesinleşeceği ve sürpriz bir kriz olmazsa, ikinci İmralı ziyaretinin bu hafta yapılacağı belirtiliyor.
 BİZ BELİRLERİZ
 BDP Eşbaşkanı Selahattin Demirtaş da dünkü açıklamasında, yeni isimlerden oluşacak bir listenin işaretini verdi. Demirtaş, ikinci İmralı heyetiyle ilgili soruları yanıtlarken, 'Görevlendirmeyi her halükarda biz yapacağız. AK Parti yapmayacak. İzin prosedürü onlara, karar bize bağlı' dedi.
  