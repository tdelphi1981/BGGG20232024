İşten çıkarmanın da bir adabı var!
İşten çıkarılma haberlerinin arttığı şu günlerde, yakın geleceğin trendi olacak bir iş kolu dikkat çekiyor; 'işten çıkarma uzmanlığı'. Bu hizmeti veren az sayıdaki kişiden biri olan Manolya Taşer'den deneyimlerini ve önerilerini dinledik.
  Eyüp Tatlıpınar
  eyup.tatlipinar@aksam.com.tr
 Aklı Havada (Up in The Air) filmini izleyenler hatırlayacaktır. George Clooney'in canlandırdığı Ryan Bingham, işi gereği bir şehirden diğerine uçmaktadır. Yıllardır hayatı yollarda geçmekteyken bir gün sevimsiz bir sürprizle karşılaşır. Tam da yollarda tanıştığı sevimli kadın arkadaşına vurulduğunda... Verimlilik uzmanı genç bir kadının etkisinde kalan patronu işi küçültme ve Ryan'ı yollardan çekme kararı alır. Ryan için yeni bir hayat başlamıştır artık... 
 İşten çıkarma konusunda uzmanlaşmış, şirketlere danışmanlık hizmeti veren kişiler ve firmalar elbette yalnız filmlerde yok. ABD'de ve Avrupa'da pek çok şirketin tercih ettiği bu yöntem, 2001 ekonomik krizinden beri Türkiye'de de biliniyor. Fakat yeterince uygulandığı söylenemez. Buna karşın çalışanların işten çıkarıldığını ancak sabah iş yerine girerken, güvenlik kartı çalışmadığı için turnikelerden geçemediğinde öğrenmesi durumlara sıklıkla rastlıyoruz. 
 KURAYLA İŞTEN ÇIKARMA 
 Önceki günlerde haberlere konu olan ilginç örneği hatırlayalım. Bodrum Milas Havaalanı'nda çalışan 180 güvenlik personelinin sayısı 80'e düşürülecekti. Özel güvenlik şirketinin patronu bir düğün salonu ayarladı. Çalışanların doldurduğu salonda, noter huzurunda çekilen kurayla işte kalacaklar ve atılacaklar belirlendi. Çoğu insan kaynakları uzmanına göre insani olmayan bir yöntem. 
 'İyi de ne yapılmalı, nasıl yapılmalı?' sorusuna yanıt ararken konuyu 'işten çıkarma uzmanlarına' getirelim. Zira şirket küçülmesi gibi nedenlerle zorunlu olarak işten çıkarılma durumlarında bu uzmanlar devreye girip, karşılaşılacak psikolojik hasarı en alt seviyeye indiriyor. İşten çıkarılanları, yeni iş bulmaları için yönlendiriyor. İş bağlantılarını bizzat kuruyor. Çıkarılan çalışanlara iş görüşmelerini, çalışmalarını yürütmesi için ofis sağlıyor. Hizmetin süresi iki ay. Tabii işten çıkarılan kişinin bu hizmetten yararlanabilmesi için patronun bu hizmet için danışmanlık firmasına başvurması ve bedelini ödemesi gerekiyor. ABD'de ve Avrupa'da yaygın iş kültürüne göre, firmanın prestijini koruması ve çalışanına değer verdiğini göstermesi için bu hizmeti almak profesyonelliğin bir gereği... 
 Türkiye'de insan kaynakları firması bolluğu yaşanırken bu hizmeti verenlerin sayısı epey az. Bunlardan biri, 2005 yılından beri Türkiye'de hizmet veren uluslararası danışmanlık firması Chronos. İşe alım, bordrolama ve işten çıkarma süreçlerini yönetmek için danışmanlık hizmeti veriyor. 
 Firmanın yöneticisi Manolya Taşer, işten çıkarılma konusunda bu hizmeti daha çok ilaç, bilişim, teknoloji, gıda gibi alanlarda faaliyet gösteren, ağırlıklı olarak uluslararası firmaların kullandığını söylüyor. Fakat bir trende de işaret ediyor; 'Son iki yıldır bu iş için bize başvuran yerli firmaların sayısı artıyor. Hala yeterince bilinmiyor ama gidişat önümüzdeki dönemde bu artışın hızlanacağını gösteriyor.' 
 TOPLU TÜFEKLİ KARŞILAMA 
 Taşer'e, işten çıkarılmayı yönetirken karşılaştığı tepkileri soruyoruz. 'Bugüne kadar işten çıkarıldığı için sevinene rastlamadım, bütün suratların asık olduğunu tahmin edersiniz' diyor. Yaşadığı en zor günlerden biri, adını vermek istemediği uluslararası bir firmada yaptığı 15 kişilik 'operasyon' olmuş. Firmanın Türkiye bürosunda her şey yolunda gidiyormuş. Performans göstergeleri, karlılık oranları yükselirken firmanın yurtdışındaki merkezinde, Türkiye için küçülme kararı alındığını buradaki yöneticiler bile bilmiyormuş. Chronos'la bağlantıya geçilerek durum bildirilmiş. Taşer, firmaya durumu açıklayıp ekibiyle birlikte şirkete gittiğinde, kendi deyimiyle topla tüfekle karşılanmış. 'Durum sonunda sakinleşti ama çalışanların merkeze yönelik tepkilerini de biz çektik' diyor. 
 YELPAZENİZİ GENİŞ TUTUN 
 Yöneticilere önerisi çalışanlarıyla ipleri bir anda koparmamaları, iletişimi iyi sağlamaları, bu işi belli bir sürece yaymaları ve çalışanlarını, işten çıkarılma gerekçelerinin doğruluğuna ikna etmeleri. İşten çıkarılan kişilere önerisiyse; ne yapıp edip performansları ya da eksiklikleri nedeniyle çıkarılmadıklarına ikna olmaları. Çalışılacak alanların yelpazesini geniş tutmaları ve umutlarını korumaları...
 
  