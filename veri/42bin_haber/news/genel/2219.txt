Türkiye ile oynama karşında biz varız
İttifakın iki numarası Jesper Vahr AKŞAM'a konuştu, Patriotların Esad'a açık mesaj olduğunu söyledi: NATO'yla oyun oynama. Türkiye ile oyun oynamak, NATO ile oyun oynamaktır
 Mahmut GÜRER / ANTALYA
 NATO Genel Sekreteri Anders Fogh Rasmussen'in Özel Kalem Müdürü ve ittifakın ikinci adamı Jesper Vahr, Patriot bataryalarının Türkiye'ye gönderilmesine ilişkin kararın, Suriye Lideri Beşşar Esad'a gereken mesajı verdiğini söyledi. Füze sistemlerinin, hem konuşlandırıldığı bölgeleri hem de bölgede yaşayan yurttaşları korumak için yeterli olduğunu belirten Vahr, 'Bu durum Türkiye'yi korumanın yanı sıra, Suriye rejimine açık bir mesajdır: NATO'yla oyun oynanmaz. Türkiye ile oyun oynamak NATO ile oyun oynamaktır' dedi. Vahr, Patriotların birkaç hafta içerisinde Türkiye'ye gönderileceğini de kaydetti.
 SİSTEM YAKINDA GELİR 
 AYNI zamanda Danimarka'nın Eski Ankara Büyükelçisi olan Vahr, Antalya'da düzenlenen 19. Uluslararası Antalya Güvenlik ve İşbirliği Konferansı'nda AKŞAM'ın sorularını yanıtladı. NATO'nun iki numarası şu değerlendirmeleri yaptı:
 - BİLİYORSUNUZ, ABD, Almanya ve Hollanda Patriot bataryalarının gönderilmesi konusundaki net kararlarını verdiler.  Biz NATO'nun siyasi kanadı olarak bir haritanın etrafında oturup, bu bataryalar Malatya'ya ya da Maraş'a yerleştirilecek gibi bir karar veremiyoruz. Bunlar, coğrafi yapı, sistemsel durumlar ve azami gerekliliklerle ilgili konular ve askeri yetkililerin bunları kendi aralarında değerlendirmeleri gerekiyor. Dolayısıyla teknik bir konu. Ama, birkaç hafta içerisinde Türkiye'ye geleceğini söyleyebilirim.
 - NATO, elindeki yeteneklerini maksimum düzeyde devreye sokarak, müttefiki Türkiye için elinden geleni yapmaya çalışıyor. Bu füze bataryaları, hem Türkiye'yi hem de bölgede yaşayan Türk nüfusunu korumak için yeterlidir.  Ayrıca bu Suriye rejimine açık bir mesajdır. 'NATO'yla oyun oynama. 
 Türkiye ile oyun oynamak, NATO ile oyun oynamaktır. Önemli olan 6 ya da 1 füze bataryasının yerleştirilmesi değil. Önemli olan söz konusu bataryaların caydırıcılık niteliğine sahip olması.
 - BEŞŞAR Esad, NATO'nun Patriotlar konusundaki mesajının ve ciddiyetinin farkına vardı. Suriye rejimi, Türkiye'nin güvenliğinin tehdit edilmesinin ardından NATO'nun kendisine karşılık verebileceğinin de farkında.
 - PATRİOTLAR konusunda Rusya karar verici konumda değil. Bu konuda 28 müttefiğin ortaklaşa aldığı bir karar var. Ancak Sayın Genel Sekreterimiz Türkiye'nin başvurusunun ardından konuyla ilgili Rusya Dışişleri Bakanı Sergey Lavrov'u arayarak bilgi verdi. Dolayısıyla bu konuda Rusya'ya karşı şeffaf olmak önemli ama Rusya'nın bu konuda veto yetkisi olmadığı da bir gerçek.
 AMACI BELLİ, SAVUNMA
 - BU sistemler hiçbir şekilde Suriye'de uçuşa yasak bölge oluşturmak ya da Suriye ile çatışma için kullanılmayacak. Sistemler sadece Türkiye'yi savunmak ve Türkiye'nin kendini savunma kabiliyetini artırmak amacıyla kullanılacak.
 - TÜRKİYE'DE ne yazık ki 'Patriotlar, Suriye için mi başka amaçlar için mi konuşlandırılıyor' diye bir çok spekülasyon olduğunu görüyorum. Bu karar tamamıyla Türkiye'nin Suriye'den gelen tehdide karşı korunmasıyla ilgilidir. Başka bir amacı yoktur.
 Patriotlar'ın sayısı değişebilir
 NATO Genel Sekreter Yardımcısı Kolinda Grabar-Kitarovic de Türkiye'nin ittifaka Patriot başvurusunda bulunurken herhangi bir sayı telaffuz edilmediğini söyledi. 3 Ocak itibarıyla batarya sayısının gözden geçirileceğini ifade etti. Kitarovic, şöyle dedi: 'Türkiye, NATO'ya yaptığı başvuruda 'Şu kadar patriot bataryası istiyoruz' diye bir ifade kullanmadı. Müttefik ülkelerden, 6 tane gönderilmesi kararı çıktı. Ve gelecek ayın 3'ünde buradaki ihtiyaçlar yeniden değerlendirilecek ve sayı yeniden belirlenecek.'
 Kitarovic, Patriot sistemlerinin Kürecik'e bağlanıp bağlanmayacağıyla ilgili soruya şu yanıtı verdi: 'Patriotlar'ın kendi radarları ve sürveans sistemleri var. Kürecik ile alakaları yok. Tek amaçları her türlü olası orta menzilli füzelerin Türkiye kara sahasını vurmasını ve insanların yaralanmalarını engellemek.'
 NATO Genel Sekreter Yardımcısı, 'Hem NATO müttefiklerinden hem de bazı ortaklardan Suriye içerisinde bazı kısa menzilli scoptik füzelerinin fırlatıldığı istihbaratı aldık ve bunlar saptandı' diye de ekledi.