Beşiktaş transferde suskunluğunu bozdu
Beşiktaş, İstanbul Büyükşehir Belediyespor'lu futbolcu Gökhan Süzen'in transferi için kulübüyle el sıkıştı. Siyah beyazlıların Gökhan Süzen'e yıllık 800 bin TL vereceği iddia edildi.
Siyah beyazlı kulüp başarılı oyuncu için İBB'ye 1.1 milyon euro ödeyecek. Süzen'in önümüzdeki günlerde kendisini 5 yıllığına Beşiktaş kulübüne bağlayan sözleşmeyi imzalaması bekleniyor.

25 yaşındaki futbolcu sol bek mevkiisinde görev yaparken orta sahanın da sol tarafında etkili oyun ortaya koyabiliyor. 
Galatasaray altyapısında yetişen Gökhan Süzen, daha sonra Alibeyköy, ardından 2007 senesinde İstanbul Büyükşehir Belediyespor'a geçti.

Bu arada genç oyuncunun önümüzdeki günlerde Beşiktaş'ın Antalya kampına katılacağı ifade edildi. 

"FİKRET ORMAN'LA ANLAŞTIK"

İstanbul Büyükşehir Belediyespor Kulübü Başkanı Çağatay Kalkancı, Gökhan Süzen'in transferi konusunda Beşiktaş Kulübü Başkanı Fikret Orman ile anlaştıklarını söyledi.

AA muhabirine açıklamalarda bulunan Çağatay Kalkancı, sol kanat oyuncusu için bu akşam itibarıyla Beşiktaş Kulübü ile anlaşmaya vardıklarını ifade ederek, Gökhan Süzen'in transferi konusunda başkan Fikret Orman ile anlaştık ve 'hayırlı olsun' dedik. Pazartesi günü işlemleri halledeceğiz. Ondan sonra da Gökhan Süzen Beşiktaş forması giyecek gibi gözüküyor. Tabii Beşiktaş ile oyuncu nasıl anlaştı, ne yaptı? Bu konuyu bilmiyorum diye konuştu.

Gökhan Süzen'in transferi karşılığında siyah-beyazlı kulüpten 1.1 milyon avro alacaklarını kaydeden Kalkancı, Gökhan için Beşiktaş'tan 1 milyon 100 bin avro bonservis bedeli alacağız. Bunun haricinde takas veya kiralık oyuncu seçeneği yok ifadelerini kullandı.

Beşiktaş, sezon başında da Gökhan Süzen'i almak için girişimlerde bulunmuş, ancak kadrosunda yer alan Emre Özkan'ın bu oyuncuya karşılık İstanbul Büyükşehir Belediyespor'a gitmeyi kabul etmemesi nedeniyle bu transfer gerçekleşmemişti.

KAP'A BİLDİRİLDİ

Beşiktaş, Gökhan Süzen ile ilgili transfer çalışmalarını borsaya bildirdi.

Beşiktaş Futbol Yatırımları Sanayi ve Ticaret A.Ş'nin İstanbul Menkul Kıymetler Borsası'na (İMKB) gönderdiği ve Kamuyu Aydınlatma Platformu'nda yer alan açıklamada, Futbolcu Gökhan Süzen'in transferi için İstanbul Büyükşehir Belediyespor Kulubü ile görüşmelere başlanmıştır ifadesi kullanıldı.