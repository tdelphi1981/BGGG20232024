Kızılay'dan 'bayramlık' proje
KIZILAY İstanbul Şube Başkanlığı, bayram öncesi 'bayramlık' projesi düzenledi.
 Türk Kızılayı İstanbul Şubesi'nce, engelli, yetim ve öksüz 780 çocuğa, bayramlık hediye edildi.
 Türk Kızılayı İstanbul Şube Başkanı İlhami Yıldırım, Fatih'te annesiyle yaşayan 9 yaşındaki yetim kız çocuğunun evini ziyaret ederek, hediyesini verdi.
  
 Yıldırım, burada yaptığı açıklamada, herkesin yardımlaşmanın zirvede olduğu eski bayramları hatırladığını belirterek, Anadolu'da hala bayramların eski coşkuyla kutlanmaya devam ettiğini ve kendilerinin bu coşkuyu İstanbul'da da yaşatmak istediklerini söyledi.
 Çocukken bayramlarda ev ev dolaşıp şeker ve mendil topladıklarını anlatan Yıldırım, kendilerinin de bu yardımlaşmaya katkıda bulunmak istediklerini dile getirdi.
 Yıldırım, şöyle devam etti:
 ''Biz de hiç tanımadığımız 780 aileyi tespit ettik ve yardım etmek, bayramlık hediyeler almak istedik. Bugün biz buradayız kalan hediyeler de diğer ailelere aynı anda dağıtılıyor. Bayramların İstanbul'da da yaşatılabileceğini ve sevginin paylaşarak çoğaldığını belirtmek amacıyla, bugün, haberi olmadan 780 tane ailenin kapısı çalınacak ve hediyeleri verilecek. Bu aileleri nasıl tespit ettiğimize gelirsek, bu aileleri aslında sevgimizle ve gönlümüzle tespit ettik. Ama bu ailelerin Kaymakamlık'ta, Valilik'te ve Büyükşehir Belediyesi'nde de kayıtları var. Biz Büyükşehir Belediyesi'nden kayıtları alarak, ayrım gözetmeksizin kardeşlerimize yardımda bulunduk.''
  
 Geçimini dul maaşı ve küçük oğlunun çalışması sayesinde sürdüren 3 çocuk annesi Fatma Uysal ise Yıldırım'a teşekkür etti.
   
 Daha sonra Fatih'teki bir başka yetimin evini ziyaret eden Yıldırım, yetim kız çocuğuna hediyeleri takdim etti.
 Hediye verildiği sırada duygulanan çocuğun annesi Ayfer Çalar, ''5 yıl önce eşimi kaybettim. Evim kira ve geçimimi yardımlarla sağlıyorum. Sadece dul maaşım var. Allah sizi başımızdan eksik etmesin'' dedi.
  
 Hediye paketlerinden 2'si, temsili olarak 2 aileye evlerinde teslim edilirken, içinde ayakkabı, bayramlık kıyafet ve oyuncak bebek bulunan paketler, belirlenen diğer yetim, öksüz ve engelli çocuklara ise kargo yoluylagönderildi. AA