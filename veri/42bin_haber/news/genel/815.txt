İrlanda kadar altın yastık altında
Bloomberg'den çarpıcı araştırma...
 Ünlü Amerikan ekonomi kanalı Bloomberg'in haberine göre Türkiye'de yastık altında saklanan altının değeri tam 302 milyar dolar.
 Bu miktar da şaşırtıcı bir şekilde İrlanda'nın gayrisafi milli hasılasından yüksek. Haberde, Türk bankalarının bu altını bankalara çekebilmek için çeşitli kampanyalar uyguladığını ve Merkez Bankası'nın da bu girişimlere destek verdiği belirtiliyor. Kriz dönemlerinin güvenli limanı olarak görülen altının, Türkiye ve Türk bankacılık sistemine girmesi, ülkeyi tasarruf açısından da güçlendirecek.
 Cari açık da düzelecek
 Dünya Bankası rakamlarına göre Çin’de tasarrufların gayrisafi milli hasılaya oranı yüzde 53’ken bu rakam Türkiye’de yüzde 12.7 civarında seyrediyor. Tasarruf oranlarının artması Türk bankalarının yurtdışından sendikasyon kredisi alımını azaltarak, kredi konusunda ellerini rahatlatacak.