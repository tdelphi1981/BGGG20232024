Cumhuriyet coşkusu sahnede bir başka
Yurdun dört bir yanında düzenlenen meydan konserleri, Cumhuriyet Bayramı sevincini şarkılarla yaşattı. İşte hem ünlüsü hem coşkusu bol 29 Ekim...
 Erçin Dağ Eysen
 - Hadise: İzmir'in Buca ilçesinde sahneye çıkan popçu, kurulan dev sahnede yaklaşık 10 bin kişiye keyifli anlar yaşattı. Sahneye elinde Türk bayrağıyla çıkan ünlü şarkıcı, 'Cumhuriyeti her zaman hatırlayalım' dedi.
 - Gökçe: 'Tuttu Fırlattı' adlı şarkısıyla gönülleri fetheden Gökçe, Denizli'nin Çınar Meydanı'nda düzenlenen etkinliğe katıldı. İki saate yakın süreyle performans sergileyen popçu, 10. Yıl Marşı'nı da söyledi.
 - Göksel: Gripin Grubu'yla birlikte İstanbul'da Sarıyer Belediyesi'nin düzenlediği organizasyonda mikrofonu eline alan Göksel, sevilen şarkılarını seslendirdi. Kutlamalar, lazer ve havai fişek gösterileriyle görsel şölene dönüştü.
 - Murat Boz: İstanbul Avcılar Ambarlı meydanındaki konserde, şarkıcıya altı dansçı kız eşlik etti. Aralıklarla yağan yağmura rağmen alanı dolduran binlerce kişiye bayram coşkusunu yaşatan Boz'a bir hayranı yüzük göndererek, 'Benimle evlenir misin?' dedi.
 - Kenan Doğulu: Başarılı şarkıcı, Beşiktaş Barbaros Meydanı'nı şarkılarıyla hop oturtup hop kaldırdı. Dev koro eşliğinde sahneye çıkan Doğulu, Gençlik Marşı'nı da binlerci kişilik vokalle seslendirdi.