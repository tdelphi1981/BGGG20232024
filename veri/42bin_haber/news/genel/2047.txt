Ergenekon'da 'dün - bugün' uçurumu
İddia makamının mütalaasının beklendiği dünkü duruşmaya gösterilen ilgi bugün neredeyse yok denecek kadar az. Dün Yüzlerce otobüsün park edecek yer bulanmadığı Silivri cezaevinin çevresinde sessizlik hakim.
 Duruşma salonundaki durumda farklı değil. Çok sakin başlayan Ergenekon Davası'nın 271. duruşmasında sanık avukatlarının talepleri alınıyor.
 İstanbul 13. Ağır Ceza Mahkemesi'de görülen 67'si tutuklu 275 sanıklı Ergenekon Davası'nın 271. duruşması başladı. Silivri Ceza İnfaz Kurumları Yerleşkesi'nin içinde bulunan küçük salonda yapılan duruşmada CHP İzmir Milletvekili Mustafa Balbay, CHP Zonguldak Milletvekili Mehmet Haberal, Tümgeneral Hıfzı Çubuklu, emekli Orgeneral Hasan Iğsız, gazeteci Tuncay Özkan, eski Özel Harekat Dairesi Başkanvekili İbrahim Şahin, emekli Albay Dursun Çiçek ve Danıştay Saldırısı dosyasının tutuklu sanığı Alparslan Arslan'ında aralarında bulunduğu 47 tutuklu sanık hazır bulundu.
 DÜN SALONU TERKEDEN BAŞBUĞ BUGÜN YOK
 Eski Genelkurmay Başkanı emekli Orgeneral İlker Başbuğ, İşçi Partisi Genel Başkanı Doğu Perinçek, YAŞ üyesi Orgeneral Nusret Taşdeler ve emekli Tuğgeneral Veli Küçük'ün de aralarında bulunduğu 20 tutuklu sanık ise duruşmaya katılmadı. Odatv Davası'ndan tutuklu bu davadan tutuksuz yargılanan Yalçın Küçük ile birlikte 8 tutuksuz sanık da duruşmada hazır bulundu. Mahkeme Başkanı Hasan Hüseyin Özese, sanık avukatlarının taleplerinin alınmasına devam edileceğini belirtti. Duruşma avukatların taleplerinin alınmasıyla devam ediyor. Öte yandan CHP Genel Başkan Yardımcısı Umut Oran ve CHP Denizli Milletvekili İlhan Cihaner ile bazı sanık yakınları duruşmaya izleyici olarak katıldı.
 DURUŞMAYA İLGİ AZ
 Dün görülen Ergenekon Davası'nın 270. duruşmada Cumhuriyet Savcısı Mehmet Ali Pekgüzel'in esas hakkındaki mütalaayı açıklayacağı beklentisi üzerine Silivri'ye binlerce kişi akın etmiş ve duruşma salonunun içinde ve salon dışında yoğun kalabalık nedeniyle izdiham yaşanmıştı. Bugünkü oturum sakin başlarken, Silivri Cezaevi'nin önünde de bekleyen olmadığı görüldü. Düne göre bugün görülen duruşmaya katılan izleyici sayısının az olması da dikkat çekti. Silivri Ceza İnfaz Kurumları Yerleşkesi'nde oluşturulan küçük salonda Ergenekon Davası, büyük salonda da İstanbul'daki KCK Davası görülürken, jandarma ekipleri cezaevinin çevresinde yoğun güvenlik önlemleri aldı.