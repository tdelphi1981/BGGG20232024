Kar motosikleti şovu kaza ile bitti
Amerikalı kar motosikleti yarışçısı Caleb Moore, ABD’nin Colorado eyaletindeki bir gösteri sırasında kaza yaptı. 205 kiloluk aracının altında kalan Moore’un hayati tehlikesi sürüyor. Yaşananlar an be an kameralara yansıdı.
 Olay, geçtiğimiz Perşembe günü Colorado eyaletinin Aspen kentinde düzenlenen Winter X Games etkinliğindeki kar motosikleti şovu sırasında meydana geldi. 25 yaşındaki yarışçı Caleb Moore, aracı ile birbirinden zorlu hareketleri gerçekleştirdi. Rampalardan zıplayan, havada taklalar atan Moore, artistlik hareketleriyle seyircileri coşturdu. Ancak nefes kesen gösteri, talihsiz bir kaza ile noktalandı. Yüksek bir rampadan zıplayan Moore, kar motosikleti ile takla atmak isterken aracından savruldu. Bu sırada yere çarpıp seken araç, hızla Caleb Moore’un vücudunun üzerine düştü. Yerde kalan yarışçıya organizasyonda görevli sağlık çalışanları müdahale etti.
 Grand Junction’daki bir hastaneye kaldırılan Caleb Moore ameliyata alındı. Moore’un kalbinin etrafında kanama görüldüğü ve genç yarışçının beyin komplikasyonu olduğu bildirildi. Moore ailesinin sözcüsü, durumdan umutsuz olduklarını belirterek kendilerine destek olmaya çalışan herkese teşekkür ettiklerini açıkladı. X Games organizasyonu 1995 yılından beri düzenleniyor. 
  