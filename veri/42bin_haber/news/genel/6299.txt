Uçan fare
Son teknoloji yavaş yavaş fareden bizi uzaklaştırarak dokunmatik ekranlara yönlendiredursun, ortaya çıkan The Bat isimli fare çok ilginç bir şey yapıyor: Uçuyor!
The Bat olarak tanımlanan ve yüzeyden yaklaşık 10mm yükseklikte havada asılı kalabilen fare, kullanımda olmadığı zamanlar 30mm daha fazla yüksekte durabiliyor. 

Kibardin Design tarafından ortaya çıkarılan The Bat farenin havada kalmasını sağlayan sistem ise magnetleri kullanarak bunu başarabiliyor. Ancak ürünün gerçekten var olduğunu veya havada asılı kalabildiğini kesin olarak söyleyebilmek mümkün değil; zira ürünün sadece fotoğrafları internette yayınlanmış durumda ve pratikte tasarımı dışında kullanımda olan bir ürün değil.

UÇAN FARE NEYE YARAYACAK

Kibardin Design'ın ürünü geliştirmesindeki en önemli etken ise el bileği tüneli sendromu (carpal tunnel syndrome) olarak da bilinen bilek hastalığının önüne geçmek. Zira günlük iş temposunda fareyi yoğun olarak kullanan milyonlarca insanın başına gelen bilek ağrıları hastalığa dönüştüğünde parmaklarda ve avuç içinin parmak tarafında ağrı, uyuşma, karıncalanma veya güçsüzlük ortaya çıkabiliyor. Bu da tedavi edilmediği taktirde  hastalıklı elin, tutma ve kavrama özelliğini yitirmesine ve bilek ve el bölgesindeki kasların giderek zayıflamasına neden oluyor.