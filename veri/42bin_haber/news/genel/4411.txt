Köprü çöktü, faciadan dönüldü
MANİSAnın Salihli İlçesine bağlı Beylikli Köyünün diğer köylerle ve tarlalarla bağlantısını sağlayan beton köprünün bir bölümü şiddetli yağmura dayanamayıp çöktü.Alaşehir Çayı üzerindeki köprünün çökmesi sırasında üzerinden kimsenin bulunmaması olası faciayı önledi. Ayrıca içme suyu borusu da parçalanınca 450 hane susuz kaldı.

Salihli İlçesine bağlı Beylikli Köyü ile diğer köylerle bağlantısını sağlayan Alaşehir Çayı üzerindeki köprünün bir bölümü, yağmur nedeniyle çayın debisi yükselince çöktü. Köylünün tarlasına gitmek için tek yolu olan köprünün çöktüğü sırada, üzerinde kimsenin bulunmaması olası faciayıönledi. Köy sakinlerinden Mehmet Ali Uludağ, "Bu köprü sadece Beylikli Köyü tarafından değil, civardaki köylüler tarafından da kullanılıyor. En az 7 bin dönüm arazimiz, çoğunluğu da üzüm bağı karşı tarafta kaldı. Karşı tarafa yani arazilerimize gidebilmemiz için yaklaşık 25 kilometre uzakta bulunan yolu kullanmamız gerekiyor" dedi. 

Köy muhtarı Esat Gülçetin de tüm köy halkının arazisiyle bağlantısını sağlayan tek köprünün çökmesiyle, arazilerin yanı sıra karşı tarafta bölgenin en büyük mera alanlarından biriyle de ulaşımın kesildiğini belirtti. Muhtar Gülçetin, "Beylikli Köyü başta olmak üzere bölgedeki onlarca köylü, binlerce büyük ve küçükbaş hayvanını bu merada otlatıyordu. Hatta şu anda karşıda yüzlerce hayvanın bulunduğunu düşünüyoruz" diye konuştu.

20 YILLIK KÖPRÜ 

Köprünün yaklaşık 20 yıl önce yapıldığı da kaydeden Muhtar Esat Gülçetin sözlerini şöyle sürdürdü:

"Çok eski bir köprü diyemeyiz. Ancak bölgede son bir haftadır o kadar çok yağış oldu ki, Alaşehir Çayı bazı noktalarda taştı. Köprünün bulunduğu alanda da su çok fazla yükseldi. Bunun sonucunda da zeminde oynama olmuş ve köprü resmen ortadan ikiye ayrıldı. Karşı tarafta kalan 7 bin dönümlük alanın 3 bin dönümü mera alanı. Özellikle hayvanlarımız açısından çok zor durumdayız. Saman zaten çok pahalı o yüzden hayvanlarımızı bu mera sayesinde doyuruyorduk." 

450 HANE SUSUZ KALDI

Köy sakinlerinden Kerim Onuk da, karşı tarafta bulunan Yeşilova Köyünün içme suyu hattının da bu köprünün altından geçtiği için hasar gördüğünü kaydederek, "Yeşilova Köyünde bulunan 450 hane, su borusu hattının parçalanmasıyla susuz kaldı. Köy muhtarı hayvanlarımız için yonca ekmişti. Ona dahi gidemiyoruz. Hayvanlarımız aç" dedi.