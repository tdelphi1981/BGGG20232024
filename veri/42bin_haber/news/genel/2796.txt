'Bunu yapmak densizliktir'
Bakan Günay: Yunus Emre’yi kısıtlamaya kalkmak densizliktir.
 Kültür ve Turizm Bakanı Ertuğrul Günay, Yunus Emre’nin şiirine yönelik sansüre tepki göstererek, "Yunus Emre’ye herhangi bir kısıtlama getirilemez. O ne söyleyeceğini bilmiştir ve güzel söylemiştir. Onu kısıtlamaya kalkmak densizliktir, haddini bilmemezliktir.” dedi.
 Bakan Günay, Gazeteci Ömer Şahin’in TRT Türk’de yayınlanan Görüş Farkı programında gündemi değerlendirdi. AK Parti’nin resmi belgelerinde 'Başkanlık Sistemi' olmadığını söyleyen Günay, parlamenter sistem ile Cumhurbaşkanı-Başbakan çatışması yaşanmadan da devam edilebileceğini, 'partili cumhurbaşkanının halkı kutuplaştıracağını savundu. Türk dizilerinden övgüyle söz eden Günay, 'Muhteşem Yüzyıl' ve 'ecdat' tartışmasına farklı yaklaştı: "Biz padişahlar üzerinden 'ecdadımız' diye gidersek, çocuklarımıza çok mahcup da olabiliriz. Sultan Süleyman iktidar hırsıyla oğlunu boğdurdu. Ecdat olarak padişahları değil; 'Yunus’u, Hacı Bektaş’ı' anlatalım.”
 Günay, Yunus Emre’nin şiiri ile 'Fareler ve İnsanlar' ve 'Şeker Portakalı' kitaplarına dönük 'sansür'e sert tepki gösterdi: “Güzel bir söz var. 'Cahille bal yenmez, alimle taş taşı' diye. Yunus Emre Anadolu’nun özünden gelen bir ariftir, erendir, bir felsefecidir. Bizim öz yüreğimizdir. Ben Yunus’a itikaden kendimi çok bağlı hissederim. Yunus konusu gelince beni zapt etmek biraz zordur. Kimse Yunus Emre’ye herhangi bir kısıtlama getiremez. O ne söyleyeceğini bilmiştir ve güzel söylemiştir. Onu kısıtlamaya kalkmak densizliktir. Haddini bilmezliktir. Onu da millet bir kenara koyar zaten. Fareler ve İnsanlar’ı bugün ben de duydum. Bunlarla uğraşmak bana çok doğru gelmedi.”
 MHP'DEN GÜNAY'A JET YANIT- TIKLAYIN
 Ertuğrul Günay, bir dönem genel sekreterliğini yaptığı CHP’ni halen 'sol' bir parti olarak görmediğini de söyledi. Kemal Kılıçdaroğlu’nun 'Yeni CHP' söylemini inandırıcı bulmayan Günay, “Yeni CHP’yi göremiyorum tam olarak. Tutucu, elitist geleneğin izlerini, reflekslerini çeşitli olaylarda görüyoruz. Kafa karışıklığını toplum görüyor. Hesaplaşma henüz yapılamadı. 70’lerde bu çatışma yapıldı. Halkçı gelenek kısa bir süre parantezdir ve iki seçim kazandırmıştır. CHP’ye sol parti nitelemesi yapmak çok haklı olmaz.” dedi.
 CİHAN