Görevi, barbarlara medeniyeti öğretmek
Sevan Nişanyan'ı geniş kitleler 'otelci' olarak tanıdı. Farklı ilgi alanları ve işleri var ama kartvizitine yazdırdığı an, o meslekten sıkılmış oluyor... Liberte Yayınları'ndan çıkan 'Aslanlı Yol' adlı otobiyografisinden özetle bir portresini hazırladık. Başlıktaki cümle de kendisine ait; hayatla meselesini böyle anlatıyor...
 GÜLAY ALTAN
 gulay.barbaros@aksam.com.tr
 Sevan Nişanyan'ın otobiyografisi 'Aslanlı Yol'a bakınca, aslında onu kendi de dahil kimsenin iyi tanıyamayacağına karar veriyor insan... Çünkü 'farklı' olmayı içgüdüsel olarak seçen ve 'dahilik' sıfatından gönüllü olarak vazgeçen, belli ki IQ'su çok yüksek biri. 
 Bir okurunun ona yazdığı e-postada sorduğu soru şu: 'Sen eskiden otel yazarıydın, daha önce Marx'ın okunmaz kitaplarını çevirirdin, şimdi dilbaz olarak karşımıza çıktın, kafam karıştı, aynı Sevan mısın, klon musun, nesin?'
 Okuruna cevaben şöyle diyor: 'Saydıklarınıza ek olarak müteahhitliğim ve gecekondu mimarlığım da var. Unutmayın ki Commodore-64 gurusu ve memleketin ilk popüler bilgisayar firmasının da kurucusuyum...' 
 Dindar ve mazbut bir 'hanım' kalem arkadaşının ısrarıyla yazmış 'Aslanlı Yol'u. Kitaba adını veren de adada vapur iskelesinden eve giden bir kilometrelik yol... O yolun ulaştırdığı ev çok kalabalık; aile, hısım, akraba; çok çocuk sahibi olmak istemesini de o yıllara bağlıyor. Okulda çok parlak bir öğrenci; 1968'te Milliyet Gazetesi'nin ilkokullar arası bilgi yarışmasında Türkiye birincisi olacak kadar. Ama yaramazlıkları okul yönetimini bezdirmiş... O yılları anlatırken 'Otoritenin çaresizliğini seyretmek ayrı bir zevk' diyor. Yani o günlerde belliymiş niyeti...
 Sonra Robert Kolej yılları... Lise 1'e başladığı yıl, okul karma olur. Hazırlık okumadığı için kendinden büyük kızlara kendini beğendirmenin tek yolunun 'entellikten' geçtiğini fark edip Sartre'ın tüm kitaplarını ezberler. Lise 2'de okul birincisi olur ve sonraki yıl sonuncu olabilmek için var gücüyle uğraşır. Liseyi bitirmeden Yale Üniversitesi'ne kayıt yaptırır; liseyi çok sonra, dışarıdan sınava girerek bitirir...
 ABD'de üniversitesini seçerken liseden aşkı Ayşe'nin tercihini baz alır. Üstelik ilk iki yıl meydan okuyacak bir sistem olmadığı için akıllı uslu bir öğrenci olur. Felsefe, siyasi düşünce tarihi, eski Yunan-Roma uygarlıkları ve sanat tarihinde çılgınlar gibi okur.
 İki yıldan sonra bütün bu entelektüel faaliyetlerden sıkılır; gelsin devrimcilik, solculuk yılları. Manhattan kırsalından Türkiye'deki devrimi ateşlemeye girişirler. O yıllarda en yakın arkadaşı Osman Kavala'dır. Öğrenciyken her yaz Türkiye'ye gelir; hep maceralı yollardan, kah otostopla kah uçakla. 
 Bu arada, felsefenin, siyaset biliminin, Arapça ve Latince dahil     6 dilin altını üstüne getirir. 
 Kütüphanede tanıştığı Corrina-Barbaro ile üniversite bitince evlenirler. Evlerinde harika sofralar eşliğinde müthiş entelektüel bir çevrenin merkezi kurulur. O evden kimler geçmez ki... 
 İdeal çift olarak misafir ağırlarken, Sevan Nişanyan hep hikaye anlatıcı olarak çekim merkezidir.  
 1980'den sonra Tunceli'yi ya da Kolombiya'yı köy köy gezdikleri seyahatlere girişirler. Bu arada doktorasını nerede ve hangi bölümde yapacağına bir türlü karar veremez. Hatta bu arada, ABD'nin en zor sınavı olarak bilinen LSAT'a girer. 150 bin kişi içinde ilk üç yüze girer. Harvard Hukuk ile Columbia Hukuk'a başvurur. İkisi de mezunlarına başkanlıktan yüksek mahkeme üyeliğine kadar çeşitli kademelerde işler sağlamaktadır ama o istemez. Siyaset bilimi doktorası için Columbia Üniversitesi'ni seçer. Sonra yine vazgeçer... 
 Tüm bu yıllar boyunca kah kereste tüccarı olmak ister, kah maymun ithalatçısı...
 Doktoraya başlamadan önce bir ara Türkiye'ye geldiğinde bilgisayar firması kurup, yüz binlerce bilgisayar satar. Sonra tekrar ABD'ye döner.
 Hakkında bilmemizi istediği kadarını bildiğimiz için sahte pasaportları nasıl temin ettiğini, Balkanlar'da neden paravan evlilik şirketi kurmaya giriştiğini falan özet geçiyor... Bu arada anladığımız tek şey, olmak istediği şeyi olmayı seçer her zaman; sistemin istediğini değil. 
 İnsan ilişkileri de seçimleri gibi 'tutarsız'... Tutarsız demek biraz ağır olabilir ama eminim o bundan rahatsız olmaz çünkü kaos teorisi gibi bir yaşam ancak bu tutarsızlıklar sonucu ortaya çıkabiliyor.
 Hiç yakın arkadaşı yok örneğin; var çok iyi arkadaşları ama hepsi bir gazap günüyle yıllarca görüşmeme şeklinde sonlanıyor. Zekası gibi öfkesi de keskin yani. Öfkesinin keskinliğini Türk basınına günlerce malzeme olan ikinci eşi Müjde Nişanyan ile (Gazeteci Mutlu Tönbekici'nin ablası. Bu arada anlıyoruz ki Sevan Nişanyan'ın baldızıyla arası hep limoni) boşanmalarına neden olan hadiseden hatırlayacaksınız. 'B.k atma' olarak tarihe geçen bir öfke!
 Halbuki tanışmalarından iki gün sonra aynı evde yaşamaya başlayan birkaç gün içinde '12 çocuk yapalım' ile başlayan ama 6'da mutabık kaldıkları evlilik yolculukları heyecanlı bir aşk romanı gibi. Benzersiz sonu şöyle açıklıyor: 'İlişkiye başlarken uyarmıştım: Benimle kavga etme...' 
 Daha çok tanımayanların 'ciddi' şekilde nefretine mazhar olan ama o kişilerle yan yana geldiğinde 'tuhaf' çekiciliğine kapılıp gittikleri Sevan Nişanyan, kelimenin tam anlamıyla 'girip çıkmadığı delik kalmamış' biri. 
 Bu arada, Cumhuriyet ve Mustafa Kemal ile ya da din ile ilgili sivri yorumları nedeniyle de başı dertten kurtulmayan Nişanyan'ın dil bilimi çalışmaları da ayrı bir yazı konusu. 
 Türkiye'ye yerleşmeden önce, çeşitli gezi kitapları yazan ve en son Şirince'de kurduğu (aslında eşi Müjde'nin sahip olduğu yıkıntı evi düzenlemeleriyle başlıyor hikaye) otelleri; bunları yaparken hakkında açılan davaları, hapis yatması bilinen hikayeler ama onun akıcı anlatımıyla su gibi okunuyor. 
 Şirince ve 21 Aralık 2012 'kıyamet' iddialarını onun çıkardığı söylense de kendisi bu durumu reddediyor. O gün davet ettiği tüm misafirleri bedava ağırlayacakmış. 21 Aralık aynı zamanda doğumgünü; tesadüf... 
 Kitabı okurken sıkça şu cümleyi kuruyorsunuz: 'Yok artık!'
 Küçücük çocuğuyla mayınlı yoldan Ermenistan'a girmek mi dersiniz ya da üç aylık hamile karısıyla Gürcistan'da savaşın ortasına 'Bir daha nerede savaş göreceğiz?' diyerek dalmasını mı? Hangi birini anlatalım? En iyisi bu kitabı alıp okumanız ve ondan (tanıyan pek çok kişinin de yaptığı gibi) 'severek nefret' mi edeceksiniz siz karar verin.