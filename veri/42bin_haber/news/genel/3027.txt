Bodrum Mandalinası tescillendi
Kendine has kokusuyla ünlenen Bodrum Mandalinası'nın tescillenme işlemi tamamlandı. Bodrum Mandalinası'na 'Coğrafi İşaret Tescili' için Bodrum Turunçgil Üreticileri Birliği 2009'da başvuru yapmıştı.
 Türk Patent Enstitüsü (TPE) tarafından hazırlanan tescil belgesi, Bodrum'daki bir mandalina bahçesinde düzenlenen törenle Bodrum Ticaret Odası Başkanı Mahmut Kocadon'a teslim edildi. Belgeyi teslim eden Destek Patent Ege Bölge Müdürü Süleyman Zemin, "Özellikle Bodrum Ticaret Odası'nın ve Bodrum İlçesi Turuncgil Üreticileri Birliği'nin yoğun ve ısrarlı çalışmaları sonucunda tescil işlemi gerçekleşti. Türkiye çiftçisine ve üreticisine örnek olacak bir çalışmayı hayata geçirdik. Türk Patent Enstitüsü'nde 3 yıl süren çalışmanın sonucunda bu belgeyi aldık. Hayırlı uğurlu olsun." diye konuştu.
 Mahmut Kocadon da bu sayede yöreye özgü mandalinadan yapılan gazoz, reçel, lokum ve kolonya gibi pek çok ürünün marka değerinin korunacağı söyledi. Kocadon, "Yetiştiricilere bir çağrıda bulunuyorum. Üreticilerimiz mandalinasını satarken bu belgeleri kullansınlar. Tüccarları bilgilendirsinler, onlar da diğer illere mandalina götürürken bu tescil belgelerini yanlarında bulundursunlar ki Bodrum Mandalinası'nın katma değeri yüksek olsun." dedi.
 CİHAN
  