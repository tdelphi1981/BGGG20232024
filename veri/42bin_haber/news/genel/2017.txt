'İş sağlığı ve güvenliğinde tasarruf yatarımla olur'
Çalışma ve Sosyal Güvenlik Bakanı Faruk Çelik, İş Sağlığı ve Güvenliği Yasası'nın endüstri hayatı için çok önemli olduğunu belirterek, iş yerlerini bu konuda uyardı. İş sağlığı ve güvenliğinde tasarrufun olamayacağını vurgulayan Çelik, bu konuda tasarrufun yalnız yatırım ile olabileceğini söyledi.
 Ankara Marriott Otel'de düzenlenen İş Sağlığı ve Güvenliği seminerine katılan Faruk Çelik, yasanın getirileri hakkında bilgiler verdi. Türkiye'nin son 10 yılda kriz yaratan ülke değil, uluslararası krizlere direnen ülke haline geldiğine değinen Çelik, Türkiye'nin küresel krizden bu yana en çok istihdam sağlayan ülke olduğunun altını çizdi ve yüzde 8 buçuk büyümenin sağlandığını, 4 yılda 4 milyon kişinin istihdam edildiğini vurguladı.
 Bakanlık olarak çok önemli düzenlemelere imza attıklarını belirten Çelik, yapılan düzenlemelere değindi. Bakan Çelik, 2821-2822 gibi 12 Eylül mimarı yasaları değiştirdiklerini ifade etti. Çelik, yine emeklilere 1 Ocak'tan itibaren ödenmeye başlayacak olan İntibak yasasının da çok önemli bir düzenleme olduğunu bildirdi. Son olarak lise mezunu gençlerin üniversiteyi kazandıktan sonra üniversiteye yerleşene kadar ki 4-5 aylık süreç içinde bir düzenleme getirdiklerini aktaran Çelik, gençlerin bu şekilde sağlık hizmetlerinden yararlanabileceğini açıkladı.
 İş Sağlığı ve Güvenliği Yasası ile ilgili olarak bilgilendirme yapan Çelik, dünya genelinde iş kazalarında ve hastalıklarında meydana gelen ölümleri rakamsal olarak verdi. her yıl 2.3 milyon kişinin iş kazaları ve meslek hastalıklarından hayatını kaybettiğini yani 1 dakikada 4 kişinin öldüğünü dile getiren Çelik, iş kazaları ve hastalıkları sonucunda meydana gelen ölümlerle bir küçük ülkenin yok olduğunu anlattı.
 İş kazalarının mali boyutuna da değinen Çalışma ve Sosyal Güvenlik Bakanı Çelik, dünyada iş kazalarında Türkiye'nin GYİH'nın yüzde 1'i ile 4'ü arasında bir maddi kaybı tespit ettiklerini vurgulayarak, bunun da asgari 600 milyar dolar, azami ise 2,4 trilyon dolarlık bir rakama ulaştığın bildirdi. Türkiye'de ise günde 172 iş kazasının meydana geldiğini kaydeden Çelik, maddi kaybın 7,7 milyar dolar olduğunu söyledi. Çelik, Bu kazalar sonucunda 4 kişinin öldüğünü ve 6'sının iş yapamaz hale geldiğini belirtti.
 "TÜRKİYE'DE İŞ KAZALARININ MADDİ KAYBI 7.7 MİLYAR DOLAR"
 Türkiye'de 2012 yılı verilerine göre iş yerinde yüzde 105'lik bir artışın olduğuna değinen Faruk Çelik, iş kazalarında yüzde 2,5'luk bir artışın olduğunu dile getirdi. İş kazalarında 2002 yılında 871 kişinin, 2010 yılında bin 440 kişinin, 2012'nin son döneminde ise 895 kişi hayatını kaybettiği bilgisini veren Çelik, 2002 yılında yüzbinde 16,8'inin hayatını kaybederken, 2012 yılında bunun 7,6'ya gerildiğini kaydetti. Bu rakamların 27 Avrupa ülkesinde yüzbinde 4 olduğunu söyleyen Çelik, Türkiye'de 8'lerde olduğunu onun için alınması gereken mesafelerin olduğunu ifade etti.
 Bu yasaların ve bu toplantıların bu kazaların ve ölümlerin önüne geçmek olduğunu kaydeden Çalışma ve Sosyal Güvenlik Bakanı Çelik, iş sağlığı güvenliğinde tasarrufun ancak yatırım ile olabileceğini söyledi. Söz konusu yasanın getirilerinden söz eden Çelik, yasanın kuraldan önce önleyicilik getirdiğini bildirdi. Çelik, bu yasanın işçi memur herkesi kapsadığını belirterek, iş yerlerinde tam süreli iş sağlığı ve güvenliği uzmanının bulundurulması gerektiğini anlattı. Faruk Çelik, son olarak en önemli düzenlemenin risk değerlendirmesi olduğunu söyledi.
 CİHAN
  