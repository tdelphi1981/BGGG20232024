İhalelerin üç atlısı, üç yılda 5 milyar dolarlık imza attı!
Son dönemin ihale şampiyonları açık ara Cengiz-Kolin-Limak... Her ihalede boy gösteren ortaklar masadan mağlup ayrılmayı unuttu. Son zaferlerini BEDAŞ'la ilan eden 'süper üçlü', 2010 yılından bu yana 4 milyar $'lık ihale kazandı. Yapılacak yatırımlarla birlikte bu rakam 5 milyar $'a ulaşacak
 ESİN GEDİK / İSTANBUL
 Limak, Cengiz ve Kolin, son dönmede yapılan bütün ihaleleri silip süpürüyor. Peki 3-4 yıl öncesine kadar ortalıkta çok gözükmeyen bu şirketlerin hikayesi ne? Limak Holding 1976 yılında Nihat Özdemir, Kolin İnşaat 1977 yılında Naci Koloğlu ve Cengiz İnşaat 1980 yılında Mehmet ve Ekrem Cengiz kardeşler tarafından kuruldu. Her üçü de yol, köprü, baraj gibi altyapı yatırımlarıyla adını duyurmaya başladı. Her üçü de 1990'larla yurtdışına açıldı. Ortak iş yapmaya da o yıllarda başladılar. Uzun yıllardır birbirlerini tanıyan ve aynı alanda iş yapan patronlar, 2000'li yıllarla hızlanan özelleştirme sürecinde aktif olarak yer aldı... Önce TMSF'nin satışa çıkardığı bazı fabrikaları alan ortaklar daha sonra Türkiye'de enerji yatırımlarının hız kazanmasıyla bu alana yoğunlaştılar. Enerji dağıtım ve üretim ihalelerine birlikte girmeye başlayan üçlü, Türkiye'nin en büyük elektrik dağıtım ağına sahip hale geldiler. Ortakların son üç yılda aldığı ihalelerin tutarı da yatırımlarla birlikte 5 milyar doları aştı.
 3 DAĞITIM BÖLGESİ VAR 
 TÜRKİYE'NİN en büyük elektrik dağıtım şirketi BEDAŞ'ı 1.960 milyar dolara alan Cengiz-Kolin-Limak üçlüsü bir süre önce de Akdeniz EDAŞ için 546 milyon dolarlık teklif vermişti.  
 GRUP daha önce de Uludağ EDAŞ ihalesini 940 milyon dolar, Çamlıbel EDAŞ ihalesini ise 258.5 milyon dolarla kazanmıştı. 
 ORTAKLAR bu yıl, Çoruh havzasında inşa edilecek Yusufeli Barajı'nın ihalesinde de ipi göğüsledi. Proje tamamlandığında 270 metreyle dünyanın üçüncü, Türkiye'nin ise en yüksek barajı olacak. Projenin ihale bedeli ise 487 milyon TL..
 Ankara Garı da onların
 CENGİZ-Kolin-Limak'ın bu yıl imza attığı bir diğer ihale ise Devlet Demiryolları'nın Yap-İşlet-Devret modeliyle ihaleye çıkan Ankara Yüksek Hızlı Tren (YHT) Garı oldu. 28 Ağustos 2012'de yapılan ihaleye teklif veren tek şirket olan konsorsiyum,  yeni yapacakları garın 19 yıl 7 ay boyunca işletme hakkını aldı. Ortaklar, uzay üssü görünümlü binaya 150 milyon dolar yatıracak.
 En fazla ihaleye giren şirket Limak
 ÜÇ şirket arasında en çok ihaleye katılan ve kazanan Limak Holding. İhale çalışmaları Nihat Özdemir'in kızı Ebru Özdemir'in yürüttüğü Limak Yatırım adlı şirket bünyesinde yapılıyor. Ebru Özdemir, 2010 yılında verdiği bir röportajda 'Son 10 yılda 100'den fazla ihale için teklif hazırladım' demişti. Son iki yılı da katarsak Limak'ın 120'ye yakın ihaleye girdiğini söyleyebiliriz.
 'Kafa olarak çok iyi anlaşıyoruz'
 KOLİN İnşaat Yönetim Kurulu Başkanı Naci Koloğlu, 'Neden sürekli aynı ortaklarla hareket ediyorsunuz' sorusuna şu yanıtı veriyor: Üçümüzün de kökeni inşaatçılık, uzun yıllar hem Türkiye'de hem yurtdışında birlikte çalıştık. Birbirimizi iyi tanıyoruz, iş yapma biçimlerimiz yakın ve kafa olarak iyi anlaşıyoruz'
 Rakip oldukları ihaleler de var
 ÜÇLÜ bazı ihalelere tek başına ya da farklı ortaklarla da girerek birbirlerine rakip oluyorlar. Bunun son örneği Soma kömür işletmelerinde yaşandı. Park Grubu, Torunlar Grubu, Cengiz İnşaat, Limak gibi şirketlerin de ilgi gösterdiği ihalede Kolin'e bağlı Hidrogen Enerji, devlete kilovatsaat başına 4.69 kuruşluk teklifiyle ihaledeki en iyi teklif sahibi oldu. Sincan-Ankara-Kayaş tren hatlarının inşasını içeren Başkentray Projesinde de karşı karşıya geldiler. Burada da gülen taraf ihaleye Gülermak ile giren Kolin olmuştu.
 3. havalimanı ve İGDAŞ sırada
 NİHAT Özdemir, kasım ayında Milliyet Gazetesi'ne verdiği röportajda yeni ihalelerin de sinyallerini verdi. 'Ortaklarımızla birlikte dağıtım, ulaştırma, enerji, elektrikle ilgili bütün özelleştirmelere gireceğiz' diyen Özdemir, 'Ulaştırmayla da ilgiliyiz. İzmir-Antalya, Ankara-Adana, Ankara'dan daha doğuya otoyol ihaleleri yapılacak. İstanbul'un da hızlı tren garı ihalesi yapılacak. Ankara gaz dağıtım ihalesi yapılacak. İstanbul'a 3. havalimanı yapılacak, herkesin gözünün üzerinde olduğu İGDAŞ var. Bu ihalelerin tümüne katılmayı planlıyoruz' demişti.
 Kolin ve Limak eski ortak
 KOLİN ve Limak, uzun yıllardır hem yurtiçinde hem de yurtdışında ortak projelere imza atıyor. İkili şu sıralarda da Çandarlı Limanı ve birçok hızlı tren hattını birlikte inşa ediyor. Kolin-Limak, Erzincan, Elazığ, Elbistan ve Malatya şeker fabrikalarını da 266 milyon dolara satın aldı.
 Cengiz maden zengini
 ENERJİ ve altyapı alanında ortaklarıyla hareket eden Cengiz İnşaat'ın tek başına katıldığı ihaleler de var. Madencilik, inşaat, enerji, turizm, makine ve sigorta alanlarında faaliyet gösteren Cengiz Grup Seydişehir ve Eti  Alimünyum tesislerini de 305 milyon dolara satın aldı. Şirket Oymapınar Barajını da yapıyor.