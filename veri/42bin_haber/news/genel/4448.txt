Mersin 3 attı 3 puanı kaptı
Spor Toto Süper Lig'de alt sıralardan kurtulma mücadelesi veren Mersin İdman Yurdu, evinde ağırladığı Sivasspor'u 3-0 gibi net bir skorla geçerek puanını 19'a yükseltti.
Mersin'e 3 puanı getiren golleri biri penaltıdan olmak üzere Emanuel Culio (2) ve Can kaydetti. Karşılaşmada varlık gösteremeyen Sivasspor ise 23 puanda kaldı. İkinci yarının ilk maçı olan Orduspor deplasmanından 1 puan çıkartan Mersin, bu karşılaşmadan da 3 puan alarak iki hafta da 4 puan toplamayı başardı. Mersin önümüzdeki hafta ise Eskişehirspor deplasmanına gidecek. 
Mersin İdman Yurdu'nda yeni transferlerin etkili bir oyun sergilediği maçta son golü atan Can, Mersin formasıyla ilk gol sevincini de yaşamış oldu . Yeni transferlerden Burhan da son golde Can'a asisti yapan isimdi. 
Stad: Tevfik Sırrı Gür
Hakem: Bülent Yıldırım
Mersin İdman Yurdu: Bicik, Stepanov, Ivan, Mitrovic, Serkan, Murat, Culio (Dk.89 Tanju), Burhan (Dk.89 Eren), Hakan, Ozokwo, Mehmet Yıldız (Dk.81 Can)
Sivasspor: Borjan, Ziya, Navratil, Uğur (Dk.58 Mehmet Nas), Ümit, Kadir, Erman, Hakan (Dk.46 Sercan), Adem, Pedriel (Dk.69 Piech), Eneramo
Goller: Dk.11, 43 Culio, Dk.86 Can (Mersin İY)
Sarı kartlar: Kadir, Ziya (Sivasspor) 
GİRAY BULAK: "DEVAMININ GELMESİ LAZIM"

Mersin İdmanyurdu Teknik Direktörü Giray Bulak, maçın ardından düzenlenen basın toplantısında, Elazığspor ve Kayserispor'un kazanmasının takımı psikolojik anlamda baskı altına aldığını ancak Sivasspor maçını kazanarak rakipleriyle aralarını açmamak için daha dikkatli bir oyun ortaya koyduklarını belirtti. 
Sivasspor maçının Mersin için çok önemli bir karşılaşma olduğunu ifade eden Bulak, şöyle konuştu: İyi çalışan, yeni bir ekibiz. Yeni gelen arkadaşlarımız, uyum içinde çalışıyorlar. Yüksek karaktere sahip bir takım. Oyuncularımızın algılamaları yüksek. Taktik anlayışa, çalışmaya cevap verebiliyorlar. Çok disiplinliler, kendilerine iyi bakıyorlar. Bu da bize çok katkı sağlayacak ve bizi başarıya taşıyacaktır. 'Yenilmeyecek bir ekip' derken çocuklarımıza güvenerek bunu söyledim. Onların mesajını belli etmeye çalıştım. Eksik olan arkadaşlarımız da bize katıldığında, hem sayısal hem işlevsel anlamda daha farklı bir takım çıkacaktır şüphesiz. 3 puan aldık ama bu her şey değil. Daha devamı olması lazım. Bunun için yine çok çalışacağız. Disiplinli bir şekilde bu mücadeleye devam edeceğiz. 
Bulak, Sivasspor'un centilmence bir oyun ortaya koyduğunu dile getirerek, bazı eksikliklerin üstesinden gelerek 3 puan almanın mutluluğunu yaşadıklarını sözlerine ekledi.
 
Futbolculardan Burhan Eşer de zorlu bir karşılaşma olacağını bilerek sahaya çıktıklarını, 90 dakika boyunca müthiş bir oyun sergileyerek galip geldikleri için mutlu olduklarını söyledi. Eren Tozlu ise 90 dakika boyunca mücadele ettikleri ve galip geldiklerini kaydetti.

ÇALIMBAY:"SON VURUŞLARDA İYİ DEĞİLDİK"

Sivaspor teknik direktörü Rıza Çalımbay ise, "Mersin takımını tebrik ediyorum. İyi bir galibiyet aldılar. Buna ihtiyaçları vardı, bizim de ihtiyacımız vardı. Baktığınızda ilk gole kadar gayet iyi gidiyordu. Golden sonra tabi ki riske girmemiz gerekiyordu. Onu yapmaya çalışıyorduk. 2'nci yarı da hem forvet hem de ofansife dönük oyun disiplini ile başladık. Yine oyun üstünlüğüne baktığınız zaman ataklarımız, iyi ataklar değildi. Son vuruşlarda da iyi değildik. Ummadığımız bir mağlubiyet aldık. Tabi ki bunlar futbolun içinde olan şeyler. Bir an önce kendimizi toparlamamız gerekiyor. Hem ligde hemde kupada gitmek bazen zor oluyor. Bunları yaparken bazı böyle mağlubiyetler olacak. Bu da onlardan bir tanesiydi. Bizim sadece üzüldüğümüz hakemler. Gaziantepspor maçında da, bu maçta da inanılmaz hatalar yaptılar. Bizde ne söylesek ne gündeme getiriyorlar ne de yayınlıyorlar. Sadece isteğimiz biraz daha dikkatli olmaları. Kararları verirken daha dikkatli olup ona göre karar vermeleri. Bizim hakemlerle bir problemimiz yok ama maalesef geçen hafta olsun, bu hafta olsun. İstemediğimiz şeyler oluyor. Kimse yanlış düşünmesin Mersin bizden çok daha iyi oynadı, çok daha mücadele etti. Hak ettiği bir galibiyeti aldı. Mersin'i tebrik ediyorum" diye konuştu.