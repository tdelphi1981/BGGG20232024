Düğününe sanal sevgilisini de getirdi
Japonya'da dünya evine giren bir damat, düğününe sanal sevgilisini de getirerek davetlileri şaşırttı.
 Haber sitesi RocketNews24'e göre Japon damat,  Nintendo'nun (dünyanın en büyük oyun geliştirici firmalarından biri) çıkardığı oyun konsolunda bulunan "Love Plus" adlı oyundaki sanal sevgilisini düğününe getirdi. Bununla da yetinmeyen damat, sanal sevgilisi için özel bir masa bile ayarladı. Sanal karakter, düğünü kendisine ayrılan özel yerden izledi.
 Ancak sanal sevgilinin sonu iyi bitmedi. Düğünün ardından oyun konsolundan, Love Plus adlı oyunun kartı çıkarıldı. Ardından da özel olarak hazırlanan bir tahta kutunun içine yerleştirildi. Gelin ve damat, bir tokmak ile tahta kutuyu parçaladı. Haber sitesine konuşan davetliler, tahta kutunun kırıldığı sırada damadın "moralinin bozuk olduğunu" gözlemlediklerini de kaydetti.
 Japonya'da 250 bin kopyası satılan "Love Plus" adlı oyun, sanal karakter ile romantik bir ilişki geliştirmek üzerine kurulu.
 CİHAN
  