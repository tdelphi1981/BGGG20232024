Kahve Dünyası 'AVM'lerde En Beğenilen Kafe' seçildi
Kahve Dünyası, AYD (Alışveriş Merkezi Yatırımcıları Derneği) ve GFK Türkiye işbirliğinde gerçekleştirilen "AVM'lerde En Beğenilen ve Tercih Edilen Perakende Markaları Araştırması"nın kafe kategorisindeki liderliğini elden bırakmadı.
 Türkiye'nin kahve ve çikolata devi Kahve Dünyası "AVM'lerde En Beğenilen ve Tercih Edilen Perakende Markaları Araştırması"nda geçen yılki kategori liderliğini korudu. AYD (Alışveriş Merkezi Yatırımcıları Derneği) ve GFK Türkiye işbirliği ile bu yıl dördüncüsü gerçekleştirilen araştırmada Kahve Dünyası yeniden "En Beğenilen Kafe" seçildi. Türkiye genelinde 11 ilde 18-55 yaş grubundaki 1200 alışveriş merkezi ziyaretçisi arasında yapılan araştırmanın ödül töreni 7 Kasım 2012'de Rahmi Koç Müzesi'nde markaların yöneticilerinin katılımıyla gerçekleştirildi.
 Toplam 11 kategoride AVM'lerin en beğenilenlerinin açıklandığı ödül töreninde Kahve Dünyası'nın ödülünü teslim alan Kahve Dünyası Genel Müdürü Alev Altınkılıç: "Tüketicilerin en beğendiği marka olmak bizim için gurur verici. Özellikle de ikinci kez bu ödüle layık görülmek gururumuzu ve mutluluğumuzu arttırıyor. Bizi buralara getiren, beğenen tüm tüketicilerimize çok teşekkür ediyoruz" dedi.
 Kahve Dünyası, mağazalarında yer alan tüm kahve, çikolata, dondurma ve tatlı-tuzlu çeşitlerini, "üreticiden tüketiciye" anlayışı ile müşterisine sunuyor. Türk kültürünün ikram ve konukseverlik geleneğinden ilham alan Kahve Dünyası'nda tazelik, doğallık ve kalite hizmetin en önemli unsurları olarak görülüyor. Kahve Dünyası Türkiye genelinde ve Londra'da müşterilerine kendilerini evlerinde hissedebilecekleri atmosferi sağlayan toplam 97 mağazasıyla hizmet veriyor.
  
  