Bahis çetesi 1'e 10 verdi
AKŞAM yazdı, yasadışı bahis operasyonu başladı. Kenar semtlerdeki merdiven altı dükkanlarda milyonlarca lirayı cebe indiren çeteden 10 kişi tutuklandı
 ERCAN ÖZTÜRK / İSTANBUL 
 AKŞAM'ın "3.5 milyarlık bahis çetesi" manşetiyle gündeme getirdiği yasadışı bahis çetesi yolun sonuna geldi. Harekete geçen belediyeler ve emniyet, denetlemelere başlarken ilk operasyon ise Gaziantep'te gerçekleştirildi. 
 POLİS, Gaziantep merkezli İzmir ve Şırnak'ı da kapsayan 3 ilde baskınlar yaptı. Operasyonlarda 28 kişi "yasadışı bahis oynatmak" suçlamasıyla gözaltına alındı. Bu kişilerden 10'u çıkarıldığı mahkemece tutuklandı. 
 
 BAKANLIK UYARMIŞ 
 ÖTE yandın Gençlik ve Spor Bakanlığı'nın da Ağustos 2012'de İstanbul Valiliği'ni bahis çetesine karşı uyardığı ortaya çıktı. Spor Toto Teşkilat Başkan Yardımcısı Bünyamin Bozgeyik imzasıyla gönderilen yazıda şöyle denildi: Söz konusu yasadışı bahisler, teşkilatın gelirlerinin azalmasına, ödenmeyen vergiler ve yurtdışına aktarılan büyük para hacmiyle ülke çıkarlarına ve en önemlisi denetimsiz faaliyetleriyle gençliğimize zarar vermektedir. Anılan yasadışı faaliyetler, internetin henüz denetlenmeyen bir alan olması sebebiyle durdurulamadığından faaliyetlerinin engellenmesi Teşkilat Başkanlığımız açısından büyük önem taşımaktadır. 
 Belediye mühürledi 
 BAHİS çetesinin en yoğun faaliyet gösterdiği ilçelerden Esenler'de belediye ve Emniyet Müdürlüğü radikal kararlar aldı. Buna göre, artık ilçedeki bütün dükkanlara camlarının şeffaf olması zorunluluğu getirilecek. 
 ÇEREZCİ-EMLAKÇI RUHSATI 
 ALDIKLARI önlemleri AKŞAM'a anlatan Esenler Belediye Başkanı Tevfik Göksu, çarpıcı rakamlar da verdi: Bir yıldır bu kişilerle mücadele ediyoruz. Bugüne kadar 500 defa ceza uygulaması yaptık. Bu, genelde para cezası ve ruhsat iptali oluyor. 35 işyerini savcılığa şikayet ettik. 15 işyerine ceza kesmek için de encümen kararını bekliyoruz. Bu kişiler bize "kuruyemişçi" veya "emlakçı" açacağız diye müracaat ediyorlar. Belgelerini inceledikten sonra ruhsatlarını veriyoruz. Dükkana bilgisayar koyup iş yapıyor. Şüphelenmiyorsunuz. Belki bu kişilerin dükkanında da bulunmuş olabilirim. 
 SİZİN haberiniz bizim için çok iyi oldu. Şimdi bize iş düşüyor. Harekete geçtik. Esenler'de bundan böyle beyaz camlı veya folyolu bir dükkan olmayacak. Emniyet de bu kişilerle ilgili işlem yapacak. Artık bütün dükkanlar şeffaf olacak. 
 5 yıla kadar hapis 
 YASADIŞI bahis oynatan kişiler, "Futbol ve Diğer Müsabakalarında Bahis ve Şans oyunları Düzenlemesi Kanunu'nun 5'inci maddesi gereğince yargılanıyorlar. Bu maddeye göre bahis oynatanlarla yer veya imkân sağlayanlar, bir yıldan üç yıla kadar hapis ve on bin güne kadar adli para cezasına çarptırılıyor.