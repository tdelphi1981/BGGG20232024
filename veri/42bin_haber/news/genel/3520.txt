120 kişiye Paris sorgusu
Kurulan 'Anti Terör Timi'yle üç PKK'lı kadına suikastı soruşturan Fransız polisi, binaya giren 120 kişiyi sorguladı. Polis komşu ülkelerden de yardım istedi
 ÖZKAN TAMİRAK
 Fransız polisi, PKK kurucularından Sakine Cansız, Fidan Doğan ve Leyla Söylemez'in öldürüldüğü suikastın peşinde. Kurulan 'Anti Terör Timi' suikastçıları bulmak için titiz bir çalışma sürdürüyor. 
 TİMİN, şu ana kadar tutuklu PKK'lıların da aralarında olduğu 120 kişinin ifadesine başvurduğu öğrenildi. Fransız polisi sadece cinayetlerin işlendiği Kürt Enformasyon Merkezi'ne gidenleri değil, onların ailelerini de yakın takibe aldı. 
 YARDIM İSTEDİ
 Tüm detayları titizlikle inceleyen polis, merkezde giden bazı isimlerin Paris'te bulunmadığını tespit etti. Bu tespitin ardından soruşturma bu merkeze girip çıkan ama şu an Fransa'da bulunmayan kişilere yoğunlaştı. Polis, bu isimleri belirleyerek, kimlik bilgileriyle fotoğraflarını Belçika ve Almanya istihbaratına da gönderdi. İki komşu ülkenin istihbaratı da soruşturmada Fransız polisine yardım edecek. 
 KİM RAHATSIZDI?
 Polisin sorguladığı kişilere yönelttiği sorulardan bazıları şöyle:
 - Neden sık sık enformasyon merkezine gidiyorsunuz?
 - Sizinle birlikte kimler gelirdi?
 - Sakine Cansız daha önce kimseyle tartışmış mıydı?
 - Cansız'ın Paris'te olmasından rahatsız olan kişiler var mıydı?
 - Paris'te geldiğinde kimlerle görüşürdü?
 - Cinayet günü şüpheli birileriyle ya da şüphe uyandıracak bir olayla karşılaştınız mı?