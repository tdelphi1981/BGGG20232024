Bir yıl tutukluluğa karşı 15,5 bin lira tazminat
Kastamonu'nun Şenpazar ilçesinde cezaevinde 1 yıl tutuklu kaldıktan sonra beraat eden kadın, hürriyetinden yoksun bıraktığı gerekçesiyle tutuklama kararı veren mahkeme aleyhine açtığı davada 15 bin 500 lira tazminat kazandı.Eşi Mustafa K. (41) ile evde av tüfeğini temizlediği sırada yeğeni Ersin S.'yi (17) silahının ateş alması sonucu vurduğu gerekçesiyle 1 yıl cezaevinde tutuklu kaldıktan sonra beraat eden Hediye K.'nin (31) açtığı tazminat davasının karar duruşması, Kastamonu Ağır Ceza Mahkemesi'nde yapıldı.

K., kocasının müebbet hapis cezası aldığı davada, 1 yıl cezaevinde tutuklu kaldıktan sonra hakkında beraat kararı veren İnebolu Ağır Ceza Mahkemesi'ne tazminat davası açtı.
  
1 yıl boyunca hürriyetinden yoksun bırakıldığı gerekçesiyle mahkemeye başvuran K., hazineden karşılanmak üzere 20 bin lira maddi ve 10 bin lira manevi olmak üzere toplam 30 bin lira tazminat istedi.

Mahkeme heyeti, K.'nin 30 bin liralık tazminat isteğine karşı, 7 bin lira maddi 8 bin 500 lira da manevi olmak üzere 15 bin 500 lira tazminat ödenmesine karar verdi.

Şenpazar ilçesi Küçükmutlu köyünde, 2 yıl önce Mustafa K. (41) ile eşi Hediye K. (31), evde bulunan av tüfeğini temizlerken ablasının oğlu Ersin S.'yi (17) silahın ateş alması sonucu vurmuştu. Ersin S., olay yerinde hayatını kaybetmişti. Gözaltına alınan K. çifti, çıkarıldıkları mahkeme tarafından tutuklanarak cezaevine gönderilmişti. İnebolu Ağır Ceza Mahkemesi'nde yargılanan sanıklardan Mustafa K., kasten çocuk yaştaki kişiyi öldürmekten müebbet hapis cezasına çarptırılırken, sanık Hediye K. ise 1 yıl tutuklu kaldıktan sonra beraat etmişti.