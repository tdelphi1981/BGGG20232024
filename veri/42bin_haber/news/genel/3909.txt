MHP yerel seçim startını veriyor
MHP, 2014 Mart'ta yapılacak yerel seçimler için hazırlıklarına neredeyse 1,5 yıl önceden başlıyor.
 Volkan YANARDAĞ / ANKARA
 Çalışmalarıyla ilgili iddialı konuşan yerel yönetimlerden sorumlu Genel Başkan Yardımcısı Sadir Durmaz, MHP'ye yoğun talep olduğunu söyledi. 'Seçime çok güçlü adaylarla çok güçlü gireceğiz' diyen Durmaz, seçimlere yönelik startı bu hafta içinde vereceklerini belirtti ve şöyle devam etti:
 KOMİSYONLAR TAMAM
 KENDİ içimizde her türlü çalışmayı yaptık. Ön değerlendirme komisyonumuz hazırlıklarını tamamladı. Bir ya da bir kaç tane kamuoyu yoklaması daha yaptıracağız. Yerel seçimler için oluşturduğumuz Hazırlık Komisyonları da tamam. Önceki seçimlerde neleri yanlış neleri doğru yapmışız bunların analizini yaptık. 
 TÜM Başkanlık Divanı ve Merkez Yönetim Kurulu üyeleri sahaya inecek. Onlara sahalarda yer verilecek. Güçlü adaylarla çok güçlü gireceğiz. Partimize çok yoğun bir talep var. Türkiye'nin her tarafından partimize katılımlar var. 
 BİZ çalışmalara başladık. Hali hazırda adaylık taleplerini kabul ediyoruz. Kafamızda şekillendirdiğimiz yerler de var. Önümüzdeki hafta yerel yönetimlerin start vereceğiz. Spesikfik bir yerden başlayacağız. Ama bunu zamanı geldiğinde açıklayacağız
 Ankara teşkilatıyla mobil prova
 MHP, yaklaşan yerel seçimlere yönelik eğitim çalışmalarını da hızlandırdı. Genel Başkan Devlet Bahçeli tarafından hizmete açılan 'Uzaktan Eğitim Merkezi' yerel seçimlerde aktif olarak kullanılacak. Sistemi AKŞAM'a anlatan Genel Başkan Yardımcısı Zühal Topcu, 'Parti politikalarını, stratejilerini tek merkezden, aynı anda tüm teşkilatlarımıza ulaştırma imkanına kavuşacağız' dedi. Uzaktan Eğitim Merkezi'nin ilk eğitim çalışması ise Ankara teşkilatıyla yapıldı.