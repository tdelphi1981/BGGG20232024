150 bin Suriyeli için 600 milyon lira tahsis edildi
Bakan Çağlayan, 153 bin Suriyeli'nin Türkiye'deki kamplarda misafir olduğunu belirterek, tahsis edilen paranın ise 609,5 milyon TL civarında olduğunu söyledi
 Ekonomi Bakanı Çağlayan, Birleşmiş Milletler (BM) Dünya Gıda Programı İcra Direktörü Büyükelçi Ertharin Cousin ile birlikte yarın Kilis'teki Suriye kamplarını ziyaret edecek. Çağlayan konuya ilişkin yaptığı açıklamada, Türkiye olarak, Suriye'de yaşanan insanlık dramı nedeniyle ülkelerinden kaçan ve Türkiye'ye sığınan Suriyelilerin barınma, giyinme ve gıda ihtiyaçlarını karşılamaya çalıştıklarını ifade ederek, Türkiye'de resmi rakamlara göre toplam 153 bin Suriye vatandaşının halen Hatay'da 5, Şanlıurfa'da 2, Gaziantep'te 3, Kahramanmaraş, Kilis, Osmaniye ve Adıyaman'da 1'er olmak üzere toplam 14 merkezde misafir edildiğini kaydetti. 
 ZORDA OLANIN YANINDAYIZ
 Çağlayan, 'Kardeşlerimiz için dünyadan gelen yardımların miktarı sadece 30 milyon dolarken, biz onların ihtiyaçları için bugüne kadar 609,5 milyon TL'yi aşan tahsis gerçekleştirdik. Türkiye, dünyanın neresinde olursa olsun, hangi dine mensup olursa olsun, zor durumdaki tüm insanların yanında olmayı  bir görev olarak kabul eder ve elinden gelenin en iyisini yapar. Haiti'de de öyle yaptık, Burma'da da. Tabii ki, yanı başımızdaki kardeşlerimize, tarihi ve kültürel ortak geçmişimiz olan Suriyeli dostlarımızın da yanında olmaya devam edeceğiz' dedi.
 2007'den bu yana 11,5 milyon dolar bağış
 Türkiye'nin Suriyeli sığınmacıların yanı sıra, BM Dünya Gıda Programı'na (WFP) 2007 yılından bu yana 11.5 milyon dolar bağışta bulunduğuna da dikkat çeken Çağlayan, yapılan işbirliği çerçevesinde programın İcra Direktörü Ertharin Cousin nezdinde Suriyeli sığınmacıların BM tarafından temin edilecek gıda malzemelerinin Türkiye'den alınması konusunda girişimde bulunduğunu ifade etti. Çağlayan, 15 Ocak'taki ziyarette de Cousin ile Kilis'teki Suriyeli sığınmacıların kampına bir ziyaret gerçekleştireceklerini belirterek, 'Burada sunulan hizmetleri yerinde inceleyeceğiz. BM'nin sığınmacılar için alacağı gıda malzemelerinin temin edilme yöntemlerini de kendisiyle ele alacağız' dedi.
  