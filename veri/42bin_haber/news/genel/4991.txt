THY filosuna 5 Airbus daha katılıyor
TÜRK Hava Yolları (THY), büyüme planları çerçevesinde geniş gövdeli 5 adet Airbus A330-300 siparişi verdi.
 Filosunda halen 104 adet Airbus uçağı bulunan THY, 2'si kesin 3'ü opsiyonlu yeni sipariş ile A330 tipi uçak sayısını 38 adede yükseltecek. THY Genel Müdürü Temel Kotil, anlaşması imzalanan yeni uçakların orta ve uzun menzil uçuşlarda kullanılacağını söyledi. Kotil, 'Büyüme stratejimizi verimli, güvenilir ve karlı uçaklarla desteklememiz gerekiyor. Yeni A330 siparişimiz verimliliğimiz ve karlılığımız açısından avantaj sağlayacak.' dedi. Airbus şirketinin 250 - 300 yolcu kapasitesine sahip A330 ailesi uçakları, kargo, VIP ve askeri nakliye tanker versiyonlarıyla bugüne kadar 1200 adetten fazla sipariş aldı. Halen 100 havayolu filosunda 900 adet A330 ailesi uçağı kullanıyor. A330-300 hizmete girdiği ilk günden beri verimli operasyon maliyetleriyle dikkat çekiyor.