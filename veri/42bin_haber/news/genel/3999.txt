Beyaz yakalılar da yatırımda 'güvenli liman'a sığınıyor!
Eskiden ev hanımlarıyla özdeşleşen altına yatırım yapmak artık beyaz yakalı çalışanların ve öğrencilerin de gözdesi
 TEB Bireysel ve Özel Bankacılık Genel Müdür Yardımcısı Gökhan Mendi, ülkemizde daima güvenilir bir yatırım aracı olarak kabul gören altının beyaz yakalı çalışanlardan öğrencilere ve ev hanımlarına kadar birikim yapmak isteyen bütün bireysel yatırımcıların gözdesi haline geldiğini söyledi. Mendi, 'Bununla birlikte günümüzde altına yatırım yapmanın her zamankinden daha güvenli hale gelmiş olması da birikimlerini altına yatırmak isteyenleri cesaretlendiriyor. Artık banka ortamında altın tasarrufu yaparak çalınma ve kaybolma gibi risklere karşı kendilerini koruyabilen yatırımcılar, bankacılık kanallarını kullanarak kar etmenin konforunu yaşıyor' diye konuştu.
 TEB Genel Müdür Yardımcısı Gökhan Mendi, altın bankacılığı alanında bireysel müşterilerine Vadesiz Altın Depo Hesabı, Vadeli Altın Depo Hesabı, Altın Damla Hesabı ve B Tipi Altın Fonu ürünlerini sunduklarını ifade etti. Mendi, diğer kıymetli madenlere yatırım yapmak isteyen müşterilere  'TEB Vadesiz Gümüş Depo hesabını sunduklarını dile getirdi.
 Kuyum esnafına yeni ürün
 TEB Bireysel ve Özel Bankacılıktan Sorumlu Genel Müdür Yardımcısı Mendi,  ihracat yapan kuyumcular ve altın risklerini hedge etmek isteyenler için altına dayalı forward ve opsiyon ürünleri çıkaracaklarını söyledi. Gökhan Mendi, bu çalışmaların yakında tamamlanacağını ifade etti.
  