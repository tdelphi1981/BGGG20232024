Yeni teşvikler avantajı kaldırırsa Doğu'da çalısanlar işsiz kalabilir
Yeni teşvik yasası, yıllık 1 milyar dolarlık pazara ulaşan çağrı merkezi sektöründe sıkıntı yarattı. Çağrı Merkezleri Derneği Başkanı ve Turkcell Global Bilgi Genel Müdürü Bahadır Pekkan, konuyu çözemezlerse Doğu'da yatırım avantajının kalmayacağını, bu yüzden bölgeye giden yatırımların ciddi tehlike altında olduğunu söylüyor...
 Sadece 7-10 bin TL yatırımla sanayi sektörüne göre 10 kat daha fazla istihdam yaratma potansiyeli bulunan çağrı merkezi sektörü, eski yatırımların teşvik kapsamından çıkarılması nedeniyle sancılı bir dönem yaşıyor. Bu durumun çözülmemesi durumunda Doğu'da 10 bin kişinin işsizlik tehdidiyle karşı karşıya kalacağına anlatan Turkcell Global Bilgi Genel Müdürü ve Çağrı Merkezleri Derneği (ÇMD) Başkanı Bahadır Pekkan, şunları söylüyor: Sektördeki firmalar Artvin, Erzurum, Erzincan, Bitlis, Bingöl, Van, Diyarbakır ve Malatya'da çağrı merkezleri açtı. Şimdi sırada Gaziantep ve Şanlıurfa var.'
 Bahadır Pekkan, Doğu ve Güneydoğu'ya istihdam anlamında ciddi bir katkıları olduğunu da hatırlattı ve yaşanan 'teşvik sıkıntısını' şu sözlerle paylaştı: 'Yeni teşvik yasasında Türkiye altı bölgeye ayrıldı. Önceki dönemde devlete istihdam üzerinden ödenen  SGK primleri konusunda avantajlarımız vardı. Yeni yasaya göre teşviklerimiz yıl sonunda bitiriliyor. Bu, sektör için önemli risk.' Bu konuda 'Dernek Başkanı' şapkasıyla girişimleri hakkında da bilgi veren Bahadır Pekkan, Bilgi Teknolojileri Kurumu'yla ortak çalışma yaptıklarını söyledi. Sonuçlar, Ulaştırma Bakanlığı'na sunulduktan sonra Maliye Bakanlığı'na iletilecek. 
 Pekkan'ın en büyük çekincesi, istihdam anlamında ciddi bir etkisi olan sektördeki doğu yatırımlarının sekteye uğraması. Pekkan bu çekincesini de şöyle dile getirdi: 'Doğu'da yaklaşık 10 bin kişinin potansiyel işsiz olma durumu var. İstanbul'la Doğu'nun maliyetleri birbirine yaklaşıyor. Doğu'nun avantajı kayboluyor.'
 EKOSİSTEMİ BESLEYEN YAPISI VAR
 DOĞU illerinde faaliyet gösteren çağrı merkezlerinin katkısı sadece 'istihdam' rakamlarına yansımıyor. Yapılan araştırmalara göre çağrı merkezlerinde maaş ya da diğer harcamalar için ödenen her 1 lira, şehir ekonomisine 7 kat katkıda bulunuyor. Pekkan bu konuda Erzurum'daki Turkcell Global Bilgi'den şu örneği verdi: 'Bizim orada bir milyon liraya yakın giderimiz var. Eko sistemyle birlikte bir buçuk milyona yaklaşıyor. Şehre her sene Turkcell Global Bilgi olarak 10 milyon liraya yakın değer katıyoruz. Bu sadece bizim katkımız. Diğer firmaları da hesaba katınca bu değer katlanarak artıyor.'
 HİNDİSTAN OLUR MUYUZ?
 ÇAĞRI merkezleri, Türkiye açısından henüz genç bir alan. Pekkan, sağlam büyüme için yurtdışına açılmak gerektiğini söylüyor. Pekkan'ın anlattıklarına göre bu alanda sıkıntılar var: 'Hindistan'da bir milyar insanın çoğunluğu İngilizce biliyor. Bu sayede önemli bir sektör oluşturabiliyorlar. İnsan kalitemiz iyi ama telefonda, anadili İngilizce gibi çalışan bulamıyorsunuz.'
 Sektörün teşviklerle ilgili 4 talebi var
 - 5084 sayılı Kanun'daki teşviklerin sektöre yönelik devamı. 
 - YİNE sektör özelinde yapılacak yeni yatırımların 3. 4. ve 5. Bölgelerde de bölgesel desteklerden kademeli bir şekilde faydalanabilmesine imkan sağlanması. 
 - Çağrı merkezlerinin Yeni teşvik sisteminde belirtilen 'öncelikli yatırım konuları' arasında sayılması.  
 - Sürdürülebilir istihdam için çağrı merkezlerine verilen desteğin 3. 4. ve 5. bölgelerde de ilk yatırım tutarı ile sınırlandırılmaması.
 Engelli istihdamıyla bakanlık telefonlarını yanıtlıyor
 TURKCELL Global Bilgi, tek başına neredeyse Türkiye çağrı merkezi sektörünün yüzde 15'ini oluşturuyor. 'Ankara'da 7 bakanlığın çağrı merkezi hizmetini Turkcell Global Bilgi sağlıyor' diyen Bahadır Pekkan, en çok telefon trafiğinin Sağlık Bakanlığı'nda olduğuna dikkat çekti. Pekkan şunları söyledi: Dışişleri Bakanlığı'nın santralını da biz açıyoruz. Çalışma Bakanlığı ile de ortak çağrı merkezimiz var. Karaman'daki operasyonumuzda yarısı engelli 100 temsilciye her türlü soruyu soruyorsunuz, her gün yüzlerce değişik olay çözüyorlar. Erciş'te Milli Eğitim Bakanlığı için bir proje  yapıyoruz. Yine yüzde 50'si engelli. Örneğin Alo Gıda var... Son olarak  Aile ve Sosyal Politikalar Bakanlığını aldık...