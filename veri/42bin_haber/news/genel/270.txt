Sınıf ayrımı
Muğla Dumlupınar İlkokulu'nda VIP sınıf iddiası velileri isyan ettirdi. İddiaya göre, okul yönetimi bin ila 2 bin lira bağış yapan nüfuzlu velilerin çocuklarına iki özel sınıf tahsis etti. Bu sınıflar tv, kitaplık, pano, askılıkla donatılırken bağış yapmayanlarınkine askı bile konulmadı
 Mustafa İNCİ / MUĞLA
 Muğla Dumlupınar İlkokulu'nda öğrenci ayrımcılığı yapıldığı iddiası ortalığı karıştırdı. İddiaya göre, okula yeni başlayan öğrenciler bir süre sonra iki gruba ayrıldı. Okul idaresi tarafından 2 özel sınıf oluşturuldu. Bu sınıflara hakim, savcı, daire müdürü, doktor, avukat, işadamı ve zengin esnafın çocukları alındı. Diğer sınıfta ise kapıcı, çöpçü, işportacı, ayakkabı boyacılığı yapan velilerin çocukları kaldı.
 BEDELİ BİN -  2 BİN LİRA
 Dumlupınar İlkokulu'nda oluşturulan VIP sınıflar için öğrenci velilerinden özel bağış alındığı öne sürülürken, çocuklarını bu sınıfta okutmak isteyenler okulun banka hesabına bin ila 2 bin lira arasında para yatırdı. Parayı okulun banka hesabına 'bağış' olarak yatıran velililerin çocukları hemen hazırlanan iki özel sınıfa geçirildi. Özel sınıflarda çocuklar için her türlü kolaylık sağlanırken, askılık, panolar ve her öğrenci için ayrı dolap da bulunuyor.
 BAĞIŞ YAPANA ÖZEL 
 Bağışta bulunmayan ailelerin çocukları ise başka sınıfta toplandı. Bu sınıflarda ne çocukların montlarını asacak bir askılık ne de kitaplarını koyacakları bir dolap bulunuyor. Eşi kaportacılık yapan ev hanımı Hatice Efe, 'Biz çocuklarımızın iyi bir eğitim almasını istiyoruz. Ancak okulda ayrımcılık yapılıyor. Okul Aile Birliği'nin bankadaki hesabına bağışta bulunan zenginlerin çocukları, içinde her şey olan özel sınıfta toplandı. Bizim çocukların sınıflarında ise hiçbir şey yok. Bize de 'bağış yapın' dediler. Ancak yapmadık. Sınıf öğretmenlerine bilgisayar bile verilmedi' dedi. 
 İnşaat işçisi Ali Yıldız ise, 'Bizler de çocuklarımızın o sınıfta okumasını istedik. Ancak okul yönetimi bağış talep etti. Bağış yapamadığımız için çocuklarımız o sınıflara alınmadı. Yetkililerden bu sınıf ayırımına son vermesini istiyoruz' dedi.
 İNCELEME BAŞLATILDI
 OKULDAKİ VIP uygulamasından rahatsız olan 4 velinin çocuğunu başka bir okula yazdırdığı öğrenilirken, yönetim iddialar karşısında sessiz kaldı. Muğla İl Milli Eğitim Müdürü Zekeriya Çınar inceleme başlatacağını belirterek şunları söyledi: Bir eğitim yuvasında böyle bir şeyin olması çok üzücü. Sosyo ekonomik yönden böyle bir ayrım yapılmasına asla izin vermem. Bu konuda gerekli incelemeyi hemen başlatacağım. Velilerimiz de bize gelerek şikayetlerini bildirsinler. Bu işin takipçisi olacağım.