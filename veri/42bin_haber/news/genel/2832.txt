Ankara neye hazırlanıyor?
Türkiye'nin içinde bulunduğu coğrafya ısınıyor, Ankara savunma konusunda önemli adımlar atıyor. Geçen yıl Kürecik'teki NATO radarının aktif hale gelmesi, Suriye sınırına Patriotların konuşlandırılması sonrası ABD'den Sidewinder füzeleri ve 2 fırkateyn bekleniyor. Bu yıl da uçak gemisi süreci başlıyor
 Mahmut Gürer
 Arap Baharı ve Suriye'deki kaosun büyümesiyle Ortadoğu yeniden dünyanın sıcak bölgesi haline geldi. Bu süreçte Türkiye'nin ulusal ve uluslararası mekanizmaları işleterek gerçekleştirdiği ve projelendirdiği adımlar da dikkat çekici boyuta ulaştı.
 SAVUNMA alanında geçen yıl çok önemli gelişmelere sahne oldu. İlk olarak Malatya Kürecik'te bulunan ve NATO'nun füze savunma sisteminin parçası olan radar nisanda aktif hale getirildi. ABD'nin çalışmalarını tamamlamasının ardından radar tesisinin komutası mayıs ayında NATO'ya geçti. Bunun yanısıra Arap Baharı'nın Suriye'ye ulaşması ve ülkedeki durumun tehdit haline gelmesinin ardından, Türkiye NATO'ya başvurdu. NATO da Almanya, ABD ve Hollanda'dan ikişer adet olmak üzere toplam 6 Patriot bataryası ve AWACS erken uyarı uçaklarını gönderme kararı aldı.
 KARA unsurlarıyla yetinmeyen Türkiye, deniz gücü için de çeşitli geliştirmelere gitti. ABD Türkiye'ye 2 yeni fırkateyn hibe etme kararı aldı. USS Halyburton ve USS Thach adlı fırkateynlerin deniz kuvvetlerine önemli katkı sağlayacağı dile getirildi. Dışişleri Bakanlığı kaynakları da, güdümlü füze yeteneğine sahip fırkateynlerin Türkiye'ye hibe edilmesiyle ilgili görüşmelerin iki yıldır devam ettiğini belirterek şu ifadeleri kullandı:
 GELİŞMELER ETKİLİ
 'YAŞANAN son gelişmeler ışığında, ABD'nin bölgedeki en önemli ve en etkin müttefiki olan aynı zamanda stratejik ortaklık yürüttüğü Türkiye'nin savunma gücünün artmasını istemesi son derece normal karşılanmalı. Fırkateynler ile ilgili süreç yaklaşık 2 yıldan bu yana devam ediyordu. Fırkateynler kısa süre içinde Türkiye'ye gelecek ve üzerine yerleştirilecek milli sistemlerin ardından hemen envantere eklenecek.'
 ABD'den Türkiye'ye gönderilmesi karara bağlanan bir başka silah da Sidewinder II füzeleri oldu. Bu doğrultuda Washington yönetimi, Türkiye'nin talep ettiği 117 füzenin satışına onay verdi. Havadan havaya vuruş gücü son derece etkili olan bu füzelerin toplam maliyetinin 140 milyon dolara ulaşacağı ve Türk F-16'larına monte edileceği öğrenildi. Dışişleri yetkilileri de, iki fırkateynin yanı sıra, Sidewinder II füzelerinin de ABD Kongresi'nde ciddi bir muhalefetle karşılaşmadan gönderilmesi kararı çıktığına dikkati çekti.
 Füze kalkanı geliyor
 TÜRKİYE'nin 2013 yılında hızlanması öngörülen çok önemli bir başka proje de ulusal füze kalkanı sistemi. Halihazırda ihale süreci devam eden sistem kapsamında ABD'nin Patriot, Rusya'nın S-400, Çin'in FD-2000 ve Fransa-İtalya ortaklığının Eurosam Samp-T modelleri yarışıyor. Konuşlandırmanın 2015 yılında yapılması planlanıyordu. Ancak Türkiye bölgedeki son gelişmelerin ardından projeyi iki yıl öne çekti. Suriye sınırına yerleştirilecek 4 sistemin toplam maliyeti 4 milyar doları bulacak.
 Uçak gemisi yolda
 GEÇEN yıl Göktürk - 2 Gözlem Uydusu'nun fırlatılması, Milli Helikopter ATAK ve Milli Tank Altay, savunma sanayiinde atılan önemli adımlar oldu. Türkiye'nin deniz gücünü 'küresel' seviyeye çıkaracak en önemli atılım ise 'Milli uçak gemisi' projesi olacak. Bugünkü Savunma Sanayii İcra Komitesi'nde, gemiyi yapacak şirket belirlenecek. 'Yüzen karargah'ta 180 metrelik pist olacak. 12 uçağı taşıyacak, 3 milyar dolara  mal olacak.
  