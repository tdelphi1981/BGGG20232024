'Bu vatan Türk - Kürt ayrımı olmadan alındı'
Zonguldak'ta, Bülent Ecevit Üniversitesi Ereğli Eğitim Fakültesi Türkçe Öğretmenliği öğrencilerinin 'Topluma Hizmet Uygulamaları' dersi kapsamında hazırlamış olduğu “Şehit Aileleri, Gazi ve Gazi Ailelerinin halkla buluşması" etkinliği Sevgi Barış Dostluk düğün salonunda gerçekleştirildi.
 ZONGULDAK'ın Ereğli İlçesi'nde şehit yakınlarının halkla buluştuğu gecede konuşan şehit annesi Ayşe Aydın, şehit olduğunda bütün Kürt arkadaşlarının oğlunun yanında olduğunu söyledi. Aydın, "Bu toprak, bu bayrak, bu vatan Kürt- Türk ayrımı olmadan alındı. Neden bu nefret, neden bu kin?" diye sordu.
 Bülent Ecevit Üniversitesi Ereğli Eğitim Fakültesi Türkçe Öğretmenliği 3'üncü sınıf öğrencileri, 'Topluma Hizmet Uygulamaları' projesi kapsamında düzenledikleri gecede, şehit aileleri, gazi ve gazi ailelerini halkla buluşturdu. Ereğli Belediyesi'nin katkılarıyla Sevgi, Barış, Dostluk Düğün Salonu'nda dün akşam yapılan etkinliğe halk yoğun ilgi gösterdi. Gecede, bugüne kadar ilçenin verdiği şehit asker ve polislerin adları sinevizyon gösterisi eşliğinde tek tek okundu. Öğrencilerin, şehitler anısına hazırladıkları şiirleri okuduğu sırada şehit yakınlarından bazıları gözyaşlarını tutamadı.
 'KÜRT ARKADAŞLARI NOYAN'IMIN YANINDAYDI'
 Gecede, geçen yıl temmuz ayında Diyarbakır'ın Silvan İlçesi kırsalında PKK'lı teröristlerle pusuya düşürülerek şehit edilen 13 askerden biri olan Noyan Aydın'ın annesi Ayşe Aydın da şehit yakınları adına bir konuşma yaptı. Kürt- Türk ayrımı olmadığını belirten Ayşe Aydın, şöyle dedi:
 "Benim oğlum Diyarbakır Silvan'da şehit oldu. Ama şunu da bilsinler ki bütün Kürt arkadaşları yanındaydı. Bu toprak, bu bayrak, bu vatan Kürt- Türk ayrımı olmadan alındı. Çanakkale Savaşı hep birlikte kurtarıldı. Neden bu nefret, neden bu kin? Neden gidip dağda teröristi kucaklıyorlar? Kimin oyunuyla oraya geldiler? Ben var olsaydı da bir Noyan'ımı daha yollasaydım. Ama yine ben Noyan'ımın yanındayım."
 Şehit annesi Ayşe Aydın'ın konuşması, salondaki şehit yakınları ve öğrencileri duygulandırdı. Bazıları gözyaşlarını tutamadı.
 DHA