Can yeleğim olmasa burada bulunamazdım
Şile'deki aramalara havanın aydınlanmasıyla dün de devam edildi. Havadan da destek verilen çalışmalar hava şartlarının kötü olması nedeniyle aralıklarla sürdürülebildi. Salı günü batan gemide kaybolan 7 mürettebat, kurtarma botundaki görevlilerden Mehmet Genç ve balıkçı Mümin Akgün'e dün de ulaşılamadı.
 YETKİ KAPTANDA
 KAZADAN kurtulmayı başaran Ahmet Kasarcı ise basın mensuplarının sorularını yanıtladı, kendi vardiyasında çalıştığını ancak diğerlerinin durumunu bilmediğini söyledi. Söz konusu hava şartlarında denize çıkma yetkisinin kaptanda olduğunu belirten Kasarcı 'Bir can dahi olsa kurtarmak için denize çıktık ama bu kaza meydana geldi. Geminin o hava için teknik donanıma sahip olup olmadığını bilmiyorum. Benim can yeleğim vardı olmasaydı burada olmazdım zaten' dedi. 
 
 Son sefer...
 Kurtarma botunun kaptanı Cemil Özben ve mürettebat Turgay Sarıboğa dün toprağa verildi. Cemil Kaptan için Üsküdar Küçüksu Merkez Camii'nde, Turgay Sarıboğa için ise Beykoz Ortaçeşme Camii'nde cenaze namazı kılındı. Her iki cenazenin de Türk Bayrağı'na sarılı olması dikkat çekti.
  
  Zana YAVUZ / istanbul