Cumhurbaşkanı Gül için bir ilk!
CUMHURBAŞKANI Abdulah Gül'ün yakın koruma ekibinin güvenlik uygulamasında bir ilke imza atılarak, 'mikro kameralı gözlük' ile takip uygulaması başlatıldı.
 Mikro kameralı gözlükten alınan görüntüler, yakın bölgedeki güvenlik aracından da canlı olarak izlenebiliyor.
 Cumhurbaşkanı Abdullah Gül'ün bugün katıldığı Çankaya Üniversitesi'nin yeni rektörlük ve hizmet binalarının olduğu bölgenin açılışında bir ilk yaşandı. Gül'ün yakın koruma ekiplerinden sivil bir polisin gözündeki gözlük dikkatleri çekti. Gözlük, kamera ve fotoğraf makinalarının ilgi odağı olmasının ardından Cumhurbaşkanlığı yetkilileri gözlük hakkında bilgi verdi. Yetkililerden alınan bilgiye göre; yakın koruma ekibinde bulunan bu gözlük sadece görüntü çekip kaydetmiyor. Çekilen görüntüleri de anında Cumhurbaşkanı Gül'ün katıldığı program alanının yanında konuşlanan minibüs içindeki yayın sistemine aktararak buradaki güvenlik birimi uzmanlarınca izlenebiliyor. Olağanüstü veya şüpheli bir durumda yakın korumalara telsizle, kameradan gelen görüntülerle ilgili bilgi verilerek müdahale edilmesi sağlanıyor.
 Yetkililer, Cumhurbaşkanlığı koruma ekibinde daha önce el kamerası olduğunu, bu kameranın daha sonra kayıtlarının izlenebildiğini ancak yeni sistemle anında alınan görüntülerle güvenliğin daha iyi sağlandığını belirtti.
  