Kazanmasam da tacım hazırdı...
Show TV'de yayınlanan 'Bugün Ne Giysem?' adlı yarışma programının birincisi 81 yaşındaki Rana Özmutlu oldu. 'Cumhuriyet Kadını' olarak lanse edilen Özmutlu ile yaşadığı İstanbul'un Bakırköy semtinde buluştuk. Kazandığı ödülü ne yapacağını, yarışmaya hangi motivasyonla katıldığını ve özel hayatının detaylarını sorduk.
  PINAR HİÇDURMAZ
 pinar.hicdurmaz@aksam.com.tr
 Rana Özmutlu, üç çocuk sahibi, emekli bir İstanbul hanımefendisi. 20 yıl önce eşini kaybetmiş. Çocuklarını da evlendiren Rana Hanım bütün zamanını kendininkine benzer hayatlar süren arkadaşlarıyla kurdukları Bakırköy Gönüllü Çevreciler Sosyal Yardımlaşma Derneği'nde aktif çalışmalar yaparak geçirmeye başlamış. Bizi de dernekte ağırladı. Derneğe girdiğimizde hepsi birbirinden bakımlı ve bir o kadar da neşeli kadın grubuyla karşılaştık. Orada geçirdiğimiz zaman içinde anladık ki, Rana Hanım normal zamanda da şıklık yarışının içinde... 
 Derneklerinde yok yok. Spor, el işleri, müzik, tiyatro, aerobik... En fazla önem verdikleri konuysa fakirlere yardım etmek. Rana Hanım aynı zamanda derneğin aerobik hocası da! Adını 'Bugün Ne Giysem?' yarışmasında duyduk ama bunu Özmutlu'nun katıldığı ilk yarışma zannetmeyin. 2007'de Bakırköy Belediyesi'nin Uluslararası Gazi Koşusu'na katılmışlığı var. Yarışmaya katılan gençler; 'Teyzecim kenara çekilin de ezilmeyin' deyince cevap olarak 'Kim kimi ezer göreceğiz' demiş. Sonuç mu? Tabii ki birinci olmuş! 
 
 × 'Bugün Ne Giysem?' yarışmasına katılmak nereden aklınıza geldi?
 Derneğimizin başkanı Nermin Ar sayesinde katıldım. Bir gün 'Kızlar her zaman şık giyiniyorsunuz, neden katılmıyorsunuz?' deyince zaten benim de içimde vardı, katıldım. Tabii 80 yaşındayım 'Acaba nasıl bir şey olacak? Nasıl kıyafetler sergileyecek?' diye merak ettiler. 
 
 × Çocuklarınız nasıl tepki verdi? 
 Çocuklarım da tabii ki memnun ama onlar da önce yorulurum, hasta olurum diye endişe etti. Yarışmaya gireceğim zaman, torunlarımın düğünlerinde, giyerim diye çok beğendiğim bir elbiseyi alıp giymemiştim. Yarışmaya da o kıyafetle katılmayı kafama koydum. Çok güzel eskinin şapkalarından taktım, kendi el emeğim olan şalımı da boynuma sardım. Zaten jüri de beni öyle görünce 'İşte şıklık budur'' demişti. Sonra ikinci kıyafetimi kızlarımla seçtik, yaşıma uygun olanı aldık. Zaten her zaman yaşımın gerektirdiği kıyafetleri giyerim. 
 
 CUMHURİYET ERKEĞİ HEP ŞIK OLUR
 × Yarışmaya katılan diğer yarışmacılar hakkındaki görüşleriniz neler?
 Gençlerle temas etmek tabii ki çok güzel. Hepsi 'Rana teyze, Rana teyze'' diyerek etrafımda dört dönüyor, 'Acaba aksaklık olur mu?' diye telaş ediyorlardı. Ama çok şükür Allah'a onlardan daha cesaretli yaptım her şeyi.  
 
 × Koridorda yürürken herkesin sizi ayakta alkışlaması ve 'Cumhuriyet Kadını' diye anons edilmeniz sizde ne gibi duygular uyandırdı?
 Dünyalara yetti... Gurur duyarak dimdik, cesaretli yürüdüm. Birinci olmak değil de, o alkışlar dünyalara değer. Herkesin başına kolay kolay gelmez böyle şeyler. Tabii herkes alkışlanabilir ama ünlülerin alkışlaması, jürinin ayağa kalkması... Mutluluğumu anlatacak kelime bulamıyorum. Onur ödülü vermelerine de çok mutlu oldum. Birinci olmama daha çok memnun oldum. 
 
 × Modayı yakından takip eder misiniz? 
 Evet, ama kendime yakışanı giyiyorum, yakışmayan bir şeyi giyip de meydana çıkmam. Bluzlarımı örgülerle değişik hale getiririm. El örgüsü çok severim, kendime hırkalar ördüm, herkes çok beğenir. Modeli bir yerde görmüşlüğüm de yok, kafamdan tasarlıyorum. Bütün arkadaşlar 'Biz de yapalım' diyor. 
 
 × Dernekteki arkadaşlarınız nasıl karşıladı? 
 Derneği'n bir üyesinin bu şekilde başarılı olması onlar için büyük bir sevinç kaynağı. Başkanımız 'Kazanmasan bile sana taç giydireceğiz' demişti. Sağ olsunlar hepsi beni çok seviyor, yaptığım etkinliklerle gurur duyuyorlar. 
 
 × Büyük ikramiyeyle ne yapmayı düşünüyorsunuz? 
 Derneğimizde yardımlar yapıyoruz. Senelerden beri birkaç arkadaş birleşip dernek parasıyla engelli arabası alıyoruz, bu da bize çok büyük bir gurur kaynağı oluyor. Şimdi akülü olanlar var. Ben de akülü araba almayı düşünüyorum. Tabii ki torunlarıma, yakınlarıma da birer hediye alıp herkesi mutlu edeceğim.
 
 × Sizce 'Cumhuriyet Erkeği' nasıl olmalı?  
 Spor kıyafetler çok güzel, gençler şimdi çok rahat ama hiç olmazsa bir takım elbise, bir kravat, bir gömlek her şeyi tam bir Cumhuriyet Erkeği daha hoş. Oğlum da, damatlarım da, torunlarım da hep böyle giyinir.