Faiz düşüyor, iMKB rekor peşinde: Piyasa 100 milyar $'lık notu bekliyor
Piyasalarda bahar havası... Fitch'in İstanbul Konferansı'yla havaya giren İMKB tarihi rekorun etrafında gezerken, faizdeki düşüş hızlandı. 2008'de yüzde 20'lerin, bu yılbaşında yüzde 11'in üzerinde olan gösterge tahvilin bileşik faizi bugün yüzde 6'lara göz kırpıyor. Temel beklenti not artırımı... Hesaplara göre not artarsa Türkiye 2023'e kadar 100 milyar dolar ek sermaye çeker
 EKONOMİ SERVİSİ
 Piyasalar nefesini tuttu, not artırımı bekliyor... Bugünlerde finans dünyasındaki hemen hemen herkesin dilinde not artırımı beklentisi var. Bunun sebebi de geçtiğimiz günlerde uluslararası kredi derecelendirme kuruluşu Fitch'in, 8 Kasım'da İstanbul'da düzenleyeceği bir konferans... Uzmanlara göre Fitch, bu konferans öncesinde Türkiye'nin kredi notuna ilişkin bir revizyon yapacak. Temel beklenti not artırımı yönünde. Uzmanların bu görüşünü destekleyen en önemli gösterge ise Avrupa'daki kriz nedeniyle dünyanın her bölgesinde düşüşe geçen piyasaların Türkiye'de yeni zirveler araması... Cari açıkta ve enflasyondaki nisbi gerilemenin yanısıra Türkiye ekonomisini yumuşak inişi başarıyla gerçekleştirdiğine inanan yatırımcıların yılbaşından bu yana en çok ilgi gösterdiği piyasaların başında Türkiye geliyor. Bu ilgi hem borsa hem de faizde kendisini gösteriyor. İMKB tarihi zirvesinin hemen altında bulunurken, faizdeki düşüş özellikle konferans haberiyle hızlandı... Gösterge tahvilin bileşik faizi dün yüzde 7.15'e kadar gerilerken, bu seviye yılbaşındaki seviyeninin yüzde 38 altında...
 2013 YILINA KALMAZ
 Not artırımı beklentisi dünya finans kuruluşları tarafından da paylaşılıyor. TD (Toronto Dominon) Securities Gelişmekte olan Piyasalar Ekonomisti Christian Maggio, 
 8 Kasım'da kredi derecelendirme kuruluşu Fitch'in İstanbul'da Avrupa ve Ortadoğu Bölge Sorumlusu Ed Parker'ın katılımıyla toplantı yapacağının açıklanmasının ardından beklentilerin olumlu yönde arttığının belirterek, ''2013 yılına kadar Türkiye'nin kredi notunda artış olacağını düşünüyorum'' dedi.
 FITCH DEĞİL ÖNCE MOODY'S
 MAGGIO, Fitch'in 8 Kasım'daki toplantının bir gün öncesinde Türkiye'nin görünümünü yeniden pozitife çekeceği tahmininde bulundu. Maggio, ''Kredi derecelendirme kuruluşları sıfırdan not artışına gitmiyor. Öncelikle not artışı öncesi görünümü pozitife çevrilmesi adımı atılıyor' dedi. Türkiye'nin kamu borcu ve cari açık tarafında olumlu gidişatının altını çizen Maggio, ''Biz uluslararası kredi derecelendirme kuruluşları arasında Türkiye'nin notunu yatırım yapılabilir seviyesine ilk Moody's'in yükselteceğini düşünüyoruz'' diye konuştu.
 RUSYA'DAN FARKI YOK
 LONDRA merkezli Capital Economics Gelişmekte olan Piyasalar Başekonomisti Neil Shearing de, Türkiye'nin hali hazırda yatırımcılar arasında ''yatırım yapılabilir'' ülke notuna sahip ülke olarak görüldüğünü belirterek, ''Spreadlere baktığımızda Türkiye ve Rusya arasında fazla bir fark yok. Rusya yatırım yapılabilir nota sahip, Türkiye ise değil'' diye konuştu.
 10 yılda ilave 100 milyar $
 Oyak Yatırım Makro Ekonomik Araştırmalar yakın zamanda yayınladığı analizinde not artırımının Türkiye'ye, 2013-2023 yılları arasında yıllık ortalama 75 milyar dolar fon girişi sağlayabileceğini, bunun 10 yılda 100 milyar dolar civarında ilave bir sermaye girişi anlamına geldiğini vurgulamıştı.
 Kasım sonuna kadar rapor yayımlamalı
 FITCH'ten, yetkililer, mevzuattan ötürü Türkiye'nin kredi notunu her yıl gözden geçirdiklerini ve buna oldukça yakın olduklarını 10 Ekim'de Londra'da açıklamıştı. Fitch, Türkiye'nin kredi notunu BB+ seviyesinde, 'durağan' görünümle bulunduruyor. Fitch geçen yıl kasım ayında Türkiye'nin kredi notu görünümünü 'pozitif'ten 'durağan'a indirmişti. Yani Fitch mevzuat gereği kasım ayı sonuna kadar yeni bir değerlendirme yapacak ancak piyasa bu değerlendirmenin 8 Kasım'da gerçekleştirilecek toplantı öncesi olacağını öngörüyor. Piyasaya göre kredi derecelendirme kuruluşlarının genelde yeni bir rapor yayınlamadan bir seminerde güncel görüş paylaşmıyorlar.
 En az biri artıracak
 NOMURA Avrupa Gelişen Ülkelerden Sorumlu Araştırma Bölüm Başkanı Olgay Büyükkayalı kredi derecelendirmesine ilişkin olarak, ''Biz, Türkiye'nin bu sene içinde notunun en az bir kredi derecelendirme kuruluşu tarafından artırılma beklentimizi hala koruyoruz' dedi.
 
  