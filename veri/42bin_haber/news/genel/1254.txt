İşkence, sert bir sorgu yöntemidir
Meclis Darbe Komisyonu, Mehmet Ağar'ı cezaevinde dinledi. Ağar'ın derin devlet ve işkenceye ilişkin ifadeleri görüşmeye damgasını vurdu
 Meclis darbeleri Araştırma Komisyonu dün Yenipazar Cezaevi'nde Susurluk davası hükümlüsü İçişleri eski Bakanı Mehmet Ağar'ı dinledi. Görüşme yaklaşık 4 saat sürdü. Komisyon üyeleri Ağar'a, 28 Şubat sürecinden Susurluk davasına kadar pek çok konuda sorular yöneltti. Ağar'ın açıklamalarından önemli satır başları şöyle:
 DERİN DEVLET BUDUR: Türkiye Cumhuriyeti kuruluşundan bu yana Musul ve Kerkük'ten başka bir toprak kaybına uğramadı. Eğer uğramadıysa işte derin devlet budur.
 BÜROKRATTAN POLİTİKACI OLMUYOR: 28 Şubat bilinen bir darbe türü değildir. Meclis kararıyla bir hükümetin görev yapması engellenmiştir. Tansu Çiller iyi yönetemedi. Bürokrasiden gelip sonradan politikaya girmek olmuyor. Çiller başaramadı, partiyi bir arada tutamadı. Ben 50 yaşında politikaya girdim, istifa ettim. Ben de başaramadım.
 DARBELER KÖTÜDÜR: Darbeler kötüdür. Siyasi istikrar çok önemlidir. Hem siyaset, hem de emniyet güçlü olmalıdır. Yıllarca MİT'ten bilgi aldık. Ama şimdi emniyet de çok güçlü. 
 BİLSEM, SAKLAMAZDIM: Ben Özal'a çok büyük saygı duyuyorum. Özal, Türk siyasetinin duayenlerinden. Geldiğim noktalara Özal sayesinde geldim. Böyle bir suikastı bilsem söylerdim. Neden söylemeyeyim? Kartal Demirağ'ın da bir dış bağlantısı olduğunu tahmin etmiyorum. Psikolojik nedenlerle yapmıştır diye düşünüyorum. İstihbaratçı olarak önemli olayları aydınlatma arzumuz vardır. Bunları aydınlatmak noktasında gereğini yapardım. İşkence ise bence sert bir sorgu yöntemidir.
 Bilmediğimiz birşey söylemedi
 KOMİSYONUN CHP'li üyesi Ahmet Toptaş Ağar'a İsrail'den alınan ve kaydı olmayan silahları sorduğunu, Ağar'ın 'Mücadele için bunlar gerekiyordu. Bunların kaydı olmaz' diye yanıtladığını belirterek, 'Bilmediğimiz bir şey anlatmadı' dedi. Yaşar Karayel ise tatmin edici bulduğunu açıkladı.
 BİZİ BİRLİKTE TUTAN İSLAM'DIR
 90'LI  yıllarda PKK çok güçlüydü ama şimdi değil. O dönem askerimiz dini yapıyı ve Türkiye'deki İslami hassasiyeti ihmal etti. Gayretlerim sonucu milletin değerleriyle barışma noktasında adımlar atıldı. Dini yapıya dikkat edildiği için askere saygı arttı. Bu coğrafyada bu mozayiği bir arada tutan tutkal İslam'dır. Koruculuk çok önemli, çok da başarılı olduk.