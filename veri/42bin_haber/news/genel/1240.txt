Gazprom: Türkiye’yi kömür dumanından kurtardık
Gazprom'un resmi sözcüsü Sergey Kupriyanov, Türkiye ile başarılı bir enerji işbirliği gerçekleştirdiklerini, Rus doğalgazı sayesinde Türkiye'nin kömür dumanı kirliliğinden kurtulduğunu söyledi. Rus yetkiliye göre, İstanbul'da özellikle kış mevsimlerinde nefes almakta zorlanılırken, şimdi hava tertemiz.
 Cihan Haber Ajansı'na (Cihan) özel açıklamada bulunan Gazprom sözcüsü, "Avrupa'ya yönelik doğalgaz sevkiyatında Ukrayna tarafıyla sürekli sıkıntılar yaşadık. Bu sebeple alternatif hat olarak Güney Akım projesinin inşa edilmesine karar verdik. Güney Akım Türkiye'nin Karadeniz'deki ekonomik sahasından geçecek. Çünkü Türkiye bizim güvenli partnerimiz. Bu Ukrayna transitine alternatif proje. Haritaya bakarsanız, Karadeniz'de güzergahla ilgili iki seçeneği görürsünüz. Ukrayna ve Türkiye ekonomik sahaları. Biz ise Türkiye güzergahını seçtik. Çünkü Türkiye ile başarılı bir projemiz ve işbirliğimiz var." şeklinde konuştu.
 Türkiye'nin Güney Akım'a destek vermesinin önemine değinen Kupriyanov, "Türkiye'nin zamanında bize destek vermesi, Güney Akım'la ilgili izin tanıması çok sevindirdi. Şükranlarımızı iletiyoruz. Türkiye sayesinde projeyle ilgili çalışma grafiğimizde aksama olmadı, ilerlemeye devam ediyoruz. Projeyle ilgili bu yılın sonu veya 2013'de kazmayı vurabiliriz. Rusya'nın Kuzey Akım, Mavi Akım ve Güney Akım doğalgaz boru hatları ile Avrupa'ya ulaşımda yeni alternatif yollar kazandık ve kazanmaya devam edeceğiz. Biz Türk meslektaşlarımızla olan çalışmalardan çok memnunuz. Yeter ki onlar da bizden memnun olsunlar. Ek doğalgaz talepleriyle ilgili kendilerine azami derecede destek olmaya çalışıyor ve istedikleri kapasiteye göre ek miktarı gönderiyoruz. Örneğin 9 Ekim'de Doğu Anadolu Doğalgaz Boru Hattı'nda yaşanan patlama sonucunda Türkiye, Rus gaz sevkıyatının günlük 48 milyon metreküpe çıkarılmasını talep etti. Biz talep üzerine Mavi Akım Hattı üzerinden Türkiye'ye gönderilen Rus gazı miktarını azami seviyeye çıkarttık." dedi.
 Rusya'nın da Türkiye için güvenli sevkiyatçı olduğunu hatırlatan Gazprom sözcüsü, "Rus doğalgazı kış aylarında Türkiye'yi kömür dumanından kurtardı. Hatırlarsanız yıllar önce İstanbul'da nefes almak mümkün değildi. Şimdi ise Rus doğalgazı sayesinde hava tertemiz." şeklinde konuştu.
 TÜRKİYE, RUS DOĞALGAZINI EN ÇOK TÜKETEN İKİNCİ ÜLKE
 Gazprom'un Avrupa piyasasıyla ilgili çalışmalarını da anlatan Kupriyanov, "Gelecek yıl Gazprom, kuruluşunun 20. yıldönümü kutlayacak. Ama misyonumuz tüketicilerimize istikrarlı, güvenli şekilde doğalgazı ulaştırmak. Yaptığımız yeni yatak çalışmalarımızla üretim sayımızı artırıyoruz. Başlıca piyasamız Avrupa'dır. Rus doğalgazının en büyük tüketicisi Almanya, sonra Türkiye'dir. Daha sonra İtalya, Fransa, Polonya, Çek Cumhuriyeti ve Macaristan geliyor. 2011 yılında Avrupa'ya yönelik doğalgaz sevkiyat hacmi 150 milyar metreküp. Bu 2010 yılına göre 13 milyar metreküp daha fazla. Burada Kuzey ve Mavi Akım doğalgaz boru hatlarının rolü önemli. Bu yıl için herhangi bir rakam söylemek erken, daha iki ay var, ama geçen yıla göre bir miktar az olacağını tahmin ediyoruz." öngörüsünde bulundu.
 DOĞALGAZ TALEBİ HER YIL YÜZDE 2 ARTACAK
 Dünyanın çeşitli kurumlarının tahminine göre, dünyada doğalgaz talebinin her yıl ortalama yüzde 2 artacağına değinen Kupriyanov, "Avrupa'nın şu anda elde ettiği kaynaklara olan doğalgaz talebi düşecek. Çünkü doğal nedenlerle o kaynaklardaki üretim, hasılat çalışmaları uzun zamandır yapılıyor. Onların başka yataklara ulaşma olasılığı da fiiliyatta yok. Dolayısıyla tahminlerimize göre, Batı Avrupa 2035 yılına doğru kendi doğalgaz talebinin yüzde 85'ini dışarıdan almak zorunda kalacak. Ve bugün Gazprom'un Kuzey ve Güney Akım projeleri çok güncel ve önemli projeler. Öncelikle Avrupa piyasasında ek doğalgaz sevkiyat gücü ve kapasitesini artıracak. İkincisi de sevkiyatın güvenlilik ve istikrarını sağlayacak. Bu hususlar sayesinde müşterilerimizin yeni ek taleplerini karşılamaya kadiriz. Tabii Güney Akım'la ilgili bazı konular halen çözülmüş değil. Örneğin projenin statüsüyle ilgili Rusya ve Avrupa Birliği arasında sözleşme yapılabilmiş değil." bilgisini aktardı.
 Türkiye'ye doğalgaz arzı ve fiyatlarla ilgili soruyu cevaplayan Kupriyanov, Türkiye ile mevcut sözleşmeye göre çalıştıklarını, fiyat ve koşulların orada yer aldığını söyledi.
 CİHAN
  