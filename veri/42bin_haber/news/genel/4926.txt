Arap Baharı'nın Amerika'nın terörle mücadelesine etkileri
Amerika'nın terörizmle mücadele politikasının özünde bölgesel müttefiklerle yakın işbirliği yatıyor. Bu işbirliğinin birkaç farklı boyutu var. CIA, müttefiki olan ülkelerdeki terörizmle mücadele birimlerini eğitiyor ve gerekli mühimmat ve ekipmanları sağlıyor. Bunun yanında yerel istihbarat birimleri ile hem istihbarat paylaşımı yapıyor hem de radikal gruplara karşı ortak operasyonlar düzenliyor. Bu şekilde hem terörist faaliyetlerin yoğun olduğu ülkelerdeki askeri varlığını minimumda tutuyor hem de yerel birimler vasıtasıyla tek başına yürütemeyeceği etkili saldırılar yürütüyor.
  
 Gönül TOL
 11 Eylül'den bu yana Amerika Ortadoğu'daki terörizmle mücadelesini Suudi Arabistan, Ürdün, Mısır, Libya ve Yemen'deki rejimlerin işbirliği üzerinden yürüttü. Mısır 2002'den bu yana en çok Amerikan askeri yardımı alan dört ülkeden biri. Sadece 2010 yılında üç milyar dolarlık eğitim ve mühimmat yardımı almış. Amerika'nın F-16 sattığı ilk Arap ülkesi. Benzer şekilde Suudi Arabistan, Ürdün ve Yemen de Amerika'dan milyarlarca dolarlık askeri destek alan ülkelerden. Fakat lojistik destekten daha önemlisi Amerika'nın bu ülkelerin mukhabarat denilen ve görevi rejimi korumak olan istihbarat örgütleriyle yürüttüğü işbirliği. Ürdün mukhabaratı 11 Eylül'den sonra Amerika ile radikal İslamcı grupların faaliyetlerinin önlenmesi konusunda oldukça yakın çalıştı. Irak'ın işgali sırasında sınırdan Ürdün'e sızmaya çalışan El Kaide militanlarını ve Ürdün içinde faaliyet gösteren diğer radikal İslamcı grupları Amerika ile yürüttüğü ortak operasyonlarla durdurdu. Amerika'ya hem istihbarat desteği hem operasyonel destek verdi. Mübarek'in, Kaddafi'nin ve Ben Ali'nin mukhabaratları da Amerika'nın terörle mücadelesinde benzer roller üstlendi;  CIA'in sorgulanmak üzere 'extraordinary rendition' programı kapsamında bu ülkelere gönderdiği yüzlerce terör suçlusuna işkence ederek CIA adına istihbarat topladı. 
 Terörle mücadeleye darbe
 Arap Baharı tüm bu dinamikleri değiştirdi. Mısır'da, Tunus'ta, Yemen'de, Libya'da otoriter rejimler düşerken bu rejimleri ayakta tutan ve Amerika'nın terörle mücadelesinde kilit roller üstlenen mukhabaratlar da dönüştü. Bundan iki yıl evvel 'ekmek, özgürlük, onur' sloganıyla sokaklara dökülen binlerce insan, rejim karşıtı gösterilerde, onlarca yıl ülkeyi yöneten diktatörlerle birlikte sayısız insan hakları ihlaline imza atmış mukhabaratların da gitmesini talep etmişti. Halk ayaklanmaları sonrasında bu ülkelerde başa gelen yeni yönetimler, bu birimleri 'anayasa ve insan haklarına uygun biçimde' yeniden yapılandırmaya başladılar. Tunus'un yeni başbakanı, Devlet Güvenlik Dairesi altında çalışan, onlarca yıl Ben Ali karşıtı siyasi suçlulara işkence etmiş istihbarat birimini feshetti, Mısır ise Mübarek'in otuz yılda inşa ettiği yapıyı sivil iradenin denetimine sokmaya çalışıyor. Libya'da da benzer bir süreç işliyor. Tüm bu demokratik açılımlar Amerika'nın terörle mücadelesine kısa ve orta vadede darbe vuran gelişmeler. 
 CIA'de Osama Bin Ladin'i öldüren birimin başkanlığını yapmış Michael Scheuer'e göre bu ülkelerde yeniden yapılandırılan istihbarat örgütleri Amerika ile çalışmaya pek gönüllü değiller. Mali'de El Kaide ve Selefi grupların son aylarda mevzi kazanması, Bingazi'de Amerikan elçiliğine yapılan saldırı, Sina'daki El Kaide varlığı Amerika'nın terörle mücadelede Arap Baharı'yla değişen bölgede yaşayacağı sorunların habercisi. Amerikan yönetiminin Suriye'de tüm devlet kurumlarının yerle bir edilmediği, bazı rejim unsurlarının korunduğu kontrollü bir geçişi istemesine bu çerçeveden bakmak lazım.
  