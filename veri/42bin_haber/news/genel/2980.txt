İmajımız zedeleniyor
Adalet Bakanı Sadullah Ergin, dün 5. Büyükelçiler Konferansı'nda Türkiye'deki yargı sisteminin içinde bulunduğu duruma ilişkin bir sunum yaptı.
  Edinilen bilgilere göre basına kapalı toplantıda Ergin, Türkiye'nin insan hakları konusundaki durumunu Avrupa Konseyi'ndeki veriler üzerinden anlattı. Ergin, adalet sistemindeki aksaklıklarının giderilmesi için daha fazla hakim ve savcıyla sistemin hızlanması gerektiğini ifade etti. 4. Yargı Paketi'yle ilgili Bakanlar Kurulu'nda çalışmaların sürdüğünü de belirten Ergin, tarih vermekten kaçındı. 
 ERGİN'in sunumundan sonra söz alan büyükelçiler ise Türkiye'deki uzun tutukluluk sürelerini gündeme taşıdılar. 'İmajımız haksız yere zedeleniyor' eleştirisi yapan büyükelçiler, şu görüşleri dile getirdiler: Görev yaptığımız ülkelerde bunu anlatmakta zorluk çekiyoruz. Birçok iyi iş oluyor. Türkiye'nin imajını düzeltmek için birşeyler yapıyoruz, sonra uzun tutukluluk süresi konusunda bir şey yaşanıyor ve yaptğımız bütün iyi işler boşa gidiyor. ANKARA
  