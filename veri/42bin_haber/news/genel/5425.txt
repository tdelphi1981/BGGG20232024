Avea'nın 47 'Superman'i oldu 41'i ise mezuniyeti bekliyor
GSM sektöründeki kıran kırana rekabet, donanımlı elemana dönük talebi artırınca Avea da 'Pazarlamanın Superman'lerine sahip olmak için özel okul açtı. Erdil Yaşaroğlu'ndan Yılmaz Erdoğan'a kadar renkli isimlerin ders verdiği okul, 47 mezun verdi, 41'i ise halen eğitim görüyor
 Aylin LÖLE
  
 Pazarlamanın Superman'lerini yetiştirmek için okul kurdu, Mario Levi'den Yılmaz Erdoğan'a, Ülker'den Pepsico'ya işin uzmanları ders vermeye başladı. Avea CEO'su Erkan Akdemir'in fikir babalığını yaptığı 'Avea Pazarlama Okulu', 'Pazarlamayı yerinde öğrenin' sloganıyla teori ve pratiği entegre bir şekilde sunuyor. Hem çiçeği burnunda Avealılar'ı hem de farklı bir bölümde olup, pazarlama konusunda donanımını artırmak isteyenlere hitap eden proje sayesinde, Avea yöneticilerinin yanı sıra karikatüristten oyuncuya, reklamcıdan CEO'ya farklı meslek gruplarından isimler de ders anlatıyor. 
 
 'ANALİTİK PAZARLAMACI' 
 Avea İnsan Kaynakları Grubu Kıdemli Direktörü Bahattin Aydın, projenin neden ortaya çıktığı ile ilgili şu bilgileri verdi: 'Günümüzde artık gelir yönetme sorumluluğuna da sahip olan analitik pazarlamacılara ihtiyaç bulunuyor. Müşteri motivasyonlarını, davranışlarını ve içgörürlerini yorumlamanın yanı sıra ileri düzeyde finansal analiz yetkinliği de olan, modern dünyanın Supermenlerini yetiştirmek, tek bir akademik program ya da tek bir pozisyondaki iş tecrübesiyle kısa sürede mümkün değil.'
 Aydın, Avea Pazarlama Okulu ile katılımcıların teorik ve pratik pazarlama bilgileriyle donanırken, pazarlama yönetimi uygulamalarını içselleştirecek, marka yönetiminde derinleşecek ve kurumlarını müşteri odaklı bir yaklaşımla ileriye götürecek bilgi ve beceriler edindiklerini söyledi.
 Avea ekibi  tahtada ders anlatıyor
 Pazarlama Okulu'nun proje danışmanı Dr. Engin Baran. Ders veren eğitmenler ise şöyle: 
 Burcu Özdemir Kayımtu ( TBWA İstanbul / Genel Müdür), Emre Faks (United People CEO), Ömer Eren (IPSOS / Pazarlama Bilimleri Direktörü), Baran Yurdagül (Mobil Bağlantı Yönetimi Direktörü), Başak Kural (Mobil Genişbant Birim Müdürü), Cem Akoymak (Regülasyon ve Rekabet Hukuku Direktörü), Derya Karantinacı Yurt (Faturalı Müşteri Bağlılığı Birim Müdürü), Feyza Kestelli (Müşteri Araştırmaları Birim Müd.), Hande Calban (MVNO Birim Müd.), Meltem Ersöz (Pazarlama İletişim Direktörü), Ömer Lütfi Diri (Dijital Pazarlama Birim Müd.), Özgür Kaan İnanç (Müşteri Deneyimi Birim Müd.), Serkan Ödemiş (Ticari Paz. Dir.), Sinem Taş, Yeşim Arı, Zeynep Manço.
 Ülker'den de Pepsico'dan da destek var
 Avea Pazarlama Okulu'nda ders veren isimler şöyle; Ali Alpay (Microsoft), Başak Kluznick (Ülker), Cem Ağaoğlu (Pepsico Türkiye), Emrah Kaya (Youtholding), Erol Batislam (Marka Stratejisti), Hakan Tetik (Eğitmen, Levent Erden (EURO RSCG Türkiye), Mario Levi (Reklamcı), Oğuz Bayram (McCann Erickson), Ömer Devrim Karadeniz (Yıldız Holding), Serdar Kuzuloğlu (Gazeteci), Yılmaz Erdoğan, Erdil Yaşaroğlu.
 Üç sınıfı da bitirmek şart!
 Sınıflar 20-25 kişiden oluşuyor. 1. Sınıf 3 aya yayılmış 7 dersten oluşuyor, toplam 60 saat. 2. Sınıf 4 aya yayılmış 10 dersten oluşuyor, toplam 70 saat, 3. Sınıf 6 aya yayılmış 10 dersten oluşuyor, 60 saat. Dersler içeriğine göre genel müdürlükte, toplantı merkezlerinde, ajanslarda, Avea müşteri hizmetlerinde ve sahada (bayi ziyareti) yapılıyor. Mezun olabilmek için 3. sınıfın tamamlanması gerekiyor. 1 ve 2. sınıfları tamamlayanlara sertifika veriliyor. Sertifika alabilmek için öğrencilerin katılım, proje/simülasyon puanı ve ekiplerin birbirlerini değerlendirme puanları olmak üzere 3 kriterde başarı göstermesi bekleniyor. 
 Bu 3 kriterin ortalamasında geçer not alan kişilere sertifika veriliyor.
  