Acıları da isyanları da ortak
Maganda kurbanı Arif'in annesine ilk ziyaret aynı acıyı yaşayan bir başka anneden. Umut'unu yitiren Gülhan Ceylan 'Bizi birbirimizden daha iyi kimse anlayamaz' diyerek seslendi
 MELİS APAYDIN / izmir
 İzmir, 5 ay arayla maganda kurşununa hedef olan iki küçük evladına ağlıyor... Büyük acıyla sarsılan anne Yıldız Dallı'ya en büyük destek ise Umut'un annesi Gülhan Ceylan'dan geldi. Gözlerinden sakındıkları küçük çocuklarını serseri kurşuna kurban veren iki anne bir araya gelerek acılarını paylaştı.
 GÖZYAŞLARI BİRBİRİNE KARIŞTI
 AĞUSTOS ayında, parkta oynarken nereden geldiği belli olmayan bir kurşunun hedefi olarak hayatını kaybeden 6 yaşındaki Umut Ceylan'ın annesi Gülhan Ceylan, iki gün önce aynı acıyla yıkılan küçük Arif'in annesi Yıldız Dallı'yı, evladını toprağa verdikten birkaç saat sonra evinde ziyaret etti. Gözyaşlarıyla birbirlerine sarılarak güç vermeye çalışan iki anne isyan ederken, başka canların da yanmaması için önlem alınmasını istedi.
 UMUT'LA ARİF MELEK OLDU 
 İKİ annenin yürek dağlayan buluşmasına sadece AKŞAM tanıklık etti. Taziye ziyaretinde 11 yaşındaki Arif'in ölümünün Umut'un acısını ikiye katladığını ifade eden Gülhan Ceylan, gözyaşları içinde 'Umut ile Arif melek oldu gökyüzünde buluştu' dedi.
 EŞİYLE birlikte olayı duydukları ilk dakikadan itibaren Arif'ten iyi haber beklediklerini söyleyen Ceylan, 'Kaç kez hastaneye ziyarete gitmek istedim. Ama cesaret edemedim. Teselliden çok üzüntü vermekten korktum. Ama bugün 'bizi birbirimizden daha iyi kimse anlayamaz' diye düşünüp gelmeye karar verdim' diye konuştu. Acılı anne Gülhan Ceylan sözlerine şöyle devam etti, 'Peki bundan sonra ne olacak? Buna neden izin veriyorlar? Bir yasa çıkarmak bu kadar mı zor? Ne zaman bir silah sesi duysam korkuyorum. Acaba hangi annenin canını yakacaklar diyorum. Artık yeter.'
 BAŞKA CANLAR YANMASIN
 SADECE bir kaç saat önce oğlu Arif'i toprağa veren ve ayakta durmakta zorlanan Yıldız Dallı ise şunları söyledi: 'Bizim evlatlarımız gitti başka canlar yanmasın. Allah Gülhan kardeşimle benim yaşadığım acıyı hiç bir anneye yaşatmasın. Onun evladının katili bulunmuş. Benim çocuğumunki de bulunsun. Bizimle aynı havayı solumasın. Tek isteğim onun gözlerinin içine bakmak, 'ne istedin benim yavrumdan' diye sormak. 
 ARİF ile Umut şimdi bir arada. Bizi görüyorlar. Onların yanına gidene kadar biz de el ele olacağız. Silahlanmaya karşı mücadele vereceğiz.'