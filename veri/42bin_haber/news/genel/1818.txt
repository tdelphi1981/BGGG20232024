Mursi: Bu ameliyat şarttı
Kurucu Meclis'in apar topar kabul ettiği yeni anayasa taslağı Cumhurbaşkanı Mursi'yi bekliyor. İncelemesi için 24 saati olan Mursi 'Bu, Mısır'ı geçiş döneminden çıkarmak için gerekli hassas bir ameliyattı' dedi
 M ısır'da Kurucu Meclis'in lağvedilme korkusuyla önceki gece kabul ettiği yeni anayasa taslağının tartışmaları bitmedi. Cumhurbaşkanı Muhammed Mursi, mahkemelerin Kurucu Meclis'i yok saymalarını ve kendisi hakkında fikir beyan etmelerini yasakladığını belirterek, 'Bu, Mısır'ı geçiş döneminden çıkarmak için gerekli hassas bir ameliyattı' sözleriyle taslağı savundu.
 Mursi'nin şubata kadar süre verdiği Kurucu Meclis, önceki gece liberaller, solcular ve Kıptiler'in katılmadığı toplantıda 234 maddeyi kabul etti. Daha sonra taslak, 48 saat inceleme süresi olan Mursi'ye gönderildi. Mursi de oylama sonrası devlet televizyonuna şu açıklamayı yaptı:
 'BU anayasa, Mısır'ı geçiş döneminden çıkarmak için gerekli hassas bir ameliyattı. Şu anda en önemli şey oylamayı bitirmiş olmamız. Oylama adil şekilde ve kanunları yöneten başkan nezaretinde gerçekleşmiştir.'
 Mursİ 'çok eski bir uygarlığın rahminden gelen zor bir doğum' diye nitelendirdiği protestolar için de 'Darboğazı birbirimize kenetlenerek aşacağız' yorumunu yaptı.
 Muhalİflerİn önde gelen isimlerinden, Nobel Barış Ödülü sahibi Muhammed el Baradey ise Al Nahar TV'ye yaptığı açıklamada 'Mısır bu kadar bölünmüşken bu yasanın oylanması çok üzücü. Fakat bu anayasanın sonsuza kadar devam edeceğini düşünmüyorum. Bu siyaset kültürünün bir parçası olacak ve eninde sonunda tarihin çöplüğüne girecek' dedi. Bir başka muhalif isim olan eski Arap Birliği Lideri Amr Musa da Tahrir Meydanı'nı ziyaretinde 'Ülkede bu kadar öfke ve hınç varken bu adım atılmamalıydı' diye konuştu.
 
  