Bu kez ordu yapıyor
Mali Ordusunun aşırı dinci Ensar ed-Din örgütüne yönelik operasyonlarında, El Kaide üyesi oldukları gerekçesiyle sivilleri yargısız infaz ettiği bildirildi. Uluslararası İnsan Hakları Örgütleri Federasyonu, elinde çok sayıda kanıt olduğunu açıkladı. Operasyona katılan Fransa 'Mali askerlerinin itibarı tehlikede' dedi
 
 Fransa ile birlikte ülkesindeki aşırı İslamcı gruplara yönelik operasyonlara başlayan Mali ordusuna ağır suçlama... Uluslararası İnsan Hakları Örgütleri Federasyonu, Mali ordusunun, kendi kontrolündeki Niono beldesinde sivilleri öldürdüğü ve birçok insan hakları ihlali yaptığını belgeleyen delillere ulaştığını duyurdu.
 Federasyondan yapılan açıklamada, Mali'deki bir askeri kampta 11 kişinin teröristlerle bağlantılı oldukları gerekçesiyle yargılanmadan idam edildiği dile getirildi. Ayrıca daha önce 20 kadar sivilin öldürülüp kuyulara atıldığı vurgulanan açıklamada, Niono kentinin Siribala bölgesinde de iki Tuareg'in askerler tarafından infaz edildiği vurgulandı. AFP ajansına konuşan yetkililer de, Mali askerlerinin çok sayıda cinsel suça karıştığına dair kanıtlar olduğunu bildirerek, hükümeti olayı araştırmaya çağırdı. Ordu tarafından aşırı dinci örgütlerle bağlantılı oldukları gerekçesiyle öldürülenlerin Tuaregler ve Araplar olduğu bildirildi.
 GERÇEKSE CEZA VERİLİR
 MALİ Ordusu bu iddiaları yalanlarken, Ordu Komutanı General Ibrahima Dahirou Dembele, olayların doğrulanması halinde sorumluların mutlaka cezalandırılacağını kaydetti. Dembele 'Bir şey karıştırılmamalı. Her beyaz düşman, cihadçı ya da terörist değildir. Siyah, beyaz fark etmez; hepimiz kardeşiz' dedi.
 MALİ'de orduyla birlikte operasyonda aktif olarak yer alan Fransa'dan da 'insan hakları ihlalleri'ne yönelik eleştiri geldi. Fransa Savunma Bakanı Jean-Yves Le Drian, orduyu herhangi bir suistimal ihtimaline karşı uyanık olmaya çağırırken, Mali ordusunun itibarının tehlikede olduğunu söyledi.
 DİNCİ ÖRGÜT BÖLÜNDÜ
 Bu arada ülkenin kuzeyinde etkili olan İslamcı grup Ensar ed-Din'in bölündüğü ve gruptan ayrılan İslamcı Azawad Hareketi'nin diyalog çağrısında bulunduğu bildirildi. AFP, grubun yayımladığı açıklamada 'her tür radikalizmi ve terörizmi reddettiğini' bildirirken, örgütün liderliğini de Ensar ed-Din'in önemli isimlerinden olan Alghabass Ag Intalla'nın üstlendiği ifade edildi. Örgütün açıklamasında, grubun tamamının krize barışçıl çözüm arayışında olan Malililerden oluştuğu savunulurken 'Kuzeydoğuda denetimimiz altında olan Kidal ve Menaka bölgelerinde Malili yetkililerin ve Fransa'nın düşmanlıklara son vermesini ve herkesi sürece katan siyasi çözüme götürecek barış ortamını yaratmasını istiyoruz' denildi. Tuaregler, bağımsızlık istedikleri Mali'nin kuzeyini 'Azawad' olarak adlandırıyor.
 Askere son görev
 SOMALİ'de aşırı İslamcı EşŞebap örgütünün 4 yıl önce rehin aldığı askeri kurtarma operasyonu sırasında ölen Fransız askeri için cenaze töreni yapıldı. 12 Ocak'ta Denis Allex'i kurtarma operasyonunda ölen Patrice Rebout (37) Paris'teki tören sonrası toprağa verildi.
  