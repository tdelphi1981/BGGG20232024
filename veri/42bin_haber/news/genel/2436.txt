TOKİ'nin 'yoksul konutu' konsepti değişiyor, evler artık 2+1 oluyor
TOKİ'nin bugüne kadar düşük gelir grubundakiler için 45-55 metrekare olarak inşa ettiği 1+1 konutları, artık 2+1 olacak. Kalabalık nüfuslu aileleri düşünerek bu kararı alan TOKİ'nin 2+1 şeklindeki yoksul konutlarının ilk örneği Safranbolu'da yöresel mimariye uygun olarak hayata geçirilecek
 Toplu Konut İdaresi Başkanlığı (TOKİ)_ yoksul grubundakiler için bugüne kadar 45-55 metrekare olarak inşa ettiği 1+1 konutları, artık 2+1 konseptiyle üretecek. Safranbolu'da inşa edilecek yoksul konutları 2+1 niteliğinin yanı sıra, yöresel mimariye de uygun planlandı. TOKİ Başkanı Ahmet Haluk Karabel, 'Bazı ailelerimiz fazla nüfusa sahip. Aile ve Sosyal Politikalar Bakanlığı ile de yaptığımız görüşmeler çerçevesinde 2 +1 şeklinde yoksul konutları üretmeye başladık' dedi. Karabel, İdarenin yeni konsepte inşa edeceği konutları da tanıttı. 2+1 şeklinde inşa edilecek konutların örneği Karabük'ün Safranbolu ilçesinde, yöresel mimari örneğine de uygun inşa edilecek.
 BAKANLIKLA GÖRÜŞME
 HALUK Karabel şehirlerin belli büyüme, genişleme aksları bulunduğuna dikkat çekti. Bu akslar çerçevesinde genel altyapıya yakın bölgelerdeki Hazine arazileri üzerinde sosyal konutlar ürettiklerine vurgu yapan Karabel, mevcut piyasa koşullarında konut sahibi olamayan, alt ve orta gelir grubundaki vatandaşların bulunduğunu dile getirerek 'Yoksul konutlarımız, daha önceden uygun şartlarda 100 lira taksitle verilebilmesi açısından 45-55 metrekare arasında sabitlenmişti. Fakat bazı ailelerimiz fazla nüfusa sahip. Ayrıca kız ve erkek çocukları var. Onun için tek oda olması uygun görülmüyor. Ufak ama 2 +1 şeklinde yoksul konutları da üretmeye başladık' diye konuştu.
 100 lira taksitle veriliyor
 TOKİ, Aile ve Sosyal Politikalar Bakanlığı Sosyal Yardımlar Genel Müdürlüğü işbirliğiyle piyasa koşullarında ev sahibi olamayan alt gelir - yoksul grubundaki vatandaşlarımızın düşük taksitlerle konut sahibi olmalarını sağlıyor. Alt gelir - yoksul grubundaki vatandaşlarımız için bugüne kadar 143 bin 200 konut üreten TOKİ, 2014 yılı sonuna kadar teslim edilmek üzere 39 bin 974 konut daha inşa ediyor. TOKİ'nin yoksul gruba yönelik 45-55 metrekare konutları peşinatsız, 20 yıl vadeli, 100 TL'den başlayan taksitlerle satışa sunuyor. Alt gelir grubuna yönelik 65-87 metrekare konutlar 6 bin lira peşin ve konut teslimiyle başlayan yaklaşık 300 lira taksitlerle, 15 yıl vadeli olarak satışa çıkarılıyor.
 Düşük gelirliye 143 bin 200 konut üretti
 TOKİ'NİNinşa ettiği konutların önemli bir bölümü alt-yoksul grubu ile dar-orta gelir grubundakiler için inşa edilen konutlar oluşturuyor. Alt-yoksul grubu için 143 bin 200 konut yapıldı. Dar-orta gelir grubu için de 221 bin 753 konut inşa eden TOKİ, gecekondu dönüşüm kapsamında 68 bin 167, afet konutu kapsamında 37 bin 420, tarım köy konutu kapsamında 5 bin 584 olmak üzere toplam 476 bin 124 sosyal konut üretti. İdare kaynak geliştirme uygulamaları kapsamında da 83 bin 816 konut üretti.
 'Hazine'ye yük olmadık'
 TOKİ'NİN, sosyal konut inşa etmek için özel kanunla kurulmuş bir kamu kurumu olduğun ifade eden Karabel, bugüne kadar Hazine'ye yük olmadan çalışmalar yürüttüklerini anlattı. Karabel, özellikle 58, 59, 60 ve 61'inci hükümetler döneminde planlı kentleşme ve konut seferberliği kapsamında çalışma yaptıklarını dile getirerek, ''Bu çalışmanın toplam değeri de 48 milyar lira civarındadır. İdare olarak ekonomik satış çerçevesinde sosyal donatıları ve yeşil alanlarıyla birlikte halkımızın hizmetine sunulacak yeni konutlar üretmeye devam edeceğiz' dedi.