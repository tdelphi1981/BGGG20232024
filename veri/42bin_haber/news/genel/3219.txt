Derin devlet yaptı iddiası yerinde değil
Ahmet Türk, üç PKK'lının öldürülmesini AKŞAM'a yorumladı: Derin devlet yaptı iddiası yerinde değil. Çünkü bugüne kadar bu kesimden örgütün üst düzeyine yönelik böyle bir girişimi olmamıştı
 Ali Ekber ERTÜRK
 PKK'LI üç kadının infazını, İmralı ile başlayan yeni sürecin aktörlerinden Mardin Bağımsız Milletvekili Ahmet Türk değerlendirdi. AKŞAM'a konuşan Türk, 'Bu vahşeti kimin yaptığı konusunda kesin bir adres vermemiz şu aşamada mümkün değil. Ama kesinlikle örgütün işi değil. Çünkü onlar, örgütün karar alma mekanizmalarında etkili olan isimler değildi' dedi.
 BARIŞA YÖNELİK  
 TÜRK, yaşamını yitiren Sakine Cansız'la 12 Eylül'den sonra Diyarbakır Cezaevi'nde birlikte kaldıklarını, Fidan Doğan'ın da Fransa'ya gittiklerinde kendilerine tercümanlık yaptığını söyledi, 'Umarım bu vahim ve vahşi olay, barış sürecine zarar vermez' diye konuştu.
 BARIŞ konusunda girişimlerin olduğu bir dönemde, herkeste bazı provokasyonların olabileceği beklentisi vardı' diyen Türk, 'Bu işin, barışa yönelik olduğu açık' ifadesini kullandı. 'Derin devlet yaptı' iddiasının da çok yerinde olmadığını belirten Türk, 'Bugüne kadar derin devlet dediğimiz kesimden örgütün üst düzeyine yönelik böyle bir girişimi olmamıştı' dedi.
 Uluslararası boyuta işaret etti
 OLAYIN uluslararası boyutuna işaret eden Türk, şöyle konuştu: 'Türkiye'nin bölgede etkin hale gelmemesini, demokratikleşmemesini isteyen çevrelerin işi olabilir. Nitekim Ortadoğu'da güç dengeleri yeniden kuruluyor, yeni yeni gelişmeler ortaya çıkıyor.' Türk, bir ihtimal olarak 'Milliyetçi gruplar'ın da bu saldırıda parmağı olabileceği söyledi.