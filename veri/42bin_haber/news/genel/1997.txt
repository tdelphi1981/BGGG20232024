Patriotlar yola çıkıyor
Türkiye'ye yerleştirilecek Patriotlar için NATO kararının ardından Almanya hükümeti de onay verdi. 2 batarya ve 400 asker, erken uyarı uçağı AWACS eşliğinde Türkiye'ye gönderilecek
 Nato'nun 'Suriye'nin kimyasal füze tehdidine karşı' Türkiye'ye göndermeyi kabul ettiği Patriot bataryaları için süreç hızlı işlemeye başladı. Almanya hükümeti, Türkiye'ye 2 batarya ve 400 askerle erken uyarı uçağı AWACS göndermeyi kabul etti. Federal Meclis'in onay vermesi halinde yola çıkacak teçhizatın yılbaşından önce Türkiye'de olması beklenmiyor.
 
 BAŞBAKAN Angela Merkel başkanlığında dün toplanan Bakanlar Kurulu, Türkiye'ye Ocak 2014'e kadar geçerli olmak üzere 2 Patriot bataryası gönderilmesini kabul etti. Toplantı sonrası Alman Dışişleri ve Savunma bakanlıklarının ortak açıklamasında, kurulacak sistemin, Suriye'deki çatışmaların Türkiye'ye sıçramasını önlemeye yönelik bir 'askeri caydırıcılık' amacı taşıdığı vurgulandı. Açıklamada, konuşlandırmanın, Suriye topraklarında bir 'uçuşa yasak bölge kurma veya bir taarruz' amacı olmadığının altı çizildi.
 
 2 BATARYA, 170 ASKER
 
 ALMAN medyasının haberlerine göre, her bir batarya için 85 olmak üzere 170 asker görev yapacak. 200'den fazla Alman askeri de AWACS uçaklarıyla birlikte aynı misyonda yer alacak. Türkiye'ye füze bataryaları ve asker gönderilmesine Yeşiller ve Sol Parti grupları karşı ancak hükümet gerekli çoğunluğa sahip. AP'ye göre NATO yetkilileri, deniz yoluyla nakledilmesi gereken Patriot bataryalarının bir aydan önce Türkiye'ye ulaştırılamayacağını söylüyor.
 NATO kararı çerçevesinde Türkiye'ye Patriot bataryası göndermesi beklenen Hollanda'nın konuyu bugün ele alması beklenirken, ABD de savunma sistemine katkıda bulunacağını açıklamıştı. 
 ABD ve NATO daha önce Suriye'yi, kimyasal silah kullanımının 'kırmızı çizgi' anlamı taşıdığı konusunda uyarmıştı.
  