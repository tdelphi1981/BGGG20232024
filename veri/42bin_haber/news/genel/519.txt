Suriye için sürpriz çağrı
İsrail Dışişleri Bakanlığı siyasi direktörü Avivi, Suriye konusunda Türkiye ile diyalog kurmak istediklerini açıkladı. Türkiye ile İsrail arasındaki krizi 'suni' olarak nitelendiren Avivi 'Gazze ayrı tutulursa çözüm kolay olur' diyerek 'özür ve tazminat taleplerinin karşılanabileceği' mesajı verdi. Ancak Ankara üç şartın yerine getirilmemesi halinde ilişkilerin normale dönmeyeceğini bildirdi
 MAHMUT GÜRER - Ankara
 Mavi Marmara baskını sonrası diplomatik ilişkilerin düşük seviyede sürdürüldüğü İsrail'den sürpriz öneri geldi. İsrail Dışişleri Bakanlığı siyasi direktörü ve eski Ankara Büyükelçisi Pinhas Avivi, Suriye konusunda Türkiye ile masaya oturmak istediklerini söyledi. Avivi 'Gazze'deki durumu iki ülke ilişkilerinden ayırırsak çözüm daha kolay olur' derken, Mavi Marmara baskınıyla ilgili özür ve tazminat taleplerinin karşılanabileceği mesajı verdi. Ancak Ankara, 3 şartın tamamı yerine getirilmeden ilişkilerin düzelmeyeceğini yineledi. Kudüs'te bir grup Türk haberciyle bir araya gelen Avivi, Suriye'deki durumun hem İsrail, hem Türkiye'nin geleceğini etkilediğini dile getirdi. 'Sorunları bir kenara bırakıp artık geleceğe bakmalıyız' diyen Avivi, iki ülke yetkililerinin basın aracılığıyla sert açıklamalar yapmak yerine yeni bir mekanizma oluşturmaları gerektiğini söyledi. Mavi Marmara baskınına ilişkin 'suni bir kriz' yaşandığını ileri süren Avivi 'İiki ülkenin de hataları oldu. Ancak bundan sonra iyi niyetle ve önkoşulsuz olarak masaya oturmalı, çözüm aramalıyız' şeklinde konuştu.
 GAZZE AYRI TUTULSUN
 Türkiye'nin Gazze'yi iki ülke ilişkilerinden ayrı tutması halinde çözüme ulaşılmasının çok daha kolay olacağını savunan Avivi, özür ve tazminat taleplerinin karşılanabileceği mesajını verdi.
 Ancak Türk Dışişleri Bakanlığı yetkilileri, 'ilişkilerin normalleşmesi için şartlarımız belli. Bunda değişiklik yok' değerlendirmesini yaptı. Türkiye'nin Gazze ambargosunun kaldırılmasını da önşart olarak gördüğünü hatırlatan kaynaklar, İsrail'in 'iki şartı yerine getirip üçüncü şartı yok sayma' politikasının gerçekçi olmayacağını vurguladı. Türkiye'nin taleplerinin paket olduğuna işaret eden yetkililer, paketten bir maddenin çıkarılmasının kabul edilmeyeceğini kaydetti.
 ARABULUCU ANKARA OLMUŞTU
 31 Mart 2010'da 9 kişinin öldüğü Mavi Marmara baskını sonrası Başbakan Recep Tayyip Erdoğan Türkiye - İsrail ilişkilerinin normalleşmesi için 3 şart koymuştu. Erdoğan bu şartları 'özür, tazminat ve Gazze ambargosunun kaldırılması' olarak sıralamıştı. Türkiye'nin Tel Aviv - Şam arasında arabuluculuk yaptığı dönemde ise Avivi İsrail'in Ankara Büyükelçisi'ydi. O dönem İsrailli ve Suriyeli yetkililer Türkiye aracılığında çok sayıda görüşme yapmıştı. Hatta görüşmeler mutabakata kadar yaklaşmış, ancak dönemin İsrail Başbakanı Ehud Olmert'in Ankara ziyareti sonrası Gazze'nin bombalanması emri vermesiyle görüşmeler kesilmişti.