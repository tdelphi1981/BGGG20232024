11.721.000.000.000.000 avroluk fatura şok etti
Dudak uçuklatan telefon faturasıyla başlayan tartışma, tatlı sona bağlandı
 Fransa'nın güneybatısında bir kadın, dudak uçuklatan telefon faturasının iptali için verdiği mücadeleyi kazandı.
 BBC'nin haberine göre, Bordeaux yakınlarındaki Pessac'ta yaşayan Solenne San Jose'ye, geçen aylarda yaklaşık 12 katrilyon avroluk telefon faturası geldi.
 Öğretmen olarak çalışan, ancak işten çıkarılınca telefon hattının kapatılması talebinde bulunan San Jose, 11.721.000.000.000.000 avroluk faturayı görünce dehşete düştü.
 Fransa'nın yıllık ekonomi üretiminin 6 bin katı tutarındaki faturanın iptali için Bouygues Telecom telefon şirketine başvuran San Jose, bilgisayarla hazırlanan faturanın hiçbir şekilde değiştirilemeyeceği yanıtını aldı. Şirket, tek yapabileceğinin San Jose'ye borcunu kapatabilmesi için taksit yapmayı önermek olduğunu söyledi.
 San Jose'nin mahkemeye başvurmasının ardından Bouygues Telecom, faturanın sadece 117,21 avro olduğunu kabul etti ve hatasını telafi etmek için de San Jose'nin tüm borcunu sildi.
 Şirket, faturadaki yazım hatasının San Jose ile çağrı merkezindeki görevliler arasında yaşanan yanlış anlama sonucu istenmeyen boyutlara ulaştığını belirterek özür diledi.
 San Jose, "Faturayı gördüğümde az kalsın kalp krizi geçirecektim. Faturada kaç sıfır olduğunu bile sayamadım" dedi.
 AA