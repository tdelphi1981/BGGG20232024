'Ebru'yla ilk kez İstanbul turu
İstanbul Emniyeti'nin 'Ebru' projesi Hakkari, Şırnak ve Diyarbakırlı başarılı öğrencilerin İstanbul'la tanışmasını sağladı
 Ufukay ARDA-Serpil DEVELİOĞLU 
 İstanbul Emniyet Müdürlüğü'nün 'Ebru' projesiyle ilk kez İstanbul... 
 Terörün yoğun olduğu illerdeki başarılı öğrenciler, İstanbul Emniyet Müdürlüğü Terörle Mücadele Şube Müdürlüğü'nün bölge illerdeki polis teşkilatlarıyla ortaklaşa yürüttüğü 'Ebru' projesi kapsamında ödüllendiriliyor. Bu çerçevede Hakkari, Şırnak ve Diyarbakır'dan 30 çocuk önceki gün İstanbul'a getirildi. İstanbul polisi tarafından karşılanan ve misafir edilen çocuklar ilk olarak AKŞAM Gazetesini ziyaret ederek, bir gazetenin nasıl hazırlandığını gördü. Merak ettikleri konuları AKŞAM İstihbarat Müdürü Özkan Tamirak'a soran çocuklar gazete atmosferini ilgiyle izledi. Minikler dün de ilk kez geldikleri İstanbul'un tarihi ve turistik yerlerini görme imkanına sahip oldular.
 ÇAPKIN'LA KAHVALTI
 Çocuklar bu sabah İstanbul İl Emniyet Müdürü Hüseyin Çapkın'la kahvaltı yapacak, daha sonra Panorama Müzesi ve bütün deniz canlılarını içinde barındıran Akvaryum'u gezecek. Çocuklar 27 Ocak'ta oynanacak Galatasaray Beşiktaş derbisini de TTArena'da izleme fırsatı bulacaklar.
  
 ŞIRNAK, SURİYE DEĞİL Kİ
 SULTANAHMET'i de gezen öğrenciler, yaşadıkları bölgenin Suriye gibi gösterilmesinden şikayetçi. Gençlerden Süleyman Tanrıverdi, 'Şırnak denilince sanki her gün terör olayı oluyormuş gibi yansıtılıyor, öyle değil' dedi. Berivan Akbulut, 'Diyarbakır TV'lerden gösterildiği gibi değil. Bilgi yarışmasında Türkiye birincisi oldu. Diyarbakır'ı gelip görmek lazım. En az İstanbul kadar güzel' diye konuştu. Sidar Demirci gazeteci olmak istiyor.