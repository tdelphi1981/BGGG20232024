Türkler dünyayı dolaşıp para harcayarak 'devrim' yapacak
'Tüketici 2050' raporuna göre, günümüzde gelişmekte olan ekonomilerin toplam küresel tüketimdeki üçte bir oranındaki katkısı, 2050'de yaklaşık üçte ikilik bir seviyeye ulaşacak
  
 EKONOMİ SERVİSİ
 Tüketici 2050 raporunu hazırlayan HSBC, aralarında Türkiye'nin de bulunduğu ve gelecek 40 yılın en büyük 30 ekonomisinin mercek altıına aldı. Raporda, değişen tüketici profilleri ve harcama alışkanlıkları ile ivme kazanan sektörlere dikkat çekilerek, '2050'ye yaklaşıldığında Türkiye nüfusunun tamamı orta ve yüksek gelir dilimi içerisinde yer alacak. Türk tüketicileri, otel, restoran ve seyahat harcamalarıyla dünyanın en büyük 10 pazarından birini yaratacaklar' denildi  
 
 HAZIR GİYİM-ELEKTRONİK 
 Rapore göre 40 yıl içinde nüfusu hızla artan orta sınıf nedeniyle küresel ekonominin çehresi baştan aşağıya değişecek. Dünya nüfusunun yüzde 40'ından fazlasını oluşturan, yaklaşık 3 milyar kişi 2050'de orta sınıfa katılmış olacak. 
 l GELİŞMEKTE olan piyasalardaki orta sınıflar hem sayıca büyüyecek hem de üst gelir dilimlerine doğru hareket ederken, küresel tüketim eğilimlerinin de büyük ölçüde değiştirecekler. l HAZIR giyim, elektronik, turizm ve finansal hizmet sektörleri bu değişimden olumlu anlamda en çok etkilenen sektörler olacak. 
 TÜRKİYE'deki gelir artışı, güçlü tüketim ve genç nüfus, yaşlı Avrupa'nın en dinamik tüketici profilini ortaya çıkaracak. Türkiye bu özellikleriyle bölgesinde ayrışacak..
 2030'dan itibaren yüksek gelir grubuna giriyoruz
 Raporda, halen üst orta gelir düzeyinde bulunan Türkiye'nin 2030'lu yılların sonunda yüksek gelir grubu ülkeler arasına girmesi öngörülüyor. Bu öngörüye göre, 2050 yılına yaklaşıldığında Türkiye nüfusunun tamamı orta ve yüksek gelir dilimi içinde yer alacak. Türkiye'nin her sektörde büyük fırsatlar barındırdığına dikkat çeken 'Tüketici 2050' raporunda iletişim, restoran ve otel, boş zaman harcamalarına yönelik sektörlerde fırsatların artacağının da altı çiziliyor.
 Yeni lokomotif: Keyif harcamaları
 Tüketici 2050 raporunda gelişmekte olan ekonomilerde teknoloji kullanımının hızla yaygınlaşacağı, bu nedenle verimlilik seviyelerinde büyük artışlar olacağı ifade ediliyor. Orta sınıfın artan harcama gücü ile birlikte lüks tüketim için yapılan alışveriş harcamalarının da artması öngörülüyor. Turizm, restoran, fast-food, eğlence ve kültürel faaliyet sektörlerinin bu gelişmelerden en olumlu etkilenen sektörler olması bekleniyor.  Ayrıca, yüksek teknoloji ürünleri üreten sektörler de dolaylı olarak artan lüks tüketimin keyfini sürecek. Gelecek 40 yıl içinde tüketimin artış oranı gelişmiş ülkelerde yıllık yüzde 2'den de düşük düzeylerde seyrederken, aralarında Türkiye'nin de yer aldığı Çin, Hindistan, Rusya, Filipinler gibi gelişmekte olan ekonomilerde bu oran yıllık yüzde 4'ün üzerinde olacak. Keyif için yapılan eğlence harcamaları başta olmak üzere, özellikle hazır giyim, mobilya, yüksek teknoloji ürünleri sektörlerinde bu oran yıllık yüzde 5-8'e kadar çıkacak.
 İlk 10'daki yerimiz garanti!
 2050'ye kadar Türkiye'nin tüketim harcamalarının bileşik yıllık büyüme oranı gıdada yüzde 3,2, barınma ve enerjide yüzde 4,8, sağlıkta yüzde 5,1 5,1 olacak. Bu oranlar Türkiye'nin bütün kalemlerdeki harcama artışında ilk 10 arasında yer alacağını gösteriyor. Demografik profili giderek yaşlanan Avrupa kıtasında Türkiye istisnai bir örnek olarak dikkat çekecek.
 BÜYÜK İŞ İMKANI
 2030'a kadar geçen sürede Türkiye, Çin, Brezilya, Meksika, Rusya gibi ülkelerde orta sınıf nüfusundaki artışın daha yüksek olacağı, 2030 sonrası dönemde ise Hindistan başta olmak üzere, Mısır, Endonezya, Filipinler, Pakistan, Tayland'ın yarışta öne geçeceği belirtiliyor. Gelirlerin ve tüketici talebinin artması, gelişmekte olan ülkelerin ihracat ağırlıklı ve ağır sanayi odaklı büyümesinin yerine tüketici yönelimli modele geçmesine de önayak olacak. Hizmet sektörünün büyümesi istihdamı da artıracak.