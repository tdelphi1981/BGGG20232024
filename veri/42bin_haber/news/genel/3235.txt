Üniversitede kavga ama sebep bambaşka
Manisanın Turgutlu İlçesinde, masa tenisi oynama sırası nedeniyle bir gün önce tartışan 2 grup, öğrenim gördükleri üniversitenin bahçesinde karşılaşınca bıçaklı kavga çıktı. Bıçakla yaralanan 2 öğrenci hastaneye kaldırılıp tedaviye alındı.Olay, saat 19.00 sıralarında, Celal Bayar Üniversitesi Turgutlu Meslek Yüksek Okulunda meydana geldi. Bir gün önceden masa tenisi oynama sırası nedeniyle tartıştıkları öğrenilen iki öğrenci grubu, bugün üniversite bahçesinde karşılaştı. Sözlü tartışma kısa sürede bıçaklı kavgaya dönüştü. Kavgada E.B. (21) ile D.E.G. (22) adlı iki öğrenci bıçakla yaralandı. Üniversite yetkililerinin çağırdığı sağlık ekipleri, iki yaralıyı Turgutlu Devlet Hastanesine kaldırdı. Tedaviye alınan öğrencilerin hayati tehlikesinin bulunmadığı bildirildi. Polis ekipleri olayla ilgili 4 öğrenciyi ifadelerine başvurmak üzere polis merkezine götürdü. Kavgayla ilgili soruşturma başlatıldı.