THY uçağı Moskova yerine Helsinki'ye indi
Olumsuz hava koşulları nedeni ile Moskova Vnukovo Havaalanı'na inemeyen 422 sefer sayılı THY'nin Ankara-Moskova-Ankara uçuşunu yapan uçağı, önce Helsinki'ye oradan da Moskova'nın bir diğer havaalanı olan Domodedovo'ya uçmak zorunda kaldı.
Türk Hava Yolları'nın THY Vnukovo Havaalanı'ndan Türkiye'ye yaptığı uçuşlar kötü hava şartları nedeni ile yapılamazken, Türkiye'den gelen uçaklar da alana inemedi. Yapılamayan uçuşlar arasında THY'nin Ankara ve İstanbul uçakları da bulunuyor. Bugün yaşanan kar yağışı nedeni ile 422 sefer sayılı Ankara-Vnukovo-Ankara uçağı Moskova yerine Helsinki'ye inmek zorunda kaldı. Daha sonra ise bu uçak Moskova Domodedovo Havaalanı'na geçti. 
THY yetkilileri daha güvenli olan Domodedovo Havaalanı'nın kullanılacağını ve Vnukova'daki yolcuların da valizleri ile birlikte otobüslerle Demodedovo Havaalanı'na taşınacaklarını söyledi. 
THY yetkilileri tarafından mağdur olan yolculara sıcak yemek verilirken, Domodedovo Havaalanı'nda yeniden bu yolcuların gümrük kontrolünden geçecekleri ve buradan uçacakları belirtildi. 
  
 