Çukurca'da 2 PKK ajanı yakalandı
Hakkari'nin Çukurca İlçesi'nde polisin yaptığı çalışma sonucu, terör örgütü PKK adına vatandaşlardan zorla para topladıkları, güvenlik güçleri hakkında bilgiler toplayarak örgüt mensuplarına aktardıkları, vatandaşlar ve güvenlik güçleri hakkında topladıkları bilgi ve belgeleri casusluk amacıyla başka ülke vatandaşlarına aktardıkları belirtilen 2 kişi yakalandı. Gözaltına alınanlardan birinin Çukurca İlçe Nüfus Müdürlüğü'nde çalıştığı belirtildi.
Türkiye'nin Irak sınırınd abulunan Çukurca İlçesi'nde Hakkari Emniyet Müdürlüğü Terörle Mücadele ve İstihbarat Şube Müdürlüklerince koordineli olarak PKK adına çalıştııkları belirtilen kişilere yönelik operasyon yapıldı. Operasyonda 2 kişinin gözaltına alındığı belirtilirken, konuyla ilgili şu yazılı açıklama yapıldı: 
"Bölücü terör örgütüne yönelik gerçekleştirilen operasyonel çalışmalarda; Çukurca ilçesinde silahlı faaliyet yürüten örgüt mensupları ile irtibatlı olarak; örgüt adına vatandaşlardan zorla para topladıkları, örgüt mensuplarına sahte kimlik temin ettikleri, güvenlik güçleri hakkında bilgiler toplayarak örgüt mensuplarına aktardıkları, vatandaşlar ve güvenlik güçleri hakkında topladıkları bilgi ve belgeleri casusluk amacıyla başka ülke vatandaşlarına aktardıkları tespit edilen, biri Çukurca İlçe Nüfus Müdürlüğü'nde çalışan 2 şüpheli şahıs yakalanarak gözaltına alınmıştır. Gözaltına alınan şahıslar adli makamlara sevk edilmiştir."
Gözaltına alınan kişilerin evlerinde yapılan aramalarda ise 1 adet örgütsel görüşmelerde kullanılan şifre, çok sayıda "Nüfus Cüzdanı Talep Belgeleri" ve "Nüfus Cüzdanı Kayıp/Değiştirme Belgeleri", çok sayıda kimlik fotokopileri, örgüt mensuplarına ait olduğu değerlendirilen fotoğraflar, Hakkari merkez ve Çukurca ilçesinde ikamet eden vatandaşlarımız ile ilgili çok sayıda fişleme niteliği taşıyan dijital belgeler ve 2 kilogram ağırlığında Amonyum Nitrat olduğu, değerlendirilen maddeye incelenmek üzere el konulduğu kaydedildi.