Eski Genelkurmay Başkanı gözaltında
Eski Genelkurmay Başkanı İsmail Hakkı Karadayı 28 Şubat soruşturması kapsamında gözaltına alındı.
 Eski Genelkurmay Başkanı İsmail Hakkı Karadayı, Ankara Cumhuriyet Başsavcılığı'nca yürütülen 28 Şubat soruşturması kapsamında gözaltına alındı. 
 
 
  
 Avukatı: Karadayı hakkında gözaltı kararı yok 
 28 Şubat soruşturması kapsamında gözaltına alındığı belirtilen eski Genelkurmay Başkanı İsmail Hakkı Karadayı’nın avukatı Erol Yılmaz Aras, Karadayı hakkında gözaltı kararı bulunmadığını iddia etti.
 Avukat Aras, soruşturmayı yürüten savcılığa ifade verebilecekleri konusunda daha önce başvurduklarını ifade etti. Buna rağmen polis marifetiyle getirilmesinin istendiğini kaydeden Aras, gözaltı ve arama kararının bulunmadığını ileri sürdü. İstanbul emniyetinden ekiplerin Karadayı’nın evine gelerek bu daveti müvekkiline sözle bildirdiklerini belirten Aras, gözaltı varmış gibi davranıldığını iddia ederek tepki gösterdi. Aras, şu an Karadayı’nın Ankara’ya götürülmek üzere evinden alındığını söyledi.  
 
 Karadayı sağlık kontrolünden geçirildi 
 28 Şubat soruşturması kapsamında hakkında gözaltı kararı bulunduğu belirtilen eski Genelkurmay Başkanı İsmail Hakkı Karadayı, sağlık kontrolünden geçirildi.
 TEM şubesi polisleri eşliğinde İstanbul Adalet Sarayı'na getirilen Karadayı, Adli Tıp Kurumu şubesine alındı. Burada sağlık kontrolü yapılan Karadayı, yine polis nezaretinde havaalanına götürülmek üzere adliyeden ayrıldı.  
 
 Karadayı Ankara’ya götürüldü 
 Ankara Cumhuriyet Başsavcılığı'nın yürüttüğü 28 Şubat soruşturması kapsamında ifadesine başvurulacak olan eski Genelkurmay Başkanı İsmail Hakkı Karadayı Ankara'ya götürüldü. Karadayı'nın, soruşturmayı yürüten Savcı Mustafa Bilgili’ye ifade vereceği belirtildi.
 Ankara Cumhuriyet Başsavcılığı tarafından yürütülen 28 Şubat soruşturması kapsamında eski Genelkurmay Başkanı İsmail Hakkı Karadayı'nın ifadesine başvurulacak. Sabah saatlerinde Fenerbahçe Orduevi'ne giden İstanbul Emniyet Müdürlüğü Terörle Mücadele Şube Müdürlüğü ekipleri Karadayı'yı alarak sağlık kontrolü için İstanbul Adalet Sarayı'na getirdi. Burada sağlık kontrolünden geçirilen Karadayı Atatürk Havalimanı'na hareket etti.
 Geniş güvenlik önlemleri altında aprona alınan Karadayı, THY'nin saat 12.00 uçağı ile Ankaray'ya götürüldü. Kardayı'nın 28 Şubat süreci hakkında Savcı Mustafa Bilgili’ye ifade vereceği öğrenildi.
 
 28 Şubat soruşturması kapsamında gözaltına alınan eski Genelkurmay Başkanı İsmail Hakkı Karadayı, Ankara Adliyesi'ne getirildi.
 Ankara Cumhuriyet Başsavcılığı'nın yürüttüğü 28 Şubat soruşturması kapsamında ifadeye çağrılan eski Genelkurmay Başkanı İsmail Hakkı Karadayı bugün İstanbul'dan Ankara'ya getirildi. Karadayı’yı taşıyan uçak saat 13.30 sıralarında Esenboğa Havalimanı’na indi. Karadayı yoğun güvenlik önlemleri altında buradan Ankara Adliyesi’ne getirildi. Karadayı’yı taşıyan otomobil adliyenin ‘C’ kapıya yanaştı. Bu sırada aracından inen Karadayı’yı görüntülemek isteyen basın mensupları ile görüntü çekilmesini engellemeye çalışan güvenlik güçleri arasında arbede yaşandı. Gazetecilerin sorularını cevapsız bırakan Karadayı, adliyeye girdi.
 Emekli Orgeneral Karadayı soruşturmayı yürüten Ankara Cumhuriyet Başsavcılığı’na ifade verecek. 
 
  