Daha satışa çıkmadan ikinci ele düştü
BlackBerry'nin (eski adıyla RIM'in) 30 Ocak tarihinde lanse ettiği yeni akıllı telefonları daha satışa çıkmadan eBay'de açık artırmaya çıktı.BlackBerry'nin isim değiştirerek yeni bir dönemin kapılarını araladığı 30 Ocak akşamı iki yeni BlackBerry cihazıyla tanıştık. Biri tamamen dokunmatik, diğeri ise klasik BlackBerry tasarımına sahip olan yeni cihazlar ilk olarak şirketin anavatanı Kanada'da 5 Şubat tarihinde satışa sunulacak.   Buraya kadar her şey normal. Ancak yeni BlackBerry'lerin eBay üzerinden günlerdir satışta olduğu ortaya çıkınca kafalar bir hayli karıştı. Cihazların fiyatı ise dudak uçuklatacak cinsten... 150 dolar kontratlı fiyatla Kanada'da satılacak olan yeni BlackBerry'lerin eBay'deki fiyatları 1000 dolardan başlıyor ve 3 bin dolara kadar çıkıyor.   BlackBerry, eBay'de satılan cihazlarıyla ilgili ise herhangi bir açıklama yapmadı.   İŞTE YENİ BLACKBERRY'LER   Yeni BlackBerry'lerin şüphesiz en önemli özelliği birçok yeni özellikle birlikte gelen BlackBerry 10 işletim sistemini kullanıyor olması... Z10 ve Q10 isimlerini alan cihazların biri tamamen dokunmatik, diğeri ise klasik BlackBerry'lerde olduğu gibi klavyeye sahip. 4.2 inç'lik ekranıyla dikkat çeken Z10 klavyesi olmadığı için Q10'a kıyasla daha büyük bir ekrana sahip. 1.5 GHz hızında işlemciden güç alan cihazda 16 GB dahili hafıza bulunuyor; ancak microSD kart desteği sayesinde toplam hafıza 48 GB'a kadar artırılabiliyor. 8 megapiksel dahili kamerası sayesinde ise 1080p formatında video çekimi yapabiliyor.   3.1 inç'lik ekranıyla klavyeli Q10, 720x720 piksel ekran çözünürlüğüne ulaşıyor ve diğer model ile benzer donanımsal özellikleri kullanıyor.