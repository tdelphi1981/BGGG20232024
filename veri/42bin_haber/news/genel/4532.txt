İmralI'da ev hapsinin koşulları oluşturuldu
Başbakan'ın İmralı'daki hücrenin mefruşat ihtiyaçlarını hızla karşıladığını belirten Bahçeli, 'AKP'nin yüz akı' dediği eski İçişleri Bakanı Şahin'in de müzakere sürecine kurban verildiğini söyledi
  
 MHP lideri Devlet Bahçeli, İmralı'da fiilen ev hapsi koşullarının yaratıldığını savunarak, 'Öcalan'ı yavaş yavaş  çıkartacaklar' dedi. Bahçeli'nin grup toplantısı ve soruları yanıtlarken mesajları şöyle: 
 İMRALI ÇÖZÜM MİHRABI: Başbakan İmralı'daki hücrenin mefruşat ihtiyaçlarını hızla karşılamakta, 'ev ortamının' oluşması için elinden geleni sergilemektedir. Teröristbaşının beklediği ev hapsi şartları İmralı'da oluşturulmaktadır. İmralı canisi ev hapsine fiilen alınmıştır, çözüm mihrabı olmuştur.
 GÜVERCİNLERE TAKLA ATTIRIR: Bazı eksik ve kusurları olsa da, AKP'nin yüz akı olan ve görevini de layıkıyla yaptığını düşündüğümüz eski İçişleri Bakanı Sayın İdris Naim Şahin'in müzakere sürecine kurban verilmesi Başbakan'ın kararlarına kimlerin yön verdiğini göstermiştir. Barış güvercinleri uçuracağını söyleyerek işbaşı yapan yeni bakan da, görünen odur ki, güvercinlere takla attırmaktan başka bir işe yaramayacak. 
 IRKA TAHVİL KİMİN HADDİNE: Türklüğü ırkçılıkla örtüştürmek ve bir görmek hangi akla ve mantığa hizmettir? Türklük gibi muazzam bir değeri ırka indirgemek ve ırka tahvil etmek kimin haddinedir? Sayın Erdoğan, Türk milleti ırka önem vermiş olsaydı, sen 10 yıldır Türk vatanında Başbakanlık görevini nasıl yapacaktın, 
 Cezaevinden çıkartacaklar
 MHP lideri Bahçeli, Abdullah Öcalan'ın Anayasa Mahkemesi'ne yaptığı bireysel başvuruyla ilgili soruyu önce 'Bunu müzakere kahramanı Erdoğan cevaplandırsın' diyerek yanıtsız bıraktı. Bahçeli daha sonra  'Öcalan'ı yavaş yavaş cezaevinden çıkartacaklar. Bu tür girişimler Oslo sürecinin başka bir aşaması. Öcalan'ı siyasi figür haline getiriyorlar' dedi.
 BÜLENT Arınç'ın MHP'lilerin CHP'li Güler'i alkışlamasını eleştirmesi üzerine Bahçeli, 'Kendisi PKK'lıları alkışlamaya alışkın olduğu için tuhaf gelmiştir' yorumunu yaptı. Volkan YANARDAĞ  