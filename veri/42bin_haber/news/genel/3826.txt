CD formatındaki son albümüm çıktı
Bedük yeni albümü 'Overload' ile kendi daha hareketli bir albümle karşımızda. Tanıtımını geçtiğimiz günlerde bir otel odasında büyük bir partiyle yapan Bedük, bu albümün CD formatında çıkan son çalışması olduğunu söylüyor.
 Serhat Tekin
 serhattekinc@gmail.com
 
 × 'Overload' adı neye delalet ediyor?
 Aşırı yüklenme durumu.                  3 senedir stüdyo albümü çıkarmıyordum. Patlamaya neden oldu bu çalışma. 
 
 × Bu patlama sonucu neler çıktı ortaya?
 Kendi dinlediğim türlerin bir karışımını yapıyorum her zaman. Sahnede yaptığım işe daha da yaklaştım bu albümde. Yine baktığınız zaman 'Bu Bedük müziği' diyorsunuz. Çıtayı bir üst seviyeye çıkarttım.
 
 × Kafa röntgenini albüm kapağı yapmışsınız.
 Çırılçıplak soyundum (Gülüyor). Baktığınız zaman aşırı yüklenmeyi yansıtıyor aslında o kapak. Benim röntgen filmim. Sıkıldık artık müzik markete gittiğim zaman albüm kapaklarında insanların kafalarını görmekten. Çok yakışıklı, çok güzel pozlar falan. 
 
 × Neler bulacağız bu albümde?
 Single yapmamamın sebebi bir deneyim yaratma isteğim. Albüm 40 dakikaysa, o 40 dakika boyunca tüm şarkıların baştan sona dinlenmesini istiyorum. O sıralama önemli. 9 şarkının 9'uncu sırada olmasının bir sebebi var. Her zaman önerim, baştan sonra o bütünlük içinde bu albümü dinleyip, dinleyicinin sindirmesi.
 
 × Merak ettim ne anlatıyorsunuz şarkılarda.
 Benim temalarım kendi hayal dünyam üzerine kurulu oluyor. Ben 'Hadi bebeğim, hadi coşalım' gibi şeyler söylemekten ziyade, eğlenceli, dans müziği yapmama rağmen, içsel dünyamı yansıtmayı seviyorum. Birkaç şarkıda sistem eleştirileri var. Ama sonuçta müzik yapıyoruz. Hiçbirimiz beyin cerrahı değiliz. Hayat kurtarmıyoruz yani.
 
 × Dubstep şarkılar da var albümde. Şu sıralar ülkemizde oldukça popüler bu tarz. Herkes 'Dubstep yaptım' diyor.
 Daha önce hiçbir pop albümünde Türkiye'de dubstep şarkıya rastlamadım. Yaptığını iddia edenler varsa onlara albümümü veriyorum. En azından dinlesinler ve nasıl oluyormuş görsünler.
 
 × Eskiden birkaç tane Türkçe şarkı koyardınız albümlere. Artık o da yok.
 İki albümdür yok, evet. Ne hissediyorsam onu yapıyorum. 'Türkçe söylemem' gibi bir durum yok. Yarın da Türkçe bir parça yapabilirim. 
 
 × İngilizce şarkılarla bir kariyer çizdiniz Türkiye'de. Yurtdışını hiç mi düşünmediniz?
 Türkiye'de zor bir şey yapıyorum. Ben bizdeki müziğin yurtiçi, yurtdışı olarak ayrılmasını doğru bulmuyorum. Artık global bir dünyada yaşıyoruz. Dünyaya bir şey veriyorum. Türkiye dışında yaşayan insanlar eğer buna ulaşamıyorlarsa, bu onların kaybı. 
 
 × Gangnam Style şarkısı dünyayı sarstı. Bir dans şarkısıydı. İmaj ile birlikte baktığınızda, içinizden 'Benim de dünya çapında bir hit şarkım olsaydı' dediğiniz oldu mu?
 Hiç öyle birşey düşünmüyorum. Öyle bir şey düşünsem kendimi ezik hissederim. İşimi çok iyi yaptığım için böyle düşünmüyorum. Ne kadar çok konser verip, ne kadar çok kişiye ulaşırsam, o kadar iyi. Bu yol beni Hindistan'a götürse onları da kucaklarım. Ülke ayırmıyorum. Konya da aynı, New York da aynı benim için.
 
 × Fotoğraflarda dikkat ettim takım elbiselerden kurtulmuşsunuz. 
 Takım elbiseden ben de sıkıldım. Herkes sıkıldı. Baktığınız zaman bütün pop camiası takım elbise giymeye başladı. 5 sene önce takım elbise giydiğimde 'Sen türkücü müsün?' dediler bana. Benim o zaman takım elbise giymemin amacı 70'lerin eğlence anlayışını geri getirmekti. Bir alt metni vardı o kıyafetin. Yine öze dönme hadisesi oldu albüm kapağına referans verirsek.
 
 × Albümün tanıtımını otel odasında yaptınız, nereden çıktı bu fikir? 
 Benden... Ses getirsin diye yapmadım ama. 'Güzel olmaz mı?' diye bir anda çıkan bir fikri hayata geçirdim sadece. Küçük yerlerde çıkmayı seviyorum. Çok ucuza, çok ufak ve kimsenin tahmin edemeyeceği bir yerde, başka bir isimle konser yapıp, bir anda ortaya çıkabilirim.
 
 × Bu albüme de enteresan video klipler bekleyelim mi?
 Pis fikirlerim var. Hemen yapmayacağım. İnsanların önce albümü dinlemesini istiyorum.
  