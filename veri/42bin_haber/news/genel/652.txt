Myanmar için acil çağrı
İnsan Hakları İzleme örgütü, Myanmar hükümetine Rohingya Müslümanları için acil önlem alması çağrısında bulundu, katliamın uydu görüntülerini yayımladı. AB, Arakan'da tırmanan şiddetten tedirgin.
 İnsan Hakları İzleme (HRW) örgütü, Myanmar hükümetine ülkenin batısındaki Arakan eyaletinde Rakhine Budistleri'nin "korkunç saldırılarına maruz kalan Rohingya Müslümanlarının güvenliğini sağlamak için acil önlem alması" çağrısında bulundu.
 Merkezi New York'taki İnsan Hakları İzleme örgütünün Asya'dan sorumlu Müdür Yardımcısı Phil Robertson, "Myanmar hükümetinin, Arakan eyaletinde korkunç saldırılara maruz kalan Rohingya Müslümanlarının güvenliğini sağlamak için acil önlem alması gerekmektedir.
 Yetkililer, şiddet olaylarının kökenine inmediği sürece durumun daha da kötüleşeceğinden endişe duyuyoruz" dedi.
 2800'den fazla ev ateşe verildi
 Arakan eyaletinde devam eden etnik çatışmaların yol açtığı tahribatı gösteren uydu görüntüleri yayınlayan örgüt, sadece Kyaukpyu kentindeki 35 dönümlük bir alanda 24 saat içinde 633 ev ile 178 tekne-evin ateşe verildiğine işaret etti.
 Ölü sayısı artıyor
 Myanmar hükümeti, son bir hafta içinde 2800'den fazla evin ateşe verildiğini ve 112 kişinin yaşamını yitirdiğini açıklamış, daha sonra ölü sayısını daha sonra 67'ye düşürmüştü.
 İnsan Hakları İzleme örgütü ise, katliamdan kaçan görgü tanıklarının ifadelerine dayanarak ölü sayısının hükümetin açıkladığından çok daha fazla olmasından endişe duyduğunu belirtti.
 Haziran ayındaki çatışmalar sırasında hem Müslümanları hem de Budistleri korumakta başarısız olan Myanmar güvenlik güçlerinin Rohingyalara karşı işlediği cinayet, tecavüz ve toplu tutuklamaları da belgeleyen örgüt, Myanmar hükümetinin bölgeye insani yardım gönderilmesini kısıtladığı için yaklaşık 105 bin kişinin evlerini terk etmek zorunda kaldığını bildirdi.
 Örgüt, 1982'de kabul edilen vatandaşlık yasası ile ülkede yaşayan yaklaşık 1 milyon Rohingya Müslümanının vatandaşlık haklarının elinden alındığına dikkati çekti.
 AB: Şiddete derhal son verilmeli
 AB Dışişleri Yüksek Temsilcisi Catherine Ashton, "Tüm taraflara bu anlamsız şiddetin derhal sona erdirilmesi" çağrısında bulundu.
 Arakan'daki tüm halklar için barışçıl ve yapıcı bir çıkış yolu bulunabileceğine inandığını dile getiren Ashton, siyasetçiler ve dini liderlerin halka itidal göstermeleri mesajını vermelerini istedi.
 Ashton, Arakan'da Budistler ve Müslümanlar arasındaki sorunlara kalıcı çözümler bulunması için ilgili tüm taraflardan çaba göstermelerini ve Myanmar makamlarından insani yardım kuruluşlarına bölgeye engelsiz ulaşmalarını sağlamasını talep etti.
 
 AA