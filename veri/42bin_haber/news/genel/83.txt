Dedeler evlilik kuyruğuna girdi
Gaziantep'te trajikomik olay... Kentte 'Suriye'den gelen kadınlara evlenene devlet 25 bin lira verecek' söylentisi yayıldı. 7'sinden 70'ine erkekler kaymakamlığa başvurarak evlenmek istedi. Dedeler ise 'Yeter ki evlenelim para falan istemeyiz' diyerek yetkili makamlara akın etti
 SURİYELİ sığınmacıların kaldığı kamplarla ilgili bir söylenti, Gaziantep ve Hatay'daki bekar erkekleri harekete geçirdi. Kulaktan kulağa hızla yayılan 'Kamplardaki Suriyeli bekar kadınlarla evlenenlere devletin 25 bin lira yardımda bulunacağı' söylentisi, resmi makamlara başvuru boyutuna kadar ulaştı.
 Suriyelilere ev sahipliği yapan merkezlerden biri olan Gaziantep'e bağlı İslahiye ilçesi Kaymakamı Osman Beyazyıldız, AKŞAM'a konuştu: Söylenti yaygın, ama doğru değil. Bu söylentiler nedeniyle trajikomik durumlar da yaşıyoruz. Bize ellerinde bastonlarıyla yaşlı dedeler geliyor 'beni de Suriyeli kadınla evlendir, para mara da istemem' diye talepte bulunuyorlar. Kendilerine bunun doğru olmadığını anlatıp gönderiyoruz.
 Beyazyıldız, şunları söyledi: Ancak bu evliliklerde kimseye herhangi bir maddi yardımda bulunulmuyor. Aksine Suriyeli aileler, bizimkilerden başlık parası istiyorlar. Bugüne kadar kapımızda 4 evlilik gerçekleşti. Eskiden Suriyelilerle evlilikler çok daha fazlaydı. Savaş nedeniyle azaldı. 
 Ali Ekber ERTÜRK/ANKARA