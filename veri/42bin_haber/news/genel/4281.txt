Bizi nasıl bilirsiniz?
AK Parti, seçim öncesi patronlar dünyasının nabzını yokladı. Demirören, Eczacıbaşı ve Alaton'un kapısını çalan Babuşcu, partisinin imajını sordu
 ERCAN ÖZTÜRK
 AK Parti, iş dünyasına yön veren isimlere AK Parti'yi sordu... Patronları tek tek ziyaret eden İstanbul İl Başkanı Azuz Babuşcu, 'Bizi nasıl bilirsiniz' sorusunun cevabını istedi. Bu çalışma kapsamında şimdiye kadar Demirören Şirketler Grubu Yönetim Kurulu Başkanı Erdoğan Demirören, Eczacıbaşı Yönetim Kurulu Başkanı Bülent Eczacıbaşı ve Alarko Yönetim Kurulu Başkanı İshak Alaton'un kapısı çalındı.  Sırada Sabancılar var.
 HALKIN FİKİRLERİNE AÇIK OLUN
 BABUŞCU son olarak Eczacıbaşı Yönetim Kurulu Başkanı Bülent Eczacıbaşı'nı ziyaret etti. Holding binasında gerçekleşen toplantıda Başkan Babuşcu, Eczacıbaşı'na, 'Bizi dışarıdan nasıl görüyorsunuz? Projelerimizi doğru buluyor musunuz?' diye sordu. 
 ECZACIBAŞI'NIN yanıtı şöyle oldu: 'AK Parti'nin 10 yıl gibi bir zamanda Türkiye'nin nerelere getirdiği ortada. Düşündüğüm gibi bir tepki kalmadı. Bazı projelerde halkın fikirlerini alma konusunda açık değilsiniz. Mesela TL'nin simgesi değiştirilmeden önce halktan fikir alınması gerekiyordu. Çamlıca tepesine yapılacak cami projesi ve Topçu Kışlası ile ilgili de vatandaştan fikir alınmalıydı. 
 SEÇKİNCİ DEĞİLİZ
 AK Parti İl Başkanı Babuşcu'nun ise projelerini halkla birlikte gerçekleştirdiklerini söylediği öğrenildi. Babuşcu, referandumu örnek göstererek 'Seçkin, elitist kişiler halkı hakir gördükleri için görüşmeyi kabul etmezler. Referandumda 'Hayır' oyu verenler, aslında sandıktan 'Evet' çıkmasını istedi. Biz halkla iç içeyiz' dedi. 
 SIRADA SABANCI VAR
 BabuŞcu'nun bir sonraki durağının ise Sabancı Holding Yönetim Kurulu Başkanı Güler Sabancı olacağı öğrenildi. Görüşmeler iş dünyasından başka isimlerle devam edecek.
 AMACIMIZ REFERANDUMU YAKALAMAK
 Yerel seçim çalışmalarını AKŞAM'a anlatan AK Parti İstanbul İl Başkanı Aziz Babuşcu, şu an belediye başkanlığı arayışlarının olmadığını söyledi. Bunun hem il, hem de ilçe düzeyinde geçerli olduğunu söyleyen Babuşcu, şöyle devam etti: Önceliğimiz partimizin referandumda İstanbul'da ulaştığı yüzde 55'i yakalamaktır. Benim il başkanı olarak tek amacım partimizin yerel seçimde alacağı oyu yükseltmektir.'
  