Vergi ve harçlara 2013'te yüzde 7.8 zam geliyor
Zamlar enflasyonu hortlattı, ekim TÜFE'si %1.96 arttı
 Ekim ayı enflasyonu yıllık bazda %7.80'e çıktı. Yeniden değerleme oranı olan ekim enflasyonu çerçevesinde, 2013'te ceza, harç ve vergiler yüzde 7.8 artacak
 Türkiye İstatistik Kurumu (TÜİK), ekim ayı Tüketici Fiyatları Endeksi (TÜFE) ve Üretici Fiyatları Endeksi'ni (ÜFE) açıkladı. Buna göre 2012 yılı Ekim ayında 2003 Temel Yıllı Tüketici Fiyatları Endeksi (TÜFE) bir önceki aya göre yüzde 1.96 oranında artış gösterdi. Aylık TÜFE'deki artış yüzde piyasa beklentilerinin altında gerçekleşti. TÜFE'nin aylık bazda gelişimi değerlendirildiğinde Endeks, 2011 yılı Ağustos ayından Nisan 2012'ye kadar artış göstermişti. 9 ayın ardından 2012 Mayıs ayında gerileyen TÜFE, Haziran ve Temmuz aylarında da gerilemeyi sürdürmüştü. Ağustos ayında yüzde 0.56 oranında, Eylül ayında yüzde 1.03 oranında artış gösteren TÜFE, ekim ayında da bu artış eğilimini sürdürdü.
 1 YILDA 1.39 PUAN AZALDI
 YILLIK TÜFE, Ekim ayında bir önceki aya göre 1.39 puan azalışla yüzde 9.19'dan yüzde 7.8'e geriledi ve tek haneli düzeyini korudu. Yıllık TÜFE, Aralık 2011'de yüzde 10.45, 2012 yılı ocakta yüzde 10.61, şubatta yüzde 10.43, martta yüzde 10.43, nisanda yüzde 11.14 düzeyi ile çift haneli gerçekleşmişti. 2012 yılı Mayıs ayında bir önceki aya göre 2.86 puan azalışla yüzde 11.14'ten, yüzde 8.28'e gerilemişti. Yıllık TÜFE haziran ayında yüzde 8.87, temmuz ayında yüzde 9.07, ağustos ayında yüzde 8.88, eylül ayında yüzde 9.19 düzeyinde gerçekleşmişti.
 Ekim enflasyonu zam oranı demek
 EKİM ayı enflasyonu 2013 yılında vergi ve harçlara yapılacak zamları da belirliyor. Ekim ayında açıklanan yıllık TÜFE, yeniden değerleme oranı olarak kabul ediliyor ve bu oran zamları belirliyor. Bakanlar Kurulu'nun zamları bu orandan yüzde 50 daha yukarı taşıması yönünde yasal altyapı var fakat genellikle Bakanlar Kurulu bu tasarrufu kullanmıyor.
 Trafik cezaları da artıyor
 - En düşük trafik cezası 62 TL, en yüksek trafik cezası 18 bin 589 TL olacak. 
 -  KIRMIZI ışıkta geçenler 166 TL, hız sınırını yüzde 10'dan yüzde 30'a kadar aşanlar 166 TL, yüzde 30'dan fazla aşanlar ise 343 TL ödeyecek. 
 -  ALKOLLÜ araç kullanırken ilk kez yakalanan 700, ikinci kez yakalanan 877 TL, üçüncü kez yakalanan 1.407 TL ceza ödeyecek.
 Pasaport, ehliyet vs... hepsi pahalanıyor
 - 6 aya kadar olan pasaportlar 6 TL, 1 yıla kadar olanlar 8 TL, 2 yıl için olanlar 14 TL, 3 yıl için olanlar 20 TL, 3 yıldan fazla süreli olanlar 28 TL artacak. 6 aya kadar olan pasaportlar 83,2 TL, 1 yıla kadar olan pasaportlar 121,6 TL, 2 yıl için olan pasaportlar 198,4 TL, 3 yıl için olan pasaportlar 281,57 TL, 3 yıldan fazla süreli olan pasaportlar için 396,7 TL. olacak. 
 - B sınıfı sürücü belgesini yeni yıldan sonra alacaklar yeni dönemde 21 TL daha fazla ödeyecek. 
 Böylece B sınıfı sürücü belgesi 299,6 TL'ye A sınıfı sürücü belgesi 99,2 TL'ye, F ve H sınıfı sürücü belgesi 99,2 TL'ye, uluslararası sürücü belgesi 199,4 TL'ye, diğer sürücü belgesi 499 TL'ye yükselecek.