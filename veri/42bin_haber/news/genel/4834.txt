Hollande Afrika cephesinde
Fransa Cumhurbaşkanı François Hollande, Fransız ve Mali askerleri tarafından tekrar ele geçirilen Mali'nin Timbuktu kentine geldi.
Hollande'ı, Timbuktu kentinde, bu ülkeye gönderilen Fransız askerleri karşıladı. 
Hollande'ın Timbuktu'daki Fransız birliklerini denetlemesi ve yine bu kentteki tarihi müzeyi ziyaret etmesi bekleniyor. 
Mali ziyareti sırasında başkent Bamako'ya da giderek Malili yetkililerle görüşmesi planlanan Hollande'a, Dışişleri Bakanı Laurent Fabius ile Savunma Bakanı Jean-Yves Le Drian'ın eşlik edeceği belirtilmişti. 
Fransa'nın Mali'ye askeri müdahalesi, son aylardan popülaritesi düşen Hollande'ın arkasındaki halk desteğinin artmasına yol açmıştı. 
Fransa, geçen yıl Mali'nin kuzeyini kontrolü altına alan silahlı grupların Konna kentini ele geçirmesi ve başkente doğru ilerleme tehdidinde bulunması üzerine 11 Ocak'ta Mali'ye askeri operasyon düzenlemişti. Fransa, silahlı gruplar tamamen bertaraf edilene ve güvenlik sağlanana dek askerlerinin Mali'de kalacağını açıklamıştı.