Zayıfsa endişe etmeyin
Doğumdan sonraki ilk aylarda yavaş kilo alan bebeklerin, 13 yaşından itibaren akranlarıyla aynı kiloya ulaştığı belirlendi.
İngiliz bilim adamları, Pediatrics dergisinde yayımlanan araştırmada, ebeveynlerin çabuk kilo alamayan bebekleri için fazla endişe etmemeleri gerektiğini belirttiler. 

Bristol bölgesinde 1990'lı yıllarda yapılan, 11 bin 499 çocuğun katıldığı bir araştırmanın verilerini inceleyen bilim adamları, doğumdan sonraki 8 haftada yavaş kilo alan 507 bebeğin arayı hızla kapattığı sonucuna vardılar. 

8 haftalık-9 aylıkken düşük kilolu olan 480 bebeğin de 7 yaşına kadar yavaş yavaş kilo aldığı, 13 yaşında akranlarıyla aynı kiloya ulaştığı vurgulandı.
Araştırmacılar hastalık belirtisi olmadığı takdirde ebeveynlerin bebeklerin düşük kilosu konusunda endişe duymamalarını önererek, çocuklarını fazla kalorili yiyeceklerle beslememeleri uyarısında bulundular. 

1 yaşında kazanılan beslenme alışkanlıklarının ilerde kilo alımı konusunda belirleyici olduğunu belirten bilim adamları, fazla kalorili yiyeceklerle beslenen bebeklerin daha sonra obez olma riskinin artabileceğine dikkati çektiler.

 
  
 