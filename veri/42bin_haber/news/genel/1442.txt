Doğalgaza zam gelecek mi?
Enerji ve Tabii Kaynaklar Bakanı Taner Yıldız, Kasım ayında doğalgaza zam yapılmayacağını bildirdi. Yıldız, Türkiye'de gaz fiyatlarının Avrupa ülkelerine göre daha uygun olduğunu söyledi.
 Enerji ve Tabii Kaynaklar Bakanı Yıldız, Atlantik Konseyi Enerji ve Ekonomi Zirvesi'ne verilen arada gazetecilerin sorularını cevapladı.
 Doğu Anadolu'da iletim hatları ile ilgili faaliyetler tamamlanamadığı için Azeri değil de İran ve Rus gazının tercih edildiğinin aktarılması ve  buna bağlı olarak fiyatlarda ayarlama yapılıp yapılmadığının sorulması üzerine Yıldız, şunları kaydetti:
 "Doğalgazda fiyat ayarlamalarının kompresör merkezleri ve iletim hatları ile harhangi bir ilgisi bulunmamaktadır. Burada çok daha dominant ve etkin faktörler var. Türkiye'de doğalgaz fiyatları Avrupa'ya göre uygundur. Konut ve sanayiye bakıldığında 27 AB ülkesi içinde ucuzlukta ikinci ve üçüncü sıradadır. O anlamda bunun pahalı veya olduğunu değerlendirirken buna dikkat edilmesi gerektiği kanaatindeyim. Pek çok yerden doğalgaz ile ilgili yeni gelişme haberleri alıyoruz. Bunların bir kısmı olumlu bir kısmı olumsuz. Japonya'da nükleer santralle ilgili kazanın yansımaları dünyada fiyat artışına sebep oldu. Öngörüler, fiyatın daha süratli ineceği yönündeydi, Avrup'da tüketim gerilediği için. Türkiye'de ise aksine bir trend görüyoruz. Türkiye'de son 2 senede doğalgaz tüketimi yüzde 25 arttı. Bizim doğalgaz tüketiminin alt yapımızdan daha süratle büyüdüğünü belirtmeliyim. Bu da önemli bir faktör. Ama fiyat regülasyonları ile alakalı etkileri çok daha ayrı faktörlerden kaynaklanıyor."
 Doğalgaza zam yapılıp yapılmayacağının sorulması üzerine de Yıldız, "Her ayın sonunda bunu değerlendiriyoruz. Bu ay içinde yaptığımız hesaplamalarda bu görünmüyor. İçinde bulunduğumuz ay ile alakalı her ayın kendi içinde bir değerlendirme yapılıyor." dedi.
 Enerji ve Tabii Kaynaklar Bakanı, gazetecilerin, "Suriye'ye elektrik satışı başladı mı?" sorusuna ise "Biz, Suriye makamları ile görüşmüyoruz. Ama özel sektörün görüşmeleri dahilinde Suriye'den böyle bir talebin geldiğini biliyoruz. Şu anda elektrik aktarımı başlamış değil." cevabını verdi.
 Taner Yıldız ayrıca Atlantik Konseyi Enerji ve Ekonomi Zirvesi'nin önemini vurguladı. Zirvede doğalgaz, ham petrol ve yenilenebilir enerji konularının ele alındığın anlatan Yıldız, 19'a yakın ikili görüşme talebi aldıklarını da dile getirdi.
 CİHAN
  