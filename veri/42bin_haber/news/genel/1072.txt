İki nükleer reaktörde 'kontrol' paydosu
GÜNEY Kore hükümeti, ülkedeki iki nükleer reaktörün faaliyetlerinin durdurulduğunu açıkladı.
 Bilgi Ekonomisi Bakanı Hong Suk-woo, Yeonggwang Nükleer Enerji Santrali'nde bulunan reaktörlerin devre dışı bırakılmasına gerekçe olarak, '5 bin parçanın yeterince kontrol edilmemiş' olmasını gösterdi. Bakan Hong, yaklaşık değeri 750 bin dolar olan malzemelerin 8 farklı şirketten sağlandığını da söyledi. Hükümet yetkilileri de iki reaktörün kapatılması nedeniyle ülke genelinde gelecek aylarda zorunlu elektrik kesintilerinin yaşanacağını duyurdu.
 Maskeli tepki
 Güney Kore'de nükleer enerji karşıtları yine sokaklardaydı. Protestocular, yüzlerine geçirdikleri maskelerle güvenli enerji istedi.