Mahallede taciz gerginliği
BAKIRKÖY'de mahalleli komşusu olan kadına cinsel tacizde bulunduğu ileri sürülen Erbakan T.'yi (35) linç etmek istedi.
 Polisin kurtardığı Erbakan T.'nın mahkemeden serbest kaldığını gören mahalleli bu sefer de evini taşladı. Komşularını silah gösteren Erbakan T. yine mahkemeden serbest kaldı. Mahalleli, geri dönen Erbakan T.'nin evini tekrar taşladı. Polis, Erbakan T.'nin linç edilmesini önlemek için 2 gün mahallede çevik kuvvet ekibi bekletti. Olaylar Erbakan T.'nin bir yakınına gitmesi üzerine duruldu.
 DUDAĞINDAN ISIRDI
 Evli olan F.P., 11 Kasım günü, Osmaniye Mahallesi'ndeki evinin önünde iki blok ötede oturan Erbakan T. tarafından taciz edildiğini ileri sürdü. F.P., Erbakan T.'nin kendisini öpmek istediğini karşı çıkınca da dudağından ısırdığını söyledi. F.P.'nin çığlık atarak yardım istemesi üzerine mahalleli toplandı. Mahalleli, Erbakan T.'ye saldırdı. Haber verilen polis son anda gelerek Erbakan T.'yi linç edilmekten kurtardı.
 Karakolda hakkında cinsel taciz suçlaması ile işlem yapılan Erbakan T., bir gün sonra adliyeye sevk edildi. Nöbetçi savcı Erbakan T.'yi tutuklama istemiyle nöbetçi mahkemeye sevk etti. Ancak mahkeme Erbakan T.'yi serbest bıraktı.
 POMPALI TÜFEK GÖSTERDİ
 Kısa bir sürede mahalleli Erbakan T.'nin evine döndüğünü öğrendi. Yine toplanan mahalleli bu sefer de Erbakan T.'nin evini taşa tuttu. Erbakan T. de pencereden pompalı tüfek göstererek toplanan kalabalığı korkutmak istedi.
 Gelen polis ekipleri Erbakan T.'yi bu sefer "silah teşhir" etmekten gözaltına aldı. Savcı, Erbakan T. yine tutuklanma istemiyle mahkemeye sevk etti. Ancak Erbakan T. bir kez daha serbest kaldı.
 ÇEVİK KUVVET, GECE-GÜNDÜZ NÖBET TUTTU
 Mahalleli yine Erbakan T.'nin evinin önünde toplandı ve taş atarak pencere camlarını kırdı. Gelen polis ekipleri olayın büyümesinden korkarak takviye ekip istedi. Bunun üzerine olay yerine çevik kuvvet ekipleri sevk edildi. Gerginlik yüzünden çevik kuvvet ekipleri iki gün gece-gündüz mahallede nöbet tuttu. Erbakan T., aile üyeleri ile bir yakınlarının evlerine gidince mahalleli sakinleşti. Ortalığın durulması üzerine de polis normal görevine döndü. DHA