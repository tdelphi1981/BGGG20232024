Korkmayın tedavisi var
Halk arasında aşırı terleme olarak bilinen hastalık, ameliyatla bu sinirlerin devre dışı bırakılmasıyla tedavi edilebiliyor.
Ahi Evren Göğüs Kalp Damar Cerrahisi Eğitim ve Araştırma Hastanesi Başhekimi Doç. Dr. Celal Tekinbaş, oturduğu yerde elinden sular damlayan, kışın kar yağdığında bile terleyen, terden dolayı ıslak kıyafetle gezmek zorunda kalanlarda, halk arasında aşırı terleme olarak bilinen hiperhidrozis hastalığı olduğunu belirtti. 

Aşırı terlemenin başka bir hastalığın belirtisi de olabileceğini ifade eden Tekinbaş, Aşırı olarak terleme, guatr ya da başka hormonal hastalıklardan da kaynaklanabilir. Bunun dışında psikolojik olarak da bazı hastalıklar aşırı terleme oluşturabilir dedi. 

Tekinbaş, vücudun belli bölgelerinde yoğunlaşan kontrolsüz terlemelerin olabileceğini vurgulayarak, şöyle devam etti:
Aşırı terlemede ter bezleri normalden daha fazla çalışıyor. Başta ellerde olmak üzere, ayak tabanları, yüz, koltuk altları ve gövdede aşırı terleme görülebiliyor. Bu terlemelerde psikolojik olarak insanların mesleğini, başarısını, sosyal yaşamlarının kısıtlamasına neden oluyor. 

Aşırı terlemeye karşı çok değişik tedavi yöntemleri olduğuna dikkati çeken Tekinbaş, Bunlardan biri botoks, diğeri de iyontoforez dediğimiz elektrik akımı olan suya elleri ayakları koyarak elektrik akımından yararlanarak aşırı terlemenin önlenmesi. Ancak bu tedavi yöntemleri kalıcı olmayarak 4-6 ay sonra tedavinin tekrarlanması zorunluluğunu ortaya çıkarıyor diye konuştu.

 
"KESİN ÇÖZÜM AMELİYAT"  

Tekinbaş, vücudun belli bölgelerinde yoğunlaşan terlemenin kesin tedavi yönteminin ameliyat olduğunu belirterek, en düşük kesi ve en az zarar veren yöntemle yapılan bu ameliyatın, endoskopik video kamera yardımıyla izlenerek, terleme artışına neden olan sinirin devre dışı bırakılmasıyla operasyonun yapıldığını bildirdi.
Devre dışı bırakılan bu sinirin vücuda başka herhangi bir olumsuz etkisinin olmadığına dikkati çeken Tekinbaş, sinirin sonradan devre dışı kalmasından dolayı herhangi bir hastalığın oluşmadığını dile getirdi. 

Tekinbaş, aşırı terleme hastalığının Doğu Karadeniz'de sık karşılaşılan bir hastalık olduğunu vurgulayarak, şöyle konuştu:
Aşırı terleme bir çok insanın tedavisini bilmediği bir durum. Biz ilk olarak bu ameliyata 2008 yılında başladık. Şu ana kadar yaklaşık 200 ameliyat gerçekleştirdik. Bu ameliyatlarda çok başarılı sonuçlar aldık. Diyebiliriz ki yüzde 95 oranında bir başarı sağladık. Ancak bu hastalar, kış aylarında havaların soğuk olmasından dolayı hastalıklarını gizleyebiliyorlar. Bize gelen hastaların dışında en az on katının da bize gelmeyen hasta olduğunu biliyoruz. Aşırı terleme tedavisi mümkün kesin çözümü olan bir hastalıktır.

 
  
 