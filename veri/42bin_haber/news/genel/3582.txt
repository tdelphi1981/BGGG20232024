Özgür ve özerk üniversite hayali
Milli Eğitim Bakanı, YÖK Taslağı'nı henüz incelemediğini belirterek, 'Bİlimsel anlamda özgür, idari ve mali anlamda da özerk bir üniversite hayal ediyoruz' dedi
 Milli Eğitim Bakanı Ömer Dinçer, YÖK'ü sadece koordinasyon yapan, gerekirse kalite derecelendirmesi yapan bir kurum olarak düşündüklerini söyledi.
 MEB'E sunulan YÖK Yasa Tasarısı Taslağı'nı henüz incelemeye başlamadıklarını belirten Dinçer,  'Biz, hükümet ve MEB olarak, bilimsel anlamda özgür, idari ve mali anlamda da özerk bir üniversite hayal ediyoruz. YÖK'ü de bu alanda sadece koordinasyonu yapan, gerekirse kalite derecelendirmesi yapan bir kurum olarak düşündük. Bunun dışındaki rol ve fonksiyonlarının olmaması gerektiği kanaatindeyiz. Gelen taslak eğer bu şartları taşıyorsa, ben Bakanlar Kurulu'na arz edeceğim. Aksi takdirde, ayrıca bir çalışma yürüteceğiz üzerinde, sonra Bakanlar Kurulu'na sunacağız' dedi.
 DİNÇER dün Ankara'da düzenlediği toplantıda, 'Üstün Yetenekli Bireyler Strateji ve Uygulama Planı'nın ayrıntılarını anlattı. 
 Her ülkenin, kendi eğitim sistemi, politik amaçları ve insan kaynağına göre üstün 
 yetenekliler konusunda bir eğitim modeli uyguladığına dikkat çeken Dinçer, üstün 
 yeteneklilerin eğitiminde en sık rastlanan eğitim modellerinin 'hızlandırma, üst özel sınıf, türdeş yetenek grupları eğitimi, ders saatleri içinde ve derslikler dışında zenginleştirme, okul dışı etkinlikler, sınıf içinde öğrenme yaşantılarını farklılaştırma, bireyselleştirilmiş öğretim, ayrı okullarda eğitim' olduğunu söyledi.
 Zeka yerine gelişim testi
 OKUL ÖNCESİNDE üstün yetenekli olduğu düşünülen çocuklara zeka testlerinden ziyade gelişim testleri uygulanması gerektiğini vurgulayan Dinçer, 'Uygulanan gelişim testleri sonrasında elde edilen profilde yer alan çocuğun güçlü ve zayıf yönleri belirlenerek özellikleri doğrultusunda eğitim verilmelidir.  Bunlara ek olarak, okul öncesine devam eden çocuklara yönelik bulundukları kurumlarda yetenekleri doğrultusunda zenginleştirme programı uygulanabilir. Üstün yetenekli öğrencinin okulu/kurumu tarafından ona ait bir 'Ürün Seçki Dosyası'  hazırlanmalı ve e-okul
 sistemine girilmelidir' dedi.