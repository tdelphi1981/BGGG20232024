'Sen kabineden alındın dendiği anda...'
Başbakan'ın 'her an her şey olabilir' diyerek yeşil ışık yaktığı kabine değişikliği konusunda adı sıkça geçen Sağlık Bakanı Recep Akdağ, değişiklik olması durumunda tavrının ne olacağını ve siyasette devam edip etmeyeceğini anlattı.
 SAĞLIK Bakanı Recep Akdağ, Türkiye İstatistik Kurumu (TÜİK) anketlerine göre halkın ilk sırada din, ikinci sırada ise sağlık konusuyla ilgilendiği belirterek, Sağlık TV’yi kurmada kararlı olduklarını söyledi.
 Sağlık Bakanı Recep Akdağ, Palandöken’deki Xanadu Snow White Hotel’de basın toplantısı yaparken, Gıda, Tarım ve Hayvancılık Bakanlığı’nın ’Tarım TV’, TRT’nin ’Okul’ kanalı bulunduğunu anımsattı. Bakan Akdağ, TRT’ye yaptığı başvurudan olumlu sonuç alamadığını belirtirken, şöyle dedi: "Herhalde ya biz kendimiz yapacağız ya da başka bir kanala gideceğiz. TRT’de en sonunda ’Tüh ben yapmadım bunu kaçırdım’ diyecek. Çünkü sağlık vatandaşın en çok ilgi gösterdiği alanlardan biri. TÜİK’in anketlerinde yıllık yaşam memnuniyeti ya da sosyal durum anketlerinde vatandaşın en çok ilgilendiği iki konu var. Bunlardan biri din Türkiye’de ikincisi de sağlık. Çok enterasan; din konusuyla herkesin çok yakından alakadar olmasını anlarım. Ama sağlık da böyle çıkıyor. Dolayısıyla ben TRT’nin yerinde olsam bu fırsatı kaçırmam."
 "BİR İNSAN ÖLENE KADAR DA SAĞLIK BAKANI KALMAZ"
 Sağlık Bakanı Recep Akdağ, kabine değişlik listelerinde adının yer aldığına ilişkin iddialara önem vermediğini, son dakikaya kadar teslim edilen bayrağı taşıyacağını vurguladı. Bakan Akdağ şöyle konuştu: "Sen kabineden alındın’ dendiğinde görevi teslim edeceğim arkadaşa bilgi vermek için çalışacağım. Bir insan, ölene kadar da sağlık bakanı kalmaz. AK Partinin 10 senedir aktif bir çalışanıyım. Partime de çok önem veriyorum. Partinin bu ülke için çok şeyler yaptığını ve yapacağına inanıyorum. Böyle bir görev değişikliği olacağı zaman partimde nasıl bir görev verilecek ona bakmam lazım. Bu aktif bir görev olursa onunla devam ederiz. Değilse kendimize başka bir yol çizeriz. Bunların uzun süre planlaması doğrusu hiç yapmadım. Siyaset bitse gider ailemizle, çoluk- çocuğumuzla ticaret yaparız. Yapacak çok iş var yani. Gazetecilik yapamam, öyle bir kabiliyetim yok. Belediye başkanlığını ben kendi müktesebatıma çok yakın bir iş olarak görmüyorum. Yani 53 yaşından sonra bir işi yeni baştan öğrenmem lazım. Öğrenilemez mi, öğrenilir. Ama insan öğrendiği işi yapmak ister, bu yaşlardan sonra."
 DHA