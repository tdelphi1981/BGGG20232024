'Bizans prensesi olmak isterdim'
Fetih 1453'te Fatih Sultan Mehmet'in ilk eşi Gülbahar Hatun'u canlandıran başarılı oyuncu Şahika Koldemir LIFE'ın sorularını yanıtladı. Yakında Show TV'de başlayacak 'Fatih' dizisinde de Gülbahar Hatun'a hayat verecek olan Koldemir, tarihe çok ilgili olduğunu belirterek 'Eski dönemlerde bir Bizans Prensesi olarak yaşamak isterdim' şeklinde konuştu
 Röportaj: OLCAY ÜNAL SERT
 - Fetih 1453'te Fatih'in eşini oynuyordunuz. Dizide de aynı rolü mü oynayacaksınız?
 Evet, yine aynı rol. Fatih Sultan Mehmet'in eşi Gülbahar Hatun'u oynayacağım. Aynı zamanda II. Beyazıd'ın annesi. Show TV'de başlayacağız inşallah. Hummalı bir çalışma sürüyor.
 - Nasıl bir karakter?
 Fatih'in ilk eşini oynuyorum. İki çocuğunun annesi. Kocasına aşık bir saray kadını. 
 - Devrim Evin tarihi dizilere ilginin Fetih 1453 ile arttığını söyledi...
 Ben de Devrim'in cevabını vereceğim. Belki de hepimiz aynı şeyi düşünüyoruz. Çünkü biz başladığımızda ekranlarda tarihi film yoktu. Biz ilk olmaktan mutluyuz. Sonra Muhteşem Yüzyıl çekilmeye başlandı. Ondan sonra da ilgi arttı. Fatih, Muhteşem Yüzyıl gibi olmayacak, çok farklı olacak. Öyle konuşuluyor. Tarihi filmlerin olması iyi çünkü insanları araştırmaya sevk ediyor. Herkes Osmanlı tarihini okumaya başladı. En çok okunan kitapların tarih kitaplar olması çok güzel.
 - Tarihi bir dizide oynamanın ne tür zorlukları var?
 Benim için bir zorluğu yok. Bir tarih aşığı olarak çok mutluyum 3 senedir tarihi bir işte olmaktan. 
 - Kendinize örnek aldığınız oyuncular var mı?
 Beğendiğim ve takdir ettiğim isimler tabii ki var ama örnek aldığım biri yok.
 'TÜRK HALKI ENTRİKA SEVİYOR'
 - Muhteşem Yüzyıl'da Kanuni Sultan Süleyman'ın özel hayatı ön planda. Nasıl buluyorsunuz o diziyi?
 Bir drama sonuç olarak. İyi bir drama. Türk halkı entrika seviyor.
 - Dallas'ı geçtik mi bu anlamda?
 Ohoo. Çok oldu geçeli. Aşk- Memnu'da, Yaprak Dökümü'nde neler neler vardı.
 - Osmanlı İmparatorluğu döneminde Hürrem Sultan çok güçlü bir karakter. Yakın tarihten kim olmak isterdiniz? Mesela Tansu Çiller...
 Audry Hepburn olmak isterdim. Türklerden örnek veremeyeceğim.
 'KÜÇÜKKEN ARKEOLOG OLMAK İSTİYORDUM'
 - Geçmişte yaşayan tarihi kişilik olsanız kimin yerinde olmak isterdiniz?
 Bizans döneminde, bir Bizans prensesi olmak isterdim. Her yüzyılda farklı biri olmak isterdim. 1300'de yaşamak isterdim, 1400'de, 1500'lü yıllarda da yaşamak isterdim. O kadar merak ediyorum ki. Benim bu işimi almamın nedeni de bu. Belki evrene mesaj yolladım ve çok merak ettiğim için bu iş geldi. Çocukluğumda hep arkeolog olmak istiyordum. Çok seviyorum tarihi, araştırmayı ve okumayı. Ve ilk sinema filmim tarih filmi olacak dedim ve oldu. O yüzden her dönemi çok seviyorum, okumakta yetmiyor. Her dönemde yaşamak isterdim. Bir karakter diyemeyeceğim, çok karakter olmak isterdim. 
 - Benzeyen taraflarınız var mı sizce Gülbahar Hatun'la?
 Gülbahar Hatun'la ilgili çok kaynak var ama her kaynakta farklı bir şey yazıyor. Şu anki benle alakalı bir şey. Ben saray kadını, çocuk annesi, Fatih Sultan Mehmet Han'ın eşini çıkarmaya çalışıyorum. Onu yerdi, bunu yemezdi, şunu giyerdi, bunu giymezdi gibi bilgiler yok elimde.
 - Kaç tane dizi ve sinema filminde rol aldınız? 
 Fetih 1453 ilk sinema filmim. Ondan önce 14, 15 tane dizide rol aldım. İlk olarak 'Göz Yaşı Çetesi' ile başladım. Ardından Gold Filmin çektiği Kadir İnanır'la 'İyi ki varsın' da oynadım. Hırçın Kız'ın ardından Yasak Elma ilk başrolümdü. Ardından Osman Sınav'ın yönettiği 'Pars: Kiraz Operasyonu'nun devamı niteliğinde olan 'Pars Narkoterör'de rol aldım. İbrahim de (Çelikkol) amcamı oynuyordu.
 - Hollywood'a açılmak ister misiniz?
 Hayat ne getirir bilemem ama belki Hollywood olur belki Bollywood olur, belki Avrupa sineması olur. Türkiye de olur. Ben bu işe baş koydum, sürekli kendimi geliştirerek en iyi şekilde yapmak istiyorum. 
 - Müzikle aranız nasıl?
 Ben zaten müzik mezunuyum. Mersin'de Güzel Sanatlar da Klasik Müzik okudum. Flüt çalıyorum. Müziğe aşığım ama oyunculuk daha ağır bastı onu tercih ettim.
 - Ne tür müzikler dinlersiniz?
 Kulağa hoş gelen her şey. Benim o anki moduma göre. Arabesk müzik de dinlerim klasik müzik de. Geçen hafta sürekli Bach dinledim. Bir hafta aynı kişiyi dinleyebilirim.
 - Hobileriniz neler?
 Değişik ülkeleri gezmeyi severim. O yüzden fırsat buldukça yurt dışına gidiyorum. Bisiklet sürüyorum. Spor yapıyorum. Yüzmeyi çok seviyorum.
 'EN BÜYÜK PROBLEM UZUN DİZİ SÜRELERİ' 
 - Dizilerin sürelerinin uzun olması çok tartışılıyor. Bu konuda neler söylemek istersiniz?
 Bu konu tüm piyasanın en büyük problemi. Her hafta bir sinema filmi uzunluğunda iş çekiyoruz. Bir sinema filminin çekim süresi minimum 1 aydır. 1 hafta da insanüstü bir güçle iş yetiştirmeye çalışıyoruz. Dolayısıyla ekip sağlığından oluyor. Hatta canından olanlar var. İnşallah kısa bir süre içinde düzelir bu durum..
 'SETTE AŞK YAŞANMASI ÇOK NORMAL'
 - Bir birlikteliğiniz var mı yok mu şu an?
 Şu an yok. 
 - Set aşkları çok oluyor, dizilerde çok uzun sürdüğünden belki de...
 Oluyor evet. Sonuçta aynı ortamda yaşadığınız insanlarla aşk yaşıyorsunuz. Bir oyuncunun doktorla ya da inşaat mühendisiyle tanışıp aşk yaşamaları daha düşük ihtimal. Oyuncu da oyuncuyla tanışıyor. 7 - 24 birlikteler. Herkesten çok settekileri görüyorsunuz, o yüzden normal set aşkları.
 'AŞK, HAYATTA OLMASI GEREKEN BİR DURUM'
 - Sizce aşk nedir?
 Aşk, mantıksızlığın en mantıklı şekli!
 - Gelgitler yaşandığı için mi?
 Mantıksız bir durum aşk ama mantıklı bir şey. Hayatta olması gereken bir durum olduğu için belki de. 
 - Sizi taşıyacak erkek nasıl olmalı?
 Öncelikle anlayışlı ve saygılı olmalı. Ayrıca sorumluluk sahibi olmalı, gerisi kısmet...