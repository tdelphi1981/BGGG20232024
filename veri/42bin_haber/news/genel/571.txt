Vakıf Emeklilik ilk 3'ü hedefliyor
Vakıf Emeklilik Genel Müdürü Mehmet Bostan, '25. kuruluş yıldönümümüz olan 2016 yılında sektörün önde gelen ilk 3 şirketi arasına girmeyi hedefliyoruz' dedi
 Vakıf Emeklilik Genel Müdürü Mehmet Bostan, 'Mutlu Çalışan, Mutlu Müşteri' sloganıyla sektörün en güvenilir ve en çok tercih edilen markası olma yolunda ilerlediklerini belirterek  2012 yılının üçüncü çeyreği itibarıyla 226 bin 711 katılımcı sayısına ve 1 milyar 141 milyon 205 bin TL fon büyüklüğüne ulaştıklarını açıkladı.
 Vakıf Emeklilik'in, fon tutarında son bir yıl içinde yüzde 31.6 oranında büyüdüğünü behten Bostan, 'Katılımcı sayısı bakımından sektör yüzde 12,57 oranında büyürken, Vakıf Emeklilik yüzde 12,77 oranında büyüdü. Vakıf Emeklilik'in fon büyüklüğündeki pazar payı yüzde 6,17'ye çıkarken, katılımcı sayısı oranı yüzde 7,7'ye yükseldi. Yılın üçüncü çeyreğinde yakaladığımız bu büyüme rakamları 2012 beklentilerimizi karşılıyor' dedi.
 Vakıf Emeklilik Genel Müdürü Mehmet Bostan, şirketin geleceğe yönelik hedeflerini ise şöyle aktardı: '25. kuruluş yıldönümümüz olan 2016 yılında sektörün önde gelen ilk 3 şirketi arasına girmeyi hedefliyoruz. 'Mutlu Çalışan, Mutlu Müşteri' ilkesinde olan çalışma sistemimiz hem çalışanlarımızın motivasyonunu artırıyor hem de mutlu bir emeklilik hayali kuran her kesimden insanımızı kucaklıyor. '
 Stopaj getiri üzerinden kesilecek
 Vakıf Emeklilik Genel Müdürü Mehmet Bostan,  'Sistemden çıkışlarda stopajın sadece getiri üzerinden yapılacak olması katılımcıların BES'e olan ilgisini artıracak.  Bu düzenlemeler ile performansımız ve karlılığımız 2013'de katlanarak büyüyecek' diye konuştu.
 Masraflar düşecek, net gelir artacak
 AYLIK en az 100 lira ödemeyle sisteme katılana 25 lira devletten katkı gelirken, 25 lira da kendi işverenin de gelmesi durumunda katılımcının aylık birikiminin 150 liraya çıktığına dikkat çeken Mehmet Bostan şöyle konuştu: 'Katılımcılara yüklenen masraflar da azalarak, net gelirler artmış olacak.'