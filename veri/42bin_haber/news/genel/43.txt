Otomotiv devine büyük şok!
Toyota dünya genelinde 7.4 milyon aracı geri çağırma kararı aldı. 2005-2010 yılları arasında üretilen modeller arasında Auris ve Yaris de bulunuyor.
 Japon otomobil üreticisi Toyota, ABD, Japonya, Avrupa ve dünyanın başka bölgelerindeki 7,43 milyon aracını geri çağırdı.
 Toyota şirketinden yapılan açıklamada, sürücü koltuğu yanındaki otomatik pencere anahtarında aynı oranda makine yağı kullanılmadığının belirlenmesi üzerine araçların geri çağrıldığı bildirildi.
 Açıklamada, üretim hatasından kaynaklanan bu sorunun anahtarda sürtünmeye ve bazen de araç içinde duman çıkmasına neden olabileceği belirtildi.
 Toyota şirketinin geri çağırdığı araçlar 2005-2010 yılları arasında üretilen bir düzineyi aşkın marka ve modellerde aracı kapsıyor.
 Kuzey Amerika'da geri çağrılan 2,47 milyon araç, Yaris, Corolla, Matrix, Camry, RAV4, Highlander, Tundra, Sequoia ve Scion'un xB ve xD modellerinden oluşuyor.
 Japonya'da Vitz, Belta, Ractis, Ist, Auris ve Corolla Lumion marka 460 bin araç, Avrupa'da da Yaris, Corolla, Auris, Camry ve Rav-4 marka toplam 1,39 milyon araç geri çağrıldı.
 
 AA