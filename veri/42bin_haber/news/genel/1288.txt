'Bizi cahil sananlara hak veriyorum'
Akdeniz Üniversitesi Felsefe Bölümü mezunu manken Yağmur Ayaz, şimdileride Arnavutluk'ta düzenlenecek bir güzellik yarışması için hazırlıklarını sürdürüyor. Bölümünden birincilikle mezun olan Ayaz, LIFE'ın sorularını yanıtladı. Güzel olmanın dezavantajları olduğuna inanan ve insanların mankenler için olan 'cahil' algısına hak veren Ayaz, istisnalar olduğunu ifade ederek 'Okul birincisi olduğumu duyanlar çok şaşırıyor' diye konuştu
 Röportaj: Erçin DAĞ EYSEN
 - Güzellik yarışmasından sonra hayatınızda neler değişti? 
 Kraliçe olmak çok güzel çok değişik bir duygu... Hatta bir hafta her uyandığımda yatağımın karşısında duran tacıma uzun uzun bakıyordum. Bu duruma alışamamıştım. Kraliçelikle birlikte hem işlerimin artması hem de röportajlar TV programlarının yoğunluğu nedeniyle çoğu zaman hiç vaktim kalmıyor kendime ayıracak ama ben bu durumdan memnunum. 
 - Akdeniz Üniversitesi Felsefe Bölümü'nü 1'incilikle bitirmişsiniz. Felsefe alanında çalışmalarınız olacak mı? 
 Ben kendimi bildim bileli başarılı bir öğrenciydim. Geçen sene okuldan birincilikle mezun oldum. Hem modellik yapıp hem de böyle bir dereceyle okulumu bitirmem benim için çok gurur verici bir durumdu. 2 ay öğretmenlik geçmişim oldu. Ama istifa ettim. Çünkü modelliğe odaklanmak isterim. Ama tekrardan öğretmenliğe geri dönüş yapacağım.
 MODELLERDE FİZİKİ ORTALAMA DÜŞÜK! 
 - Miss Globe of The World yarışmasına nasıl hazırlanıyorsunuz? 
 Yarışma bir ay sonra yapılacak. Fiziksel olarak hazırlanmanın yanında ruhsal olarak da hazırlanmanın önemine inanıyorum. O yüzden 2 aydır Bodrum'da şehir yaşamından uzak doğayla iç içe ruhsal olarak detoks uyguluyorum. Haftanın üç günü sporu da hayatımdan eksik etmiyorum. Yarışmaya 60 ülkeden güzel katılıyor ve ilk üçe gireceğimi iddia ediyorum. 
 - Mankenler dünyasında en uzun boylu ve uzun bacaklılar kategorisinde yer alıyorsunuz. 
 Modellerin fiziki ortalaması biraz düşük ne yazık ki. Benim boyum 180 bacak boyum 116 cm. Bu ölçülerde manken maalesef çok az var. Formum için hiç bir şey yapmıyorum. Tam olarak hamur ve tatlı delisiyim. Genetik yapımdan gelen bir şanslılık var. Ne yersem yiyeyim asla kilo alamıyorum.
 CEMİL İPEKÇİ'YE HAYRANIM
 - Kimlerin modacılığını beğeniyorsunuz? 
 Arzu Kaprol, Cengiz Abazoğlu ve Tuvana Büyükçınar'ı beğeniyorum... Ama benim için vazgeçilmez olan tek kişi Cemil İpekçi. Onun yaratıcılığına ve profesyonelliğine hayranım.
 - Mankenlerden kimleri örnek alıyorsunuz? 
 Tuğçe Kazaz, Sema Şimşek, Arzum Onan, Ebru Ürün ve Deniz Pulaş onlar benim en çok beğendiğim ve her anlamda gerçek manken diyebileceğim kişiler.
 - Alessandra Ambrosio bir röportajında güzel olmanın dezavantaj olduğunu, güzel bir insanın zekasının önemsenmeyeceğini söylemiş. Sizin bu konudaki fikriniz nedir? 
 Katılıyorum bu konuda insanlar ilk başta hep ön yargıyla bakıyorlar. Gittiğim işlerde bile okul birincisi olduğumu duyunca çok şaşırıyorlar. İnsanlardaki mankenlik algısı hep cahil sadece giyimiyle saçıyla başıyla ilgilenen bir tip. Aslında haksız da değiller. Birçoğu bu şekilde olsa da istisnalar olabiliyor.
 - Kariyeriniz için yurtdışına açılmayı düşünüyor musunuz?
 Mesleğimi çok seviyorum. Kariyerime fayda sağlayacak bir projede dünyanın her yerinde yaşayabilirim.
 - Müzik alanında başarılı olduğunuz söyleniyor. 
 Evet, 6 yaşımdan beri gitar çalıyorum, beste yapıyorum. Müzik yarışmalarında derecelerim var. Müzik benim için vazgeçilmez bir tutku...
 - Antalya'da yaşıyorsunuz. Modanın merkezi olan İstanbul'a taşınmayı düşünmüyor musunuz? 
 Aslında artık Antalya'da yaşıyorum diyemiyorum. Çünkü işlerimin yoğunluğundan ötürü Antalya'dan çok İstanbul'da bulunuyorum. Ama şu an zemin oluşturuyorum. Sağlam projelerle İstanbul'daki yerimi sağlamlaştırmam gerekiyor.
 HER HÜCREMLE åŞIK OLUYORUM!
 - Özel hayatınızda biri var mı? Hangi erkek tipi sizi cezbeder? 
 Çok aşırı duygusalım ve tam bir aşk insanıyım. Şu an bir beraberliğim yok. Tam anlamıyla ayaklarımı yerden kesen biri olmadan da olmayacak. Beraber olacağım erkek öncelikle kibar, titiz ve kültürlü olmalıdır. İlişkide daha baskın olmalı aksi takdirde saygı duyamam.
 - Mankenlik kariyeriniz için sahip olduğunuz herhangi bir şeyden vazgeçebilir misiniz? 
 Dediğim gibi ben aşk insanıyım. Her hücremle aşık oluyorum. 'Mankenlik mi? aşk mı' diye bir tercih yapmak zorunda kalırsam aşk derim. Şu ana kadar böyle bir tercih zorunluluğum da olmadı. Ailemden ve kişiliğimden de hiç ödün vermedim. Zaten vermem de gerekmiyor, modelliği seviyorum diye bazı şeylerden feragat etmek gerekmiyor her şeyi dengede tutmak önemlidir. Aristoteles'in de dediği gibi altın oran kuralı. Her şeyin ortasını bulmak gerekir.