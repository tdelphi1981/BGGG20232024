İlaç ihraç eden ülke olacağız
Ege Üniversitesi (EÜ) öncülüğünde Selçuk Üniversitesi ve Konya'daki Helvacızade A.Ş. ortak proje yaptı, Türkiye için çok değerli sonuçlar doğdu. Proje kapsamında Konya'daki Zade Tesisleri'ni bedelsiz olarak Selçuk Üniversitesi'ne açan şirket, Kalkınma Bakanlığı'nın desteği ve öncülüğüyle Doğal Ürünler Araştırma Uygulama Merkezi kuruyor. EÜ'nün teknik ve bilimsel katkı sağlayacağı merkezle ilk defa bir sanayi tesisinin içinde, üniversiteyle işbirliği yapılarak araştırma merkezi kuruluyor ve gerçek anlamda üniversite-sanayi işbirliği gerçekleşmiş oluyor.
 Protokol imza töreni Başbakan Recep Tayyip Erdoğan, EÜ Rektörü Prof. Dr. Candeğer Yılmaz, Selçuk Üniversitesi Rektörü Prof. Dr. Hakkı Gökbel, EÜ ARGEFAR Müdürü Doç. Dr. Ercüment Karasulu, Doğal Ürünler Araştırma Uygulama Merkezi Genel Koordinatörü Prof. Dr. Mustafa Ersöz, Helvacızade A.Ş. Yönetim Kurulu Başkanı Tahir Büyükhelvacıgil, Zade Vital Genel Müdürü Dr. Mevlüt Büyükhelvacıgil ve birçok davetlinin katılımıyla Konya'da düzenlendi. Üniversite ve sanayinin birikim ve imkanlarını biraraya getirerek araştırma ortamı sağlamak, katma değerli ürünler geliştirmek ve marka haline getirmenin hedefleneceği merkezde bilim ve teknolojiye hâkim, yeni teknolojik gelişmeleri toplumsal ve ekonomik faydaya dönüştürme yeteneği kazanmış bir toplum oluşturmaya destek verilmesi hedefleniyor.
 Törende konuşan Rektör Yılmaz, Helvacızade Grubu ile işbirliklerinin ilk adımının Türkiye'nin ilk besin destekleri markası Zade Vital'i doğurduğunu, Doğal Ürünler Araştırma ve Uygulama Merkezi ile Türkiye'nin ar-ge, teknoloji ve ilaç ithal eden ülke konumundan ilaç ihraç eden ülke konumuna gelmesinin hedeflendiğini belirtti. Genel Müdür Büyükhelvacıgil ise, "Doğal Ürünler Araştırma Uygulama Merkezi, Helvacızade A.Ş.'nin Selçuk Üniversitesi'ne 10 yıl süreyle bedelsiz olarak kullanım hakkı verdiği 2 bin metrekarelik alanda kurulacak. İmzalanan üçlü protokolle EÜ de teknik ve bilimsel katkı sağlayacak. Bu projeyle Türkiye'de henüz ilaç olarak değerlendirilmeyen ancak Avrupa Birliği ve diğer gelişmiş ülkelerde ilaç olarak ruhsatlandırılıp reçetelendirilebilen bitkisel kökenli ürünleri kullanarak doğal ilaç, besin takviyesi, kozmetik ve dermokozmetik ürün haline getirmeyi amaçlıyoruz." dedi.
 
  