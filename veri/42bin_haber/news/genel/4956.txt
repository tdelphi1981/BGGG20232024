Erdoğan'dan AB'ye sert mesajlar
Başbakan Recep Tayyip Erdoğan, AB için atağa geçti.
 Türkiye'nin Avrupa Birliği'ne üyeliğiyle ilgili sık sık birlik üyesi ülkelere eleştirileri oklarını yönelten Başbakan Recep Tayyip Erdoğan son hamlesini yaptı.
 AB üyesi ülkelere Prag'dan seslenen Erdoğan, AB üyesi ülkeler içinde 5 milyon Türk yaşıyor. Üye yapmadınız ama Türkiye halkı zaten birliğe girmiş durumda. Oyalamayın gelin bu işi bitirelim diyoruz” sözleriyle AB'ye net bir mesaj gönderdi.
 OYALANDIK
 Başbakan Recep Tayyip Erdoğan ve Çek Cumhuriyeti Başbakanı Petr Neças Prag’ta ortak bir basın toplantısı düzenledi.  Erdoğan basın mensuplarının Türkiye’nin Avrupa Birliği üyeliğiyle ilgili bir sorusu üzerine “Türkiye’nin bu kadar oyalanması dayanılır değildir” dedi.
 
 Şu anda AB üyesi ülkelerin birçoğunun standardının Türkiye’nin seviyesinde olmadığını söyleyen Erdoğan “Maastricht kriterlerinde çoğu AB üyesi ülke dökülüyor. Biz iyi durumdayız. Türkiye olarak ayaklarımızın üzerinde duruyoruz” diye konuştu.
 Erdoğan “AB üyesi ülkeler içinde 5 milyon Türk yaşıyor. Üye yapmadınız ama Türkiye halkı zaten birliğe girmiş durumda. Oyalamayın gelin bu işi bitirelim diyoruz” şeklinde konuştu.
 54 YILDIR KAPIDA BEKLİYORUZ
 Türkiye’nin AB sürecindeki mazisinin 50 yılı aştığını vurgulayan Erdoğan, “Çek Cumhuriyeti’nin AB içindeki mazisi çok eskilere dayanmıyor. 10 yıl civarında bir mazisi var. Biz AB’de liderler zirvesi yaparken arkadan işte o zaman 15 ülke ile katılıyorduk. Daha sonra ilk etapta 10 ülke alındı. 2 ülke daha alınmak suretiyle üye sayısı 27’ye ulaştı.” dedi.
 
 Erdoğan, şöyle devam etti: “Türkiye’nin AB’ye müracaatı 50 yılı aşmış durumda. Bu işin kapısında olmamız 59’a dayanır. 63 yılında resmi müracaat süresi başlamıştır. Bu süre içerisinde Türkiye’nin bu kadar oyalanması hakikaten affedilir, dayanılır bir şey değildir. Adama sorarlar. Yani 54 yıl siz Türkiye gibi bir ülkeyi bu kapıda niye bekletiyorsunuz? Yani yapamadığı, yapmadığı veya yerine getirmediği ne var? Ağızlarında tek şey var: Ankara Antlaşması. Ankara Antlaşması’nın şöyle biraz daha gerisine git bakalım. Orada ne var? Buralara tabii girmek istemiyorlar ve biz bütün bunlara varız. Eş zamanlı olarak yapılacak birçok şeyler var. Şu anda AB üyesi ülkelerin birçoğunun standartları Türkiye’nin yakaladığı AB müktesebatı içerisindeki standartları tutmaz. Maastricht kriterleri noktasında AB üyesi ülkelerin birçoğu dökülüyor. Bunları zaten görüyoruz. Bakın şu anda İngiltere ne diyor? İngiltere diyor ki, sayın Cameron açıklamasını yaptı: ‘Eğer ben seçimi kazanırsam AB üyeliğimizi (2015’te) referanduma götüreceğim’ dedi. Acaba neden? Kaldı ki para birliğinde biliyorsunuz İngiltere başından beri uymamıştır. Ve Eurozone’a girmemiştir. Bu girmeyişinin sebebi hiçbir zaman sorulabildi mi? Sorulamadı. Ve bu süreci bu şekilde İngiltere devam ettirmiştir. Ve şu anda da Eurozone’a girmemeni faydasını ayrıca İngiltere görmüştür, görmektedir. Böyle de bir surumu söz konusu. Eurozone içerisinde olanlar da şu anda bedel ödüyorlar. Ciddi manada bedel ödüyorlar. Ve halk da tabii isyanda. ‘Ben çalışacağım. Sen öbür tarafta batanın gideceksin parasını, borcunu ödeyeceksin. Böyle şey olmaz’ diyor.”
 
 ŞANGHAY VE AB BİRBİRİNİN ALTERNATİFİ DEĞİL
 
 AB’nin bir kömür, daha sonra demir-çelik birliği olduğunu sonra AET ve AT adları aldığını hatırlatan Erdoğan, şöyle devam etti:
 “Daha sonra AB’ye gelişmiş. Siyasi-sosyal işbirliği noktasına gelmiş. Bu arada dünyada birçok oluşumlar var. Bunlardan bir tanesi ASEAN’dır. Bir tanesi öbür tarafta Şanghay İşbirliği noktasındaki beşlidir. Bu 5’linin içerisinde de şimdi gözlemci olanlar vardır, diyalog ortaklığı elde edenler vardır. Türkiye de şu anda Şanghay İşbirliği içerisinde diyalog ortaklığına kabul edilmiş olan bir ülkedir. Böyle bir noktadayız. Ve bu sadece güvenliği esas alan bir birlik de değildir. Adı üzerinde Şanghay İşbirliği 5’lidir. 5’linin yanında diğer şimdi ilaveler de vardır. Bunun içinde ekonomik ilişkiler de vardır. Hepsi vardır. Ama bu konuda bilen de bilmeyen de konuşuyor. Bizler de bu noktada adımımızı attık ve bunu geliştirmeye devam edeceğiz. Bunlar birbirinin de alternatifi değildir. Bunu da özellikle ortaya koymak isterim.” 
 
 Başbakan Erdoğan, Çek Cumhuriyeti vatandaşı AB Komiseri Stefan Fülle’den de bu konuda destek ve gayret beklediklerini sözlerine ekledi.
 
 Basın toplantısında Çek Cumhuriyeti ile ilişkilere de değinen Erdoğan, Orta Avrupa’nın kalbi; mimarisi, kültürel ve tarihi dokusuyla en güzel başkentlerinden biri olan Prag’da bulunmaktan duyduğu memnuniyeti dile getirdi. Erdoğan, Avrupa’da sağlam bir dost ve güvenilir bir müttefik olarak gördükleri Çek Cumhuriyeti ile askeri, ekonomik ve siyasi alanlarda ciddi bir işbirliği imkanının mevcut bulunduğunu ifade etti.
 
 Ticaret hacminin 2,5 milyar dolardan 2015 sonuna 5 milyar dolara tırmandırılması gerektiğini ifade eden Erdoğan, enerji alanında işbirliğine açık olduklarını ifade etti. Erdoğan, “Hatta nükleer enerji konusunda müşterek bir çalışma içerisine girebiliriz.” dedi. 