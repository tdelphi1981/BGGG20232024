74 yıl sonra saklı geçmişine kavuştu
Dersim'in Kayıp Kızları'ndan bir tanesi daha bulundu. Hayatı belgesel oluyor. 85 yaşındaki Emoş Gülver'in ilginç öyküsü Gündoğan Çiftini harekete geçirdi. Kuzeniyle 74 yıl sonra buluşan Emoş Teyze doğduğu yeri gördü, ilk bayramı birinci dereceden yakınıyla kutladı.
 Seray ŞAHİNLER / İSTANBUL
 seray.sahinler@aksam.com.tr
 Dersimli Kayıp Kızlar'dan biri daha hem de tam 74 yıl sonra gerçek hikayesine kavuştu... Geçen yıl 'Dersim'in Kayıp Kızları, İki Tutam Saç' adlı belgeselle 1938 Dersim olayları sırasında ailelerinden alınan ve evlatlık verilen kız çocukların hayatını anlatan Kazım ve Nezahat Gündoğan, bu öyküleri 'Dersim'in Kayıp Kızları' kitabında birleştirdi.
 150 KİŞİYE ULAŞTILAR
 5 yIl süren çalışmada 150 kişiye ulaşan çift, Türkiye genelinde 30 ilde ve yurt dışında araştırma yaptı. Kimileri yarasını hemen paylaştı kimisini ikna etmek ise 1 yıldan fazla zaman aldı. 60 ayrı hikayeden biri vardı ki kahramanının hayatı belgesel olacak: Adı Emoş Gülver.
 BİRİ TÜRK BİRİ KÜRT BİRİ SÜNNİ BİRİ ALEVİ
 İŞTE Emoş Gülver'in, kitabın yazarı Nezahat Gündoğan'ın ağzından hikayesi: 'En son ulaştığımız bir hikaye Emoş Teyze'ninki. Onu bize bir sağlık kurumunda çalışan kişi anlattı. Tesadüfen nüfus kağıdını görüyor. Orada doğum yerinin 'Deşt' olduğunu fark ediyor. Kendisi de Dersimli olduğu için Deşt'i tanımış. Hemen bizi arayıp buldu. Emoş Teyze'yi Dersim'e götürdük. 74 yıl aradan sonra katliamların olduğu yerleri, köyünü görmüş oldu. Hafızası yenilendi. Ailesinde birinci dereceden yakını olan kimse kalmamış. Bir tek o, tesadüf eseri kurtulmuş. Hiçbir şey hatırlamıyor. Sadece kendini bir çalının altında bulduğunu söylüyor. Biz de araştırdık ve onun amcaoğlunun da hayatta olduğunu tespit ettik. Biri Türk, biri Kürt, biri Sünni biri Alevi. Geçen bayram bizi aradılar. Emoş Teyze ilk defa kendi ailesinden biriyle bayram kutladı. Bunun onun için nasıl bir anlam ifade ettiğini tahmin etmek zor değil. 85 yaşındaki insan birden çocuk oldu.'
 ATATÜRK'E HİÇ KIZMADIM
 EMOŞ Gülver ise kitapta şunları anlatıyor: 'Atatürk'e kızmadım, İnönü'ye de kızmadım. Herhalde hak etmişler ki böyle olmuşlar, aklım ermiyor. O zaman Kazım Paşa vardı. Kazım Özalp bizim komşumuzdu. İnönü gelir, onların evinde kalırdı. Hiçbir zaman kızmadım. Ama ne yapmışlar ki? Aklım ermedi tabi, öyle kaldı... Türk'üm, 50 senedir namazımı kılıyorum, Kuran'ımı okuyorum. Ben kendimi Türk görüyorum. Anam, babam neymiş ben bilmem. Allah'a şükür Müslümanım ben. Ama anam Kızılbaş mıymış neymiş, ben onu bilmiyorum.'
 TRAVMA GEÇİRDİK
 KAZIM Gündoğan: 'Araştırmalar bizi de çok etkiledi. Her şey bize olduğu gibi yansıdı. Bir dönem uyuyamaz olduk ve doktora gittik. 
 2. derecede travma yaşadığımızı söylediler, 6 ay kadar ara verdik. Her seferinde sizi çok yaralayan, çok ağır şeylerle karşı karşıyasınız. Onları incitmemeye, yaralarını kanatmamaya çalıştık. Bizim çalışmamız kini, intikamı körüklemek değil, tarihsel haksızlıkları gidermek, bir yüzleşme ve hesaplaşma sürecinin tamamlanması ve geleceğin özgürlükçü biçimde örülmesi. Bunun için herkesin üzerine düşeni yapmasını istiyoruz. Bu kişilerin öykülerinin görünür olmasını hedefledik. Hala kayıplar var. İnsanlar yakınlarını bulmak istiyor. Bu çok önemli. Yaşıyor ya da yaşamıyor ama yakınına ulaşmak istiyor herkes. Orada o yara kapanmış değil. 74 yıl boyunca kimseyle paylaşamadılar.'
 Ağabeyimin kan kokusu burnumdan gitmiyor
 Kitabın diğer yazarı Kazım Gündoğan da eşinin kaldığı Gülver'in dramatik hikayesine devam ediyor: 'Geçmişe dair hiçbir şey hatırlamıyor. Köyünün adı Tulik diye bir köy. 'Bize Haydarağalar diyorlardı' diyor. Oradaki bir aşiretin adı... Oraya ait olduğunu tespit ettik. Bu insan sadece bunları hatırlıyor. Anne, baba, kardeşlere dair hiçbir şey yok. Ne yüzlerini ne tiplerini hatırlıyor. Söylediği tek bir şey var: 'Ben ölülerin altından kurtuldum'. İlk gittiği yer babasının yanı. Ağabeyi ve babası yaralı. Çıkarıp para veriyorlar. Ağabey bunu kolundan tutuyor. Sonra ağabey kayboluyor. Meğerse ölmüş.'
 KazIm Gündoğan'ın 'Geçmişe dair ne hatırlıyorsun?' sorusuna Emoş Gülver'in cevabıysa şöyle olmuş: 'Ağabeyimin kan kokusu hala burnumda'. 
 'Bu cevap üzerine 1 hafta boyunca uyuyamıyorsunuz, yiyemiyorsunuz, içemiyorsunuz. 6 aya yakın bir süre, araştırıp geçmişte onun ailesine dair birileri var mı bulacağız ve onları buluşturacağız' diyen Kazım Gündoğan bu araştırmayı ve buluşmaları da filme alıp belgesel haline getireceklerini açıkladı. 
 Yazar ve yönetmen Gündoğan 'Onun kendi köklerine doğru yolculuğu önümüzdeki yıl belgesel olacak. O gittiği her yerde defalarca bunu söyledi. 74 yıl boyunca kan kokusuyla yaşamak nasıl bir şey?' diye soruyor.
  