'Muhteşem Yüzyıl dizisi bizi rencide etti'
Faik Bagirov, Ankara ile Bakü arasında 2009 yılında Türkiye'nin Ermenistan ile imzaladığı protokollerin ardından yaşanan krizin bizzat şahidi olan Azerbaycan Büyükelçisi...
 Mahmut Gürer
 İlişkilerin onarım sürecinde Ankara'da görev yapan Bagirov, o dönemi 'kriz değil iki ülke ilişkilerinin sınav dönemi' olarak tanımlarken, 'İki ülke de sınavı geçti. Şimdi altın dönemdeyiz' değerlendirmesi yapıyor. İlişkilerin yoğunluğunu 'zaman zaman yemek yemeye bile vakit bulamıyoruz' diye anlatan Bagirov'un en çok sıkıntı duyduğu konu ise PKK terörü. Bagirov 'Türkiye'de bulunduğum sürede, beni en çok üzen ve duygulandıran mesele, Türk halkının terör nedeniyle çektiği eziyet. Biz de her şehit haberiyle gözyaşı döküyoruz' diye anlatıyor. Bagirov, Muhteşem Yüzyıl dizisinin de Azerileri rencide ettiğini dile getiriyor.
 
 Türkiye'de ilk önce 1996 - 2000 arasında konsolos olarak görev yapan Bagirov, 2009'da ise Ankara'ya büyükelçi olarak atanmış. İşte Bagirov'un Ankara'daki günleri, ikili ilişkiler ve yaşama dair renkli sözleri:
 
  2009'da imzalanan protokollerin ardından iki ülke arasında görülmemiş bir kriz yaşanmıştı. O süreci nasıl değerlendiriyorsunuz?
 AçIkça söylemek gerekirse, bazıları bunu sıkıntı ya da kriz gibi algılayabilir ama bu Azerbaycan - Türkiye ilişkileri bakımından bence bir 'sınavdı.' Her iki ülke de bu sınavı büyük bir başarıyla verdi. İİlişkileri tamir ettik ve bugün büyük bir gururla söyleyebiliriz ki, Azerbaycan - Türkiye ilişkilerinin 'altın devri' yaşanıyor. Esasen bizim temel amacımız da düşmanlarımızı sevindirmemek...
 
 Düşmandan kastınızın Ermenistan ve Ermeni lobisi olduğunu anlıyorum. 2015 yaklaşıyor. Sözde Ermeni soykırımının 100. yılı için Erivan'ın çok çeşitli projeleri olduğu söyleniyor. Türkiye ile ortak bir çalışmanız var mı?
 2015'e kadar henüz biraz zamanımız var ama Ermeni lobisi tarafından hazırlanan etkinlik, eylem ve planlar konusunda Azerbaycan ve Türkiye'nin birlikte hareket etmesi lazım. Azerbaycan ve Türkiye uluslararası tüm kurum, kuruluşlar ve kamuoyu nezdinde tek ses gibi konuşmalı. Yani 'iki ses, tek söz' olmalı. Bu istikamette önümüzdeki dönemde Türkiye ile ortak olarak nelerin yapılabileceğine çalışılıyor. Örneğin Türkiye'nin nüfuzlu bir sivil toplum örgütleri ağı var. Aynı şekilde Azerbaycan da benzeri bir ağa sahip. Hem ABD'de, hem Avrupa'da. Dolayısıyla Azeri ve Türkiye diasporaları ortak çaba gösterebilir.
 
 Türkiye ile Azerbaycan ilişkileri altın çağını yaşasa da, vize serbestisi sürekli konuşuluyor. Azerbaycan vizeyi ne zaman kaldıracak?
 Azerbaycan'In bu meseleye olumlu bakması için çok iyi hazırlanması lazım. Özellikle altyapımızın hala hazır olmaması sıkıntı yaratıyor. Dolayısıyla vizelerin kaldırılması biraz daha zaman alabilir. Ama yine de Türk yurttaşları havaalanında vize alabiliyor. Bu uygulama sadece Türkiye yurttaşlarına yönelik.
 Dizilere çok tepki geldi!
 - İki ülke arasında bir dönem sıkıntı yaratan bir konu da diziler olmuştu. Var mı bir gelişme?
 Azeri halkı Türk dizilerini ilgiyle izliyor. Bu sevindirici bir gelişme. Örneğin Muhteşem Yüzyıl dizisi de izleniyordu ama çok büyük tepki var şimdi. Dizide Azerbaycan'ın kurucuları arasında yer alan Şah İsmail'e ve tarihimizdeki diğer 'şahlara' olan yaklaşım çok eleştirildi. Bize de çok sayıda tepki geldi. Dizilerde ne yazık ki böyle şeyler oluyor. Tarihi tahrip etmeden düzgün aktarmak lazım.
 Kendimi yurdumda hissediyorum
 2000 yılında ayrılıp 2009'da geri geldiğinizde neler değişmişti?
 Çok şeyin değiştiğini görüyorum. Türkiye'nin muhtelif yerlerini gezme şansım pek olmadı. Çünkü zamanımın pek fazla olduğunu söyleyemem. Ama 1996 ile şimdiyi karşılaştıramam. Türkiye, özellikle Ankara çok değişmiş. Ankara'da has köşeler aynı kalsa da, insan sayısı artmış. Yollar, binalar, çok şey farklılaşmış. Ben bunu Türkiye'deki gelişimin göstergesi görüyorum.
 
 Bir Azeri olarak Türkiye'de bulunmak nasıl bir duygu?
 Açıkçası, Türkiye'de olmak, Avrupa'da ya da Afrika'da, Ortadoğu'da olmaktan farklı. Birincisi, Türkiye'de kendimi yurdumda hissediyorum. Her şey bize çok yakın. Kendi dilimizi konuşuyoruz. Geleneklerimiz ve yemeklerimiz de birbirine çok benziyor. Gerçi çalışma temposu nedeniyle bazen yemek bile yiyemediğimiz oluyor. İkili ilişkiler, konuklar o kadar yoğun ki, memleketimizi pek özleyemiyoruz.
 
 İki ülkenin üzerinde çalıştığı Trans Anadolu Doğalgaz Hattı Projesi Türkiye'ye ne kazandıracak?
 Türkiye büyük bir doğalgaz transit ülkesi olacak, Avrupa'nın enerji güvenliğini sağlayacak. Türkiye yurttaşları da hattın inşasında istihdam edilecek ve evlerine ekmek götürecek.
 Şehit olan her Mehmetçik'e biz de ağlıyoruz
 Türkiye'de bulunduğunuz sürede sizi en çok öfkelendiren konu ne oldu?
 Türkİye'de bulunduğum süre içinde, beni en çok üzen ve duygulandıran mesele, Türk halkının terör nedeniyle çektiği eziyet. Her zaman bizim arzumuz, Türkiye huzur ve istikrar içinde yaşasın. Ama olaylar bugün de devam ediyor. Bu bizi tahmininizden çok daha fazla üzüyor. Halkımızı da çok rahatsız ediyor. Şehit her Mehmetçik için biz de gözyaşı döküyoruz, perişan oluyoruz. Malum sloganlara (Hepimiz Ermeniyiz) gelince, ne yazık ki Türkiye'de bir sürü Ermeniperest vakıf, dernek bulunuyor. Bu dernekler bizimle hiçbir görüşme isteğinde bulunmadılar. İstekte bulunurlarsa görüşmeye hazırız. Ama sözümüz aynı. Bize göre Ermenistan işgalci devlet. Topraklarımızı işgal edip 1 milyondan fazla Azeri'yi yurdundan ettiler.
  