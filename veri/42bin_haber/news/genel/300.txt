Bakü'de enerji masaya yatacak ticaret 10 milyar dolara çıkacak
Başbakan Erdoğan, Bakü'deki Ekonomik İşbirliği Teşkilatı'nın 12. toplantısına katılmak için Azerbaycan'a gitti. 10 ülkenin en üst düzeyde katılacağı toplantının ana konusu enerji yatırımları olacak. Erdoğan, Azerbaycan ile ticaretin 4 milyar dolardan 5 yıl içinde10 milyar dolara çıkarma hedefini açıklayacak
 Başbakan Recep Tayyip Erdoğan, Azerbaycan'ın başkenti Bakü'de düzenlenen Ekonomik İşbirliği Teşkilatı'nın (ECO) 12. toplantısına katılmak üzere Azerbaycan'da...
 Türkiye, İran, Pakistan, Azerbaycan, Kazakistan, Özbekistan, Türkmenistan, Kırgızistan, Tacikistan ve Afganistan'ın devlet veya hükümet başkanları düzeyinde temsil edildiği zirvenin bu yılki toplantısına ilk defa KKTC Dışişleri Bakanı da davet edildi.  Zirvede küresel ve bölgesel ekonomik gelişmeler ile üye ülkeler arasındaki ekonomik işbirliği konuları görüşülüyor.    
     
 YENİ YATIRIMLAR         
 Başbakan Erdoğan'ın Azerbaycan ziyaretinin en önemli gündem başlıkları arasında TANAP Projesi geliyor. Geçtiğimiz haziran ayında imzalanan Trans Anadolu Doğalgaz Boru Hattı Projesi (TANAP) Azerbaycan gazının Avrupa'ya taşınmasını içeriyor.  2018'e kadar, 17 milyar dolarlık yatırımla tamamlanması hedeflenin proje sayesinde Türkiye enerji dağıtım üssü olma konumunu pekiştirirken, Azerbaycan da Avrupa'nın önemli enerji tedarikçisi konumuna yükselecek. 
 TÜRKİYE'NİN PAYI YÜZDE 20
 TANAP Projesi kapsamında, Türkiye'nin BOTAŞ ve TPAO ile beraber bu konsorsiyum içerisindeki hissesi yüzde 20 olacak. Projenin yüzde 80'lik hissesi SOCAR'a ait olacak. Stratejik önem taşıyan TANAP hattı, gazın Azerbaycan'dan çıkarak, Gürcistan'dan geçip Türkiye üzerinden satılmasını ve iletilmesini öngörüyor. Şah Deniz 2 Konsorsiyumu'nun 16 milyar metreküplük gazının, 6 milyar metreküplük kısmı Türkiye'ye satılacak, 10 milyar metreküplük kısmı da TANAP ile Avrupa'ya gönderilecek.Kapasitenin, 2023'te 23, 2026'da ise yılda 31 milyar metreküp seviyesine kadar ulaşması hedefleniyor. Proje, gelecekte Türkmen gazına da bir alternatif olarak değerlendiriliyor.
 10 MİLYAR DOLARLIK TİCARET
 Azerbaycan ile Türkiye arasındaki ticaret, son on yılda on kat artarken geçen yıl 2 milyar 400 milyon dolar olarak gerçekleşti. Bu yılın ilk altı ayındaysa 2 milyar doları bulduğu belirtiliyor. Yıl sonuna kadar bu rakamın 4 milyar dolara ulaşacağı tahmin ediliyor. Başbakan Erdoğan ve Aliyev'in bu rakamı 5 yıl içinde yıllık 10 milyar dolara çıkarma hedefini açıklaması bekleniyor.
 RAFİNERİ 2015'TE
 Erdoğan ve Aliyev, geçen yıl İzmir'de ''ortak kabine toplantısı'' olarak da anılan Yüksek Düzeyli Stratejik İşbirliği Konseyi toplantısında önemli enerji  işbirliği anlaşmalarına imza koydu. İzmir'de, Erdoğan ile Aliyev, 2015'te devreye girmesi planlanan Ege Rafinerisi'nin temelini attı. 5 milyar dolar yatırımla gerçekleşecek rafineriyi, Azerbaycan milli petrol şirketi SOCAR ile Türk ortağı Turcas inşa ediyor. Petkim'in de sahibi olan SOCAR-Turcas ortaklığında Azerbaycan'ın payı  yüzde 75. Petkim-Aliağa Kompleksi'ndeki rafineride Türkiye'nin ithal ettiği jet yakıtı, ultra düşük kükürtlü motorin, LPG gibi mamuller üretilerek  cari açığının azalmasına katkı yapacak.