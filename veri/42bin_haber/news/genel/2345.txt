Bir deri mont için 14 kuzu
Türkiye Deri Konfeksiyoncuları Derneği (TDKD) Başkanı Mehmet Ali Dinç, bir deri mont için 14 kuzu derisi kullanıldığını söyledi.
 "Ben hep söylüyorum zaten, 'insanlar üstlerinde sürü taşıyor' diye." ifadesini kullanan Dinç, Rusya'ya gönderilen uzun paltolarda 28 kuzu derisinin kullanıldığını kaydetti.
 Sektörün Ocak-Ekim döneminde gerçekleştirdiği ihracat ile ilgili açıklama yapan Mehmet Ali Dinç, söz konusu dönemde yurtdışına 1,3 milyar dolarlık satış yapıldığını, rakamın özel faturalarla (bavul ticareti) birlikte 4,5 milyar dolara yükseldiğini aktardı. Sektör ihracatının geçen yıla göre yüzde 9 arttığı, ancak bunun yeterli olmadığını ifade eden Dinç, düşük karlılıktan dert yandı. Dinç, "Sektörün toplam ihracat içindeki payı yüzde 1,3. Bu, özel faturalı satışlarla yüzde 3,3'e çıkıyor. Sektör yaklaşık 250 bin kişilik bir istihdam sağlıyor. Dericilik yüzyılların birikimi ile oluşan bir zanaat dalı." diye konuştu.
 Türkiye'ye saf bir derinin 9 Euro'dan girdiğini, sonra değerinin katlanarak 32 Euro'dan çıktığını aktaran Dinç, sektördeki katma değerin yüksek olduğunu, buna konfeksiyon da eklendiği zaman o derinin fiyatının 40 Euro'ya kadar ulaştığını vurguladı Avrupa pazarında son yıllarda düşüş olduğuna işaret eden Dinç, bunun büyük bir kayıp olduğunun altını çizdi.
 TDKD Başkanı, ham bir kuzu derisinin ürüne dönüşene kadar 64 uzmanın elinden geçtiğini belirterek, "Dünyada Türk etiketinin farkı yavaş yavaş hissedilmeye başlandı. Rusya'da Türk derisi marka. Hatta mağazaların camlarına 'Çin malı satmıyoruz, derilerimiz Türk malıdır' diye yazıyorlar. Biz bunu Rusya'da başardık. Aynı şekilde Avrupa'da da başarmamız gerekiyor. 2013'te ihracatımızı yüzde 20-25 civarında artırmayı hedefliyoruz. Bu en kötü beklentimiz." şeklinde konuştu. Dinç, Türkiye'den 550 dolara giden bir ürünün Çin'de 11 bin dolara satıldığını da aktardı. 
 
  