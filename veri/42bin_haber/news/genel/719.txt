Yabancılar 'şifa' için geliyor yılda 1 milyar lira bırakıyor
Sağlık Bakanlığı verilerine göre, Türkiye'ye gelen hasta sayısı 150 bine yükseldi, bunlardan yıllık elde edilen gelir, 1 milyar liranın üstüne çıktı. Türkiye'nin 2023 vizyonundaki hedef 1 milyon sağlık turisti ve 20 milyar dolar gelir...
 Son yıllarda sağlık turizminde aldığı ivme ile yabancı turist sayısını son rakamlara göre 2.5 kat artıran Türkiye'ye, bu sektörün bir yılda sağladığı girdi 1 milyar TL'nin üstüne çıktı. Sağlık Bakanlığı'ndan verilen bilgiye göre, Türkiye şifalı termal sularıyla Avrupa'da birinci, termal turist hizmet sunumunda da ilk sırada olma yolunda ilerliyor. Verilere göre, Türkiye'ye gelen yabancı hasta sayısı her geçen yıl artış gösteriyor. 2009'da yıllık 74 bin olan yabancı hasta sayısı 150 binin üstüne çıktı.
 TÜRKİYE İLK 10'DA YER ALIYOR
 Yabancı hastadan tahmini yıllık gelir 500 milyon TL'den 1 milyar TL'yi aştı. Türkiye, sağlık turizminde dünyada ilk 20'nin içinde gösterilirken bugün ilk 10 ülkenin içinde yer aldı. Türkiye'nin 2023 vizyonundaki hedefi ise yıllık 1 milyon sağlık turisti ve 20 milyar dolar döviz girdisi olarak belirlendi.
 Yabancı hastaya tercüman hizmeti
 2010-2014 Sağlık Bakanlığı Stratejik Eylem Planı'nda sağlık turizmine geniş yer verilerek, daha fazla sayıda turistin ülkeye gelmesi hedefleniyor. Sağlık Turizmi Daire Başkanlığı bünyesinde Arapça, Rusça, Almanca ve İngilizce dillerinde 20 tercümanın görev yaptığı ''Uluslararası Hasta Destek Birimi'' hizmete girdi. ''184'' iletişim hattını yabancı hastaların kendi dillerinde araması halinde 3'lü konferans sistemi ile tercümanlık hizmetleri devreye sokuldu.
 Yabancıların % 6'sı kamuda tedavi oldu
 2010'da yılında yabancı uyruklu hastaların yüzde 92'si özel hastaneleri tercih ederken yüzde 8'i kamu hastanelerinden hizmet aldı. 2009'da ise gelen yabancı uyruklu hastaların yüzde 94'ü özel hastaneleri, yüzde 6'sı ise kamu hastanelerini tercih etmişti. Türkiye'ye gelen sağlık turisti 2009'da 74 bin 519, 2010'da 109 bin 3 ve 2011'de 156 bin 167 oldu. Yabancı uyruklu hastaların yüzde 70'i Almanya, Hollanda, Fransa, Türk Cumhuriyetleri ve Ortadoğu'dan geldi .