'Yetenek Sizsiniz' yarışmacısı şehit oldu
Şırnak'ta askerlik görevini yaparken, kaza kurşunu sonucu şehit olan Kuşadalı er İsmail Akça, Kuşadası'nı yasa boğdu. Yaklaşık 1 yıl önce Yetenek Sizsiniz programına katılarak büyük sempati toplayan İsmail Akça'nın ölümü, Kuşadası'ndaki baba evine ateş düşürdü.
 Terhisine 61 gün kalan er İsmail Akça, askerlik görevi sırasında kaza kurşunu sonucu şehit oldu. İsmail Akça'nın hayatını kaybettiği haberi, Kuşadası'nda yaşayan ailesine Kuşadası Garnizon Komutanı Ferhat Aslan tarafından verildi. Şehit haberini alan anne ve babası büyük üzüntü yaşarken, eve daha sonra Kuşadası Kaymakamı Mustafa Ayhan ile Kuşadası Belediye Başkan Vekili Erdoğan Elçi gelerek başsağlığı diledi. Şehit er İsmail Akça'nın Kuşadası 50 Yıl Caddesi'ndeki evinin önüne gelen vatandaşlar ve yakınları, şehit ailesinin acısını paylaşmaya çalıştı. Evin önüne belediye tarafından çadır kuruldu ve Türk bayrağı asıldı.
 İsmail Akça, geçen yıl Acun Ilıcalı'nın Yetenek Sizsiniz isimli televizyon programına katılarak ismini duyurmuştu. Kuşadası'nda "Fantastic Breakers Crew" isimli bir dans grubunun üyesi olan İsmail Akça, Yetenek Sizsiniz programı ile birlikte Kuşadası'nın yanı sıra tüm Türkiye'nin sempatisini kazanmıştı. Şehit asker Akça'nın cenazesi yarın öğle namazına müteakip memleketinde toprağa verilecek.
 Zafer HACISALİHOĞLU