Kültür ve Sanat Büyük Ödülleri sahiplerine verildi
Abdullah Gül, Kültür ve Turizm Bakanlığı 2012 Yılı Kültür ve Sanat Büyük Ödüllerini, Cumhurbaşkanlığı Senfoni Orkestrası Binasında gerçekleştirilen törenle, İslam Seçen, Fatma Çiçek Derman, Salih Balakbabalar, Hüseyin Öksüz, Alparslan Babaoğlu ve Cahide Keskinere verdi.Cumhurbaşkanı Abdullah Gül, Kültür ve Turizm Bakanlığı 2012 yılı Kültür Sanat Büyük Ödülleri törenine katıldı. Cumhurbaşkanı Gül, Cumhurbaşkanlığı Senfoni Orkestrası Binasında gerçekleştirilen törende yaptığı konuşmada, törene katılmaktan ve geleneksel Türk sanatlarını icra eden sanatçılarla birlikte olmaktan duyduğu memnuniyeti dile getirdi. 

"SANAT VE KÜLTÜR ESERLERİ İNSANLIK ENVANTERİNE GİRER VE ORADA YAŞAR"

Devletlerin kendi düzenlerini ve ordularını kurup, ekonomilerini sağlamlaştırmalarından sonra o toplumlarda sanat ve kültür faaliyetlerinin ortaya çıktığını ve büyük başarılar yazıldığının görüldüğünü kaydeden Cumhurbaşkanı Gül, "Geçmişe baktığımızda da birçok devletin, birçok milletin tarih sahnesinde çok önemli rollerinin nispeten azaldığını, hatta bazılarının kaybolduğunu, fakat insanlık tarihine emanet ettikleri sanat ve kültür eserlerinin ise insanlık envanterine girdiğini ve devam ettiğini görüyoruz" dedi.

"DEVLETLER ZAYIFLARKEN BİLE SANAT VE KÜLTÜR FAALİYETLERİ ÖMÜRLERİNİ DEVAM ETTİRİR" 

Cumhurbaşkanı Gül, Osmanlı İmparatorluğu döneminde de bu sürecin aynı şekilde gerçekleştiğine, önce devletin kurulduğuna, kendisini sağlamlaştırdığına, sonra her alanda büyük sanat olaylarının ortaya çıktığına işaret ederek, her alanda bugün büyük bir hayranlıkla seyredilen, okunan çok değerli eserler bırakıldığını belirterek, "Hatta devletler zayıflarken bile sanat ve kültür faaliyetleri ömürlerini devam ettirirler, onların zayıflaması devletlerin zayıflamasından daha sonra gelir" dedi. 

"ULUSLARARASI ÖDÜLLER KAZANAN ÇOK DEĞERLİ TÜRK SANATÇILARI ORTAYA ÇIKIYOR"

Türkiyenin de son yıllarda hiçbir dönemde olmadığı kadar istikrarlı ve güçlü bir hale geldiğine işaret eden Cumhurbaşkanı Gül, "Evimizin içini adeta yeniden düzene koymuş bir şekilde, ekonomisi güçlü, geleceği tahmin edilebilen, herkesin artık normal kaygılarla uğraştığı bir ülke haline geldik. Eskiden daha anormal iç ve dış şoklarla karşı karşıya olurken şimdi her ülkenin karşılaştığı sorunlarla uğraşan bir ülkeyiz. Böyle bir ülkede şüphesiz ki kültür ve sanat hayatının canlanması ve insanlığa çok güzel hediyeler verilmesi de kaçınılmazdır. Memnuniyetle görüyorum ki sanatın her dalında, tüm alanlarında çok değerli sanatçılarımız ortaya çıkıyor. Sinema, resim ve heykelde, edebiyatın bütün dallarında, romanda. İlk defa Nobel Edebiyat Ödülünü kazanan yazar bu dönemde çıkmış, ilk defa Türkiyenin bu sahadaki başarısına şahit olduk. Uluslararası ödüller kazanan çok değerli Türk sanatçıları ortaya çıkıyor" dedi.

"GELENEKSEL SANATLARA DA BÜYÜK BİR GERİ DÖNÜŞ OLDUĞUNU GÖRÜYORUZ"

Cumhurbaşkanı Gül, bütün bunlar olurken, geleneksel sanatların da dikkat çeker hale geldiğine işaret ederek şunları söyledi: "Maalesef geçmişe baktığımızda, yakın geçmişimize, geleneksel sanatlarımızı çok ihmal ettiğimiz, görmezlikten geldiğimiz hatta onu ademe mahkum ettiğimiz dönemler olmuştur. Ama bugün geleneksel sanatların da çok büyük bir geri dönüş içinde olduğunu görüyoruz. Bunda şüphesiz ki bütün kamu kurumlarının, sivil toplum kuruluşlarının destekleri bütün bunlar çok önemli katkı sağlamaktadır. Özellikle belediyelerin bu konudaki faaliyetlerini büyük bir takdirle izliyorum."

Sanatçıların kendilerini bu konuda feda ederek çok değerli öğrenciler yetiştirdiklerini, onların da ürünlerini ortaya koymaya başladıklarını söyleyen Cumhurbaşkanı Gül, verilen ödüllerin de bunun en güzel örneklerinden olduğunu kaydetti. 

Törene katılmaktan duyduğu memnuniyeti yineleyen Cumhurbaşkanı Gül, "Beni Ertuğrul Bey davet etmişti ama ev sahipliğimizi değerli Bakan Ömer Bey yapıyor. Kendisine de bu vesileyle başarılar diliyorum, eminim ki kendisi kültür ve sanat hayatımıza yeni bir heyecan getirecektir ve hep beraber ortaya çıkan bu başarılarla övüneceğiz" dedi. 

ÖDÜL SAHİPLERİ

Konuşmasını emeği geçenleri tebrik ederek tamamlayan Cumhurbaşkanı Gül, İslam Seçen, Fatma Çiçek Derman, Salih Balakbabalar, Hüseyin Öksüz, Alparslan Babaoğlu ve Cahide Keskinerin ödüllerini verdi. Törene katılamayan Keskinerin ödülünü öğrencisi aldı. Cumhurbaşkanı Gül, daha sonra Türk Süsleme Sanatlarından oluşan sergiyi de gezdi.



(MV) FOTOĞRAFLI



DHA-Genel - Türkiye-Ankara - 
2013-01-30 14:41:17