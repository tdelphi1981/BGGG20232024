41'inci yılında yeniliklerle geliyor
İstanbul Kültür Sanat Vakfı'nın düzenlediği ve bugüne kadar yaklaşık 40 bin sanatçıyı ağırlayan 'İstanbul Müzik Festivali', 41'inci yaşına yeniliklerle giriyor
  
 İstanbul'un klasik müzik hayatında önemli bir yeri olan İstanbul Müzik Festivali'nin programı dün gerçekleştirilen basın toplantısıyla açıklandı. Teması, 'Zaman ve Değişim' olarak belirlenen festival, bu yıl 4-29  Haziran tarihleri arasında 41'inci kez yapılacak. 
 Four Seasons Hotel İstanbul at the Bosphorus'taki basın toplantısında konuşan İKSV Yönetim Kurulu Başkanı Bülent Eczacıbaşı, İstanbul Müzik Festivali'yle başlayacak ve bu yıl İKSV'nin düzenlediği film, caz ve başkaca festivallerde de hayata geçirilecek olan yeni bir işbirliği hakkında bilgi verdi. Bundan böyle İstanbul festivallerinin tanıtım ve duyuru afişlerinde, farklı sanat disiplinlerinde üretim yapan sanatçıların yapıtları, işaretleri, desenleri ya da İstanbul Müzik Festivali'nde olduğu gibi el yazıları Bülent Erkmen'in tasarımıyla afişlerde kullanılacak. Festivalin afişinde ise Sarkis'in parmak izi ve el yazısını görüyoruz.
 ÇİFTE PRÖMİYER
 Festival Direktörü Yeşim Gürer Oymak, çağdaş müziğin önemli isimlerine eser sipariş edildiğini söyledi. Kâmran İnce'ye sipariş edilen 'Nasreddin Hoca' adlı eserin dünya prömiyeri Berlin Counterpoint Ensemble tarafından yapılacak. 'Viyolonsel Konçertosu'nun Türkiye prömiyerini ise çellist Sol Gabetta gerçekleştirecek.
 Mekan sorununa taze kan
 Festivaldeki yenilikler afiş tasarımıyla bitmiyor. Geçen yıl mekân sorununa çözüm aradıklarını söylemişti Bülent Eczacıbaşı. Sorun kısmen de olsa Kumkapı'daki Surp Vortvots Vorodman Ermeni Kilisesi'yle çözülmüş. Bu yıl İstanbul Modern, Lütfi Kırdar gibi alışılageldik mekânların arasına 2010'da kültür sanat hayatına eklemlenen bu kilise de katılacak. Aya İrini yine festivalin ana üsü.   
 Tasarım Bienali'nde kullanılan Galata Rum İlköğretim Okulu ile Galata Mevlevihanesi'nde de etkinlik gerçekleştirilecek.
 Açılış HİROŞİMA ağıdıyla
 22 konserlik programda; Sol Gabetta, Vadim Repin, Maxim Vengerov, Magdelena Kozena, Joao Pires, Kim Kashkashian ile Khatia Buniatisvhili öne çıkan isimler... 
 Festivalin 'Yaşam Boyu Başarı Ödülleri'ne değer görülen Güher-Süher Pekinel Kardeşler'e ödülleri 4 Haziran'da Lütfi Kırdar'daki açılış töreninde, Leh besteci Krzystof Penderecki'ye ise 17 Haziran'da Aya İrini'de düzenlenecek olan Münih Oda Orkestrası konseri öncesinde takdim edilecek. 
 Açılış konserinde Penderecki'nin '52 Yaylı İçin Hiroşima Kurbanlarına Ağıt' adlı 1960 tarihli eseri seslendirilecek.
 
  
  