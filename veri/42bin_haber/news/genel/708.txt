Bayram restleşmesi
CHP Genel Başkan Yardımcısı Keskin yarın Ankara'da düzenleyecekleri Cumhuriyet yürüyüşüyle ilgili kararlılığı dile getirirken AK Partili Çelik, 'Meşru zeminde siyaset yapmayı beceremeyince illegal örgütlere göz kırpıyorlar' eleştirisi getirdi
 HÜKÜMETİ Cumhuriyet Bayramı kutlamalarını yasaklamaya çalışmakla suçlayan CHP'nin yarın Ankara'da eski Meclis önünde yapmayı planladığı yürüyüşün yankıları devam ederken gerek iktidar kanadından gerek MHP'den eleştiri geldi.
 'İLLEGAL ÖRGÜTLERE GÖZ KIRPIYORLAR'
 AK Parti Genel Başkan Yardımcısı Hüseyin Çelik, CHP'yi, 'meşru zeminlerde siyaset yapmayı beceremeyince illegal örgütlere göz kırpmakla suçladı.
 Çelik, Twitter hesabından yazdığı mesajda, CHP'nin 2007'de Ergenekoncuların, bugünse radikal unsurların 'peşine takıldığını' iddia ederek, şunları dile getirdi: 'Anlaşılan o ki CHP 2007'deki sözde Cumhuriyet mitinglerinden ders almamış. O gün Ergenekoncuların peşine takılan CHP, bugün radikal unsurların... Vah Atatürk'ün partisi vah! Bu hallere de mi düşecektin? 89 yıldır milletle kutlanan Cumhuriyet Bayramı'nı bu yıl CHP kaosçularla kutlamak istiyor. Ne yapsın garipler! Meşru zeminlerde siyaset yapmayı beceremeyince illegal örgütlere göz kırpıyorlar. Bu gidişle CHP Genel Merkezi'nde 'CHP Sokak Kolları', 'CHP Alternatif Bayram Kutlama Başkanlığı' gibi birimler kurulursa şaşmayalım.'
 Orman ve Su İşleri Bakanı Veysel Eroğlu da yarınki yürüyüşle ilgili ''CHP'nin böyle bir davranışta bulunması kendi kimliğine de yakışmıyor'' değerlendirmesi yaptı.
 KUTLAMA YASAĞINA KILIF HAZIRLIYORLAR
 CHP Genel Başkan Yardımcısı Adnan Keskin, 29 Ekim'de Ankara'daki yürüyüşle ilgili olarak, ''Hem Cumhuriyete sahip çıkacağız hem de Cumhuriyeti halksız kutlama gayreti içinde olanlara en güzel ve anlamlı dersi vereceğiz'' dedi. Hükümetin, Türkiye'nin ulusal, simge günlerini belleklerden silmeye çalıştığını ileri süren Keskin, ''İktidar, istihbarat söylemleriyle Cumhuriyet Bayramı kutlamalarını yasaklamaya kılıf hazırlamakta ve halkı kandırmaya çalışmaktadır. Hem Cumhuriyete sahip çıkacağız hem de Cumhuriyeti halksız kutlama gayreti içinde olanlara en güzel ve en anlamlı dersi vereceğiz'' diye konuştu.
 CHP Genel Başkan Yardımcısı Perihan Sarı da, AKP'nin Cumhuriyet sayesinde elde ettiği olanakları kullanarak; Cumhuriyet'in devrimci özünü hedef aldığını iddia etti. Sarı, 'Cumhuriyet değerleriyle hesaplaşmaya kalkışan ve Cumhuriyet'in varoluş felsefesine karşı dünya egemenleri ile işbirliğine soyunan bir anlayış'ın iktidarda olduğunu iddia etti.
 ALTERNATİF KUTLAMA OLMAZ
 MHP Genel Başkan Yardımcısı Ruhsar Demirel de milli bayramların yasal mevzuat çerçevesinde kutlanması gerektiğini vurgulayarak CHP'nin kararını şöyle eleştirdi: 
 ''Alternatif cumhuriyet kutlanamaz. Türkiye'de, cumhuriyet hepimiz içindir. Bunun bir alternatifi yoktur. Bazılarının 'alternatif' adı altında yapacakları ayrı bir cumhuriyet kutlamasına, MHP katılmak mecburiyetinde değildir. MHP 'alternatif' adı altındaki her şeye karşıdır. Alternatif adı altında yapılan her şey bu ülkede ayrılıkçılıktır.''