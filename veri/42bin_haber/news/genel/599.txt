Efsane tarih oldu!
Kadınların aynı anda birçok işi erkeklerden daha iyi yaptığı efsanesi tarih oldu.
 Kadınların aynı anda birden fazla işi yapmakta erkeklerden daha becerikli olduğuna ilişkin tez çürütüldü.
 İsveç'teki Stockholm Üniversitesi'nden Timo Mantyla ve ekibinin yaptığı araştırma, erkeklerin birçok işi aynı anda idare etmekte ''bazen'' kadınlardan daha başarılı olduğunu gösterdi.
 Araştırmacılar, aynı anda birden fazla işi yapmanın iki temel bilişsel işleve dayandığını, bunlardan birinin yürütme işlevi diğerinin de mekan algısı olduğunu belirledi.
 Bilimadamları, erkeklerin mekan algısı konusunda kadınlardan daha başarılı olması nedeniyle aynı anda birden fazla işi yapma konusunda da daha başarılı olabileceklerinden yola çıktı.
 20-43 yaşında 160 kişinin katıldığı araştırmada bilimadamları, kadın katılımcılardan menstrusyon döneminin hangi aşamasında olduklarını belirtmelerini istedi.
 Daha sonra katılımcılardan farklı hızlarda ilerleyen ve farklı zamanları gösteren üç dijital saati izlemeleri, basit kurallara göre bazı zamanları kayıt etmeleri istendi. Aynı anda, katılımcılara bilgisayar ekranında beliren yaygın İsveç isimlerinden tekrarlananları fark ettiklerinde fareyi tıklamaları talimatı verildi.
 Amerikan ''Psychological Science'' dergisinde yayımlanan araştırma, erkeklerin aynı anda birden fazla işi, ''bazen'' kadınlardan daha iyi yapabildiğini ancak beceriler arasındaki farkın kadınların adet döngüsüyle bağlantılı olduğunu, dolayısıyla uzamsal beceri ve adet döngüsünün ilişkilendirilebileceğini gösterdi.
 Erkekler ile yumurtlama dönemindeki kadınlar arasında aynı ayda birçok işi yapma becerisi arasındaki farkın en yüksek seviyede olduğu ancak adet kanaması döneminde bu farkların azaldığı görüldü.
 Bilimadamı, daha önceki araştırmaların mekan algısının adet döngüsü boyunca değişkenlik gösterdiğini, adet döneminde kadınların bu becerisinin daha fazla, östrojen seviyesinin yüksek olduğu yumurtlama döneminde ise daha az olduğunu ortaya koyduğunu belirtti. AA