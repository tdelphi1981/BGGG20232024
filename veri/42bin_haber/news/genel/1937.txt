4.5 milyon euroluk final
G.Saray, Braga ile 4.5 milyon euro değerinde maça çıkıyor. Cim Bom, UEFA'dan şu ana kadar 11.1 milyon euro almaya hak kazandı. 8.6 ayak bastı, 2.5 milyon euro da performans bonusu aldı.
 KULÜPLERE pazar payından minimum 8.6, maksimum da 37.4 milyon ödeniyor. Geçen sezon toplam 22.4 milyon euro kazanan Trabzonspor'un kasasına naklen yayınlardan 12.8 milyon euro girdi. 
 ÇİLEK PARASI ÇIKIYOR
 G.SARAY'IN garanti 11.1 milyon eurosunun üzerine 12.8 pazar payını eklersek cirosu 23.9 milyon euro. Yani transfere harcanan 22.5 milyon euro finanse edildi. Artık kış çileği için para kazanma devri.
 CİM Bom, Braga'yı yenerse 1 milyon, berabere kalırsa 500 bin euro daha kazanma şansına sahip. UEFA, son 16'ya kalan kulüplere 3.5 milyon euro ödüyor. Yani Aslan'ın kazancı 28.4 milyona çıkabilir. 
 GELSİN 30 MİLYON EURO
 SON 16'daki iki maçı kazanırsa G.Saray, 30 milyonu görecek. Gelirin ucu açık. Sonuna kadar giderse G.Saray'ın kasasına 50 milyon euro girebilir. Sadece para değil bu maç ülke puanı açısından da önemli.
 AVRUPA kupalarına bu sezon 10. sıradan girdik ve 5 takım gönderdik. Eğer 9. sıraya çıkarsak Avrupa kupalarına 2014-2015 sezonunda 6 takımla katılabiliriz. 
 4. TORBAYA İNEBİLİR
 BUNUN için de G.Saray ve F.Bahçe'nin bu sezon tur değil, 2013 baharında turlar atlaması gerekiyor. G.Saray'ın kulüp puanı da gelecek sezon düşüyor. Sarı-Kırmızılı kulüp, bu sezon Şampiyonlar Ligi'nde grup kurasına 38.310 puanla girdi. 
 AMA son iki sezonda sadece 3 puan toplayabildiği için seneye puanı yarı yarıya azalıp 24.960'a kadar düşecek. G.Saray'ın 3. torbada kalabilmesi için Braga'yı yenmesi şart. Gruptan çıkarsa UEFA bonus puan veriyor.
 ÇAK BİR OSMANLI TOKADI
 Futbolun dili, dini, ırkı olmaz ama Braga, resmi internet sitesinden 'Haçlılar birleşin, haydi göreve' çağrısı yaparak bugünkü G.Saray maçı öncesi çizmeyi aştı. Bu zihniyetin modern futbolda yeri yok.
 FATİH Terim'in askerleri, bu akşam Braga'ya haddini bildirecek. G.Saray, ikili averajda Cluj'dan üstün. Cim Bom kazanırsa M.United-Cluj maçının skoruna bakmadan direkt adını son 16'ya yazdıracak. Rumenler yenilirse G.Saray mağlubiyette bile gruptan çıkıyor.
 FATİH'İN 'FEDAİ'Sİ SAHADA
 İşte 2000 ruhu... Braga'da bu akşam Bülent Korkmaz'ı Arsenal maçında bandajla oyuna devam ettiren ruh sahada olacak. G.Antep maçında sağ uyluk adalesinde 1. derecede yırtık oluşan Fernando Muslera, ağrılarına rağmen çıkıp aslanlar gibi kalesini koruyacak. 
 TERİM'İN savunmayı, Eboue, Semih, Dany ve Riera'dan kurması bekleniyor. Orta sahada Selçuk İnan, Melo, Amrabat ve Hamit Altıntop görev yapacak. Burak ile Elmander ise gol arayacak.
 KULAĞIMIZ İNGİLTERE'DE!
 Teknik Direktör Fatih Terim, M.United-Cluj maçından gelecek habere göre Braga karşısında strateji değişikliğine gidebileceklerini söyledi: 
 'BRAGA bizi yendiği zaman, 3 puanı vardı. Yine 3 puanı var. O gün bizim hiç puanımız yoktu, bugün 7 puanımız var. Bazen istediğiniz şeyleri alamıyorsunuz. Bu Braga'nın kaliteli, güçlü bir takım olduğu gerçeğini değiştirmiyor. Çok zor bir maç olacak. 
 AKLIMIZ bedenimiz, tüm enerjimiz sahada olacak. Ümit ederim İngiltere'den gelecek haberleri beklemek zorunda kalmayız. Ters bir durumda kalırsak bir kulağımız maalesef İngiltere'de olacak.
 AYNI FELSEFE
 SİSTEMDE değişiklik olabilir ama bu felsefenin yahut anlayışın değişeceği anlamına gelmesin. 
 İŞİMİZİ İngiltere'ye bırakmak istemeyiz. Ümit ederim kendi işimizi,   kendimiz hallederiz ama olmazsa bizi ikinci tura taşıyacak her sonuç iyidir.'
 Transfer Sivas sonrası
 G.Saray İcra Kurulu Başkanı Lutfi Arıboğan'dan önemli mesajlar... Arıboğan, Braga maçı öncesinde transfer sinyali verdi:
 - G.SARAY kurulduğu günden itibaren sadece Türkiye'de değil, uluslararası platformda Türkiye'yi temsil etmiş, en başarılı kulübümüzdür. O nedenle Şampiyonlar Ligi'nde Türkiye'nin gururu olmaya başarıyla devam edeceğimizi düşünüyorum.
 GÖREV BÖLÜMÜ VAR
 - KULÜP içinde ciddiyetle sürdürdüğümüz görev bölümü içerisinde henüz teknik ekibimizden böyle bir teklif, böyle bir yaklaşım gelmedi. Bu haftaki maçtan sonra oluşan pozisyonda kendilerinden değerlendirme bekliyoruz. Böyle bir arzuları olursa transfer için de gerekenleri yapacağız.
  