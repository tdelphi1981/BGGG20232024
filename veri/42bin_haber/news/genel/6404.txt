Kılıçdaroğlu Yunus Emre Çarşı esnafı için kampanya başlattı
CHP Genel Başkanı Kemal Kılıçdaroğlu, Altındağ Yunus Emre Çarşısı'ndaki yangında iş yerleri zarar gören esnaf için Türkiye genelinde yardım kampanyası başlattı. Bir vatandaş ilk yardım olarak Kılıçdaroğlu'na 20 lira verdi.
Kılıçdaroğlu, yanan çarşıda incelemelerde bulunarak, Yunus Emre Çarşı Derneği Başkanı Mahmut Alcan'dan bilgi aldı, esnafın sorunlarını dinledi. Çarşı esnafına yönelik konuşma yapan Kılıçdaroğlu, esnafın daha iyi koşullarda bir dükkan sahibi olması için süreci takip edeceklerini söyledi. Esnafın ödeyemedikleri borçlarının, çeklerinin olduğunu bildiklerini ve bu sorunu Parlamento'da dile getireceklerini, takipçisi olacaklarını belirten Kılıçdaroğlu, muhalefet partisi olarak, tutamayacakları sözleri söylemeyeceklerini ifade etti. 
KILIÇDAROĞLU YANAN YUNUS EMRE ÇARŞISI'NI ZİYARET ETTİ / FOTO GALERİ

Kılıçdaroğlu, şöyle devam etti: Söyleyeceğimiz şeyler çok net. Bir, sizin sorunlarınızı sonuna kadar takip edeceğiz. İki, dertlerinizi çözmek için her türlü katkıyı yapacağız. Üç, Parlamento'da verilen sözler tutulmazsa onun takipçisi olacağız. Çekleriniz ödenmiyorsa vergi borçlarınız varsa... Bir felaketle karşı karşıya kaldınız, sizin vergi borçlarınızın silinmesi gerekir. Çünkü bu bir tabii afettir. Sosyal devlet sizin borçlardan kaynaklanan yükümlülüklerinizi gidermesi gerekiyor. Buradaki 700'e yakın esnafımızın çok daha iyi koşullarda tekrar, ticaret yapmalarının yolunu açmak, bu konuda çaba harcamak devletin görevidir. Anamuhalefet partisi olarak da bizim bu süreci takip etme yükümlülüğümüz vardır. Sizin adınıza bunu biz takip edeceğiz.
Esnaftan, sorunlarının çözülmemesi noktasında bir sorunla karşılaşmaları durumunda CHP'ye müracaat etmelerini isteyen Kılıçdaroğlu, Sizin dertlerinizin takipçisi olacağız ifadelerini kullandı.

Vergi borçlarının silinmesi konusunda milletvekillerinin girişimde bulunduğunu, hükümet kanadından da olumlu sinyaller aldıklarına dikkati çeken Kemal Kılıçdaroğlu, esnafın banka borçlarıyla da ilgileneceklerini bildirdi.

Kılıçdaroğlu, yangının detaylarıyla ilgili bilgi sahibi olduğunu ifade ederek, Artık geçmişi çok fazla tartışmayacağız, geleceğe bakacağız. Bir sorunla karşılaşırsanız ve o sorunu çözemezseniz gelin bize, biz o sorunu çözmek için, sizin önünüze düşeceğiz, size yardımcı olmaya çalışacağız. Karamsarlığa kapılmayın, bu ülkede sosyal devlet kavramı var. Devlet sizin sorunlarınıza sahip çıkmak zorundadır. Yeter ki diyalog içerisinde olalım. Akıl ve mantıkla süreci yöneteceğiz diye konuştu.

-Bir yardım kampanyası başlatılamaz mı?-

Kılıçdaroğlu, esnaftan gelen bir soru üzerine sivil toplum örgütlerinin veya odaların, zarar görenlere katkı vermesi için ellerinden gelen çabayı göstereceklerini söyledi. Bir yardım kampanyası başlatılamaz mı? denmesi üzerine de Kılıçdaroğlu, Siz söylediniz, medyada dinledi. Ama bir şeye inanmanızı isterim. Bizim halkımız gerçekten de mazlumun yanındadır, mağdurun yanındadır. Siz mağduriyete uğradınız, bunun giderilmesi lazım. Bunun için biz de elimizden geleni yapacağız. Eğer bir kampanya açılırsa emin olun o kampanyaya önce biz katılacağız. Eğer sizler derseniz ki 'bu kampanyayı CHP'yi siz açın' ben açarım dedi.
Açın şeklinde sesler yükselmesi üzerine Kılıçdaroğlu, şunları kaydetti: O zaman size sözüm var, bu kampanyayı açıyoruz, buradaki esnafa yardım etmek için. Türkiye genelinde açacağız. Türkiye'deki bütün ticaret, esnaf, sanayi odaları başkanları, odalar birliği başkanları, buradan bir çağrı yapıyorum: Buradaki esnaf, maddi durumu çok iyi olan esnaf değil. Burası İstanbul'un Şişlisi değil. Burası orta, alt gelir gruplarının alışveriş yaptığı, esnafın da buradan geçim sağladığı, günlük cirosu 200-300 lirayı en fazla 500 lirayı bulan bir şey. Bu esnaf yeniden, burada doğmak istiyor. Size bu konuda elimizden gelen çabayı göstereceğiz, sözümü verdim, bir kampanya açacağız. Bütün kampanya sürecini başkan da görecek. Topladığımız neyse 3-5 kuruş, onu da size aktaracağız. Sizler bunu kendi aranızda bölüşürsünüz. Onu bilmem. Ayrıca sorununuzun sosyal devlet olarak çözülmesi için çabamızı yapacağız, bundan emin olun.

-İlk yardım 20 lira-

Kılıçdaroğlu, konuşmasının ardından Şanlıurfa'dan gelen bir vatandaşın kendisine uzattığı 20 liralık ilk yardımı aldı. Tasada ve kıvançta birlikte olmak ne kadar güzel diyen Kılıçdaroğlu, Bunu alacağız bir defter açacağız, ben Sayın Hisarcıklıoğlu'yla da görüşeceğim. Banka hesapları da açacağız ve dolayısıyla sizin yaralarınızı sarmaya çalışacağız dedi.

Kılıçdaroğlu, bir başka vatandaşın verdiği 50 lirayı da alarak, Milletvekili Sinan Aygün'e teslim etti. Dışkapı taksi durağında esnafla çay içen Kılıçdaroğlu, bir süre sonra ayrıldı.

-Ankara'da Rize Günleri Etkinlikleri-

Kılıçdaroğlu, Atatürk Kültür Merkezi'nde açılan Ankara'da Rize Günleri Etkinliklerine de katıldı. Burada açılan stantları gezen ve ikram edilen yöresel yiyeceklerin tadına bakan Kılıçdaroğlu, horon oynadı. El yapımı olduğu belirtilen bir otomobile binerek foto muhabirlerine poz veren Kılıçdaroğlu, arabayı yapan Hayrullah Koçoğlu'ndan bilgi aldı. Kılıçdaroğlu, bir stantta yer alan atmacayı kolunun üzerine aldı.