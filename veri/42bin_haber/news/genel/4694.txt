'Önce İran' dedi
ABD Başkanı Barack Obama'nın yeni döneminde Leon Panetta'nın yerine Savunma Bakanlığı görevini devralacak Chuck Hagel "çark etti.
   " Senatörlüğü süresince İran konusunda savaşa karşı olduğunu ifade eden Hagel, onay almak için kendisine yöneltilen soruları cevapladığı Senato'daki oturumda farklı bir duruş sergiledi. İran'a yönelik askeri bir operasyonu defalarca "sorumsuzluk" olarak nitelendiren Hagel, Senato'ya gönderdiği mektubunda, nükleer silah üretiminin doğrulanması halinde ABD'yi her duruma karşı hazır hale getirmeye odaklanacağını kaydetti. İran'ın görüşmeler için ciddi olduğunu göstermesi gerektiğini kaydeden Hagel, ABD'nin de İsrail'in güvenliğine sarsılmaz bir taahhüt göstermeye devam edeceğini dile getirdi. "İran'la diplomatik çözüm için zaman ve alan var, ama pencere de kapanıyor" ifadelerini kullanan Hagel "İran uluslararası zorunluluklara sırt çevirmeye devam ederse, büyüyen tepkilerle yüzleşmeye de devam etmeli" dedi.  
 Bakanlığa aday gösterildiğinde İsrail'in sert eleştirilerine hedef olan Hagel daha önce İran için şunları söylemişti: Kasım 2005: Kalıcı çözüm için Tahran'la doğrudan görüşmek gerekir. Nisan 2006: Askeri değil siyasi çözüme inanıyorum. Bu durum siyasi bir çözüm gerektiriyor. Ekim 2007: Sayın Başkan (Bush), sizi İran hükümetiyle doğrudan, ön şartsız ve kapsayıcı görüşmeler yapmaya davet ediyorum. Daha HIZLI uranyum! İran, Natanz tesisinde artık daha 'modern' uranyum zenginleştirme santrifüjleri kullanacağı konusunda UAEK'yı bilgilendirdi. Bu adımla birlikte İran daha hızlı uranyum zenginleştirebilecek. Reuters'e konuşan bir BM yetkilisi, İran'ın Natanz'daki A-22 ünitesinde yeni santrifüj modelini kullanacağını bildirdi.  