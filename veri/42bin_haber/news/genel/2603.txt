Türkiye'nin 2012 ekonomisi başarılı geçti
Denizli Ticaret Odası (DTO) Başkanı Necdet Özer, 2012 yılında dünyada ekonomik krizin etkisi devam ederken ihracat artışının sürdürülmesinin büyük başarı olduğunu söyledi.
 Özer, yılın ilk dokuz ayında Avrupa Birliği (AB)’ne yapılan ihracat yüzde 7,9 azalırken, toplam ihracatın yüzde 13,7 artarak yıllık bazda 150 milyar doları aşmasının ve ithalatın azalmasına paralel gelişmesinin, önemli bir yapısal değişimin başlangıcı olduğunu söyledi.
 Özer, 2012 yılının ekonomik değerlendirmesini yaptı. Bu yıl küresel ekonomideki belirsizliklerin azaldığını fakat tamamıyla ortadan kalkmadığını belirten Özer, “Küresel finansal krizin etkileri, ABD ve diğer gelişmiş ekonomilerde azalırken Euro bölgesinde derinleşmiştir. Euro bölgesindeki borç krizi, dünya ve bölge ekonomisindeki büyümeyi olumsuz etkilemektedir. Gelişmiş ekonomilerde, 2011 yılında yüzde 1,6 olan büyüme oranının, 2012 yılında yüzde 1,3’e gerilemesi beklenmektedir. Küresel ekonomik büyüme oranı, IMF tarafından revize edilerek 2012 yılında yüzde 3,3, 2013 yılında ise yüzde 3,6 olarak tahmin edilmektedir. Gelişmiş ekonomilerde uygulanan sıkı maliye politikaları ve borçluluk oranlarını düşürme çabaları, ekonomik büyümeyi güçleştirmektedir. Bu gelişmeler, gelişmekte olan ülkelerin büyüme oranlarını da etkilemektedir. 2011 yılında yüzde 6,2 büyüyen gelişmekte olan ekonomilerin, 2012 yılında yüzde 5,3, 2013 yılında ise yüzde 5,6 büyüyeceği tahmin edilmektedir.” dedi.
 Küresel ekonomideki gelişmelerin 2013 yılında iyiye döneceğini, Euro bölgesindeki mali kriz ve büyümedeki gelişmelerin olumsuz etkilerinin devam edeceğinin öngörüldüğünü ifade eden Özer, “Özellikle AB ekonomisinin motoru durumundaki Almanya’nın 2013 yılı büyüme rakamlarının aşağıya doğru revize edilmesi, krizin etkilerinin 2013 yılında da devam edeceğini göstermektedir.” diye konuştu.
 Özer, küresel krizden sonra 2010 ve 2011 yıllarında yıllık ortalama yüzde 8,8 büyüyen Türkiye ekonomisinin, 2012 yılında yumuşak iniş yaparak yurtiçi tasarruf oranının çok düşük seviyelerde olması sonucu büyümenin cari açıkla finansa edildiğini belirti. Cari açık oranının yüzde 10'a ulaşması sebebiyle 2012 yılında Türkiye ekonomisinin soğutulduğunu vurgulayan Özer, şunları ifade etti: “Türkiye’nin 2012 büyüme oranının yüzde 3,2 olarak gerçekleşeceği anlaşılmaktadır. 2012 yılında dış ticaret açığı hızla azalarak, ihracatın ithalatı karşılama oranı yüzde 70'in üstüne çıkmıştır. Dolaysıyla cari açık hızla aşağıya düşmüştür. 2012 yılında cari açık riski ortadan kalkarken tekrar iki haneli rakama çıkan enflasyonun kontrol altına alınması gerekmektedir. Faiz oranlarının düşmesinin, yatırımlar ve kamu borç faiz yükü üzerinde olumlu etkiler oluşturması 2013 yılında olacaktır diye düşünüyoruz. Kamu borç oranı ise yüzde 36,5'e inmiştir. Yumuşak iniş, bazı makro göstergelerimizi iyileştirmiştir. Fakat Türkiye’nin özellikle istihdam sorununun çözülmesi ve buna bağlı olarak refahın yaygınlaşması için ekonomik büyümenin yüzde 5,5-6 oranında olması zorunludur. Hükümetin, Orta Vadeli Plan hedefleri dikkate alındığında, 2013 yılı büyüme hedefinin de düşük tutulduğu görülmedir, bu hedefin üstünde bir büyüme bekliyoruz. Kredi notunun yatırım yapılabilir kategoriye çıkması önemli gelişme olarak alınabilir.”
 Dünya krizinin etkisi devam ederken, ihracat artışının sürdürülmesinin büyük başarı olduğunu vurgulayan Özer, “2012 yılının ilk dokuz ayında AB’ye yapılan ihracat yüzde 7.9 azalırken, toplam ihracatımız yüzde 13,7 oranında artarak, yıllık bazda 150 milyar doları aşması, bu gelişmenin ithalatın azalmasına paralel gelişmesi önemli bir yapısal değişimin başlangıcı olmuştur. Ekonomik büyümeye dış ticaretin katkısı pozitif olmuştur. 2013 yılında Türkiye, mali disiplini bozmadan büyümesini ihracata dayalı yapıya taşımalıdır.” ifadelerini kullandı.
 DENİZLİ’DEN 3 MİLYAR DOLAR İHRACAT
 Denizli ekonomisinin, Türkiye genelinde olduğu gibi gelişme gösterdiğini anlatan Özer, şöyle devam etti: “2012 yılında en önemli gelişme ilk 10 aylık ihracatımızın yüzde 1,74 oranında da olsa artmaya devam etmiş olmasıdır. 2012 yılı sonunda kesin rakamların belirlenmesi ile 3 milyar dolar seviyesinin tutturulacağı beklenmektedir. İlk 10 aydaki ilimiz ithalatındaki artış düşerek, geçtiğimiz yılın aynı dönemine göre yüzde 11.03 oranında olmuştur. Sosyal Güvenlik Kurumu kapsamında olan kişi sayısı 2011 yılı Eylül ayı itibariyle 167 bin 568 kişi iken, 2012 yılının aynı döneminde 175 bin 183 kişiye çıkmıştır. Yüzde 4,5 civarındaki istihdam artışı sevindiricidir. Özellikle son 2-3 yıldan bu yana sürdürdüğümüz alternatif sektör arayışlarımıza devam edeceğiz. Ayrıca, müteşebbis iş adamlarımızın tekstilde markalaşma yolunda ilerlerken enerji, kablo, sera, hayvancılık, turizm gibi alanlarda da gelişmişlik sağlamaları, alternatif sektörler açısından ciddi mesafeler aldığımızın göstergesidir.”