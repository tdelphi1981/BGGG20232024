İstanbullular dikkat! Bu çalışma 240 gün sürecek
Taksim Meydanı Düzenleme Projesi çalışmalarına başlandı. Bu kapsamda, Cumhuriyet Caddesi 5 Kasım'dan itibaren Tarlabaşı'ndaki otoparktan, Divan Oteli önüne kadar trafiğe kapatılacak.
 İstanbul Büyükşehir Belediyesi'nden yapılan açıklamada, proje kapsamında ilk olarak, Zambak Sokak ve Divan Oteli tarafında başlatılan çalışmalarla, elektrik ve su altyapılarının deplase edilerek korunduğu belirtildi.
 Açıklamada, Cumhuriyet Caddesi'nde 5 Kasım'da başlayacak çalışmalar kapsamında, Tarlabaşı Bulvarı'ndaki mevcut otopark ile Divan Oteli önüne kadar olan 400 metrelik kısmın trafiğe kapatılacağı bildirildi.
 Açıklamada, yaklaşık 240 gün sürecek çalışmalar sırasında, trafiğin aksamaması için trafik sirkülasyon planları hazırlandığı kaydedilerek, trafiğin Tarlabaşı-Harbiye yönünde Taksim Meydanı üzerinden, Mete Caddesi-Asker Ocağı Caddesi-Cumhuriyet Caddesi (Divan Oteli önünden), Harbiye-Tarlabaşı yönünde ise Cumhuriyet Caddesi (Divan Oteli önünden), Abdulhakhamit Caddesi ve Tarlabaşı'ndan verileceği belirtildi.
 2 Numaralı Koruma Kurulu'nun 10 Ekim 2012 tarihli kararıyla başlayacak Taksim Meydan Düzenleme Projesi sayesinde Taksim Meydanı'nın araç trafiğinden arındırılarak, yayaların kullanımına açılacağı anlatılan açıklamada, şu ifadeler yer aldı:
 ''Meydanı yayalaştırma projesi ile Tarlabaşı Bulvarı - Cumhuriyet Bulvarı araç trafiği yer altına alınacak. Tarlabaşı'ndan gelen araçlar kesintisiz bir şekilde Harbiye, Taşkışla, Dolmabahçe yönüne gidebilecek. Gümüşsuyu, Sıraselviler ulaşımı Mete Caddesi üzerinden AKM önü-The Marmara Otel önünden yüzeyden sağlanacak. Cumhuriyet Caddesi üzerinde Tarlabaşı-Harbiye yönünde 400 metre, Harbiye-Tarlabaşı yönünde 320 metre uzunluğunda tek tünel yapılacak. Anıt etrafındaki araç trafiği, otobüs ve duraklar meydandan kaldırılacak. Gezi Parkı, AKM önü, Talimhane ve İstiklal Caddesi'ne yayalar trafik kesintisi olmadan ulaşabilecek. Araç altgeçidi, Tarlabaşı Bulvarı istikametinde mevcutta bulunan araç otoparkından, Divan Oteli önüne kadar devam edecek. Böylece Taksim, yaklaşık 100 bin metrekarelik yayalaşmış bir meydana kavuşmuş olacak.''
 AA
  