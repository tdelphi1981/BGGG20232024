'Türkiye'nin yardıma ihtiyacı var'
ABD Dışişleri Bakanlığı Sözcüsü Nuland, Suriyeli sığınmacılara insani yardımlarla ilgili olarak "Özellikle Türkiye ve Ürdün'deki ihtiyaç şu anda acil" dedi.
 Victoria Nuland, günlük basın brifinginde, ABD'nin, hem Suriye içinde hem de komşu ülkelere yönelik BM insani yardım çağrılarına en fazla katkı sağlayan ülkelerden biri olduğunu belirtti.
 Sözcü Nuland, ''Aynı zamanda dünya genelindeki ortaklarımızın tümüyle birlikte çalışarak, onları BM'nin çağrılarının hem Suriye'deki hem de komşu ülkelerdeki yerine getirilmemiş kısımlarını doldurmaya, yardım etmeye çağırıyoruz. Özellikle Türkiye ve Ürdün'de ihtiyaç şu anda acil durumda'' dedi.
 Nuland, Türkiye'nin hava sahasını Suriye uçaklarına kapatma kararını ABD olarak desteklediklerini söyledi.
 AA