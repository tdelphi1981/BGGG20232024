Türkiye-İsveç arasında müzikal köprü
Yazdığı müzikalleri CNN ve VH1 uluslararası kanallarda yayınlanan Ayhan Şahin, hedef yükseltti... İsveç'in efsane müzik grubu ABBA'dan etkilenerek yazığı 'Swedish Style' adlı müzikaliyle tanınan Şahin, bu çalışmasını albüme dönüştürdü
 Orkun BULUT \ MAGAZİN
 ODTÜ İnşaat Mühendisliği bölümünden mezun Ayhan Şahin, Türkiye ve İsveç arasındaki müzikal bağın ilk adımlarını attı. Şahin, mühendis olarak çalıştığı dönemde, Young Pals (Genç Dostlar) adlı tiyatro gurubunu kurarak, kendi yazdığı müzikalleri sahneye koydu. İlk müzikali olan 'Gods', CNN tarafından 'ilk rock operası' olarak sunuldu. İkinci yazdığı müzikal 'Swedish Style' ise İsveç Büyükelçiliği tarafından desteklendi. Swedish Style müzikalininin konsept albümünde; geniş bir enstrüman yelpazesiyle dinleyicilere müzikal bir şölen sunuyor.
 
 - Swedish Style'ı nasıl çıkarmaya karar verdiniz?
 ABBA grubu müziğe ilgi duyduğum ilk günlerden itibaren bana ilham kaynağı olmuş ve müzikal eğitimim sürecinde yapmak istediklerim için devamlı örnek aldığım idollerim olarak kalmışlardı. Grubun 1982 yılında dağılmasına sebep olan duygusal bağları ve bu bağların çözümlenmesine rağmen profesyonel olarak kendilerini bir sonraki seviyeye çıkarma istekleri hikayemizin başlangıç noktasını oluşturmakta... 
 
 HEY DÜN SENİ SEYRETTİK
 - VH1'da klibiniz yayınlandıktan sonra nasıl tepkiler aldınız?
 ABBA'yı anlatan bir saatlik bir belgeseldi. Bana ve New York'taki müzik çalışmalarıma 15 dakikalık bir bölüm ayrıldı. Bu belgesel halen dünya çevresinde ara ara gösteriliyor. Değişik ülkelerdeki dostlarım ara ara mail atıyorlar ve 'Hey, seni dün televizyonda seyrettik' diyorlar. 
 
 - ABBA'nın kurucularıyla nasıl iletişime geçtiniz?
 'Swedish Style' müzikalini ilk kez Ankara'da 1995 yılında sahnelemek için çalışmalarımıza devam ederken, İsveç Büyükelçisi Michael Sahlin ve Konsolos Ulf Walden beni davet etti. Büyükelçinin odasına girdiğimde birkaç basın mensubuyla karşılaşmam beni şaşırttı ve herkesin içerisinde bana bir mektup ve uçak bileti uzattı. 'Ayhan, senin için ABBA ile bir randevu ayarladık. Projeni onlara da sunmanı istiyoruz' dedi. Tüm detaylar ayarlanmıştı. Tek yapmam gereken halen çalıştığım firmadan bir haftalık izin alıp uçağa atlayıp İsveç'e uçmaktı. Bu ilk karşılaşma benim idollerimle ilk görüşmem oldu. Swedish Style'ı onlara sundum, fikirlerini aldım. 1995'te 'Mamma Mia!' müzikalinin köklerinin atılmasından çok çok önce oldu. 
 
 - Grubun üyeleriyle tekrar bir araya geldiniz mi? 
 Benny ve Bjorn ile tekrar çeşitli vesilelerle bir araya geldim. 2001 yılında New York'ta 'Mamma Mia' Broadway açılışında, 2002 yılında menajerleri tarafından Chess müzikallerinin Stockholm açılışında görüştüm. 2002 yılında New York'ta Kristina isimli müzikallerinin New York Carnegie Hall'daki showcase'inden sonra.. Meryl Streep'in başrol oynadığı 'Mamma Mia filminin'  galasında. İlk zamanlar kendimi hep 'Merhabalar ben Türk besteci Ayhan' diye tanıtırdım. Bir zaman geldi, Benny beni 'Ayhan, nereden olduğunu gayet iyi biliyorum, her seferinde yeniden tanıtmana gerek yok' şeklinde susturmuştu.
 Hedefimiz New York sahneleri
 - Swedish Style albümüyle paralel yürüteceğiniz konser,sahne ve TV programlarınız nelerdir?
 Önümüzdeki günlerde müzikal şarkılarından oluşan bir show-case yapma planlarımız var. New York'un popüler gece kulüplerinden Joe's Pub, Metropolitan Room, belki de Drom'da yapabiliriz. Bu showcase'de plak şirketim Young Pals Music'e bağlı artistleri sahneye çıkarıp albümdeki şarkıları seslendirmelerini isteyeceğiz. Amaç eseri New York sahnelerine taşımak.