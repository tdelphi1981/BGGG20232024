'Sağduyu kazandı!'
AK Parti, PKK'lı üç kadının cenaze törenlerinin olaysız geçmesiyle rahatladı. Arınç, 'Diyarbakır halkı kendisine yakışanı yaptı' derken Atalay, 'Herkesin bu sürece katkı verme çabasını görüyoruz' dedi
 Hakkı KURBAN / ANKARA
 Paris'te öldürülen PKK'lı 3 kadın için önceki gün Diyarbakır'da düzenlenen törende olay çıkmaması AK Parti'de  'Sağduyu kazandı. Cenaze törenleri, herkesin çözüm yolunda ne kadar beklenti içinde olduğunu ortaya koydu' şeklinde değerlendirildi. . BAŞBAKAN Recep Tayyip Erdoğan başkanlığında toplanan AK Parti MKYK'da terörle mücadele konusunun yanı sıra, Meclis çalışmaları ele alındı,  anadilde savunma başta olmak üzere kritik düzenlemelerin hızla yasalaştırılması benimsendi. Toplantı öncesinde yapılan bazı değerlendirmeler de şöyle: 
 HERKES HUZUR İSTİYOR
 t Bülent Arınç (Başbakan Yardımcısı): Diyarbakırlılar, büyük bir olgunluk içerisinde cenazelerine sahip çıktı. Diyarbakır halkını kutlamak istiyorum. Kendilerine yakışanı yaptılar... Gördük ki herkes huzur ve sükunet istiyor, herkes bu sürecin bir an evvel en güzel şekliyle sonuçlanmasını istiyor. Ben bu mesaja bütün Türkiye'nin sahip çıkacağına inanıyorum.
 Nakşibendi şeyhine ziyaret
 MKYK'ya başkanlık eden Başbakan Erdoğan, toplantı öncesinde Cuma namazını Dikmen Hazreti Yusuf Camii'nde kıldı. Namazın ardından Türkiye Diyanet Vakfı'nın Dikmen'deki Özel 29 Mayıs Hastanesi'ne geçen Erdoğan, burada tedavi gören Nakşibendi Şeyhi Mehmet Emin Er'i ziyaret ederek bir süre görüştü. Kesin yaşı bilinmemekle birlikte 100'ün üzerinde olduğu belirtilen Şeyh Er'e yaklaşık yarım saat süren ziyarette, Diyanet İşleri Başkanı Mehmet Görmez de bulundu.
 Cenaze törenleri sürece katkı verdi
 - Beşir Atalay (Başbakan Yardımcısı): Bugünkü toplumsal atmosferi çok olumlu görüyorum. Yani geçen yılların bunda katkısı var. Herkes artık acıları daha bir derinden duyuyor. Dolayısıyla herkesin bu sürece katkı verme yönündeki çabasını da görüyoruz. Son cenaze törenlerini de bu sürece katkı olarak değerlendiriyorum.
 - Nurettin Canikli (Grup Başkanvekili): En azından birilerinin beklediği, düşündüğü, istediği gibi bir çatışma bir provokasyon olmadı. Bir sağduyu söz konusuydu... Daha umutla bakma imkanı veriyor dünkü cenaze töreninde ortaya çıkan sağduyu ve olumlu yaklaşım bize. 
 - Ahmet Aydın (Grup Başkanvekili): Bu, sürecin makul ve mantıklı bir şekilde kabul gördüğünün en ciddi belirtisidir. Bu süreç, bütün paydaşlarıyla birlikte kamuoyunda oluşan bu mutabakatın diğer siyasi partilerde de oluşması dileğiyle mutlu sona ulaşacaktır. 
 - Mustafa Elitaş (Grup Başkanvekili): Sağduyunun hakim olması sevindirici. Olumlu adımların da beraber geleceğini gösteren bir durum. Cenazelerde herhangi bir olayın çıkmaması süreçte çok önemli bir gösterge, olumlu adımların da beraber geleceğini gösteren bir durum.
  