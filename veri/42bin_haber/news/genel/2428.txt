Başbakan’ın ‘böcek’lerini MİT bulmuş!
Erdoğan’ın ofisinde bulunan böcek adı verilen dinleme cihazlarıyla ilgili soruşturmada önemli detaylar var.
 MİT, Başbakanlığı geçen Şubat’ta ‘Dinleniyorsunuz’ diye uyarmış, ilk böcek de Başbakanlık’tan çıkmış.
  
 BAŞBAKAN Erdoğan’ın ‘Beni de dinlediler’ açıklamasından sonra olayla ilgili Ankara Cumhuriyet Başsavcılığı’nın başlattığı soruşturmayla ilgili önemli detaylar ortaya çıktı. MİT edindiği bir istihbarat sonrası Başbakanlığı geçtiğimiz Şubat ayındı “Dinleniyorsunuz” diye uyarmış. Bu uyarı sonrasında önce Erdoğan’ın Başbakanlık’taki makam odası aranmış. İlk böcek de burada çıkmış. Ardından Başbakan Erdoğan’ın evi ve evin altındaki ofisi didik didik aranmış. Ofiste de böcek bulunmuş.
 Yerleştiren bulunamadı
 Yerleştirilen böceklerin tarama cihazıyla dahi bulunamayacak yöntemle konulduğu, ancak titiz bir çalışma sonucunda ortaya çıkarıldığı öğrenildi. Böceklerin çıkarılmasının ardından olayla ilgili MİT yetkilileri böceklerin ne kadar süre kayıt yaptığını, türlerini araştırdı. Olay daha sonra emniyet ve Ankara Cumhuriyet Başsavcılığı’na iletildi. Durumla ilgili savcılık soruşturma başlattı. Ancak yapılan çalışmalara rağmen böceği kimin yerleştirdiği halen bulunamadı.