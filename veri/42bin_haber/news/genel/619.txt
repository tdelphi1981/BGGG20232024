Kürsüye hepimiz birlikte çıkalım
MHP'de genel başkanlık yarışına sayılı günler kala Bahçeli'nin karşısına çıkmaya hazırlanan eski milletvekili Ahmet Çakar'dan sürpriz öneri: Kongre salonuna Sayın Genel Başkanımız'ın başkanlığında bütün adaylarımızın birlikte girmesini, kürsüye çıkıp bütün ülküdaşları beraberce selamlamayı teklif ediyorum
 Seray ŞAHİNLER / İSTANBUL
 MHP Genel Başkan adayı Avukat Ahmet Çakar, partililerin artık değişim istediğini belirterek, kasımda bunun gerçekleşeceğini savundu. Çakar, MHP Genel Başkanı Devlet Bahçeli'ye de bir çağrıda bulundu: 'Kongre salonuna birlikte girelim, kürsüye birlikte çıkalım ve Ülkücüleri selamlayalım.' AKŞAM'a konuşan Çakar'ın açıklamaları şöyle: 
 
 DEMOKRASİYE AYKIRI TESİR
 - Kongre salonuna Sayın Genel Başkanımız'ın başkanlığında bütün adayların birlikte girmesini ve kürsüye beraberce çıkıp oraya gelen bütün ülküdaşları birlikte selamlamayı teklif ediyorum. Bu, yıllardır ülkücü hareketin özlediği, beklediği bir fotoğraftır. Hatta bütün Türk toplumunun beklediği fotoğraftır. Ben bu işin gönüllüsüyüm. Böyle bir asil davranışı teklif ediyorum. 'Ülküdaşlardan bu davranışı esirgemeyelim' diyorum.
 - Zor bir seçim olacak. Çünkü 15 yıldır partimizin genel başkanlığını yapan bir şahsiyet var, Dr. Devlet Bahçeli. 15 yıl boyunca belli alışkanlıklar oluşmuş vaziyette, bunu değiştirmek  kolay değil. Bir de derler ya 'Mühür kimdeyse Süleyman odur' diye. Lider baskısı oluşmaz mı oluşur. Siyasi lider, sürekli kendisini o makamda tutmak adına tesirler uyandırıyor. Bu tesirler demokrasiye aykırı, demokratik anlayışa aykırı. 
 FIRSAT EŞİTLİĞİ YOK
 - Yönetimleri belirleyen delegelerdir. Bunların iradeleri var, yönlendirmeler oluyor, düşünce ve kanaatlerin etkilenmesi oluyor. Kongre süreçlerinde bir başka arkadaşımız genel başkan adayı oluyorsa onun delegeler üzerinde etkisi çok zayıf. Bu rekabette fırsat eşitliği yok. 
 - Benim aday olmamın en önemli sebeplerinden biri ülkücü kavramı adı altında tarif ettiğimiz insan modeli; vatanı, milleti, devleti ve değerleri uğruna her şeyi göze alabilen insan, yani sonunda ölümü de göze alabilen insan. 
 - Siyasetçi olarak biz diyoruz ki Türk milletinin iradesine sonsuz saygı ve sevgi içerisindeyiz hatta bunun için fikir üretiyoruz, projeler üretiyoruz. Onun mutluluğu, huzuru, barış ve kardeşlik içinde yaşaması için fikir çilesi çekiyoruz.
 Parti bünyesi değişim istiyor
 - Ülkücü hakları ihlalini ortadan kaldırmak uğruna, onların hür ve özgür iradeleriyle kendi kanaat ve düşüncelerini açıklayabilme imkanını elde edebilmek için genel başkan adayı oldum. Genel başkan seçilirsem partimizi Türkiye'nin değil, dünyanın en özgür partisi haline getireceğim. 
 - Lidere sadakat güzeldir fakat istişare ile alınmış kararlarda bağlılık güzeldir. Taze kana ihtiyaç var. MHP Genel Başkanı büyük ihtimalle bu sefer değişecek. Çünkü genel bünye daha doğrusu partimizin bünyesindeki insan unsurumuzun büyük ekseriyeti inanın değişim istiyor. Yeni bir genel başkan, yeni bir kadro, yeni fikirler, projeler toplumun tamamını kucaklayacak bir anlayış ve özellikle gücünü özgürlüğünden alan bir insan unsuruyla temsil edilmemizi istiyor. Toplum başka türlü bütünleşmez.