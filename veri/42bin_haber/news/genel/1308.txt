3 kıtada 3 ülkeye zirve çıkarması
Başbakan Erdoğan, 10 günde Afrika, Asya ve Avrupa'yı turlayacak. İlk gezi Mısır'a... Hemen ardından Pakistan'da ekonomi ve Suriye meselesi masaya yatırılacak. Son durak ise krizle sarsılan İspanya. İkili görüşmeler yapılacak
 Hakkı KURBAN / ANKARA
 Endonezya'da düzenlenen 5. Bali Demokrasi Forumu'ndaki açıklamaları ve yaptığı gezi büyük yankı uyandıran Başbakan Recep Tayyip Erdoğan, bu kez kıtalararası 'zirve turuna' hazırlanıyor. Erdoğan, 10 günde 3 kıtada, 3 ülkede önemli zirvelere katılacak.
 NİL'İN KIYISINA EN BÜYÜK ÇIKARMA: Başbakan Erdoğan 12 bakanla 17-18 Kasım'da Mısır'da olacak. Ziyareti kapsamında, Mısır Cumhurbaşkanı Muhammed Mursi tarafından ağırlanacak. Türkiye-Mısır Yüksek Düzeyli Stratejik İşbirliği Konseyi toplantısı yapılarak, onlarca anlaşmaya son şekli verilecek.
 PAKİSTAN'A D-8  ZİYARETİ: Erdoğan'ın, Nil kıyısından Asya'nın ortasındaki Pakistan'a gerçekleştireceği ziyaret ise 19-22 Kasım aralığını kapsıyor. Ziyaretin ana gerekçesi D-8 zirvesi.  Erdoğan'ın, Pakistan Cumhurbaşkanı Asıf Ali Zerdari  ile ikili görüşme yapması bekleniyor.
 KASIM SONUNDA İSPANYA SEFERİ: Erdoğan, Mısır ve Pakistan'ın ardından Avrupa kıtasına geçerek, 27 Kasım'daki 4. Türkiye-İspanya hükümetlerarası zirveye katılacak. Madrid'deki zirvede,'Medeniyetler İttifakı'nın Eş Başkanları olarak uluslararası sorunları görüşmeleri öngörülüyor. Erdoğan, İspanya Başbakanı Rajoy'un yanı sıra, üst düzey görüşmeler de yapacak.