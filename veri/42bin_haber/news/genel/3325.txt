Müzik telifini paylaşamadılar
Türkiyede yaklaşık 1600 otelin oda başına ödediği telif ücretlerinin paylaşımı konusunda 4 müzik birliği arasında anlaşmazlık çıktı.
Müşterilerine müzik dinleten otelcilerin oda başına telif ücreti ödemeleri için Türkiye Otelciler Federasyonu (TÜROFED) ile 4 müzik meslek birliği arasında 2008 yılında protokol imzalandı. 
Yaklaşık 1600 otelin dahil edildiği protokole göre, Türkiye Musiki Eseri Sahipleri Meslek Birliği (MESAM), Müzik Eserleri Sahipleri Grubu Meslek Birliği, Mü-Yap Bağlantılı Hak Sahibi Fonogram Yapımcıları Meslek Birliği, Müzik Yorumcuları Meslek Birliği olmak üzere 4 birliğe 2008 yılından bu yana telif ödeniyor. İmzalanan protokol gereği TÜROFED üyeleri yüzde 50 indirimden yararlanabiliyor. Her bir oda başına 5 yıldızlı oteller 45 TL, 4 yıldızlı oteller 31.50 TL, 3 yıldızlı oteller 22.05 TL, 2 yıldızlı oteller 15.44 TL ve 1 yıldızlı oteller 10.80 TL ödüyor. 
ANTALYADA TOPLANTI 
Bugüne kadar oteller, meslek birliklerine 70 milyon liraya yakın ödeme yaptı. Paylaşım oranlarında adil dağıtım olmadığı gerekçesiyle Antalyada TÜROFED yöneticileriyle toplantı yapıldı. Toplantıya TÜROFED Başkanı Osman Ayık, MESAM Başkanı Arif Sağ ve ilgili isimler katıldı. TÜROFED Başkanı Osman Ayık, müzik meslek birliklerine telif hakları bedellerini havuz şeklinde ödediklerini, birlikler arasında paylaşımda bir takım sıkıntılar yaşandığı gerekçesiyle kendilerinden yardım istenildiğini dile getirdi. Ayık, TÜROFED ile müzik meslek birlikleri arasındaki protokole göre her yıl TEFE ve TÜFEnin yarısı oranında bir artış yapıldığı da ekledi.