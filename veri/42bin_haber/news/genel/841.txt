'Mini mini birler' emeklilik öğrenecek
Sigortacılık dersi ilköğretim müfredatına giriyor. Emeklilik yaşı tartışmalarının gölgesinde hükümet 'sigortacılık' konusunda tabana inecek. 'Hayat Bilgisi' derslerinde 'sigorta' konusu da işlenecek. Tanıtım faaliyetlerine de ağırlık verilecek
 Hakkı KURBAN / ANKARA
 hakkı.kurban@aksam.com.tr
 Hükümet, emeklilik yaşıyla ilgili tartışmaların gölgesinde, halkı sigortacılık hakkında bilgilendirmek için atağa kalkıyor. Başta bireysel emeklilik olmak üzere sigortacılık konusunda tabana inilecek. Bir yandan üniversite öğrencileri, sanayiciler, ticaret erbabı ve esnafa yönelik bilinçlendirme faaliyetlerine ağırlık verilecek, diğer yandan ilköğretim çağındaki çocuklara da sigortacılık dersi öğretilecek. Kısa süre sonra Hayat Bilgisi derslerinde sigortacılık konusu da işlenecek.
 KONU: SİGORTACILIK 
 Sigorta bilincinin geliştirilmesi amacıyla yürütülecek çalışmalar çerçevesinde verilecek dersin içeriği için çalışma başlatıldı. Hazine Müsteşarlığı sorumluluğunda yürütülen hazırlık kapsamında Türkiye Sigorta Reasürans ve Emeklilik Şirketleri Birliği (TSREŞB), Sigortacılık Eğitim Merkezi (SEGEM), ilgili kurum ve kuruluşlar, sivil toplum örgütleri işbirliği yapacak. Ders içeriği, Milli Eğitim Bakanlığı ile koordineli şekilde belirlenerek, gelecek eğitim öğretim yılından itibaren ilköğretim okullarında okutulmaya başlanacak. Çocuklar, 'Hayat Bilgisi' dersi içinde bu konuda bilinçlendirilecek. İşlenecek derste, sigortacılığın genel tanımının yanı sıra deprem sigortası, tarım sigortası, bireysel emeklilik gibi farklı sigorta türleri konusunda bilgilerin verilmesi öngörülüyor.
 Sektörde yabancı payı yüzde 67,2'ye yükseldi
 SEKTÖR, özellikle son yıllarda hızla büyüdü. Resmi verilere göre sigortacılık sektöründe 2011 yılında, direkt prim üretimi bir önceki yıla göre nominal olarak yüzde 21.5 oranında artarak 16.8 milyar TL seviyesine ulaştı. Sigorta şirketleri tarafından verilen teminat tutarı da, yüzde 27,7 oranındaki artışla 2011 yılında 39.2 trilyon TL'ye yükseldi. Böylece, sigortalılara verilen teminat tutarı 2011 yılında GSYH'nın 30.2 katına ulaştı. 
 Sektöre yabancıların ilgisi ise oldukça yüksek. Sektörde yer alan şirketlerin 37 adedinde yabancı ortakların payı yüzde 50'nin üzerinde görünüyor. 2011 yılı sonu itibarıyla yabancı payı yüzde 67.2'ye ulaştı.
 ESNAF VE SANAYİCİ DE BİLİNÇLENECEK
 YÜRÜTÜLECEK çalışma üniversiteleri de kapsayacak. Ayrıca, sanayicilere, ticaret erbabına ve esnafa yönelik bilinçlendirme programları düzenlenecek. Türkiye'de 2012 yılı başı itibarıyla sigortacılık ve bireysel emeklilik sektörlerinde toplam 59 şirket aktif olarak faaliyet gösteriyor. Bu şirketlerden 35'i hayat dışı, 8'i hayat, 15'i hayat ve emeklilik ve 1'i de reasürans alanında iş yapıyor. Ruhsat sahibi olmakla birlikte faaliyette bulunmayan 4 hayat dışı, 2 hayat sigorta ve 1 reasürans şirketinin de bulunduğu belirtiliyor.