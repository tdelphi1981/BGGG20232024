Bir iş, iki işçi, yarım maaş...
Hükümet, sendikaların eleştirdiği esnek çalışma planından 2013 Yılı Programı’nda da vazgeçmedi. Program hayata geçerse, kriz dönemlerinde bir iş, iki işçi arasında yarım maaşla paylaştırılabilecek.
 Hükümet, “evde çalışma, uzaktan çalışma, iş paylaşımı ve esnek zaman” metodlarını yaygın şekilde hayata geçirme hedefini 2013 programına koydu. Esnek zaman ile çalışma saatlerinin düşürülmesine paralel olarak maaş da indiriliyor. Bu kapsamdaki ‘iş başına mesai’de işverenin, belirli bir iş yahut projeye özel işçi istihdam etmesi, sonra da işine son vermesi öngörülüyor.
 Kıdemde geri adım yok
 Milliyet'in haberine göre; Evden çalışma ya da uzaktan çalışma adı verilen yöntem de internetin kullanılabileceği yahut parça başı işlerin icra edilebileceği mesleklerde düşük maaşla evden çalışmak şeklinde. Böylece, evinden çalışan işçinin sadece maaşı düşmeyecek, sosyal güvenlik ile ilgili hakları da değişime uğrayabilecek. Hükümet, bu yöntemde iş ve aile yaşamının uyumu gerekçesi ile daha çok kadınları işaret ediyor. Bir başka seçenek de kriz gibi darboğaz durumlarını gerekçe göstererek bir işin iki işçi arasında “iş paylaşımı” adı altında paylaştırılması şeklinde. Bu şekilde, kriz gerekçe gösterilerek maaşlar da sosyal ödenekler de işveren tarafından ikiye bölünebilecek.
 Hükümet, Kıdem Tazminatı Fonu oluşturulmasından da geri adım atmayarak çalışmaların sürdüğünü belirtti.