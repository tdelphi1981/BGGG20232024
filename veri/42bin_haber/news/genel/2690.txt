Çocuklukta vücut eğriliğine dikkat!
Uzmanlar uyarıyor... Ülkemizde 2,5 milyon kişide görülen skolyoz (omurga eğriliği) ile ilgili konuşan Dr. Gülseren Kayalar, 'Hastaların çoğu 18 yaşın altındaki çocuklar. Türkiye'nin genç nüfusu yoğun olduğu için hastalığın erken fark edilmesi açısından önemli' diyor
 Doruk ÇAKAR / ANKARA
 
 Ankara Numune Eğitim ve Araştırma Hastanesi Fizik Tedavi ve Rehabilitasyon Kliniğinde görev yapan uzman Dr. Gülseren Kayalar, Türkiye'de yaklaşık 2,5 milyon kişide görülen skolyoz (omurga eğriliği) hakkında önemli bilgiler verdi. Özellikle çocukluk döneminde görülebilen omurga hastalığıyla ilgili Dr. Kayalar AKŞAM'a yaptığı açıklamada şunları söyledi:
 - YÜZDE 70'İ 18 YAŞ ALTI: Omurganın üç boyutlu eğriliği sonucu oluşan skolyoz, özellikle çocukluk döneminde daha fazla önem kazanıyor. Çoğunluğunu genç nüfusun oluşturduğu ülkemizde yüzde 70'i 18 yaş altında olan yaklaşık 2,5 milyon skolyoz vakasının olduğu biliniyor. Hafif derecede skolyoz hiç rahatsızlık vermeyebilirken, hızla ilerlediğinde sırt ve bel ağrılarına, akciğerlerde solunum yetmezliği, kalpte ritm bozukluklarına, depresyona yol açabiliyor.  
 - ERKEN TEŞHİS ÖNEMLİ: Skolyozun erken evrede teşhis ve tedavisini önemsiyoruz. Skolyoz omurgada 'C' ve 'S' şeklinde eğrilikler ve asimetriler ile kendisini belli ediyor. Hafif, orta ve ileri seviyeleri var. Sebebi bilinmeyen çocukluk dönemi skolyozu, genellikle tesadüfen tanımlanıyor. Obez çocuklarda skolyoz atlanabiliyor.
 - SIRT VE BEL AĞRILARI: Ailelerin çocukların gelişimini dikkatle izlemesi, bir omuz diğerinden daha düşük, bir kalça diğerinden daha yukarda, bir kürek kemiği diğerine göre daha çıkık ve öne eğildiğinde sırtın bir tarafında belirgin tümseklik, gövde bir yana doğru eğiklik, bir bacağın diğerine göre daha kısa olması durumunda doktora başvurmalı. Bunun dışında sportif aktiviteler sırasında çabuk yorulma, sırt ve bel ağrıları da skolyoz belirtisi olabiliyor.
 Kızlarda daha çok görülüyor
 Skolyoz erkeklere oranla kız çocuklarında daha sık görülebiliyor. Omurgada 10 derecenin üzerindeki eğrilikler skolyoz olarak tanımlanıyor. 10 ile 20 derece arası eğrilikler hafif, 20 ile 40 derece arası eğrilikler orta, 40 derecenin üzerindeki eğrilikler ise ileri düzey skolyoz olarak tanımlanıyor. Skolyozun teşhis edilmesinin ardından 4-6 ay arayla yapılan kontrollerle ilerleme olup olmadığı, varsa bu ilerlemenin hızı belirleniyor. Genellikle hafif ve orta düzey vakalarda egzersiz ve korseleme, ileri düzeyde de cerrahi yöntemle tedavi şansı var.