Makam aracı şarampole uçtu
Eskişehir Valisi Koçdemir kaza geçirdi.
 Eskişehir Valisi Kadir Koçdemir gece yarası makam otomobiliyle Ankara’dan dönerken kaza geçirdi. Makam otomobilinin kamyona arkadan çarptığı kazada Vali Koçdemir, şoförü Sedat Erdem ve koruma polisi Şener Çakır yaralandı.Kaza, gece saat 02.00 sıralarında Eskişehir- Ankara karayolunun 46’ncı kilometresindeki Mahmudiye Kavşağı yakınlarında meydana geldi. Vali Koçdemir, gece yarısı Ankara’dan Eskişehir’e dönmek için makam otomobiliyle yola çıktı. Şoförü Sedat Erdem yönetimindeki makam otomobili Mahmudiye Kavşağı yakınında önündeki kamyona arkadan çarptıktan sonra şarampole uçtu.
 Kazada Vali Kadir Koçdemir ve şoförü Sedat Erdem hafif, koruması Şener Çakır ağır yaralandı. Vali Kadir Koçdemir ile şoförü Sedat Erdem ambulansla Eskişehir Devlet Hastanesi’ne, koruma polisi Şener Çakır ise Eskişehir Osmangazi Üniversitesi Hastanesi’ne kaldırıldı.
 Devlet Hastanesi Başhekimi Dr. Kazım Sarıcı, Vali Kadir Koçdemir ile şoförünün sağlık durumlarının iyi olduğunu söyledi. Vali Koçdemir’in, Beyin Cerrahisi Yoğun Bakım Servisi’nde tedavi altına alındığını belirten Başhekim Sarıcı, "Durumu kötü olduğu için değil, gözetim altında tutmak amacıyla bu servise yatırdık" dedi.
 Osmangazi Üniversitesi Hastanesi’nde tedavisi süren koruma polisi Şener Çakır’ın ise hayati tehlikesinin devam ettiği belirtildi.
 Kazayla ilgili soruşturma başlatılırken, Vali Koçdemir’in makam otomobilinin arkadan çarptığı kamyonun şoförü jandarma tarafından gözaltına alındı.
 - Vali ve şoförünün tedavisi sürüyor, korumasının ise beyin ölümü gerçekleşti
 Eskişehir Valisi Kadir Koçdemir'in makam aracı ile yaptığı kazada, yaralanan koruma Şenel Çakır'ın tedavi gördüğü hastanede beyin ölümünün gerçekleştiği öğrenildi. Vali Koçdemir ile şoförü Sedat Erdem'in ise tedavisi sürüyor.
 Kaza, gece saat 02.00 sıralarında Eskişehir-Ankara kara yolunun 50. kilometresi Mahmudiye Kavşağı bölgesinde meydana geldi. Eskişehir'in 2013 Türk Dünyası Kültür Başkenti çalışmaları için Ankara'ya giden Vali Koçdemir, burada Eskişehir Milletvekili ve TBMM Milli Eğitim, Kültür, Gençlik ve Spor Komisyonu Başkanı Nabi Avcı ile görüştü. Gece geç vakitte Milletvekili Avcı ile görüşmesini tamamlayan Vali Koçdemir, daha sonra makam otomobiliyle yola çıktı. Şoförü Sedat Erdem'in kullandığı 26 0001 plakalı makam otomobili Mahmudiye Kavşağı bölgesinde, önünde gitmekte olan 51 EC 776 plakalı pancar yüklü kamyona arkadan çarptı. Otomobil, kamyona çarpmanın etkisiyle yolun sağ tarafındaki şarampole devrildi. Şoför, kaza sonrası 155 Polis İmdat'ı arayıp, "Vali beyin makam şoförüyüm. Mahmudiye kavşağında kaza yaptık. Ambulans ve ekip gönderin" diyerek yardım istedi. Bunun üzerine bölgeye ambulans ve polis ekipleri sevk edildi.
 Kazada Vali Koçdemir ve şoförü Erdem hafif, otomobilin sağ ön koltuğunda oturan koruma polisi memuru Şenel Çakır ağır yaralandı. Vali Koçdemir ile şoförü Erdem ambulansla Eskişehir Devlet Hastanesi'ne kaldırılarak tedavi altına alındı. Vali Koçdemir ve şoförü, ilk tedavilerinin ardından tedbir amaçlı olarak Devlet Hastanesi Beyin Cerrahisi Bölümü'nde tedavi altında alındı.
 Vali ve şoförünün tedavileri burada sürüyor. Vali Koçdemir'in alın kısmında kaza nedeniyle morarma oluştuğu ve hafif sıyrıkların olduğu kaydedildi. Hastane yetkilileri, Vali Koçdemir ve şoförünün sağlık durumlarının iyi olduğunu, ancak tedbir amaçlı olarak Beyin Cerrahisi Yoğun Bakım Servisi'nde gözetim altında tutulduklarını belirtti.
 Koruma polisi Şenel Çakır ise Osmangazi Üniversitesi Tıp Fakültesi Hastanesi'ne kaldırılarak tedavi altına alındı. Ancak kazada ağır yaralanan koruma polisi Çakır'ın tüm müdahaleye rağmen beyin ölümünün gerçekleştiği öğrenildi. Koruma Polisi Çakır'ın Ankara'da Başbakanlık'ta koruma ekibinde görev yaptığı ve bir süre önce de Eskişehir'e tayin olduğu kaydedildi. Şenel'in Trabzonlu olduğu belirtildi.
 Kazaya ilişkin soruşturma başlatıldı. Vali Koçdemir'in makam otomobilinin arkadan çarptığı 51 EC 776 plakalı pancar yüklü kamyonun şoförü güvenlik güçleri tarafından gözaltına alındı. Kamyon sürücüsünün jandarmadaki ifadesinin sürdüğü kaydedildi.
 Vali Koçdemir'in Eskişehir 2013 Türk Dünyası Kültür Başkenti kapsamında yoğun çalıştığı, yurt içi ve dışı programları kapsamında ziyaretlerde bulunduğu öğrenildi.
 
 DHA