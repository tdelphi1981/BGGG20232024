Mumcu cinayeti ülkenin boynunun borcu
TBMM Darbeleri Araştırma Komisyonu Başkanı Nimet Baş, raporlarını 28 Şubat soruşturmasını yapan savcılığa da 12 Eylül davasını yürüten mahkemeye de göndermeyeceklerini belirterek, 'Ama kendileri isterse raporumuzdan yararlanabilirler' dedi.
 MAHKEME ve savcılığın başta MASAK Raporu olmak üzere istediği belge ve dokümanları gönderdiklerinin altını çizen Baş, 'Raporumuzda suç duyurusu yapmaya da gerek görmedik, çünkü öyle bir görevimiz yok' dedi. 
 NİMET Baş, parlamento muhabirleriyle dün bir araya geldi. AK Partili komisyon üyeleriyle MHP'li Özcan Yeniçeri'nin katıldığı toplantıda Baş, Uğur Mumcu cinayetine ilişkin konuştu: İki cinayet karşılaştırması yaptım; Uğur Mumcu ile Danıştay saldırısını. Uğur Mumcu çok önemli bir cinayettir. Her cinayetin arkasında bir görünen yüz, bir de hedeflenen yüz vardır. Bu hedeflerin ne olduğunu bulmak, Türkiye'nin boynunun borcudur' diye konuştu. MHP'li Yeniçeri ise, kendisi için en absürd konuğun Sisi olduğunu söyleyerek, '1 dakika 30 saniye dayanabildim. Etik, estetik, adap değerlerinden dumura uğratabilir diye. Diğerleri kaldı ama' esprisini yaptı.
  