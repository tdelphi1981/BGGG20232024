Çatışmasızlık ortamına girin
Çözüm sürecinde yeni bir sayfa açıldı. Bağımsız Mardin Milletvekili Ahmet Türk ile BDP'li Ayla Akat Ata, İmralı'ya gitti. Öcalan, 'Çatışmasızlık ortamına girin' talimatı verdi
 Helin ALP / ANKARA
 Kürt sorununun çözümü için Oslo'da PKK temsilcileriyle yapılan ancak sonuçlanmadan kesilen müzakerelerin ardından en somut adım dün atıldı. MİT'in, açlık grevleri sürecinde 
 Abdullah Öcalan ile başlayan temasları sonuç verdi. Mardin Bağımsız Milletvekili Ahmet Türk ile BDP Batman Milletvekili Ayla Akat Ata, İmralı Adası'na giderek Öcalan'la baş başa görüştü. Öcalan, yaklaşık 2.5 saat süren görüşmede PKK'ya 'Çatışmasızlık ortamına girin' talimatı verdi. Yeni bir sayfanın açıldığı süreç şöyle gelişti:
 - SÜRPRİZ ziyaret, MİT Müsteşarı Hakan Fidan'ın geçen ay Öcalan'la yaptığı görüşmede olgunlaştı. Öcalan bu görüşmede Fidan'a 'BDP'den isimlerle görüşmek istiyorum, mesajlarım var' dedi. Ada'dan dönen Fidan, Öcalan'ın bu talebini aracılar kanalıyla BDP'ye iletti. 
 - BDP kurmayları, Mardin Bağımsız Milletvekili Ahmet Türk ile BDP Batman Milletvekili Ayla Akat Ata'nın İmralı'ya gitmesine karar verdi. Türk ve Ata, 2012'nin son haftasında 'Öcalan
 ile görüşme' taleplerini, yazılı olarak Adalet Bakanlığı'na verdi. 
 - PROSEDÜRÜN tamamlanmasının ardından Türk ve Ata ile bağlantıya geçilerek İmralı'ya gidileceği bilgisi verildi. Dün sabah saat 08.30'da Türk ve Ata İstanbul'dan İmralı Adası'na hareket etti. Türk ve Ata'nın İmralı'ya ulaştığı saatlerde, bazı MİT yetkilileri de İmralı'ya doğru yola çıktı.
 - ÖCALAN ile Türk ve Ata'nın görüşmesi, MİT yetkilileri olmadan baş başa gerçekleşti. Yaklaşık 2.5 saat süren görüşmede Öcalan, kendisiyle kurulan temaslarla 
 ilgili bilgiler verdi. Ardında da Kürt sorununun çözümü konusunda Başbakan Erdoğan ve hükümetin attığı adımlara değindi.
 - AKŞAM'ın edindiği bilgiye göre Öcalan şu mesajı verdi: 'Ben bu adımları kararlı görüyorum. Gelişmeler karşısında, çözüm için bir fırsat vermeliyiz. Bu çerçevede çatışmasızlık ortamına girilmesinin sürecin olumlu yönde devam etmesine katkı sağlayacağını düşünüyorum. Gençlerin ölmesine çok üzülüyorum. Artık ölümlerin son bulmasını istiyorum. Bütün bu gelişmeler karşısında 'Çatışmasızlık ortamına girilmesi' çağrısı yapıyorum.'
 - ÖCALAN, Türk ve Ata'ya verdiği mesajların kamuoyuna ve Kandil'e iletilmesini de istedi. Mardin Bağımsız Milletvekili Ahmet Türk ve BDP Batman Milletvekili Ayla Akat Ata, görüşmenin ardından İmralı'dan ayrıldı. 
 - TÜRK ve Ata'yı taşıyan koster Ada'dan uzaklaşırken, bu kez MİT yetkilileri Öcalan'la bir görüşme gerçekleştirdi. Bu gelişme, Öcalan ile temasların önümüzdeki günlerde de devam edeceğinin işareti olarak yorumlandı. MİT'in, Öcalan ile dün gerçekleştirdiği görüşme, açlık grevleri sürecinde başlayan temasların dördüncü turunu oluşturdu.
 - İMRALI'dan ayrıldıktan sonra önce İstanbul'a oradan da Diyarbakır'a hareket eden Türk ve Ata'nın, Öcalan'ın mesajlarını BDP ile değerlendirdikten sonra kamuoyunu bilgilendirmesi bekleniyor.
 Kürtlerin güvercin tedirginliği
 Mardin Bağımsız Milletvekili Ahmet Türk ile BDP Batman Milletvekili Ayla Akat Ata'nın, İmralı'ya yaptığı ziyaret medyaya sızmadan önce, Diyarbakır'la birkaç telefon görüşmesi yapmış, hükümetin MİT aracılığıyla Öcalan ile sürdürdüğü temaslara 'Kürtler nasıl bakıyor' diye sormuştum. Yıllardır tanıdığım Diyarbakırlı dostlarımdan biri yaşadığımız süreci tanımlarken 'Kürtler, güvercin tedirginliği yaşıyor' benzetmesi yaptı ve bu sözlerini şöyle açtı;
 'KÜRT sorunu burada Batı'dan farklı algılanıyor. Güneydoğu'da çok daha ağır hissedilen çatışma ortamı ve bu ortamda büyüyen zengini, yoksulu, BDP'lisi, AK Partilisi, yaşanan her gelişmeden doğrudan etkileniyor. Çatışma ortamının sürmesi burada, yeni ölümler, cenazeler, acılar, cezaevleri anlamına geliyor. Bu nedenle yeni sürece ilişkin gelişmeler, somut sonuçlar alınmadığı sürece çok fazla anlam taşımıyor. Açılım sürecinde verilen sözler tutulmadı, Habur, Silvan gibi süreçlerle görüşmeler kesildi. Ardından seçilmiş belediye başkanlarının da aralarında bulunduğu binlerce kişi, KCK soruşturmaları kapsamında cezaevlerine atıldı. Aslında KCK, hükümetin de ısrarla dillendirdiği 'PKK'nın silah bırakması' ve siyasete evrilmesi olarak okunmalıydı. Ama böyle olmadı! Bütün bu gelişmeler ve devam eden savaş burada hükümete karşı bir 'güvensizlik iklimi' yarattı.'
 BARIŞ UMUDUMUZ VAR
 'PEKİ hiç mi umut ışığınız yok?' diye sorduğumda şu cevabı aldım; 'Her zaman barış için umudumuz var. Ancak hükümet buradaki Kürtlere, görüşmelerin bir hükümet projesi yerine devlet projesi olduğunu hissettirmeli. Bunun için de sürece Kürt sorununda aktör olan Kandil ve BDP'nin dahil edilmesi, görüşmelerin şeffaf olması, yeni anayasa sürecinin işlemesi gerekiyor.'
 TELEFONUMU kapattım, Diyarbakırlı arkadaşımın sözlerini düşünürken, Mardin Bağımsız Milletvekili Ahmet Türk ve BDP Batman Milletvekili Ayla Akat Ata'nın İmralı'ya hareket ettiği haberi ulaştı. Tam da Diyarbakırlı dostumun dediği gibi BDP'nin bu sürecin dışında değil, içinde olması şimdiye kadar gelinmeyen bir aşamayı işaret ediyor. 30 yıldır devam eden adı 'Terör', 'Kürt sorunu' ya da 'Düşük yoğunluklu savaş' olan bu can yakıcı sorunu, savaşı başlatan Abdullah Öcalan'ın bitirecek kişi olması ve BDP'nin sürece katılarak toplumsal katkısının sağlanması ile bir başka boyuta evriliyor.
 ANAYASA BEKLENTİSİ
 BDP'nin sürece katılması, aynı zamanda Kandil'in de sürece katılması anlamına geliyor. Önceki gün yaptığım görüşmede BDP Grup Başkanvekili Pervin Buldan'ın 'BDP devre dışı değil, Kandil ile İmralı arasında arabulucu olabiliriz' sözleri de bu anlamın altını çiziyor. 
 TÜRK ve Ata'nın İmralı ziyaretinin medyaya sızmasından önce Diyarbakır'la yaptığım görüşmelerde, altı çizilen bir diğer konu ise yeni anayasa süreciydi. Güneydoğu, İmralı'yla yürütülen ve dün BDP'nin de devreye girmesiyle atılan adımların, yeni anayasa bağlamında da hızlanması gerektiğini dillendiriyor.  Anayasa sürecinın tıkandığı noktada devreye girerek TBMM Başkanı Cemil Çiçek'le bir görüşme yapan Başbakan'ın 'Çalışmalar makul sürede bitmeli' yönündeki görüşü, hükümet cephesinde 'Nisan ayı' olarak ifade ediliyor. KCK'dan tutuklu binlerce kişinin 4. yargı paketi kapsamında serbest kalacağı iddiaları da dikkate alındığında, hükümetin yeni süreçte attığı adımların İmralı görüşmeleriyle sınırlı kalmayacağı, anayasa ve yasal bağlamda da 'Demokratik' adımlar atılacağını gösteriyor. HELİN ALP
 Engel çıkarmak değil desteklemek istiyoruz
 BDP Eş Genel Başkanı Selahattin Demirtaş, Kürt sorununun çözümü için İmralı'yla yapılan görüşmeleri olumlu bulduklarını söyledi, 'Bu noktaya gelinmesi sevindirici' dedi. Mardin Bağımsız Milletvekili Ahmet Türk ve BDP Batman Milletvekili Ayla Akat Ata'nın İmralı ziyareti gerçekleşmeden önce AKŞAM'a açıklamalarda bulunan Demirtaş, şunları söyledi: 
 TARİFLER SIKINTILI  
 - KÜRT  sorununun çözümü için İmralı ile yapılan görüşmeleri olumlu buluyoruz. Bu noktaya gelinmesi ve Başbakan'ın 'İmralı'da görüşmeler oluyor, olacak' demesi önemli. Biz de başından beri 'Öcalan'la görüşmeler olmalıdır' diyorduk. Ama hükümetin Oslo görüşmelerinden ders çıkarırken bu deneyimlerinden faydalanmadığını görüyoruz. 
 - İMRALI'YLA görüşmeleri tarif etme biçimi çok sıkıntılı. Amaç ve hedef belirlenirken yapılan tarifler çok sıkıntılı. Hükümet bu bakımdan da geçmişten ders çıkarmadığını göstermiş oldu. Bir defa Başbakan'ın siyasi danışmanının (Yalçın Akdoğan) devlet adına konuşma yetkisini nereden aldığını merak ediyorum. Bu hükümetin Başbakan'ı, sözcüsü yok mu? Akdoğan, bizatihi Başbakan adına konuşuyor, hükümet adına değil. Meclis'in, hükümetin, yasama ve yargının, yürütmenin de hiçbir anlamı olmadığını göstermeye çalışıyorlar. 
 - KATILDIĞIM tek şey var yapılan açıklamalarda; beklentilerin yüksek olmaması lazım çünkü hayalleri büyük olanın hayal kırıklığı da büyük olur. 
 SÜREÇ İLERLEMELİ
 - EVET 'İmralı'yla görüşüldüğü açıklamasını' olumlu buluyoruz. İlerlemesi gerekir, desteklemek istiyoruz. Hükümetle açlık grevlerinden bu yana temasımız sürüyor. Ama İmralı konrusunda bugüne kadar BDP'nin devreye girmesine imkan tanınmadı. Sürecin sağlıklı gelişmesi için bu aşamada nasıl destek sunabileceğimizi tartışıyoruz kendi aramızda. Yaygara koparıp olacak önemli gelişmeleri engelleyen bir duruş sergilemek istemiyoruz. Eğer bu süreç derinleşecekse BDP de müdahil olacaktır.  Yelda GÖKDAĞ
 İmralı, politik lider haline dönüştürüldü
 İMRALIY'la görüşmelere en sert tepki MHP'den geldi. Grup Başkanvekili Vural, TBMM'de düzenlediği basın toplantısında şunları söyledi: 
 - HÜKÜMET bugün PKK ve Öcalan'ın ipine sarılarak Türkiye'yi idare etmeye çalışmaktadır. Milyonlarca insanın egemenliğini ve iradesini yok saymaktadır. PKK ve Öcalan, karar vericileri vesayet altına almış, hükümet de onları muhatap alarak aklama gayret, gaflet ve ihanetine girmiştir. 
 - CUMHURBAŞKANI Abdullah Gül, 2000 yılında söyledi; 'İmralı, politik lider konumuna dönüştürülmemelidir' dedi. AKP İmralı'yı politik lider 
 haline dönüştürmüştür. Bugün başlatılan psikolojik harekat, PKK ve İmralı'yı masum gösterme harekatıdır.  
 - HÜKÜMET, 2002'de bitirilmiş PKK'yı diriltti. Siyasal çözüm arayanlar 'Analar ağlamasın' diyerek anaların vicdanını kullandı. Askerler, polisler hangi değerleri korumak için şehit oldu? Sizin uğruna öleceğiniz değerleriniz, ilkeniz yok mu? ANKARA