Vizeye 3 yönlü itiraz
Avrupa Birliği Bakanı ve Başmüzakereci Egemen Bağış, haftalık New Europe gazetesinde yayınlanan 'Vizesiz Bir Avrupa için' başlıklı makalesinde Türkiye'ye uygulanan Schengen vizesini değerlendirdi.
  
 Vizenin hukuki, adil ve rasyonel olmadığını söyleyen Bağış bu noktaları şöyle özetledi:
 1) HUKUKİ DEĞİL ÇÜNKÜ: Türkiye'nin 1963 tarihli Ankara Anlaşması'ndan kaynaklanan haklarına aykırı. Katma Protokol'de yer alan 'yeni kısıtlama getirme yasağı', vize uygulamasına engel teşkil etmekte. AB Adalet Divanı, Almanya ve Hollanda gibi bazı üye devletlerin ulusal mahkemeleri, Türk vatandaşlarının hukuken vizesiz seyahat hakkına sahip olduklarını kabul etmiştir. Ancak, kararlar uygulamayarak 'hukukun üstünlüğü' ilkesi ihlal edilmekte.
 2) ADİL DEĞİL ÇÜNKÜ: Türkiye, vatandaşlarına hala vize uygulanan tek aday ülke. Türkiye, üye olmadan AB ile gümrük birliği gerçekleştiren tek ülke. Türk iş adamlarının ürettiği mallar AB'de serbestçe dolaşabilirken, bu malları üretenler serbestçe seyahat edememekte.
 3) RASYONEL DEĞİL ÇÜNKÜ: Akademik çalışmalar, vize muafiyeti sağlandığında Türk vatandaşlarının AB ülkelerine akın edecekleri yönündeki argümanın geçersiz olduğunu göstermekte. Türkiye'ye dönmek için Avrupa'dan ayrılan Türk vatandaşlarının sayısı, AB'ye gidenlerden daha fazladır. 
 BAĞIŞ, vizesiz bir Avrupa için sağduyunun galip geleceğini umduğunu söyleyerek 'Vizesiz seyahat ancak, daha müreffeh, daha dinamik ve daha zengin bir Avrupa'ya katkıda bulunacaktır' dedi.
  
 Santiago'da Atatürk ParkI'na zİyaret
 Şili'nin Başkenti Santiago'da temaslarını sürdüren AB Bakanı Egemen Bağış, Atatürk Parkı'nı ziyaret etti, Atatürk Anıtı'na çelenk koydu. Ziyarete Santiago Büyükelçisi Hayati Güven ve AB Bakanlığı Müsteşarı Haluk Ilıcak da katıldı.
  