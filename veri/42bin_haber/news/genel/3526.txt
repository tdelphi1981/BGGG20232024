Sarıgül sergiye gittiğine bin pişman!
Şişli'nin 'her yere yetişen' Belediye Başkanı Mustafa Sarıgül, bu 'sanat' etkinliğini kaçırmadığına çok pişman oldu. Gerçeği öğrenince ise hemen salondan ayrıldı
 ALAZ KUSEYRİ
 Gelen her davete olumlu yanıt veren ve her daim 'sahada'ki görüntüyle ünlü Şişli Belediye Başkanı Mustafa Sarıgül 'iş kazası' geçirdi... Portakal Sanat Evi tarafından eserleri Türkiye'ye getirilen modern sanatın tartışmalı ismi Damien Hirst'ün sergisi Nişantaşı'nda açıldı. Önceki sergilerinde zebra, köpek balığı ve koyun gibi hayvanları öldürtüp, kimyasallarla kurutarak sergileyen ve hayvan hakları savunucuları tarafından 'katil' olarak tanımlanan Hirst'ün, sergisinin açılışına iş ve sanat dünyasının önemli isimleri katıldı. Tabii bu isimler arasında Şişli'nin 'her yere yetişen' Belediye Başkanı Mustafa Sarıgül de vardı. 
 ÜNLÜ İSİMLER KATILDI
 HIRST, açılışa gelmediği ve hayvan cesedi sergilenmediği için önünde protesto gösterisinin de olmadığı mekanda Sarıgül'ün yanı sıra ressam Bedri Baykam, iş dünyasından Güler Sabancı gibi isimler de vardı. Ancak sokak hayvanlarına gösterdiği hassasiyetle de bilinen Mustafa Sarıgül, ilerleyen dakikalarda Hirst'ün ve sergisinin geçmişini öğrenince şoke oldu. İlçesinde, Türkiye'nin en gözde sokak hayvanları rehabilitasyon merkezini kuran Sarıgül, mekandan hemen ayrıldı.  
 BU BANA DERS OLDU
 GECEDE, katılımcılarla röportaj yapan Bağımsız Hayvan Özgürlüğü Aktivistleri Sarıgül'e de Hirst ve çalışmalarını sordu. Çok üzgün olduğunu belirten Sarıgül, şöyle devam etti: 'Böyle bir şey olduğunu bilseydim buraya gelmezdim. Çok üzüldüm. Ama bu bana ders oldu. Bir yere gittiğim zaman sanatçının geçmişini araştıracağım. Hayvanları seviyorum.'