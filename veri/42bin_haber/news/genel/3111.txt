Bayraktar son noktayı koydu: %18 KDV'de geri dönüş yok!
Bakan Bayraktar, konutta KDV düzenlemesinde geri dönüş olmayacağını açıkladı. 'Uygulamaya bakıp, gerekirse 1 yıl içinde tekrar gözden geçireceğiz' açıklamasının yanlış anlaşıldığını vurgulayan Bayraktar, 'Burada bakılacak, yeniden gözden geçirilecek olan arsa reel değerleridir, KDV düzenlemesi değil' dedi
 Şenay BÜYÜKKÖŞDERE
 Konutta KDV düzenlemesi ile ilgili kafa karışıklığı sürerken Çevre ve Şehircilik Bakanı Erdoğan Bayraktar, düzenlemeyle ilgili son notayı koydu: 'Bu atılan adım çok güzel bir adım, geri dönüş yok.' 1 Ocak'ta yürürlüğe giren düzenlemeye göre 29 büyükşehirde konutta KDV oranlarının, arsa metrekare fiyatına göre belirleneceği, arsa metrekare fiyatı 1.000 liranın üzerinde olan konutlardaki KDV'nin yüzde 18 olacağı açıklanmıştı. Ancak Bakan Bayraktar, 'Uygulamaya bakacağız, kamuoyundaki, sektördeki pozisyona göre, yıl içinde ya da önümüzdeki yıl yeniden gözden geçirebiliriz' deyince, sektörde geri dönüş umudu doğmuştu.  
 YANLIŞ ANLAŞILDIM
 SEYRANTEPE'de kentsel dönüşümün başlangıç töreni öncesinde gazetelerin emlak editörlerileriyle bir araya gelen bakan Bayraktar, 'Uygulamaya bakacağız, gerekirse yeniden değerlendireceğiz' şeklindeki açıklamasının yanlış anlaşıldığını belirterek, 'Daha önce KDV ile ilgili bir düzensizlik, bir haksızlık vardı. O düzeltildi. Bu adım çok güzel bir adım. Geri dönüş yok' dedi. Bayraktar, 'Çıkan bütün yasaların uygulamasına tekrar bakılır, bu yasalardan geri dönüş olacağı anlamına gelmez' diye devam etti.
 ARSA DEĞERLERİNE BAKILACAK
 BAKAN Erdoğan Bayraktar, aynı bölgede farklı fiyatta arsalar bulunması konusunda 'Arsanın değeri emsalle ilgilidir. Aynı caddede bir arsanın emsali 3 iken hemen yanındaki parselin emsal değeri 0,42 olabilir' diye konuştu. Emlak değerlerinin çok daha titiz bir şekilde elden geçirilmesi gerektiğini ifade eden Bayraktar, 'Maliye zaten bu konuda geniş kapsamlı bir çalışma başlattı' dedi.
 Dönüşümü hızlandıracak
 BAYRAKTAR, Yeni KDV düzenlemesi kentsel dönüşümü hızlandıracak' dedi. Bakanlık olarak kentsel dönüşüme katkı sağlamak amacıyla 2 bankayla anlaşma yaptıklarını vurgulayan Bayraktar, 'Vatandaş, kentsel dönüşüm kapsamındaki evini yenilemek için İş Bankası ve Halkbank'tan kredi aldığında, yüzde 10'luk faizin yüzde 4'ünü bakanlık ödeyecek' diye konuştu.
 Amacımız kayıt dışını önlemek
 ERDOĞAN Bayraktar, yüzde 18 KDV'nin kayıtdışını artıracağına ilişkin görüşlere de yanıt verdi. Bakan Bayraktar, 'Amacımız kayıtdışını önlemek. Yeni projelerde de bir azalma olmaz. Talep oldukça arz da olacaktır. Nüfusu azalan ülkelerde bile konut durmaz' dedi.
 Üretim olan yerde mesele olur
 BAKAN Bayraktar, arsa değerleri konusunda müteahhitlerle belediyeler arasında sorunlar çıkacağına, ilişkin tahminler konusunda da şu yorumu yaptı: 'Tahminler üzerine yorum yapmak doğru değil. Üretim olan yerde her zaman mesele olur.'