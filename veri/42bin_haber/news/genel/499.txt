Sendika isteyen polise şok!
Emniyet Genel Müdürlüğü, sendika kuracak veya sendikaya üye olacak polisler hakkında disiplin soruşturması açılabileceğini bildirdi.
 Emniyet Genel Müdürü Mehmet Kılıçlar imzasıyla yayımlanan genelgede, polis sendikası kurulmak üzere olduğu ve bu konuda hazırlıkların son aşamaya geldiği şeklinde haberler olduğuna işaret edildi. Kamu görevlileri tarafından kurulan veya kurulacak sendikalara ilişkin düzenlemenin 4688 sayılı Kamu Görevlileri Sendikaları ve Toplu Sözleşme Kanunu'nda yapıldığı belirtilen genelgede, şunlar kaydedildi:
 ''4688 sayılı kanunun 15. maddesinin birinci fıkrasında emniyet hizmetleri sınıfı ve emniyet teşkilatında çalışan diğer hizmet sınıflarına dahil personelin kurulan sendikalara üye olamayacakları hükme bağlanmıştır.
 Yukarıda belirtilen kanun maddesine aykırı davranış, disiplin soruşturmasına konu olabileceğinden belirtilen hususun teşkilatımızda görevli tüm personele tebliğ edilmesini ve herhangi bir aksaklığa meydan verilmemesini önemle rica ederim.''
 ''Sendikanın kurulmayacağını düşündüler''
  
 AA muhabirine, konuyla ilgili açıklama yapan Emniyet Teşkilatı Vazife Malulü ve Şehit Aileleri Vakfı (EMŞAV) 2. Başkanı Abdurrahman Yılmaz, şunları kaydetti:
 ''Zaten polis bunları biliyor, polis kanun adamıdır. Bu bilinçle başladı zaten. Genel Müdürlük'ten sanki karşı duruşmuş gibi bir genelgenin çıkması, inanın biraz da üzdü. Bu yolun geri dönüşü yok. Biz, sendikayı bir tarihi olay olarak görüyoruz. Bunun herkes tarafından da böyle bilinmesi lazım. 15 Kasım tarihi, bizim için nihai bir tarih. O tarihte sendikanın kuruluşunu bildirmek için Valiliğe müracaat edeceğiz."
 Sendikanın kurucularının tamamının aktif olarak görev yapan polis memurları olacağına işaret eden Yılmaz, ''Kurucular, soruşturmayı veya cezayı göze alan arkadaşlarımız. Genelge bizi engellemiyor'' dedi.
 AA