Başbakanlık'ta silah sesleri
Bakanlar kurulu toplantısı devam ederken Başbakanlık önünde silah sesleri duyuldu.
 Başbakanlıkta 3 el silah sesi duyuldu. Bakanlar Kurulu’nun başlamasından bir süre sonra Başbakanlık Merkez Bina’da 3 el silah sesi duyuldu.
 Başbakan Recep Tayyip Erdoğan’ın da binada bulunduğu sırada gelen silah sesleri bina çevresinde bulunan korumaları hareketlendirdi. Olayın ayrıntıları hakkında henüz bir açıklama yapılmadı. Olayda bir kişinin yaralandığı öne sürüldü.
 BAŞBAKANLIKTA SIKILAN SİLAH KURUSIKI, EYLEM ECEVİT’E YAZAR-KASA FIRLATILAN KAPIDA
 Başbakan Recep Tayyip Erdoğan ve Bakanlar Kurulu üyelerinin Bakanlar Kurulu toplantısı için binada bulunduğu sırada ateşlenen silah kurusıkı çıktı. Başbakanlıkta kurusıkı silahın ateşlediği noktanın eski Başbakan Bülent Ecevit’e yazar-kasa atma eyleminin gerçekleştiği noktada meydana gelmesi dikkat çekti.
 Bakanlar Kurulu toplantısının başlamasından bir süre sonra Başbakanlık Merkez Bina’da duyulan 3 el silah sesinin Başbakanlığın “A” kapısından yükseldiği öğrenildi. Başbakanlığa girmek için güvenlik noktasına gelen ve isminin Nuri B. olduğu öğrenilen şahıs, üzeri aranmadan önce yanında getirdiği kurusıkı silahla 3 el ateş etti. Olayın hemen ardından Nuri B.’ye korumalar müdahale etti. Nuri B.’nin binanın içeri alınmasından kısa bir süre sonra ise Ankara Emniyet Müdürü Kadir Ay, Başbakanlığa geldi. Nuri B.’nin başbakanlıkta kurusıkı silahını ateşlediği noktanın eski Başbakan Bülent Ecevit’e yazar-kasa atma eyleminin gerçekleştiği “A” kapısında meydana gelmesi dikkat çekti.
 -BAŞBAKANLIKTAKİ SALDIRGAN 34 YAŞINDA, RİZELİ, SABIKALI
 
 Başbakanlık Merkez Bina'da kurusıkı silahla 3 el ateş eden saldırganın, Rize Çayeli nüfusuna kayıtlı 34 yaşındaki Nuri Başkapan olduğu öğrenildi. Saldırganın, benzer eylemlere daha önce de teşebbüs ettiği, "dengesiz davranışlarla dikkatleri üzerine toplamayı alışkanlık haline getirdiği" ifade edildi.
 Başbakanlık kaynaklarından edinilen bilgiye göre bugün Başbakanlık Merkez Bina’nın A Kapısı girişinde güvenlik kontrol noktası önünde kuru sıkıyla havaya 3 el ateş eden şahıs, Başbakanlık Koruma Daire Başkanlığı bünyesinde görev yapan personelin müdahalesiyle yakalanarak gözetim altına alındı. Edinilen bilgiye göre saldırganın Rize Çayeli nüfusuna kayıtlı 1978 doğumlu Nuri Başkapan olduğu tespit edildi. Sabıkalı olan Başkapan'ın "Şahsi sorunları ile ilgili olarak muhtelif yetkililere zaman zaman mektup yazmayı adet edindiği, benzer eylemlere daha önce de teşebbüs ettiğinin belirlendiği, müracaat ettiği makamların yasalar çerçevesinde kendisine yardımcı olmalarına rağmen, dengesiz davranışlarla dikkatleri üzerinde toplamaya çalışmayı alışkanlık haline getirdiği" kaydedildi. 
 
 ANKA