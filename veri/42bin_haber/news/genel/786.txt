Avro Bölgesi'nde işsizlik rekor kırdı
Avro Bölgesi'nde işsizlik, Eylül ayında yüzde 11,6 ile tarihinin en yüksek seviyesine ulaştı.
 İşsizlik oranları, İspanya'da yüzde 25,8 ve Yunanistan'da yüzde 25,1'le rekor kırdı. Krizin en fazla etkilediği Yunanistan ve İspanya'da her 4 kişiden birinin işsiz olduğu görüldü. Gençler arasında işsizlik oranları ise Yunanistan'da yüzde 55,6 ve İspanya'da yüzde 54,2'yi buldu.
          
 AB istatistik kurumu Eurostat, Eylül ayı itibariyle 18,5 milyonu Avro Bölgesi'nde olmak üzere AB'de toplam işsiz sayısının 25 milyon 751 bine çıktığını duyurdu. Buna göre, işsizlerin sayısına son 1 yılda AB genelinde 2 milyon 145 bin ve Avro Bölgesi'nde 2 milyon 174 bin kişi eklendi. İşsiz sayısında bir önceki aya göre artış ise AB'de 169 bin ve Avro Bölgesi'nde 146 bin düzeyinde gerçekleşti.
          
 Eylül ayı itibariyle işsizlik oranları Letonya'da yüzde 15,9, Portekiz'de yüzde 15,7, İrlanda'da yüzde 15,1, Slovakya'da yüzde 13,9, Litvanya'da yüzde 12,9, Bulgaristan'da yüzde 12,4, Kıbrıs Rum kesiminde yüzde 12,2, İtalya ve Fransa'da yüzde 10,8, Macaristan'da yüzde 10,6, Polonya'da yüzde 10,1, Estonya'da yüzde 10, Slovenya'da yüzde 8,4, Danimarka'da yüzde 8,1, İngiltere ve Finlandiya'da yüzde 7,9, İsveç'te yüzde 7,8, Belçika'da yüzde 7,4, Romanya'da yüzde 7,1, Çek Cumhuriyeti'nde yüzde 6,8, Malta'da yüzde 6,4, Almanya ve Hollanda'da yüzde 5,4, Lüksemburg'da yüzde 5,2 ve Avusturya'da yüzde 4,4 oldu.
          
 Bu arada Eurostat, Ekim ayında enflasyon oranının yüzde 2,5'e gerilediğini duyurdu. Eylül ayında bu rakam yüzde 2,6 düzeyindeydi.
          
 AA
  