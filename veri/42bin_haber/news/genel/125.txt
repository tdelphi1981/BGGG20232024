'Büyük hayallerin peşinde koşuyoruz'
Dışişleri Bakanı Ahmet Davutoğlu, ''Büyük hayallerin peşindeyiz. Küçük hesapların değil. Onun için küçük hesapları olanlar bizi anlayamazlar' dedi.
 Seçim bölgesi Konya'nın Taşkent İlçesi Afşar Beldesi'nde ''Osmanlı'nın hayalini gerçekleştirmeye hoş geldiniz'' yazılı pankartla karşılanan Davutoğlu, Afşar Barajı'nın temel atma töreninde konuştu. Davutoğlu, konuşmasını şöyle sürdürdü: ''Biz büyük hayallerin peşindeyiz. Küçük hesapların değil. Onun için küçük hesapları olanlar bizi anlayamazlar. Biz Konya'yı ayağa kaldırmaya çalışıyoruz. Konya ile birlikte Anadolu'yu... Anadolu ile birlikte bütün Asya'yı... Asya ile birlikte bütün Avrasya'yı ve Afro Avrasya'yı ayağa kaldırmaya çalışıyoruz. O büyük ideali zihnimizde tuttuğumuz için attığımız her adımın değeri var... Hiçbir kısır siyasi hesap bizi, muhalefetin benimsediği o seviyesiz noktaya getirmeyecek. Büyük hesabı olanlar derin ahlak ile hareket ederler. Bizim için 'gençlik hayalleriyle yaşıyorlar' diyorlar. Evet hayallerimizle yaşıyoruz. Rüyalarımızla yaşıyoruz. İdeallerimizle ve iddialarımızla yaşıyoruz. ' AA