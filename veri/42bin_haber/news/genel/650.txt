Suriye'de yeni cephe korkusu
Suriye’de rejim karşıtları ve devlete bağlı güvenlik güçleri arasında 20 aydır süren çatışmalar Kurban Bayramı için ilan edilen ateşkese rağmen durmadı. Öte yandan, Esad karşıtı silahlı militanların, Halep’te PKK’nın Suriye kolu olarak bilinen PYD ile çatışması, içsavaşta yeni bir cephenin açılabilme olasılığını ortaya çıkardı.
 Önceki gün ülkede en az 150 kişinin ölmesinin ardından şiddet dün Şam, Halep, Deyr ez Zor ve İdlib’de yoğunlaştı. Çıkan çatışmalardan en az 42 kişi öldü.
 MUHALİFLER PYD İLE ÇATIŞTI
 Öte yandan bölgeden gelen son haberler, içsavaşta yeni bir cephenin açılabilme olasılığının ortaya çıkması olarak yorumlanıyor.
 Suriye İnsan Hakleri Gözlemevi (SİHG), Esad karşıtı silahlı militanların, Halep’in Eşrefiye ilçesinde PKK’nın Suriye kolu olarak bilinen Kürdistan Demokratik Birliği Partisi (PYD) ile çatıştığını duyurdu.
 SİHG, çatışmalarda Kürt ve Arap 30 kişinin öldüğünü, bunlardan 22’sinin iki taraftan militanlar olduğunu vurguladı.
 Bölge sakinlerinin verdiği bilgiye göre yaklaşık 200 rejim muhalifi perşembe günü, bir süredir PYD’nin kontrolünde bulunan Eşrefiye’ye “bayram nedeniyle” geldi.
 
 Çatışmaların, bu militanlarla Kürt silahlı gruplar arasında çıktığı, ölenlerin yanı sıra esir almaların da olduğu ifade ediliyor.
 "ARAP-KÜRT SAVAŞI BAŞLARSA DEVRİMİ UNUTUN"
 SİHG yöneticisi Rami Abdülrahman AFP’ye yaptığı açıklamada “Halep’te savaşmaya hazır 100 bin Kürt var. Eğer Arap-Kürt savaşı gerçekten başlarsa, o halde devrimi unutun, Esad kalacaktır” diye konuştu.