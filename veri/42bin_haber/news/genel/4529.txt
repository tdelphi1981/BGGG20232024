Katliamın resmidir
Suriye'de 2 yıldır süren iç çatışmaların en kanlı görüntülerinden biri ortaya çıktı. Halep'te bir kanalda, elleri bağlanarak vurulmuş 80 ceset bulundu
  
 Suriye'deki çatışmaların en yoğun yaşandığı Halep kentinin bir katliama sahne olduğu ortaya çıktı. Kentten geçen Kuveyk nehrine bağlı bir kanaldan 80 kişinin cesedi çıktı. Tamamı elleri arkadan bağlı bulunan erkek ve erkek çocuklarının kafalarından tek el ateş edilerek öldürüldüğü tespit edildi.
 Surİye Genel Devrim Konseyi (SRGC), bölgede yapılan araştırmalar sonucu 80 kişinin cesedine ulaştıklarını belirterek, görüntüleri uluslararası haber ajanslarıyla paylaştı. Cesetler bir kamyonete yüklenirken çekilen video da sosyal paylaşım sitelerinde paylaşıldı.
 İŞKENCE YAPILMIŞ
 SRGC, olayı katliam olarak nitelerken sayısının artmasından endişe ettiğini dile getirdi. Görgü tanıkları cesetlerin çoğunda işkence izine rastlandığını ve başlarından vurularak öldürüldüğünü, ceset toplamaya devam ettiklerini söyledi.
 Ülke genelinde 22 aydan uzun süredir devam eden ve 60 binden fazla insanın hayatını kaybettiği çatışmalar Halep'te de yoğun olarak yaşanmıştı. Nüfus yoğunluğu en fazla olan kent konumundaki Halep'te ordu birlikleriyle Özgür Suriye Ordusu birbirine üstünlük kuramamış, kent iki taraf arasında bölünmüştü. Kentte bugüne kadar ölenlerin sayısının da 7 bini geçtiği bildiriliyor.
 Lavrov: Esad'ı hiç desteklemedik
 RUSYA, iç çatışmaların sürdüğü Suriye'ye üst üste net mesajlar  gönderiyor. Rusya Başbakanı Dimitri Medvedev'in, Suriye Devlet Başkanı Beşşar Esad için 'demokratik reformları geciktirerek ölümcül hata yaptığı'nı söylemesinin ardından Rusya Dışişleri Bakanı Sergey Lavrov, Esad hükümetini hiçbir zaman desteklemediklerini bildirdi. Lavrov Moskova'da yaptığı açıklamada, Suriye'deki krizde iki taraftan birinin yanında yer almadıklarını, ancak başka ülkelerin Rusya'nın politikalarını yanlış şekilde yansıttığını kaydetti. Lavrov, 'Cenevre Anlaşması'nı yerine getirmeye yönelik attığımız adımlar, Suriye'de istikrar sağlanmasını ve halkın kendi kaderini belirlemesine olanak tanınmasını istediğimizin göstergesi' dedi.
 Hamile mi
 Suriye lideri Beşşar Esad'ın eşi Esma Esad'ın hamile olduğu iddia edildi. Lübnanlı El Ekber gazetesinde yayınlanan haberde, Beşşar Esad'la yapılan bir görüşmeye yer verildi, ancak Esma Esad'ın hamilelik durumuyla ilgili ayrıntı anlatılmadı. El Bavaba internet sitesi de, 37 yaşındaki Esma Esad'ın haziranda hamile kaldığını iddia etti.