Devlet müziğe de el atmalı
Hayatını 'müzik' olarak ifade eden DJ ve prodüktör Birol Giray, nam-ı diğer BeeGee ile ilk defa yaptığı ve Ayşe Hatun Önal'ın seslendirdiği Türkçe parça 'Sen ve Ben'i konuşmak üzere buluştuk ama herkesi sohbete dahil ettik.
  ELİF AKTUĞ
  elif.aktug@aksam.com.tr
 Bir 'event' ve DJ radyosu olarak tanımlanan 93.7 frekansından yayın yapan Radio FG'nin kurucusu DJ ve prodüktör Birol Giray ile ilk defa yaptığı Türkçe şarkının ardından buluştuk. Bu yıl mesleğinde 27'inci yılını dolduran Birol Giray, nam-ı diğer BeeGee, sözlerini Ayşe Hatun Önal'ın yazdığı ve seslendirdiği 'Sen ve Ben' ile elektronik müzikte bir misyon üstlendiğini söyledi. Giray ile kilolarca aletle çalmaya gittiği DJ kabininden bugüne, yaşadıklarını konuştuk. 
 
 × Müzikle tanışmanız nasıl oldu?
 Dans ederek başladım mesleğe. Partilerde çalarak da devam ettim. Babam, plak ve pikaplar alırdı; evde çalmaya başladım. 17 yaşında da DJ olmuştum. O zamanlar meslek mi, değil mi belli değildi ama bugün DJ'liğin geldiği yer belli. 
 
 × Sizin başladığınız dönemde, DJ'lik meslek olarak algılanıyor muydu?
 Asla, davul çalmaya da meraklıydım çocukken. Düğünlere gittiğimizde sahnenin kenarında davulun dibinde otururdum, 3-4 yaşlarındaydım. Müziğe bir yatkınlık vardı hep, kulak gerekiyor. Allah vergisi denir ya. Şimdi DJ'ler prodüktör de oldu, en başarılı olanlar DJ'likten gelenler. Elektronik müzik geldiğinde, 'DJ'lik ne zaman bitecek?' denirdi.
 
 × Siz hiç, 'Eyvah, meslek elden gidiyor' gibi bir endişeye kapılmadınız mı?
 Hiç öyle düşünmedim. Öyle düşünenlere içimden 'Allah Allah, nasıl görmüyor geleceğin ne kadar parlak olduğunu?' derdim. Hatta o zamanlar efsaneler de yoktu. Teknoloji değişiyor, uyum sağlayan her alanda verimli oluyor. Şu anda akustik bitiyor ve dünya dijitale dönüyor. DJ çok ön planda şu anda.
 
 YÜKTEN KURTULDUM
 × 17 yaşında başladınız ve sonra?
 DJ'likle beraber etrafındaki bütün işleri yaptım. DJ'lik öyle bir şeydir ki, bugün radyolar, festivaller, eventler varsa, ses-ışık şirketleri varsa, hep bu 'çalmak'tan kaynaklanır. 'Çalayım' üzerine kurulu bir hayat diyelim. Çalmak istedim ve yurtdışına gittim. Londra'da dünyanın en büyük kulüplerinde çalıştım. Ülkede ortam zaten öğrenime elverişli değildi. Eğitim aldım ve kendimi yetiştirdim. O dönem okuduklarımızın da pek anlamı kalmadı. Kilolarca yükle bir yere çalmaya giderdik, şimdi cebimizde USB ile gidiyoruz. Bundan da çok memnunum.
 
 × Teknoloji bu hızla gelişip, müzik başka bir noktaya giderken de DJ'liğin biteceğini düşünmek saçma değildi bence de!
 Tam tersi, seçimler çoğalırken işiniz daha zorlaşır. Çünkü şu anda herkes her müziğe ulaşabiliyor. Eskiden bende bir plak vardı, üzerine beyaz yapışkan sürerdim, kimse adını göremezdi. Aylarca çalardım, kraldım! Şimdi siz çalarken telefondaki bir uygulamayla şarkının ne olduğunu ve kime ait olduğunu tespit edebiliyorlar. Herkes DJ olamıyor, burada da fark ortaya çıkıyor.
 
 × Nedir DJ'lik size göre?
 Birleştirmektir, eğlendirmektir. Arka arkaya o müzikleri çalabilmek ve ritmi ve ruhu yakalamaktır. Eskiden bir plağa ulaşma süren 50 gündü, üstelik istediğim şey gelmeyebiliyordu. Şimdi toplamda bir dakikada elimin altında olabiliyor istediğim müzik. Erişim buraya geldiği için sizin yetenekleriniz ortaya çıkıyor. İyi birleştiren biriyseniz ve insanlara bunu geçirebiliyorsanız iyi DJ'sinizdir. Prodüktörlük kısmında farklı bir algı var. Bunun adına duygu deyin, aşk deyin, ne derseniz deyin; her şey davulun 'kick'iyle başlıyor. Üstüne bir tema yerleştiriyorsunuz. Parça öyle gelişiyor. Kendimi o noktada iyi buluyorum. Ana fikir ve ilk kick çok önemli. İnsanlar onu duydukları zaman çığlık atıp, soluksuz kalıyorsa dans etmeye başlıyorlar.  
 
 CLUBBER KİMDİR ACABA?
 × Müzik türleri insanların sosyo-ekonomik durumunu ortaya koyar mı?
 Elektronik müzik bütün dünyayı ele geçirdi. 'Çok zenginim ben dinlerim' diyemezsiniz, öyle bir şey yok. 'Fakirim arabesk dinlerim' de diyemezsiniz, öyle bir şey kalmadı. Underground kavramı değişti, binlerce insanın katıldığı festivaller yapılıyor artık. Bunun önünde artık DJ'ler de duramaz. Müzik bu ya... Günümüz müziği 13-16 yaş arası gençlerin tercihiyle belirleniyor ve onlar seviyorlar.
 
 × Clubber kavramı vardı...
 Doğru, bana çok saçma gelir. Kimdir bunlar? Nasıl açıklanır ki? Herkes clubber bugün. Clubber dediğimiz bu işin ilk öncüleri de artık elektronik müzik etrafında dolaşıyorlar. Lounge müzik dinliyorlar. Tabii ki vurmalılar ve klasik var ama artık niş kavramı değişti. Niş 'main streem'e geldi, main streem de nişe geldi.
 
 × Bunu Türkçe söyleseniz?
 Özel olan ana akım oldu, ana akım olan özel oldu (gülüyoruz)... Görüyorsunuz Gangnam'ın yaptıklarını.
 
 × Asıl siz nasıl görüyorsunuz...
 PSY müthiş başarılı. Zaten Güney Kore çok başarılı, yeni Japonya. Teknolojide, sanatta çok büyükler. Bir yerden patlayacaktı, Gangnam ile patladı. Kore bu! Bana sorsalar, ufkunu açmak için nereye gidersin diye...
 
 × Uzakdoğu mu dersiniz?
 Yok 'Sadece Seul' derim. Uzakdoğu'da her yer aynı değil. Adamlar ağır geldiler. Başarı nerede biliyor musunuz? Bakın dil kavramı kalmadı. Hani İngilizce, Fransızca, İspanyolca, nerede evrensel diller? Adam geldi Korece söyledi, ne oldu bakın! Dünyada bir milyar kere dinlendi, elbette pazarlama çok önemli. Bir ders niteliğinde bu olay, bizim de öğrenmemiz lazım. Birçok genç şu anda evinde Gangnam gibi parça yapabilir, çok yetenekli olmanıza gerek yok. Teknolojinin getirdiği bir şey, şu anda herkes müzisyen olabilir.
 
 × Teknoloji hepimize yeni meslekler kazandırdı!
 Instagram sayesinde fotoğrafçı oldum, aynen o hesap. Fotoğrafçılara ayıp, bir programla yalan oluyor her şey. Bir tıklayarak çekiyorsun, elinde on kiloluk makineyle dolaşan fotoğrafçıya ayıp oluyor. 1,99 dolara indirdiğiniz application yapıyor bunu. DJ'lik de öyle.
 
 İYİ DJ SOYUNUR MU?
 × Herkes yapsın her şeyi, yetenekli olan fark edilsin! Buna geldik. Yurtdışında çalıyor musunuz?
 Çalıyorum tabii, bir süredir de istiyordum Türkçe şarkı yapmayı. Geçen yıl Ivy'yi yaptım, yurtdışından çok talep geldi. Artık sistem böyle işliyor. Bir numaralı DJ olun ama prodüktör kimliğiniz yoksa, kendi adınızla müziğiniz yoksa dünyaya açılamazsınız. 22 yaşında pırıl pırıl çocuklar var Hollandalı, İsveçli, dünya literatürüne girdiler. Onların DJ'likleri acemi ama fark etmiyor. Şarkısını çalınca yüz binler deliriyor bir anda. Eskiden hissettirmeye çalışmak vardı, şimdi neyi hissettireceksin? Yüz bin genç geliyor festivale, hissetmeye dünden hazır. 
 
 × Herkeste bir DJ olma hevesi var sanki son günlerde!
 Mankenler de DJ'lik yapardı eskiden; sanırım bir tek bizim ülkemizde var, açılışlarda kulaklık takıp poz verirler. Rahatsız olmam bir DJ olarak, bellidir zaten, yapmayacaklar. Kasap açarken bile DJ'lik yaptılar bir zaman, market açılışlarında. Aşağılamak için söylemiyorum bunları. Bilmemek diyelim, cahillik diyelim. İşin zorluğunu bileseler cesaret edemezler. 
 
 × Çıplak kızlar da var; üstsüz DJ'ler! 
 İyi DJ soyunur mu? Onlar mekanların isimlerini duyurmak için yapılan şovlar.
 
 × Türkiye'nin dünyada yeri ne müzik açısından?
 Elektronik müzik için konuşursak, Ortadoğu ve Balkanlar'ın en iyisiyiz. İstanbul çok önemli bir nokta, daha da önemli olmalı. Çok event yapılmalı ve devlet politikasıyla desteklenmeli. Hollanda'da yapılan konserlere yüz binler gidiyor. Burada yapılan konserlere de civar ülkelerden binlerce insan gelmeli, İstanbul Türkiye demek çünkü. Dünyada yapılan büyük organizasyonlarda hep devlet eli var, müzikte biz de bu noktaya gelmeliyiz. Kültür Bakanlığı şu an sadece seyrediyor ama işin içine girmeliler. Turizm artık sadece müze ve cami gezmek değil. 
 
 × Çok kişiye el verip yetiştirmişsiniz, size usta diyorlar.
 Ben öyle söylemeyeyim; elimden geleni yaptım diyelim. En çok sevdiğim şey öğretmektir, el vermektir. Aile işidir, dünyada da öyle. Arkadaşlar, akrabalar birbirine öğretir, çete gibidir. El ele vererek iş büyütülür. FG bir ailedir, eş-dost akraba ve tavsiye üzerine birileri girebilir aramıza. İlk kural, hangi aileden olacağınızı bileceksiniz. Başka ülkelerden de klan olabilirsiniz, ulaşım çok kolay ya. Parçamı alıyor adam başka memlekette, ben onunkine ekliyorum, klan oluyoruz.
 AYŞE EN DOĞRU SEÇİMDİ
 × Neden bunca yıl sonra Türkçe parça yaptınız?
 'Daha fazla ne yaparım?' diye düşünmeye başladım. Şu an içinde bulunduğumuz noktaya dahil olmak istedim. Yaptığım parçayı sözlü ya da sözsüz dünyanın her yerinde çalarım, şimdi radyo 'play-list'lerine girdim. Kral'da, Alem'de her yerde var şarkımız. Ne kadar güzel, değil mi? Daha da yapacağım, karşılık gördüm, sevildim. Bu parçayla beraber Doğu'ya da gideceğim artık, her yere gideceğim.
 
 × 'Neden Ayşe?' diyeceğim, çok klişe olacak...
 Uzaktan tanışıyoruz bir süredir, akıllı bir kız, yetenekli de. Kısa ve öz cümleleri var onun, ben aynen böyle istedim. Basit en güzeldir, uzun uzun kitap yazar gibi şarkı istemedim. Dinlesinler, mesajı alsınlar, dans etsinler. Müziği yaptım Ayşe'ye yolladım o da yazdı, oldu, bitti. Şarkımız internette var ve çok büyük ilgi gördü. Demek ki doğru seçimdi.  
 
 × Başka şarkıcılarla da çalışacak mısınız?
 Bir iki güzel proje var. En çok Ozan Doğulu ile çalışmak istiyorum. Tarkan'a yapacağım, Gülşen'le çalıştık zaten. 
 
 × Gençleri nasıl buluyorsunuz?
 Onlar iyi insan olacak, çalışacak, sabredecek, okuyacak, pes etmeyecek. Çok güveniyorum. Teknoloji gelişti, değişti ama bir işte ilerlemek için gerekenler değişmedi. Bizim meslekte ilerlemenin tek koşulu karakter ve dürüstlüktür. Acı çekmek, ses çıkarmamak, sürünmek lazım. Hiçbir DJ'in, sanatçının arkasında birileri olmaz. Sabır gerekiyor, hemen olmaz. Yeni nesil sabırsız, sadece bundan şikayetçiyim. 27 sene sonra Türkçe şarkı yaptım, bugün benimle konuşuyorsunuz. Stevie Wonder yıllarca beklemiş albüm yapana dek.
  