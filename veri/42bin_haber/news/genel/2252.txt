Samsun lezzetlerine ilk adım!
Bu hafta Lezzet Kaşifleri, milli mücadelenin başladığı kent Samsun'da. Karadeniz'in eşsiz lezzetlerine ilk adımı Samsun'dan attılar! Başta Samsun'un ünlü caddesi Çiftlik olmak üzere, Saathane Meydanı ve ardından Atakum'da 47 TL'lik lezzet keşfine buyurun.
 LEZZET KAŞİFLERİ 
 ÖMÜRDEN SEZGİN
           @LezzetKasifleri
           @OmurdenSezgin
 1 - Çalıkuşu Dönercisi 
 Samsun denince akla balık, pide ve döner gelir. Döner denince de ilk akla gelen yerlerden biridir Çalıkuşu. İsmini Reşat Nuri Güntekin'in ünlü romanından alır. 'Çalıkuşu Roman'ındaki fedakar öğretmen yerine burada fedakar dönerciler var' diyor mekanın dört ortağından biri olan Ali Ağabey. 1982 senesinde, Cavit, Ali, Ahmet ve Nihat kardeşler bir araya gelerek kurmuşlar bu güzide döner restoranını. Öncelikle Çiftlik Caddesi'nin girişinde, ahşap kaplamalı küçük bir restoran olarak işe başlayan Çalıkuşu,  20 yıla yakındır yine Çiftlik'teki iki katlı mekanında hizmet veriyor. Lezzet Kaşifleri olarak 10 TL'ye, özel İskender'ini tadıyoruz. Bu, öyle bildiğiniz İskender'lere benzemiyor. Yoğurdu; tereyağı, domates ve sarımsakla yapılan özel sosu ve üzerindeki maydanozuyla Samsun İskender'i olarak anılıyor. Kırmızı-beyaz renkleriyle de şehri en iyi yansıtan lezzetlerden biri olduğunu söyleyebiliriz. Özenle hazırlanmış 80 kiloluk koca dönerin lezzetine diyecek yok. Bu damak çatlatan özel lezzetin sırrını Ali Ağabey'e soruyoruz. 'Sırrı Cavit Usta'da; bize bile söylemiyor' diyor. (10 TL)
 2-  Ünlüoğlu Tatlıcısı 
 Çiftlik Caddesi'nde yine kırmızı-beyaz renklerle bezenmiş bir mekan. Renklerinin sırrı Samsunspor'un başarılı iki futbolcusu olan Hayri ve Ercan Koloğlu kardeşlerden geliyor. Hayri Koloğlu Samsunspor'daki başarısını Beşiktaş'a taşırken, Ercan Koloğlu da Samsunspor'da 'Büyük Kaptan' olarak efsaneleşmiştir. Samsunspor'a başarılar getiren bu iki kardeşin mekanı da doğal olarak renkleriyle Samsun'u yansıtıyor. Tatlıları da bir o kadar başarılı. Tezgahta duran baklavalar, tulumbalar, kalburabastılar ve lokmalar içeri girer girmez göz dolduruyor. 1981 yılından beri müşterilerine yüksek kalitede hizmet veren bu mekanda, bir porsiyon fıstıklı baklava alıyoruz. Porsiyonunda 4 dilim baklava var, fiyatı da 4,5 TL. (4,5 TL)
 3 - Lezzet Et Lokantası 
 Tahta çıkışının 25. yıldönümü nedeniyle Sultan Abdülhamit, valilere gönderdiği emirle her yere saat kulesi yapılmasını emreder. Samsun'da 1886 yılında yapılan bu saat kulesi, bulunduğu meydana da adını verir. Saathane Meydanı, tarihinin yanı sıra Samsun'da ticaretin kalbi konumundadır. Lezzet Kaşifleri olarak, bu meydanda 1925 yılından beri hizmet veren Lezzet Lokantası'nda alıyoruz soluğu. Eski yerinden taşınmış olsa da eski tarihi havasını yansıtan mekanda, döner gürgen odunuyla pişiriliyor. Alev alev yanan ve odunu nedeniyle dumansız pişen döner, pilav üstü ya da lavaşla sunumunun yanı sıra buraya özgü olarak üçgen bohçada da servis edilebiliyor. Ladik'ten gelen etler, içine ilave ettikleri özel hazırlanmış şıra ve pişirirken kullanılan odun ateşi bu     lezzetin sırrı. 100 gram dönerle hazırlanan bohçayı afiyetle yiyoruz. Gerçek bir halk lokantası olan bu mekanda, bohça döner 10 TL, ayran ise 1 TL. Diğer mekanlara benzer olarak, Lezzet Et Lokantası da fanatik Samsunsporlu. Duvarlar buraya ziyarete gelen ünlü gurmeler ve yazarların yanı sıra, Samsunspor'un fotoğrafları ile dolu. (11 TL)
 4 - Çamlıdağ Şarküteri 
 Saathane Meydanı'nın en özel noktalarından biri de 81 senedir aynı yerde hizmet veren Çamlıdağ Şarküteri. İçeri girmeden hemen önce, kapı önündeki taze köy yumurtaları, zeytinler ve teneke teneke peynirler karşılıyor bizi. İçeride de aynı isimle ürettikleri, tavandan asılı şekilde duran pastırma ve sucukların mis gibi kokularıyla büyüleniyorsunuz. 12,5 TL karşılığında 250 gram pastırma kestirip afiyetle yiyoruz. Aklımızda kalmasın diyorsanız, taptaze yumurta ve 10'a yakın peynir çeşidini de alıp, evde yağda kızartmanızı tavsiye ederiz. Biz onluk yumurta ve yarım kilo peynir alıp bu özel yerden yolculuğumuza devam ediyoruz. (12,50 TL)
 5 - Divan Pastanesi 
 Divan Pastanesi, Samsun'un merkezinde bulunan Cumhuriyet Meydanı'nda. Bir tarafı yeni açılan AVM Bulvar'a bakarken, diğer tarafı da Samsun'un simgesi olan Atatürk Heykeli'nin bulunduğu Cumhuriyet Caddesi'ne bakıyor. Cumhuriyet Caddesi'ne bakan tarafında çok keyifli de bir açık alanı bulunan Divan Pastanesi, dostlarınızla sohbet edebileceğiniz çok nezih bir mekan. Lezzetleri de bir o kadar güzel. 1966'da Mehmet Bey tarafından kurulan Divan Pastanesi'nde, yaş pastadan baklavaya istediğiniz her türlü tatlıyı bulabilirsiniz. Görüntüsüyle de bizi büyüleyen çilekli pastayı alıyoruz. Fiyatı 5 TL. Yanına da, tarçın kokusu tüm pastaneyi sarmış olan  4 TL'lik salepten istiyoruz. (9 TL)