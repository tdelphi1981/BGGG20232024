Uludere barışına tehdit
AKŞAM'ın Uludere'nin birinci yıldönümünde yaşananları aktardığı manşeti 'barış ve kardeşlikten' rahatsız olanları harekete geçirdi. Bombardımanda kardeşini kaybeden Ferhat Encü ise, twitter'dan AKŞAM'a tehdit yağdırdı
 'Uludere Devletle Barıştı' manşeti kinle hareket eden çevreleri rahatsız etti. Terör örgütü, bölge halkına tehditlere başladı.
 BOMBARDIMANDA kardeşi Serhat'ı kaybeden Çukurova Üniversitesi Makine Mühendisliği öğrencisi Ferhat Encü ise twitter'dan tehdit yağdırdı. Ferhat Encü, 'Bu haberi yapan gazete ve gazeteciye gereken yapılacaktı' şeklinde ağır tehditte bulundu. 
 AKŞAM'ın verilere dayanarak ve ailelerle görüşerek yaptığı habere tepki gösteren Ferhat Encü, devletin katliam ve tutuklamadan başka bir şey yapmadığını öne sürdü. Ancak ailesinin de devletin uzattığı eli geri çevirmediği ortaya çıktı.
 KARDEŞİ ÖĞRETMEN, YEĞENLERİ YİBO'DA 
 OLAYIN ardından Ferhat Encü'nün kardeşi Veli Encü KPSS'ye girmeden valilik tasarrufu ile sözleşmeli öğretmen olarak göreve başlatıldı. Dönemin Uludere Kaymakamı Naif Yavuz'a linç girişiminde bulunanlar arasında olduğu tespit edilen ve tutuklanan Ferhat Encü ailesinin valilik ve savcılığa başvurusu ile saldırıda kardeşini kaybetmesi göz önüne alınarak yargılandığı davada tahliye edildi. Yeğenleri yatılı okula yerleştirilip tüm masrafları valilik tarafından karşılandı. Yine ablasının gözünden rahatsız olan kızının tüm tedavi sürecinin de valilik tarafından takip edildiği belirtildi.