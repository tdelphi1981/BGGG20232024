Seks işçileri kafalarına copla vurunca yok olmaz
İstanbul'daki Karaköy Genelevi'nin kapatılacağı haberi üzerine seks işçisi kadınlar sokağa çıkıp haklarını aradı. Evler kapatılmak isteniyor ve uzun süredir de yeni vesika verilmiyor. Devlet gerekçe olarak güvenliğin olmamasını gösteriyor, seks işçisi kadınlarsa sebebin rant olduğunu söylüyor. İşin aslını öğrenmek üzere Kadın Kapısı Derneği üyesi Şevval Kılıç, seks işçileri Merve, Ahu ve artık seks işçiliğini bırakan Ceylan'la buluştuk.
 Sibel Ateş Yengin
 sibel.ates@aksam.com.tr
 Fotoğraf: UYGAR TAYLAN
 Yıllardır seks işçisi olarak çalışan Ahu'ya (kod adı)  avukatı aracılığıyla ulaştık ve işyerlerinin kapatılması sürecini konuşmak istedik. Birkaç arkadaşıyla birlikte önce buluşmayı kabul ettiler ancak sonra evde toplanmanın daha uygun olacağını söylediler. Eve gider gitmez yer sofrası kuruldu, yemekler yendi, çaylar içildi. Transseksüel Ahu, ev sahibi Merve, artık seks işçiliğini bırakıp kapanan Ceylan ve Kadın Kapısı Dernek üyesi Şevval Kılıç'la söyleşimiz başladı. Baştaki gergin hava biz konuştukça dağıldı. Kimi zaman sesler yükseldi, kimi zaman kahkahalar patladı... 
 'Biz de diğer kadınlar gibiyiz, sizden farkımız yok ve genelevde çalışmak da tercihimiz, mesleğimiz bu. Çocuklarımızı okutuyoruz, askerdeki kardeşlerimize para gönderiyoruz. Normal biri gibi vergimizi ödüyoruz. Maden işçisi ya da doktordan ne farkımız var?' diyorlar. Birbirlerine 'Bacım' diye hitap ediyorlar. Sürekli çay demleniyor. Söyleşi arasında saç modellerinden, ev dekorasyonundan da konuşuyoruz. En büyük sıkıntıları devletin kapatmak istediği işyerlerine karşılık bir alternatif göstermemesi. Üzerinde şiddetle durdukları nokta, genelevde seks işçisi olarak çalışmanın daha güvenli olduğuydu. Söyleyecek pek çok şeyi olan bu kadınları dinledik.
 GENELEVİ NEDEN KAPATIYORLAR? 
 Merve: Gerekçe olarak, genelevin tek kapısı olduğu, bir afet durumunda içeriye itfaiye ve ambulansın giremeyeceği gösteriliyor. Halbuki, beş kapısı var. Bu kapıların biri herkesin bildiği Karaköy Caddesi'nin üzerinde. Ve benim şu an çalıştığım evin karşısındaki duvar aslında o kapıdır. Kurul, bu kapıları kapattı. Şu an sadece bir balyoz darbesiyle açılabilir. 
 Ahu: Vesika için başvurduğumda bana da çalışanların can güvenliği olmadığı söylenmişti. Halbuki bu işi sokakta yapıyorum ve bugüne kadar birçok tehlike atlattım. Ölümle burun buruna geldim. 
 Şevval Kılıç: Türkiye'de seks işçisi olmayan trans mı var Allah aşkına! Asıl sebep Galataport projesi; yani rant.
 Ahu: Bugün Tahtakale'de iki insanın yan yana bile zor yürüdüğü yerler var. Ama her gün buralara yeni işçiler alınıyor, yeni ruhsatlar veriliyor. O zaman oraları da boşaltsınlar. Devlet bizi çok seviyor ve 'Herkes ölsün, siz yaşayın, siz lazımsınız mı?' diyor.  
 Şevval: Devlet 'P.z.v.nk miyim? Genelevi açık tutup bir de vesika mı vereyim?' diyor. Ama sokakta çalışana 130 TL para cezası kesiyor. Vesika verilmesi için Ankara'ya, Ahlak Amirliği'ne kadar gidip görüştük. Bir rapor hazırladık. 
 Ceylan: Uzlaşmıyor,işi bitirmek istiyorlar. 
 Merve: 52 ilde genelev var. Kadın, futbolcu transferi gibi transfer ettirebilir kendini. Ama son dönemde bunu da yapamıyorlar.
 KAPATMAK ÇÖZÜM MÜ?
 Merve: Genelev kapanınca; bu kişiler, bu işi yapmaya devam edecek ama bu sefer kontrolsüz olacak. Haftada dört kez muayeneye gidiyorum. Çıktığım zaman gidecek miyim? Belki ayda bir! 
 Ceylan: Genelevlerin kuruluş sebebi fuhuşu kontrol altına almak. Dışarıyı temizlesinler. Herkesi içeri alsınlar. 
 Şevval: Genelevler kapandığında fuhuş bitecekse, kadınlar rahat edecekse ilk balyozu ben vururum. Seks işçileri buharlaşan canlılar değil ki. Kafalarına copla vurunca yok olmazlar. 
 Merve: Genelevden atarsın sokağa gider; sokaktan atarsın evine gider; evden atarsın otele gider; hepsinden atarsın dağa gider. Çünkü başka alternatifi yok! Toplumda da böyle bir talep var. Devlet bizi buradan çıkaracaksa şehirden uzak daha modern binalar yapsın. Bize, patronlara yer göstersin. Gidip orada çalışalım.
 Ceylan: Sokakta çalışmak, ölümle burun buruna olmak demek. 
 Ahu: Gasp ediliyorsun. Karakola söyleyemiyorsun. 
 Merve: Bel soğukluğu, frengi, AIDS artar. Seks işçisinin sağlığı daha önemli çünkü onlar herkesten çok seks yapıyor. Onları güvenli ortamlarından alıp kondom hakkında pazarlık bile yapamayacakları bir ortama atarsan ne olacak? Genelevdeki kadın 500 lira da versen 'Prezervatifi takacağım' diyor. 
 Şevval: Burası düşülen bir yer değil aksine çıkılan bir yer.
 BİZİ KURTARMAYIN! 
 Şevval: Genelevde ciğerleri dışarı çıkarılan kadınlar yok, cinayet yok. Tecavüze uğrayan da yok. Bunların hepsi sokakta var. Kurbandı, sokağa düştü, kurtaralım düşüncesiyle kurtarıcılık oynamaktan vazgeçilsin.   
 Merve: Demokratik haklarımızı istiyoruz. Sokağa düştüğümde müşteri kılığında gelip böbreğimi alacaklar. Kalbimi alıp satacaklar. Seni kaçırsalar milyon kişi seferber olur, beni arayacak az insan var.
 BİZ DAHA SAĞLIKLIYIZ 
 Ahu: Erkeklerin genelevleri tercih etme sebebini onlara sorun. 'Daha güvenli daha sağlıklı' diye geliyorlar. 
 Merve: Adam öpüşmüyorsun diye geliyor. Yirmi yıldır bu işi yapıp da bir erkeğin dudağına dudağı değmemiş kadınlar var. 
 Şevval: Sağlıklı, iyi aile babalarını mı seks işçilerinden koruyoruz yoksa seks işçilerini mi hastalıktan koruyoruz! Devletin şu anki tavrı sağlıklı toplumu seks işçilerinden korumak üzerine kurulu.
 KAÇ GÜN İZİN KULLANILIYOR?
 Ceylan: İki üç ay çalışırsın, bir hafta, on gün tatil yapar gelirsin. Zorlama yok. Patrona söyleyip diğer kızlarla anlaşırsınız. 
 Merve: O kadar detaylı bilgiye de gerek yok. Kafana göre; telefonunu kapatır, işe gitmezsin. Mahkumiyet hayatı yok burada.
 SATILAN, ZORLA ÇALIŞANLAR
 Merve: Geçmişte zorla çalıştırılanlar vardı. 50 yaşında çalışan bir arkadaşımız tecavüze uğramış, ensest sonucu bu ortama düşmüş. Yanınızdaki arkadaşınız daha bilinçli oluyor, öğreniyorsunuz. Bu insanlardan kurtuluyorsunuz.
 Şevval Kılıç: Bu düşmüş, satılmış kadın imajı 1970'lerde Türk filmlerinde kaldı. Elbette tarihimizde böyle şeyler olmuştur. Feministler 'Kadın bedeni meta değildir, satılamaz' diyor; kadın bedeni değil, insan bedeni satılamaz aslında.
 Merve: Ajitasyon para yapıyordu.
 Şevval: Biz trajediyi, melankoliyi seven bir toplumuz. Mağdur olmuş, düşmüş, kurtarılmaya ihtiyacı olan çok az seks işçisi tanıdım. Hepsi cevval ve hayatlarının kontrolünü ellerinde tutan insanlar.
 'KIZIMA BENZİYORSUN' DİYEN 
 Merve: Sadece sağlıklı insanlara hizmet vermiyoruz. Adam geliyor 'İsmin ne?' diyor. 'Hülya' deyince 'Bu odadan çıkana kadar sana Ayşe diyebilir miyim?' diyor. Kadın 'Neden?' diye sorunca adam 'Gelinimin' adı diyor.
 Ceylan: 'Kızıma benziyorsun' diyen adamlar bilirim. Düşünün artık. 
 Ahu: Adam bu fantezi için geliyor. Ben orada olmasam belki de gelinine saldıracak sonra da 'Bu or.sp.' deyip kadını öldürecek. Adam 'Komşuma benzediğin için geldim' diyor. Bir transseksüel ilk deneyimini yaşamak için gelmişti. Kadından erkeğe dönmüştü. Çok heyecanlıydı, ben de şaşkınlık içindeyim. 
 Merve: Hayat hikayenizi dinlemek için fazlasıyla para veren bile var. 
 Ceylan: Gerdekten bir gün önce kendini sınamaya gelen de, askere gitmeden önce 'Belki geri gelemem, ölmeden bir yaşayayım' diyen de var.
 SOKAKTA TANIYAN OLUYOR
 Ahu: Toplum tarafından tanınıyoruz. Otobüse, dolmuşa binemiyorsunuz mutlaka bir kişi tanıyor. Ve aklın çıkıyor kalkıp da yanına gelecek, 'Oo napıyorsun, iyi misin?' diyecek diye. Alışveriş yapıyorsan, marketteysen ailen yanındaysa bir bahane uydurup telaş içinde çıkıyorsun.
 Ceylan: Konuşmak isteyen de oluyor. 'N'aber?' demesi bile yeter. Kim olduğunu açıklamak zorunda kalıyorsun. 
 Merve: Karışına çıkan gençler oluyor. Aralarında 'İşte bak oğlum bunu tanıyorum, gittim gördüm' diyor. Namuslu bir vatandaşa dahi sokakta bir ton laf atılırken sizin gibi birine laf atılması normal. 
 Ahu: Zaten internet var. Bloglara girdiğinizde 'Karaköy Genelevi'nde en çok kime gidiliyor? Hangi kadın ne yapıyor?' gibi bilgilere ulaşılıyor. Sözlüklerde bile var. 
 Merve: Gizlice kamera açanlar var. Telefonunu elinden alıp siliyoruz.
 DIŞARIDA NAMUSLUYUZ
 Ceylan: Dışarıda biz gayet namusluyuz. Toplum bilinçlenmedikçe istediğin kadar genelevi ortadan kaldır bu bitmez. 
 Ahu: Her şey kapıdan girdiğin anda başlıyor; kapıdan çıktığın anda da bitiyor.  
 Ceylan: Evimde, arkadaşlarımın yanında ağlar zırlarım. O kapıdan içeri girdik mi ağlamalar zırlamalar dışarıda kalır. Dışarının sesi içeri gelmez, içerinin sesi dışarı çıkmaz. 
 Merve: Öcü, uzaylı değiliz. Biz de insanız. Biz de kadınız. Seviyoruz, seviliyoruz. Analık duygumuz, merhamet duygumuz, sorumluluklarımız var. 
 Ahu: Bizim de prensiplerimiz var.
 FUHUŞA İTİLDİM
 Ceylan: 22 yaşında dul kaldım. Geneleve girmeden önce tezgahtarlık yapmak istedim. Ama barındırmadılar, mücadele edemedim. En sonunda bu alternatifi sundular. 'Yaparım' dedim. Şimdi bıraktım, kapandım, artık çalışmıyorum. Evim, yazlığım her şeyim var. 
 Merve: Çok küçük yaşta fuhuşa itildim. Tahsilim de yoktu. Bu işe bulaşmış oldum. Üzerimden rant sağlayanlar vardı. Paramızı alıyorlardı. İşkence görüyor, dayak yiyordum. Köprü altlarında, dağda, bayırda, taksi içlerinde ilişki kuruyordum. Böyle bir yer olduğunu öğrendim. Geldim.
 Ahu: 17 yaşımda evimden ayrıldım. Transseksüelim. Pavyonlarda, barlarda, sokaklarda, randevuevlerinde çalıştım. Bu benim mesleğim, bunu yapmak zorundayım. Çok yakın bir arkadaşım öldürüldü. Burası benim için daha güvenli.
 ODALARDA PANİK BUTONU VAR
 Merve: İsteyen rızasıyla kalıyor. İstese otelde kalır, ev de tutabilir ama para biriktirmek ve bu işe daha çabuk son vermek istediği için orada kalıyor. Akşam 22.00'den sonra kapı açılmaz. 
 Ahu: Ya da kendini daha güvenli hissettiği için orada kalanlar var. 
 Ceylan: Dışarıdan daha güvenli. Odalarda ziller var. Panik butonuna benzer. Bir sorun olduğunda basarsınız hemen güvenlik gelir, müdahale eder.
 KADINI BEĞENİR FİŞİNİ ALIR
 Merve: Salonların içinde kadınlar oturur; çaylarını, kahvelerini içerler. Müşteriler içeride dolaşır. Gözüne bir kadın çarpar gider kasaya fişini alıp seçtiğini gösterir, oda numarasını öğrenir ve içeri girer. 
 Ahu: Vizite 45 TL. Vizitenin yarısını patron, yarısını kız alır. Bahşiş de alırsın.
 KİRLİ ADAMI REDDEDİYORUM 
 Merve: Her gelene hizmet vermek zorunda değilsiniz. Kirliyse reddediyorsun. Özrü varsa, işini yapamayacaksa 'Canım uygun değilsin' diyerek dışlamadan gönderiyorsun. Ya da kişi psikopat gibi görünüyorsa. Ağzında sakız, gözbebekleri cam gibiyse uyarıcı ilaç aldığını anlıyor, istemiyorsunuz. Alkollüyse gönderiyorsunuz.
 BİZİM DE SEVGİLİMİZ VAR
 Merve: Çoğumuzun sevgilisi var. Dertleşiyoruz, yemek yiyoruz. Bir an önce kurtulalım diye dua ediyorlar. Maddi durumları çok iyi olanlar bu işi yaptırmıyor, evlenen arkadaşlarımız da var. Önemli olan manevi destek. Sinemaya gidebileceğin, kitap okuyup üzerine konuşabileceğin bir insan önemli. Kaşına gözüne bakmıyoruz.
 Ahu: Yeri geliyor ne iş yaptığını bilmeyen sevgilin oluyor. Elbet bir gün bir yerde patlak veriyorsun. Çoğumuzun ailesi de bilmiyor. 'Kuaförde çalışıyorum' diye işe giden çok var. Mesela ben transseksüelim ama ailem seks işçisi olduğumu bilmiyor.