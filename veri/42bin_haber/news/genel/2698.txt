Hakkari'ye destek mevsimi
AKŞAM'ın duyurduğu Hakkarili çocuklara yardım kampanyasında ilk koliler yola çıktı. İstanbul Üniversitesi, topladığı giysi ve ayakkabıları ihtiyaç sahiplerine gönderdi
 Hakkari Üniversitesi tarafından başlatılan yardım kampanyası çığ gibi büyüyor.  AKŞAM'ın 17 Aralık'ta, 'Hava soğuk ellerimi tutar mısın?' başlığıyla duyurduğu çağrıya siyasilerin ardından iş, sanat ve bilim dünyasından destek geldi. İstanbul Üniversitesi (İÜ) bünyesinde toplanan giysi ve ayakkabılar, ihtiyaç sahibi öğrencilere dağıtılmak üzere Hakkari'ye gönderildi. İÜ Rektörü Prof. Yunus Söylet, 'Türkiye'nin ilk ve en köklü üniversitesi olarak çocuklarımıza yapılacak her türlü yardım kampanyasına destek veriyoruz' dedi. 
 ELLERİ HAVADA KALMADI 
 PROJENİN sosyal sorumluluk duygusuyla ortaya konulduğunu belirten Söylet, ekledi: 
 - SOSYAL sorumluluk duygusuyla örnek projeler ortaya koyan, bu projeleri bilimsel bakış açısıyla planlayan ve hayata geçiren, öğrencilerinin bu projelerde aktif rol almasını sağlayan üniversite olarak, 'Hakkarili çocuklarımızın ellerini havada bırakmayacağız' 
 dedik ve hemen üniversitemizde 'Hava Soğuk Ellerimi Tutar mısın?' kampanyasını duyurduk. Basın ve Halkla İlişkiler Müdürlüğümüz aracılığıyla yardım toplamaya başladık. Gelen giysileri ve 
 ayakkabıları yolladık. 
 TEK YÜREK OLDULAR
 - TÜRKİYE'nin ilk ve en köklü üniversitesi olarak çocuklarımıza yapılacak her türlü yardım kampanyasına destek veriyoruz. İstanbul Üniversitesi olarak da her öğrencimizin bir sosyal sorumluluk projesinde yer alarak mezun 
 olmasını hedefliyoruz. Öğrencilerimiz, idari ve akademik personelimiz Van için tek
 yürek olmuştu, şimdi de Hakkarili çocuklarımız için tek yürek. Başta Ayakkabı dünyası olmak kampanya boyunca destek veren herkese teşekkür ediyorum.
 Akademik seferberlik
 HAKKARİ Üniversitesi Sağlık Hizmetleri Meslek Yüksek Okulu öğrenci ve yöneticilerinin öncülük ettiği kampanya, 0-6 yaş grubu çocuklara yönelik giyecek yardımıyla başlamıştı. Sosyal sorumluluk projesinin amacı ise kış aylarında hava sıcaklığının eksi 30'lara kadar düştüğü Hakkari'de ihtiyaç sahibi ailelere destek olmak, 'Biz de bu ülkenin çocuklarıyız' duygusunu hissettirmekti. Kampanyaya bir katkı da İstanbul Üniversitesi'nden geldi. Toplanan giysi ve ayakkabılar Hakkari'ye gönderildi.