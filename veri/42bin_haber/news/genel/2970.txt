Bask için yeni sayfa
ETA'nın silahlı mücadeleyi nihai olarak bırakması ve 'EH Bildu' koalisyonunun Bask parlamento seçimlerinde ikinci güç olmasının ardından ayrılıkçı Batasuna partisi kendisini fesh etti
 İspanya ve Fransa'da Bask bölgesinin bağımsızlığı için 35 yıldır silahlı ve siyasi mücadele yürüten Herri Batasuna kendisini feshettiğini açıkladı. Geçen yıl ekimde yapılan Bask bölgesi seçimlerinden ikinci olarak çıkan parti 'yurtsever güçlerin bir araya getirileceği yeni bir ortak çalışma yürütüleceği'ni bildirildi. 
 İSPANYA'da terör örgütü ETA'nın siyasi kanadı olarak görülen ve 2003 yılında İspanya'da yasaklanan parti, faaliyetlerine son verme kararını Fransa'daki Bask bölgesi Bayonne'de yaptı. Parti sözcüleri Maite Goienetxe ve Jean Claude Aguerre, Fransa ve İspanya'da Bask bölgesinin bağımsızlığı için yeni bir siyasi aşamayı inşa etmeye başladıklarını ifade ederek 'Fransız ve İspanyol devletleri karşısında Euskal Herria'yı (Bask Ülkesi) inşa projemizi sadece siyasi yolla gerçekleştireceğimizi bildiriyoruz' dedi.
 BARIŞÇIL ÇÖZÜME DOĞRU
 'BU yolda ilerleme irademiz var ve bunu yapmanın uygun siyasi aracı Herri Batasuna değildir' diyen sözcüler 'Sadece siyasi ve demokratik mücadeleyle bağımsızlık ve sosyalizme ulaşacağız. Bu perspektifle yurtsever güçlerin bir araya getirileceği ortak çalışma yürütüceğiz' ifadelerini kullandı.
 BATASUNA'nın kendisini feshetmesine ilişkin açıklaması, ETA'nın silahlı mücadeleyi nihai olarak bırakması ve 'Euskal Herria Bildu' koalisyonunun Bask parlamento seçimlerinde ikinci güç olmasının ardından geldi.  Batasuna'nın ilişkide olduğu savunulan ETA, Ekim 2010'da silahlı saldırılarını süresiz durduracağını açıklamıştı. Örgüt geçen kasımda da 'kendini fesh etme' konusunda Fransa ve İspanya ile müzakereye hazır olduğunu duyurmuştu. Batasuna da Sortu isimli 'barışçıl' yeni bir parti kuracaklarını duyurmuş, ancak bu adımın ETA'yı kınamak olmadığının altını çizmişti. Bask bölgesindeki Herri Batasuna üyeleri, geçen yıl kurulan ayrılıkçı 'EH Bildu' koalisyonunu destekleme kararı almıştı.
 2.2 MİLYON nüfuslu Bask özerk bölgesinde 21 Ekim 2012'de yapılan parlamento seçimlerinde muhafazakar milliyetçi PNV partisi 75 sandalyeden 27'sini alarak birinci olurken, Herri Batasuna geleneğinden gelen sol ve bağımsızlıkçı partilerin koalisyonu EH Bildu 16 olan sandalye sayısını 21'e yükseltmişti.
 BASK dilinde 'Halkın birliği' anlamına gelen Herri Batasuna, 2009'a kadar AB'nin 'terör örgütleri listesi'nde yer almış 2010'da listeden çıkarılmıştı.
 Kılıktan kılığa girdi
 1978'de kurulan Herri Batasuna, Fransa ve İspanya'daki Bask bölgelerinin birleşmesini savundu. Baskılar sebebiyle defalarca isim değiştirmek zorunda kalan örgüt, 2003'te İspanya'da kapatıldı. Partinin Fransa kanadı faaliyetlerini sürdürdü. Fransa partinin varlığından memnun olmadığını defalarca deklare etti. Son olarak İspanya'da parti toplantılarına katılmakla suçlanan Batasuna liderlerinden Aurore Martin 22 Aralık'ta Fransa tarafından İspanya'ya iade edildi. Fransa İçişleri Bakanı Manuel Valls da 'ETA'ya destek olanlardan memnuniyet duymamız münkün değil' dedi. Martin İspanyol mahkemesi tarafından 15 bin euro kefalet karşılığı salıverildi.
  