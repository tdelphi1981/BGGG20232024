Bakmayın minik olduklarına onların yükleri ağır
Yer, Yüksekova Aşağı Güvenç Köyü. Hava eksi 10 derece. Şartlar zorluyor ancak vazgeçmek yok. Milyonlarca yaşıtları gibi her gün okul yoluna düşüyor onlar da. Yükleri ağır. Zira bir elleri defter-kalem tutuyor minik bedenlerin bir elleri tezek...
 YAŞAR KAPLAN  
 Zeynep, Dilan, Berfin... Kimi 9 yaşında, kimi 11... Kimi ise 7 yaşında henüz, okula yeni başlamış. Hava soğuk, ayaz. Ama kararlılar, okuyacak hepsi. Umutları var çünkü. Hayallerinin izinden yürüyecekler. Sibel öğretmen olacak, Ahmet doktor, Jihat avukat. 
  Evet, onlar bir elinden de AKŞAM'ın tuttuğu Hakkarili çocuklar. Yüksekova'ya 32 kilometre uzaklıktaki Aşağı Güveç Köyü'nde her sabah okul yoluna düşen minik bedenler.
 BİZE GÜVENİN
 VAR güçleriyle asılıyorlar hayata. İklime, coğrafyaya, yoksulluğa meydan okuyarak üstelik. Zira yükleri yaşıtlarından ağır. 
 Bir elleri kitap ve defter tutuyor onların, bir elleri tezek. Yakacak yok çünkü okulda, sınıflar soğuk. Şartlar zor ama pes etmek olmaz. Isınmak için her gün evlerinden okula tezek taşıyor, soba tutuşturuyorlar. İnsan üstü çabayla okumaya çalışıyorlar. Bir de seslerini duyan abilere, ablalara sesleniyorlar: Bize güvenen büyüklerimizi utandırmayacağız. Yardımlarınız içimizi ısıtıyor. Şartlar ne olursa olsun okuyup ülkemize faydalı bireyler olacağız.
 HER ŞEYE RAZIYIM
 ONLARCA arkadaşıyla aynı kaderi paylaşan Dilan Çelik, 'Her zorluğa razıyız yeter ki okuyalım' diyor. Jihat Şanlıtürk'ün de geleceğe dair hayalleri var: Böyle okumak istemezdik. Yaşıtlarımız kalöriferlerin yanında rahat okuyor, biz tezek taşıyoruz. Bize yardım eden herkese teşekkür ediyoruz. Bu olumsuz şartlarda okumak bizi daha da hırslandırıyor. Büyüyünce avukat olmak istiyorum.
 AKŞAM duyurdu Türkiye seferber
 HAKKARİ Üniversitesi'nin başlattığı, AKŞAM'ın Türkiye gündemine taşıdığı 'Hava soğuk elimi tutar mısın?' kampanyasına yurdun dört bir yanından yardım yağıyor. 'Üşüyen eller'i tutan iş adamları, öğrenciler ve üniversiteler adeta seferber oldu. Hakkari'nin cesur yürekleri de bu desteğe karşı var güçleriyle okumaya çalışıyor. Her sabah milyonlarca akranları gibi okul yoluna düşüyor.
 Köyüme öğretmen olacağım
 SİBEL Akdoğan. 4. sınıf öğrencisi. Büyüyünce öğretmen olmak istiyor: Biz üç kardeşiz. Her birimiz 1'er tane tezek götürüyoruz. Her şeye rağmen okumak istiyoruz. Büyüyünce öğretmen olmak istiyorum. Kendi köyümde görev yapacağım.