Rekabet soruşturmasında söz sırası bankalarda
Türkiye'de faaliyet gösteren 12 banka hakkında Rekabet Kurulu tarafından yürütülen soruşturmanın sözlü savunması yarın yapılacak.
Rekabet Kurulu tarafından bankalara ilişkin 2 Kasım 2011 tarihinde başlatılan soruşturmada sona yaklaşıldı. Akbank, Denizbank, Finans Bank, HSBC Bank, ING Bank, Türk Ekonomi Bankası, Ziraat Bankası, Garanti Bankası, Halk Bankası, İş Bankası, Vakıflar Bankası, Yapı ve Kredi Bankası, Garanti Ödeme Sistemleri AŞ ve Garanti Konut Finansmanı Danışmanlık AŞ hakkında yürütülen soruşturmada, sözlü savunma aşamasına gelindi. Söz konusu bankaların yazılı savunmaları tamamlandı. Bankaların sözlü savunmalarının alınacağı toplantı, yarın saat 10.00'da Rekabet Kurumu'nda yapılacak. 
BANKALARA MİLYARLARCA LİRALIK REKABET CEZASI
Sözlü savunma toplantısının 2 gün süreceği ve toplantılara bankaların üst düzey yöneticilerinin katılacağı belirtildi. 
Rekabet Kurumu Başkanı Nurettin Kaldırımcı daha önce yaptığı açıklamada, bankalarla ilgili soruşturmanın 2013 yılının Mart ayında tamamlanabileceğini belirtmişti.

Soruşturma 2 Kasım 2011'e dayanıyor

Rekabet Kurulu, 2 Kasım 2011 tarihli toplantısında Akbank, Finans Bank, HSBC Bank, ING Bank, Türk Ekonomi Bankası, Türkiye Garanti Bankası, Türkiye Halk Bankası, Türkiye İş Bankası, Türkiye Vakıflar Bankası, Yapı ve Kredi Bankası ve Ziraat Bankası ile Garanti Ödeme Sistemleri AŞ ile Garanti Konut Finansmanı Danışmanlık AŞ unvanlı teşebbüsler hakkında soruşturma açılmasına karar vermişti. 
Soruşturma, söz konusu teşebbüslerin 4054 sayılı Rekabetin Korunması Hakkında Kanunun rekabeti kısıtlayıcı anlaşmalar, uyumlu eylemler ve teşebbüs birliği kararlarına ilişkin 4'üncü maddesinde yasaklanmış olan davranışları gerçekleştirip gerçekleştirmediklerinin tespiti amacıyla yürütülüyor. 
Rekabet Kanunu'nun 4'üncü maddesi, başta karteller olmak üzere teşebbüsler arasındaki rekabeti kısıtlayıcı anlaşmaları, uyumlu eylemleri ve teşebbüs birliklerinin bu nitelikteki karar ve davranışlarını yasaklıyor. Rekabet Kurulu'nca yürütülen soruşturmaların süreleri, her bir dosyanın niteliği, ilgili teşebbüslerin süreç içerisinde Kurul ile işbirliğinde bulunma dereceleri ve teşebbüslerin savunma haklarını kullanma süreleri gibi unsurlara bağlı olarak değişiyor.