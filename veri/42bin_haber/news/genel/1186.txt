'Erdoğan kendisini Halife sanıyor'
Başbakan Erdoğan'ın Suriye'ye sömürgeci bir gözle baktığını iddia eden Suriye Devlet Başkanı Beşşar Esad, Erdoğan'ın kendisini Halife ve Osmanlı'nın yeni sultanı olarak gördüğünü ileri sürdü.
 Başbakan Erdoğan'ın Suriye'ye sömürgeci bir gözle baktığını iddia eden Suriye Devlet Başkanı Beşşar Esad, Erdoğan'ın kendisini Halife ve Osmanlı'nın yeni sultanı olarak gördüğünü ileri sürdü.
 Suriye Devlet Başkanı Beşşar Esad'ın Rus televizyonu Russia Today'e verdiği röportajın bugün ikinci bölümü yayınlandı.
 Başbakan Recep Tayyip Erdoğan'a sert eleştiriler yönelten Esad, "Erdoğan kendisini Halife sanıyor, Osmanlı'nın yeni sultanı olarak görüyor" dedi.
 'SIFIR PROBLEMDEN SIFIR DOSTA'
 Türk halkının Suriye halkıyla iyi ilişkiler istediğini ancak Erdoğan hükümetinin buna engel olduğunu ileri süren Suriye Devlet Başkanı Beşşar Esad, "Erdoğan, Müslüman Kardeşler'in bölgeyi özellikle de Suriye'yi ele geçirerek yönetmesi halinde, siyasi geleceğini garantiye alacağını düşünüyor. Suriye'ye karşı olmasının bir diğer nedeni ise, kendisini Osmanlı'nın yeni sultanı gibi görmesi. İç dünyasında kendisini Halife olarak görüyor. Bu iki neden Erdoğan'ı "sıfır problem" siyasetinden "sıfır dost" siyasetine taşıdı" dedi.
 'TÜRKİYE İLE SAVAŞ OLMAZ'
 Suriye ordusuna Türk topraklarına saldırın emri verilmediğini de dile getiren Esad, Türkiye ile Suriye arasında bir savaş yaşanacağına inanmadığını söyledi.
 Esad, "Savaş için halk desteği gerekiyor. Türk halkının büyük bir çoğunluğu böyle bir savaş istemiyor. Akılcı düşünen hiç bir yetkilinin, halkını karşısına alarak savaşa girişeceğini düşünmüyorum" şeklinde konuştu.
 'KOMİSYON ÖNERİMİZ KARŞILIK BULMADI'
 Başbakan Recep Tayyip Erdoğan'la en son Mayıs 2011'de konuştuğunu dile getiren Suriye Devlet Başkanı Beşşar Esad, Suriye tarafından Türkiye topraklarına düşen topların Suriye ordusuna değil, muhaliflere de ait olabileceğini iddia etti.
 Esad, Türk yetkililere, bu konuda bir komisyon kurulması önerisinde bulunduklarını ancak karşılık bulamadıklarını da dile getirdi.