'Kış lastiği zorunluluğu, trafik güvenliği için önemli karar'
“Ticari araçlarda kış lastiği zorunluluğu, trafik güvenliği için çok önemli bir karar”
 Goodyear Türkiye Genel Müdürü Emin Özkan, Ticari Araçlarda Kış Lastiği Zorunluluğu Yasası’nı desteklediklerini belirterek, “Trafik güvenliği için çok önemli bir karar. Düzenlemede net olmayan bazı hususların da ilgili yetkililerce en kısa sürede açıklığa kavuşturulacağını umuyoruz” dedi.
 Goodyear Türkiye Genel Müdürü Emin Özkan, “12 Kasım 2012 tarihi itibariyle tüm Avrupa'da olduğu gibi ülkemizde de yürürlüğe giren Ticari Araçlarda Kış Lastiği Zorunluluğu Yasası’nı destekliyoruz” açıklamasını yaptı.
 Bu yasanın, yolcu ve yük taşıyan ticari araçlara her yıl 1 Aralık -1 Nisan tarihleri arasındaki dönemde, uygun kış lastiği kullanma zorunluluğunu getirdiğini belirten Özkan, “Konuyla ilgili olarak yapılan düzenlemede tam olarak net olmayan bazı hususların ilgili yetkililerce en kısa sürede açıklığa kavuşturulacağını umuyoruz” dedi.
 Yaz lastiklerinde kullanılan kauçuğun, +7 derecenin altında tutunma özelliğini kaybettiğini söyleyen Özkan, “Bundan dolayı, karlı ve buzlu yollarda performans düşüklüğü ortaya çıkar. Oysa kış lastiklerinde kullanılan özel kauçuk sayesinde, +7 derecenin altında da lastiğin tutunma özelliği korunur. Bu da tüketiciler için çok daha güvenli sürüş performansı demektir. Kış lastiği kullanma zorunluluğunun tüm araç grupları için geçerli olmasının trafik güvenliği açısından çok önemli olduğuna inanıyoruz” şeklinde konuştu.
 Türkiye’de tüketici lastikleri yenileme pazarında yaklaşık 10 milyon adet lastik satıldığını söyleyen Özkan, “Kış lastiklerinin toplam tüketici lastikleri pazarına oranı %20-25 seviyelerinde. Ticari lastikler yenileme pazarında ise yaklaşık 1,5 milyon adet lastik satılıyor ve M+S (çamur+kar) işaretli lastikler ticari araçlarda çeker aksta kullanılmaktadır. Ancak yasal düzenleme bu kullanımı doğru sınırlara oturtacaktır. Kış lastiği kullanımının önemi hakkında artan iletişim çalışmaları, yeni yasa ve kış lastiği uygulaması üzerine beklentiler ile birlikte kış lastiği segmentinde büyümenin artarak devam edeceğini öngörüyoruz” dedi.
 Tüketicinin kış lastiğinden beklentisi “güvenlik”
 Goodyear tarafından Türkiye pazarındaki sürücüler arasında yapılan araştırma sonuçlarına göre, tüketicilerin kış lastiğinden beklentilerinin ilk 3 sırasında “güvenlik” konusunun yer aldığını ifade eden Özkan şöyle konuştu: “Kış lastikleri, en zorlu kış koşullarında bile sürücüye maksimum güvenlik ve ideal sürüş konforu sağlar. Eğer sürücüler en zorlu kış koşullarında; daha fazla fren emniyeti, aracı yönlendirme kabiliyeti, üstün çekiş, etkin su boşaltımı, ıslak ve buzlu zeminlerde yola tam temas, suda kızaklamaya karşı direnç ve +7 derecenin altında bile üstün yola tutunma bekliyorlarsa, kış lastikleri kullanmalıdır.”
 “AB ülkeleri yol koşullarına bakılmaksızın belirli dönemlerde kış lastiği uygulamasını zorunlu kılmış”
 AB ülkelerindeki uygulama ile Türkiye’deki yasa hakkında bilgi veren Özkan şunları söyledi:
 “AB ülkelerinde, UNECE Regulation 117 yönetmeliğindeki tanımlamalar doğrultusunda EC Regulation 661/2009 yönetmeliği ile ticari araçlar için kış lastiği tanımlaması yapılmıştır. Üç tepeli kış logosu etiketi olan yeni bir işaretleme ile kar koşullarındaki asgari gereklilikler belirlenmiştir. AB ülkeleri bu uygulamaya, EC Regulation 661/2009 yönetmeliğinde belirtilen açıklamalar doğrultusunda 2013 yılında geçecektir.
 Öte yandan, AB ülkelerinde ticari araçlarda kış lastikleri için mevcut M+S işareti geçerlidir. Bu, kış lastiği zorunluluğu yasasını uygulayan AB üyesi ülkeler için geçerlidir. Kış lastiğinin ticari araçlar için zorunlu olduğu ülkelerde ise çeker aks lastiklerinde olması gereken işaretleme M+S olarak yasada tanımlanmıştır. Yasanın geçerli olduğu dönemlere bakıldığında bazı AB ülkeleri yol koşullarına bakılmaksızın belirli dönemlerde kış lastiği uygulamasını zorunlu kılmıştır. Diğer AB ülkeleri kış lastiği kullanımının zorunlu olduğu dönemleri belirtmiş, ancak M+S işaretli lastiklerin kar ve buz koşullarında kullanılmasının gerekli olduğu eklemiştir.
 Genel kural olarak, hava sıcaklığının +7 derecenin altına düşmesiyle kış lastiği kullanımının yol güvenliğine olan katkısının arttığı yönündedir. Bununla birlikte; lastiğin minimum diş derinliğini karşılıyor olması ve lastik basıncının tavsiye edilen seviyede olması yol güvenliği için önemli olan diğer hususlardır. Ülkemizde de birçok Avrupa ülkesine benzeyen hava koşulları yaşanmaktadır. Bu nedenle, ticari araçlarda özellikle çeker aks lastiği için tanımlanan kış lastiği zorunluluğu yasasının geçerli olması trafik  güvenliği açısından son derece önemlidir.”
  
  
  
  