Ünlü için mekan açarsan batarsın
Biri işletmeci, biri şarkıcı. Gece hayatı müdavimlerinin yakından tanıdığı Mehmet ve Mert Davran kardeşlerle son dönemin trend mekanlarından Limoncello'da İstanbul'u ve elbette eğlence hayatının şifrelerini konuştuk.
  ELİF AKTUĞ
  elif.aktug@aksam.com.tr
 Mehmet Davran'ı tanıdığım zaman kafasında kocaman kıvırcık bir peruk ve elinde gösterişli bir yelpaze vardı; zamanın en havalı mekanlarından birinde çalışıyordu. 'Kim bu çocuk?' diyordu herkes, onunla fotoğraf çektiriyor, çekiştiriyordu. Aynı dönem, sosyeteden bir arkadaşımızın doğum günündeydik ve Mehmet'le kardeşi Mert geldi. Kafalarında yine peruk vardı, Mehmet işletmeci olmuştu bir başka kulüpte; ne kadar eğlendiğimizi anlatamam. Kardeşi Mert, kendinden büyük sesiyle şarkılar söyledi, konuklar 'Albüm yapmalı bu çocuk' diyordu. Kısa sürede İstanbul eğlence ve gece hayatının vazgeçilmez isimleri haline gelen İzmirli Davran kardeşlerle konuştuk.
 × Mehmet ne kadar oldu İstanbul'a geleli? Nasıl ve neden geldin?
 İzmirliyim; hazır giyim okudum, tekstilde çalıştım uzun zaman, orada da hiç gerekmediği zamanlarda bile sabahlara kadar çalışırdım. Derken büyük bir trafik kazası geçirdim ve işimden istifa ettim. Başka şeyler yapmalıydım. O dönem İzmir'de çalıştığım mağazalardaki satışımla ülke birincisi çıkıyordum. Gece de deli gibi gezerdim, 'Gece işi yapsana' demeye başladılar.
 
 ERKEK HALKLA İLİŞKİLERCİ
 × Çevrenin etkisi mi yani?
 Abdullah Özmelek 2005'te bir mekan açtı, onun başına geçtim, efsane bir yerdi. Patron, 'Erkek halkla ilişkiler müdürü mü olur?' dedi ve maaşımı indirdi. Kabul ettim yine de, bir süre sonra mekan dolup taşmaya başladı. Maaş arttı tabii. Şerbetliyimdir, kaza geçirdiğim zaman bile işler yolunda gitti. İzzet'le yolumuz kesişti sonunda.
 
 × İzzet Çapa'dan teklif mi geldi?
 Onunla çalışacak olan bir arkadaşım beni de İstanbul'a götürmek istedi. Hiç tanıdığım yoktu ve önerilen para İzmir'de kazandığım paraydı. Ancak ben İzzet'in değil, başka bir yerin teklifini kabul ettim. Sonra İzzet iyi para teklif etti ve onun yanına geçtim.      6 ay kadar çalıştım.
 
 × Az sürmüş İzzet macerası, bir sorun mu çıktı?
 İzzet'ten çok şey öğreniyorsun, onun mekanlarında çok kişi tanıyorsun; nefis dükkanlardı. Its a Joke, Longtable vardı, efsaneydi. İçerdeki kaosu anlatamam, birçok müdür vardı İzzet'le çalışan. Hepsi de işinde iyi, yönetim kadrosunda 15 kişi var. Egodan ölebilirsin yani...
 
 × Kuyu kazmalar mı başladı?
 Hem de nasıl! Altı ayda neden bu kadar başarılı oldun, nasıl bu kadar insan tanıdın?
 
 × Kötü mü davrandılar?
 Boğabilirlerdi beni, orası Cahide'ydi, her tür insan geliyordu. Kızlar gelirdi, gruplar gelirdi, mafya tipli adamlar gelirdi; müşteriyle konuşmak lazım ama bir dert. Çünkü kadınlarla konuşsan adamlar bozuluyordu! Ben de kafama 'bonus' tarzı peruk takıp elime bir yelpaze aldım. Ne çok ilgi gördüm biliyorsun.  Haliyle pek hoşlarına gitmedim. 
 × Nefret ettiler senden öyle mi?
 Ne kadın satıcılığım kaldı, ne uyuşturucu kullanmam! Mekandan beni almaya 25 polis birden geldi, İzzet engel oldu. Hayatımda sigara bile içmedim, çok uğraştılar. Pılımı pırtımı toplayıp İzmir'e döndüm, 2008'di. 
 
 × Şimdi uğraşmıyorlar mı?
 Uğraşamazlar çünkü dünyanın en iyi patronlarıyla çalışıyorum. Erol ve Varol Kaynar.
 
 × İzmir'e döndün, sonra ne oldu?
 Efsane bir yaz geçirdim, Alaçatı'da bir butikte çalıştım, yıkıldı dükkan. O sıra yine bir teklif aldım. Erdal Acar, 'Home Store'da çalış' dedi. Geldim iyi bir paraya, uçaktan indim, bir telefon geldi 'Biz anlaşmayı bozuyoruz, fiyat yüksek geldi.' Elimde bavulla kalakaldım. Tam döndüm, bu defa Jean Paul Gaultier mağazası için aradılar, yine geldim. Düşüp düşüp kalkıyorum anlayacağın. Yine gezmeye başladım.
 
 PATRON, PATRON KALMALI
 × İzzetle aran nasıl bu arada?
 Her zaman iyidir ama patron, patrondur benim için. Onun yanındakiler çok yalaka!
 
 × Aaa!
 Öyle ama; mıç mıç bir durum var. Evinden çıkmazlar. Patronla öyle olmam, hiç sevmem. Lea'nın salı partileri dönemi vardı ancak pek ses getirmiyordu. O sıra 17 hafta falan süren bir parti yapma dönemine girdim, Ozan Doğulu ile. Yıkıldı ortalık. Öyle bir gün geldi ki aynı gün iki işim birden bitti.
 
 × Aaa yine!
 Mevlana Dünya Kardeşlik Birliği'ne üyeyiz; enerji ve insan olabilmekle alakalı bir dernek. İşten atılma sebebim derneğin fasiküllerini okumak. İşsiz kaldım ve yine dibe vurdum. Ve yine teklif geldi ama bu defa Nişantaşı'nda 25 metrekare bir butik açılıyor ve orada çalışacağım! Nereden nereye değil mi? Ama kabul ettim; bu defa butik yıkıldı! Marka satıyorduk, dükkanın kirası 750 lira. 45-50 bin lira ciro yapmaya başladık. Demet Akalın, Özge Ulusoy, İlker İnanoğlu geliyor; dükkana sığmıyorlardı. Yine gezmeye başladım. Kuruçeşme'deki mekan açıldı ve biz sahneye çıkmaya başladık.
 
 × Mert biraz da sen anlat, sen nerede dahil oldun bu hayata?
 Mehmet o kadar başarılı oluyordu ki, onun ayrıldığı yerden beni istiyorlardı. Ben de tekstilciyim. Yedek oyuncu gibiydim, piyon gibi.
 
 × Bunları anlatırken gülüyorsunuz, kardeşler birbirini kıskanmaz mı? Çekişme olmaz mı aranızda?
  Tabii durmadan kavga ederiz aslında, hiç benzemeyiz. Mehmet çok savruktur, dağınıktır. Herkese hemen kalbini açar. Ben temkinliyim. Para tutamaz, ben tutumluyum. O elindeki bütün parayı bir anda harcar üzerine de borç yapar. Öğretmenim sormuştu 'Ne olacaksın?' diye, 'Ünlü' diye cevap vermiştim. Hülya Avşar gibi olacaktım! Mehmet işi gereği herkesle samimi olabilir ben olamam.
 
 × İşin gereği mi samimisin insanlarla?
 Mehmet D: Ne alakası var? Politik falan değilim, severim insanları... 
 Mert D: Çok istedim İstanbul'da olmayı, dernek de vardı işin içinde.
 Mehmet D: Az derdim vardı, bir de bu geldi.
 Mert D: Kalacak yer derdim yoktu onun gibi en azından. Kuruçeşme'de dükkan açılınca, Galactic Brothers olarak sahneye çıktık. Bir iki başka yerde çalıştık ama ben bıktım öyle çalışmaktan, bilmek istiyordum kaç para alacağımı ve Harvey Nichols'a girdim. Mehmet de Cenk Eren'le başladı. 
 
 DİBE VURMADAN OLMAZ
 Mehmet D: Dibe vurmadan çıkamazsın, biz defalarca vurduk. Tekamülümüz bitmiyor. Piyasa açılıyordu, çağırdılar. 'Gelmem orası gay bar' dedim. Sonra kabul ettim, evde oturmaktan iyiydi ve orası patladı sonra. İstanbul'daki ilk Türkçe mekandı, Derin Mermerci masa üstünde göbek atıyordu, Elif Dürüst başka bir köşede... Sürünen dükkan efsane oldu. Gri duvarlar, masa yok, masraf yok, büyük kazanç var.  
 Mert D: Gündüz satış yapıyordum, akşam da Piyasa'daydım. Level diye bir yer açıldı orada çıktım haftada bir. Kalamata'da söyledim sonra.
 
 × Sen o sıra hala Cenk'le misin?
 Evet, işler çok iyi gidiyordu. 'Sen artık eskisi gibi çalışmıyorsun' dediler ve maaşımı düşürdüler. Bıraktım işi, teklifler vardı zaten. Ama bir anda sıktım sıyrıldı. Tuhaf teklifler de geldi, mekana manken getir, kız getir gibi.
 
 × Ne demek o?
 Ne bileyim, sanıyorlar ki güzel kızlar mankenler olursa o mekan iş yapar. Ardından Limoncello'nun açıldığı yerdeki eski mekanda çalıştım. Yine patlattık dükkanı, ancak sahibi beceremedi. Kaff'ı açtık ardından, aman ne patlamak! Aklına kim geliyorsa mekandaydı, Alican Ulusoy'dan Demet Akalın'a. Sonra Erol Bey'den teklif aldım; kabul ettim. Kanımız uyuştu... 
 
 × Önceden tanır mıydınız onları?
 Mehmet D.: Tanımazdım, Varol Bey gelirdi çalıştığımız mekanlara o kadar. Hayır diyemedim teklife. Artık transfer parası alıyor ve sözleşme imzalıyorum, akıllandım ama zaten Erol Bey de başka türlü çalışmaz. Cento per Cento, Kumm Hotel, Sortie yazlık, kışlık derken burayı açtık. Dekorasyonları da ben yapıyorum. Mert de sahneye çıkmaya başladı ama teklif patronlardan geldi. Albümü de geliyor az kaldı. Aklına gelen bütün büyük isimlerle düet yapacak.
 Mert D.: Mehmet de kendini sahneye atıyor ben söylerken, Sortie'de çok eğleniyoruz. Elimden mikrofonu kapıyor ve berbat sesiyle şarkı söylüyor.
 Mehmet D.: Bayılıyorlar bana.
 Mert D.: Sana öyle geliyor. Seyirci kurgu sanıyor ama gerçek halimiz, birbirimizi yiyoruz. Annem de bizimle bu arada, mekanda teyzem ve annem karşılıyor gelenleri. Sanki evimizin salonundayız.
 GECE HAYATINDAN NE BEKLENİYOR?
 - İnsanlar samimiyet seviyor. 
 - Kendini güvende hissetmek istiyor. 
 - Eğlenmek, harcadığının karşılığını almak istiyor. 
 - İyi müzik istiyor. 
 - İyi işletmeci istiyor. 
 - Kazıklanmamak ve ödediğinden emin olmak istiyor. 
 - Klas bir mekan görmek istiyor.
 EĞLENCE HAYATINDA VAR OLMAK İÇİN
 - Her gece çıkacaksın.
 - Eğlenmeyi seveceksin.
 - Trendleri bileceksin.
 - İyi giyinecek, iyi içecek, iyi harcayacaksın.
 - Nazik olacaksın, beyefendi-hanımefendi olacaksın.
 - Enerji vampiri olmayacaksın. 
 - Bulunduğun mekanın kurallarına uyacaksın.
 MEKåNIN TUTMASI İÇİN
 - Ünlülere mekan açarsan yaşatamazsın.
 - Gençler gelirse, tutar.
 - Her gece çıkan bir grup var, onlara hizmet eden iş yapar. 
 - 1985-1990 doğumlular severse, olur. 'Çoluk çocuk' denen o grup olmazsa batarsın.