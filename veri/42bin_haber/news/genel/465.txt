Girişimcilerin hayalleri gerçek oluyor
Türkiye Bilimsel ve Teknik Araştırma Kurumu (TÜBİTAK) tarafından teknogirişimcilere yönelik hazırlanan 550 bin liralık hibe destekli ''1512 Bireysel Girişimcilik Aşamalı Destek Programı''nın ilk aşamasını geçen girişimciler belli oldu.
 Kazanan iş fikirleri arasında akıllı video içeriği arama motorundan, bomba imha gibi uygulamalarda kullanılabilecek mobil robota kadar ilginç projeler yer alıyor.
          
 Bilim, Sanayi ve Teknoloji Bakanı Nihat Ergün, AA Muhabirine yaptığı açıklamada, TÜBİTAK'ın 1512 Bireysel Girişimcilik Aşamalı Destek Programı'nın birinci aşama başvurularında kazananların belli olduğunu bildirdi.
          
 Bakan Ergün, programa yapılan 745 iş fikrinden 451'inin ikinci aşama başvurusu yapmaya hak kazandığını kaydetti.
          
 Girişimcilerden Teknolojik Yenilik Düzeyi Yüksek İş Fikirleri 1512 Programının birinci aşama sonuçlarının, girişimci adaylarının teknolojik yenilik düzeylerinin, umut vadeden iş fikirleri oluşturabildiğini gösterdiğini dile  getiren Ergün, iş fikirlerinin yüzde 60'ının birinci aşamayı geçmeye uygun bulunduğunu ifade etti.
          
 Ergün, kazanan iş fikirlerinin yüzde 33'ünün bilişim teknolojileri, yüzde 19'unun elektrik-elektronik, yüzde 18'inin biyoteknoloji, yüzde 12'sinin makina-imalat, yüzde 10'unun ulaştırma, savunma, enerji, tekstil ve yüzde 8'inin malzeme, metalürji ve kimya alanından olduğu kaydetti.
          
 Türkiye'nin ülke olarak üretim hacminde önemli bir yetkinliğe ulaştığını belirten Ergün, bu konuyu her zaman vurguladıklarını kaydetti.
          
 Bakan Ergün, Tükiye'de neredeyse üretilemeyen bir ürün olmadığına işarete ederek, gelişmekte olan bir ülke olarak, Türkiye'nin üretim yapısını düşük teknolojili ürünlerden orta ve ileri teknolojili, yüksek katma değerli ürünlere dönüştürmesi gerektiğine işaret etti.
          
 Bu hususu Sanayi Stratejisi Belgesinde de ortaya koyduklarını dile 
 getiren Ergün, şunları kaydetti:
          
 ''Şimdi yapmamız gereken sanayideki bu dönüşümü sağlayacak mekanizmaları ortaya koymak. İşte TÜBİTAK'ın 1512 Programı da bu konuda bizim stratejimizin çok önemli bir ayağını oluşturmakta. Bu Program vasıtasıyla biz girişimci gençlerimizin teknoloji odaklı fikirlerini proje aşamasından üretim, ticarileşme ve pazar aşamasına kadar destekliyoruz. Yani bu programla daha önce dağınık ve birbirinden kopuk parça halinde olan destek sistemlerimizi bir bütün haline getirdik.
          
 Şimdi buradan girişimci gençlerimize bir çağrıda bulunmak istiyorum: Biz Bakanlık ve ilgili kuruluşlarımızla birlikte, sizin yenilikçi fikirlerinizi çok önemsiyoruz ve bu fikirlerinize de çok ciddi destekler veriyoruz. Hiçbir tereddüte girmeden gelin bizim destek programlarımıza başvuru yapın. Bu ülkenin gelişmesi sizin yenilikçi fikirlerinizin uygulamaya geçmesinden geçiyor. Biz inanıyoruz ki, ülkemizde gerekli yenilikçi iklim oluşturulunca, bizim ülkemizden de Bill GATES'ler, Steve JOBS'lar çıkacaktır.''
          
 -Kazanan girişimcilerin yüzde 66'sı 30 yaşın altında-
           
 İş fikirleri arasında akıllı video içeriği arama motorundan, toplu taşımaya yönelik İnternet tabanlı akıllı uygulamalar ile bina baskını, bomba imha gibi uygulamalarda kullanılabilecek mobil robota kadar yenilikçi fikirler yer alıyor.
          
 En fazla iş fikri sırasıyla; 158 iş fikri ile Ankara, 139 iş fikri ile İstanbul, 21 iş fikri ile İzmir ve 20 iş fikri ile Eskişehir illerinden geldi.
          
 Girişimcilerin, yaş dağılımına bakıldığında ise, girişimcilerin yüzde 66'sı 30 yaşın altında bulunurken, yüzde 85'i erkek ve yüzde 15'i kadın girişimcilerden oluştu.
          
 Yine girişimcilerin yüzde 24'ü lisans, yüzde 67'si lisansüstü, yüzde 9'u lisans öğrencisi olarak dikkat çekti.
          
 Farklı teknoloji alanlarından TÜBİTAK 1512 Programı'na başvuran iş fikirleri arasında çarpıcı fikirler dikkat çekiyor. Akıllı Video İçerik Arama Sistemi, görüntü ve imge veri tabanlarında detaylı arama yapmak isteyen kullanıcılara doğru içeriği anında sağlayan yeni nesil bir arama motoru geliştirmeyi hedeflerken; toplu taşımaya yönelik internet tabanlı akıllı uygulamalar ve Mobil Keşif Robotu ise mağara gözlemi, bina baskını, bomba imha gibi uygulamalarda kullanılacak hibrit bir mobil robot prototipini tasarlamayı hedefliyor.
          
 -İkinci aşamada girişimcileri neler bekliyor?-
          
 14 Haziran 2012'de başlatılan TÜBİTAK 1512 Programı ile girişimcilerin şirketleşmemiş iş fikirleri desteklenmeye başlanmıştı.
          
 Birinci aşamayı geçmeye hak kazanan girişimcilere, ikinci aşamada eğitim ve iş rehberi (mentor) desteği verilerek iş planı hazırlamaları kolaylaştırılacak. İş planı hazırlayan girişimci, TÜBİTAK'a başvurarak programın ikinci aşamasına devam edebilecek.
          
 İş planı desteklenmeye değer bulunan girişimci, sermaye şirketi kurarak 100 bin liraya kadar geri ödemesiz teknogirişim sermaye desteği alabilecek.
         
 Kurulacak sermaye şirketlerinin 2013 yılı ilk çeyreğinde faaliyete geçmesi ve 12 ay sürecek proje faaliyetleri ile iş fikirlerinin teknolojik doğrulamasını yapmaları planlanıyor.
         
 TÜBİTAK, iş rehberi desteğini bu aşamada da devam ettirerek, girişimciye finansal, idari ve teknik konularda destek olmaya devam edecek. Üçüncü aşamada kendilerine prototip oluşturma ve bunu ticarileştirme safhasına geçilecek. Bu aşamada da teknogirisimcilere 550 bin lira destek verilecek.
          
 AA
  