İDO 2013’e kampanyayla girdi
İstanbul Deniz Otobüsleri (İDO), 2013 yılına yeni kampanyayla girdi. Bütün dış hatlarda özel avantajlar sunan kampanya, 7 Ocak–31 Mart arasında devam edecek. Kampanya için ayrılan biletlerin sayısı yolcu koltukları için 156 bin, arabalar için 27 bine ulaşıyor.
 İDO, kampanyada Pendik-Yalova ekonomi sınıfı yolcular için 5 ve arabalar için 15, Yenikapı-Yalova ekonomi sınıfı yolcular için 5 ve arabalar için 24, Yenikapı-Bandırma ekonomi sınıfı yolcular için 19 ve arabalar için 74, Yenikapı-Bursa ekonomi sınıfı yolcular için 9 ve arabalar için 49 liralık özel fiyatlar belirledi. Ayrıca bu kontenjanların dolması durumunda, standart fiyatların altından aynı miktarda başka düşük seviyeli fiyatlar da kampanyaya dahil edildi. Business sınıfında da Yenikapı-Bandırma ve Yenikapı-Bursa hızlı feribot hatlarında aynı şekilde özel fiyat avantajları getiren promosyonlu 4 bin adet bilet satışa sunuldu.
 İDO Genel Müdürü Ahmet Paksoy, yaptığı açıklamada şunları söyledi: "İDO'yu ve yolcularımızın beklentilerini çok iyi biliyoruz. 2011'e kadar hangi fiyat ve hizmet politikasını benimsediysek, bugün de aynısını uygulayacağız. 2012 Kasım ve Aralık aylarında düzenlediğimiz hesaplı bilet kampanyası büyük ilgi gördü. Bu kampanyadan, 71 bin yolcu ve 12 bin araba sahibi faydalandı. Hesaplı bilet kampanyalarımız yıl boyunca sürecek."
 CİHAN
  