Midye, balık, çikolata ve nar afrodizyaktır
Prof. Dr. Halim Hattat, cinsel soğukluk yaşayan çiftler için mutfağa girip yemek yaptı. "Midye-istiridye gibi deniz ürünleri; soğan-sarımsak, avokado, roka, acı biber cinsel gücünüzü artırır" diyen Hattat’tan çok özel yemek tarifleri aldık.
 Türkan Yılmazer/turkan.yilmazer@aksam.com.tr
 
 Dünyada her üç kişiden biri, en az bir cinsel sorun yaşıyor. Türkiye’de de rakamlar pek iç açıcı değil, 10 erkekten 7’sinde ereksiyon sorunu var. 10 kadından 9’unun cinsel hayatından mutsuz olduğu ortaya çıkmış. 
 Türkiye’de cinsel sağlık konusunda çalışmalarıyla tanınan Prof. Dr. Halim Hattat’a göre üroloji, cinsel tıp, jinekoloji, psikoloji, beslenme ve egzersiz uzmanlarıyla kişiler incelenip ülkenin bir 'cinsel sağlık profili' oluşturulmalı... Prof. Dr. Hattat, bu yüzden ‘Cinsel Wellness-Sağlıklı Yaşam Sağlıklı Cinsellik’ konseptinin önemli olduğunu ifade ediyor. 
 Prof. Dr. Halim Hattat, Cinsel Sağlık Uzmanı kızı Dr. Ece Hattat’ın tarifleri ve katkılarıyla hazırladığı afrodizyak etkisi yüksek, kolayca hazırlanacak yemeklerle cinselliğin teşvik edilebileceğini söylüyor...
 
 Beslenmenin cinsel sağlığa etkisi ne oranda?
 Akdeniz tipi bir beslenme planı cinsel fonksiyonları iyileştiriyor. Kilo fazlalığı, kolesterol yüksekliği, kan basıncında yükselme yaşayanlar, iki yıl sağlıklı bir beslenme uyguladıklarında hem metabolizma göstergelerinde yani kan şekeri, insülin, kolesterol, tansiyon değerlerinde; hem de cinsel fonksiyonlarında düzelme fark ediyor. Aslında kişiler sağlıklarına kavuşmak için tam tahıllı ürünlerden zengin, işlenmiş rafine şekerlerden fakir, zeytinyağı gibi iyi yağları ihtiva eden, sağlıklı proteinlerin olduğu bir beslenme düzeni yaşadıklarında kalpleri ve cinsel fonksiyonları olumlu etkileniyor. Fazla kilo da testosteronu düşürdüğü için önemli.
 
 KALBE YARAYAN SEKSE DE YARAR
 Cinsel enerjiyi artıracak besinler var mı? 
 Kalp sağlığı için yararlı olan besinler cinsel sağlık için de yararlıdır.Afrodizyak etkili kuşkonmaz, midye-istiridye gibi deniz ürünleriyle balık, soğan-sarımsak, avokado, roka, acı biber, tarçın-vanilya, zencefil, karanfil, hardal, ananas, üzüm, nar, incir ve karpuzu sayabiliriz.Mevsiminde tüm taze sebze-meyveler de cinsellik dostudur. Protein kaynakları testosteron seviyelerinize olumlu etki eder. Düşük yağlı etler, balık, yumurta, yağsız süt ve süt ürünleri, baklagilleri tercih edin. Besin değeri yüksek ancak kalorisi az olan besinlere yönelin. Tükettiğiniz yiyeceklerin vitamin, mineral ve lif ile dolu olmasına dikkat edin.L-arginin, L-karnitin, omega-3, çinko, gingko biloba gibi ürünler performansı artıran maddeler arasındadır.
 
 Cinsel sağlığı olumsuz yönde etkileyen besinler var mı? 
 İçinde fazla şeker, yağ, fazla kalori olan ve besin değeri olmayan ürünleri tüketmeyin. Yüksek kalorili, az posalı bir beslenme rejimi, trans ve doymuş yağlar; yağlı et ve et ürünleri sağlığın her yönünü olduğu gibi cinsel sağlığı da olumsuz etkiler. Fast-food aşırı miktarda omega 6 yağ asiti içerir. Omega 6’nın fazlası kalp damar hastalıklarını kolaylaştırıp hipertansiyona davetiye çıkarır. Damar sistemini tehdit eden yüksek şeker-kolesterol-tansiyon gibi sağlık sorunları cinsel problemlerle ortaya çıkabilir.  
 
 ASEKSÜELLİK ARTIYOR
 Çiftlerin birbirlerine ayırdıkları vakit giderek azalıyor, bu koşuşturmacada ilişkiler nasıl canlandırılmalı?
 Gerçekten de PTT yani pijama-terlik-televizyon sendromu yaşayan çiftlerde artış var. İş-aile sorumlulukları, trafik üzerine de ağır bir akşam yemeği derken çiftler hiçbir yakınlaşma olmadan günü tamamlıyor ve aseksüel bir yaşamı alışkanlık haline getiriyor.Cinsellik de sadece tatilden tatile hatırlanan bir olay haline geliyor.Böyle durumlarda cinselliği teşvik etmek faydalı oluyor. Pek çok kişi cinselliğin spontan hislerle gelişmesini bekliyor. Bu da önemli.Ancak bazen güzel bir akşam planlamak, ilişkinin ilk zamanlarındaki gibi özel geceler hazırlamak, en azından haftanın bir günü birbirine vakit ayırmak çok önemli.Hatta size pişirdiğimiz bu mönüyü de aynı böyle geceler için tasarladık. Mutfakta uzun saatler geçirip partnerinizi masada bekletmeyin. Sohbete, iletişime, duygusal yakınlığa vakit kalsın.Duygusal, düşüncesel yakınlaşmalar olduğunda cinsellik daha tatminkâr yaşanıyor.
 
 AKŞAM YORGUNSAN SABAH SEVİŞ
 Cinsellik için iyi bir kondisyon        gerekir mi? 
 Çok yorgun olsanız da, kendinizi bakımsız hissetseniz de bazen kendiliğinden gelişen hisler olduğunda bunun keyfini çıkarmalısınız.Ancak stres nedeniyle böbrek üstü bezlerinden salgılanan adrenalin-kortisol gibi stres hormonlarının cinsel hormonları azaltıcı etkisi var. Bu durumda, yorgunluğunuzu ve stresinizi tetikleyen risk faktörlerini azaltmakla işe başlamalısınız.Akşam saatlerinde yorgun hissediyorsanız, birliktelik zamanını sabaha alabilirsiniz. Sağlıklı beslenen, fazla kilosu olmayan, düzenli egzersiz yapan bir kişi kendini hem daha az yorgun ve daha az stresli hem de cinsel olarak daha aktif hisseder.  
 
 NARLI ROKA SALATASI
 MALZEMELER: l 1 demet roka l 1 nar   l Zeytinyağı l Tuz
 YAPILIŞI: Tüm malzemeleri karıştırıp servis edin.
 SARIMSAKLI MİDYE
 MALZEMELER: l Yarım kilo, kabuğu temizlenmiş taze midye l 3 diş ince kıyım sarımsak l 1 diş dövülmüş sarımsak l1 tatlı kaşığı zeytinyağılYarım su bardağı beyaz şarapl1 tutam tuz l1 kâse doğranmış maydanoz
 YAPILIŞI: Zeytinyağı ile sarımsakları tavada kavurun. Midyeleri ekleyip 6-7 dakika kavurun. Beyaz şarabı katıp kapağını kapayarak midyelerin ağzı açılıncaya kadar 10 dakika pişirin. Üzerine tuz ve maydanoz serpip servis edin.
 KÂĞITTA EGZOTİK LEVREK
 MALZEMELER:l 2 adet levrek fileto l 2 dilim portakal l 2 çubuk tarçın l 1 tutam kakuli l 1 tutam rezene l 1 adet dilimlenmiş acı kırmızıbiber l Tuz  l Karabiber l 2 adet pişirme kâğıdı
 YAPILIŞI: Pişirme kâğıtlarına levrek filetoları yerleştirin. Üzerlerine 1 dilim portakal, 1 çubuk tarçın, dilimlenmiş acı biberler, kakuli-rezene-tuz-karabiber serpin. Kağıdı iyice kapatarak daha önceden 180 derece ısıtılmış fırında 20 dakika pişirin.
 ÇİKOLATA FONDÜ
 MALZEMELER:l Yüzde 80 kakao içeren 1 paket bitter çikolata l Yarım kutu krema l 1 portakal kabuğu rendesi l 1 tutam tuz l Dilimlenmiş yarım ananas  l Dilimlenmiş çilek l Çöp şiş
 YAPILIŞI: Çikolatayı benmari usulü eritin. İçine yavaşça karıştırarak kremayı ekleyin. Tuz ve portakal kabuğu rendesini katın. Akışkan bir kıvama geldiğinde fondünüz hazır. Dilimlenmiş ananas ve çilekleri çöp şişlere dizin. Arzuya göre taze servis edin, fondüye batırıp yenilebilir. Daha tatlı arzu edenler için hazırladığınız çöp şişleri ızgara bir tavaya alın, üzerlerine yarım fincan sıcak suda erittiğiniz 2 tatlı kaşığı balı dökün ve 2 dakika pişirdikten sonra ızgaradan alarak servis yapın.
 
  