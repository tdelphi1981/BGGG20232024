345 kamerada 'O yüz' aranıyor
Her yerde ABD'li Sarai'nin katilini arayan polis, genç kadının gezdiği yerlerdeki 345 kameranın binlerce saatlik görüntüsünü inceliyor. Çevresinde yürüyen kişiler, yüz tanıma sistemiyle tek tek sabıkalı arşiviyle karşılaştırılıyor
 LEVENT ALBAYRAK-İSTANBUL
 İstanbul Emniyeti'nde Sarai Sierra seferberliği.. Kaybolduktan 12 gün sonra cesedi surların arasındaki bir dehlizde bulunan Amerikalı Sarai'nin katiliyle ilgili somut bilgiye ulaşamayan polis, kamera kayıtlarına yoğunlaştı. 
 
 BİNLERCE SAAT GÖRÜNTÜ
 CESEDE de görüntüler üzerinden ulaşan ekipler, Beyoğlu'nda kaldığı odanın bulunduğu sokaktan cesedin bulunduğu Cankurtaran'a kadar, Sarai'nin gidebileceği tüm bölgelerdeki 345 kameranın kayıtlarına el koydu. Kurulan görüntü izleme biriminde tutulan binlerce saatlik görüntüyü inceleyen polis, Amerikalı fotoğrafçı Sierra'nın öldürülmeden önce birileri tarafından takip edilip edilmediğini tespit etmeye çalışıyor. Sierra'nın önünde, arkasında, yanında, sağında, solunda yürüyen şüpheliler tek tek analiz ediliyor. 
 
 BİLGİSAYAR KARŞILAŞTIRIYOR
 ARAŞTIRMANIN en önemli adımlarından biri olan ve emniyetin yıllardır kullandığı yüz tanıma sistemi de burada devreye giriyor. Görüntülerden alınan şüpheli fotoğrafları yüz tanıma sistemine aktarılarak, sabıkalı kişilerin dosyasıyla karşılaştırılıyor. Şüpheli hareketleri dikkat çeken kişiler de sorgulanıyor. İfadenin ardından serbest bırakılan fakat şüphe taşıyan kişiler 24 saat izleniyor. 
 
 BOĞUŞMA İZİ ARANIYOR
 CİNAYETİ çözmek için 'olağan' cinayet senaryolarını da gözardı etmeyen deneyimli polis ekipleri, genç kadının bölgede yaşayan tinerciler tarafından öldürülmüş olabileceği ihtimalini de değerlendiriyor. Sierra'nın tırnaklarının arasında bulunan doku örneklerinden yola çıkan ekipler, sur diplerinde şüpheli kişilerin vücutlarında boğuşma izi arıyor.
 DÜĞÜMÜ DNA ÇÖZECEK
 Olay yerinde 4 gün boyunca titizlikle delil arayan polis ekipleri, Sierra'nın cesedinin yanında bulunan kanlı taşın, cinayet aleti olduğunu düşünüyor. Taşın yanı sıra, genç kadının cesedini gizlemek için kullanılan battaniye üzerinde de birden çok DNA ve doku örneğine rastlandı. Polis ekipleri bu battaniyenin cinayetten önce de orada olduğu, dehlizde daha önce sabahlayan evsizler tarafından kullanılmış olabileceğini değerlendiriyor.  Ancak battaniye üzerinde bulunan kıl, tükürük ve DNA örneklerinin kimlere ait olduğunu tespit ederek 'olay günü nerede olduklarını' soracak. Her yerde katilin izini arayan polisin kulağı bir yandan da Adli Tıp Kurumu'ndan çıkacak olan DNA testi sonuçlarında...
 FOTOĞRAFLAR İÇİN TIKLAYINIZ...
 6 gün Sarai'yi aradım mucize için dua ettim
 TATİL için İstanbul'a gelen eşinin vahşice öldürülmesiyle sarsılan Sarai'nin eşi Steven D. Sierra New York Times'a konuştu. Eşini aradığı altı günü anlatan 33 yaşındaki Sierra şöyle devam etti: Yürüyerek ve arabayla bütün İstanbul'u gezdim. Sokakta gördüğüm herkesin yüzüne dikkatlice baktım. Karımın yüzünü görmeyi umuyordum. Her gün bir mucize olsun diye dua ediyordum. 
 KALABALIK ve dar sokaklar nedeniyle İstanbul çok bunaltıcıydı. Sarai'yle 14 yıldır çok mutlu bir evliliğimiz vardı. Birbirlerimize hiç ihanet etmedik. Türkiye'deki yetkililerle en son cuma günü görüştüm ve hala bir gelişme kaydedilmedi.
 Polis yüz hatlarını eşleştiriyor
 POLİSİN başvurduğu yüz tanıma sistemi, güvenlik kameralarından alınan görüntülerden yüz analizinde kullanılıyor. Kılık değiştirme ihtimaline karşı özellikle yüz hatları ve kemik yapısı değerlendirmesi yapan sistem, daha sonra bu bilgileri arşiv kayıtlarıyla karşılaştırıyor. Görüntüleri alınan şüpheliye ait verilerin, daha önce sisteme girilmiş sabıkalı kişilerin bilgileriyle eşleşmesi durumunda ise daha ayrıntılı analiz yapılıyor.
  