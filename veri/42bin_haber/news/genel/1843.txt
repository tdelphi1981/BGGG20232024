Atasay Avrupa'da ucuz altın çadırı kuracak
Atasay, maliyetine satış yaptığı 'Altın Çadır Günleri'ni 6 Aralık'ta Yenibosna'da başlatıyor. Sırada Avrupa var...
 Geçen yıl 20 binden fazla kişinin ziyaret ettiği 'Atasay Geleneksel Altın Çadır Günleri', üçüncü kez kapılarını açmaya hazırlanıyor. Şirketin Yenibosna'daki fabrikasının bahçesinde kurulacak çadırda binlerce ürünün indirimli hatta maliyeti fiyatına satılacağını söyleyen Atasay Mücevherat Yönetim Kurulu Başkanı Cihan Kamer, 'İndirim çadırımıza her yıl talep artıyor. İlk sene 10 bin kişinin ziyaret ettiği çadıra ikinci yıl 20 bin kişi geldi. Bu sene ise gün sayısını 1 gün artırıyoruz, 6 Aralık'tan itibaren 4 gün boyunca çadırımız açık olacak. 5 Aralık'ta ise geçen yıl çadırdan en çok alışveriş yapan 500 VIP müşterimizi ağırlıyacağız' dedi. Kamer, bu yıl çevre illerden de çadıra otobüs seferleri düzenleyerek, 5 günde toplam 50 bin kişiye ulaşmayı planladıklarını ifade etti.
 Kuyumun Mango'su olacak
 KAMER, hazırgiyimdeki 'fast fashion' (hızlı moda) kavramını kuyum sektörüne taşımayı hedeflediklerini belirterek, 'Mango, Zara, gibi firmalar modayı, lüksü ulaşılabilir kılıyor. Ancak kuyum sektöründe bunu yapan yok. Biz dünyada kendimizi, kuyumun Mango'su olarak konumlamak istiyoruz. Bu hedef doğrultusunda çadırımızı yurtdışına taşıma kararı aldık. 2013'te 3 ülkede altın çadırımızı kuracağız' dedi.