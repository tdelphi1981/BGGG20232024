Sınırda şiddetli çatışma okullar tatil edildi
Suriye sınırında çatışmalar arttı, Ceylanpınar'da okullar tatil edildi.
 Suriye sınırına sıfır noktalarda meydana gelen şiddetli çatışmalardan dolayı Şanlıurfa'nın Ceylanpınar ilçesinde  okullar tatil edildi.
 Ceylanpınar'a sınır Resulayn köyünde Esed'e bağlı birliklerle muhalifler arasında dün geceden beri devam eden şiddetli çatışmaların artmasından sonra ilçede okullar tatil edildi. Aralıklarla meydana gelen şiddetli patlamalar ve silah seslerinden dolayı geceyi uykusuz geçiren Ceylanpınarlılar sabaha karşı belediye heporlerinden ve polis araçlarından yapılan duyurularla sokağa çıkmamaları, sınıra yakın bölgelere gitmemeleri konusunda uyarıldı. Yapılan anonslarda okulların tatil edildiği de duyuruldu.
 
 Obüsler Ceylanpınar’a yönlendirildi, yaralılar hastanelere taşınıyor
 Şanlıurfa'nın Ceylanpınar ilçesi sınırında gece geç saatlerde başlayan çatışma nedeniyle Şanlıurfa Akçakale ve Suriye Kobani sınırındaki obüsler Ceylanpınar'a sevk edildi.
 Suriye'nin Resül Ayn beldesinde gece geç saatlerde muhalif ve Esed güçleri arasında çatışma başladı. Çatışmanın başlamasıyla birlikte Türk Silahlı Kuvvetleri (TSK)'ne ait birlikler sınırda teyakkuza geçti. Akçakale ve Kobani sınırında bekletilen obüsler ilçe sınırına yönlendirildi. Bölgede yaşanan çatışmalarda aralarında sivillerin de olduğu bazı kişiler yaralandı. Yakınlarınca Türkiye sınırına getirilen yaralılar, burada ambulanslarla Ceylanpınar Devlet Hastanesi'ne götürülüyor. İlk müdahalesi yapılan yaralılar Şanlıurfa'daki hastanelere sevk edildi. Yaralıların bir kısmının hayati tehlikesinin bulunduğu belirtildi.
 İlçede belediye hoparlöründen yapılan anonslarla sınıra yakın bölgelerin boşaltılması istendi. Sınır ötesinde çatışma devam ederken Ceylanpınar'daki halk Suriye'deki yakın akrabalarını sınırda merakla bekliyor.
 CİHAN