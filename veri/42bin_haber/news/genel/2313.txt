Erken kıyamet Perşembe ilçesinde koptu
Ordu'nun Perşembe ilçesi yakınlarında geçen hafta Karadeniz'e düşen göktaşı Ordu Müftülüğü'nün 'Alo Fetva' hattını kilitledi.
 Kimi"Mayalar Müslüman mıydı?" diye sorarken, kimisi ise "Kısa sürede tüm günahlarımı nasıl temizlerim?" diye sordu.
 Geçtiğimiz hafta salı günü saat 22.50 sıralarında Karadeniz açıklarında göktaşı düşmüş, o anlar güvenlik kameralarına yansımıştı. Ordu Valisi Orhan Düzgün konuyla ilgili inceleme başlatmıştı. Yaşanan bu olayın ardından Ordu Müftülüğü'nün 190 numaralı 'Alo Fetva' hattını çok sayıda kişi aradı. Müftülükte görevli din adamları kıyamet ile ilgili sorulara, "Kıyametin kopacağı tarihi sadece Allah bilebilir" diyerek cevap verdi.
 "HAZIRLIKLI OLMAK LAZIM" 
 Ünye Müftüsü Aydın Yığman ise kıyametin 21 Aralık'ta kopacağı iddialarının insanlar üzerinde olumlu etkisi olduğunu belirterek, "Ancak kıyametin 21 Aralık'ta kopacağı yönündeki iddiaların herhangi bir hakikat içermesi söz konusu değil. Kuran-ı Kerim'de Allah bizlere 5 tane bilinmeyen sunmuş. Kıyametin ne zaman kopacağını sadece Allah bilir. Tabii bu durum bir manada iyi olabiliyor. İnsanlar kıyamet kopacak diye daha fazla hazırlık yapabilir, ibadetlerini yerine getirirler. Bunlara faydası olacağını düşünüyorum " dedi. Göktaşının düştüğünü gören Mustafa T. adlı vatandaş, "Bir alev topu gibi denize doğru gitti. Perşembe tamamen aydınlandı" derken, bazıları da havai fişek atıldığını, bazıları ise mezarlığın üzerine nur düştüğünü zannettiklerini belirterek, "Göktaşının düştüğünü görünce ister istemez 21 Aralık'ta kıyamet kopacağı söylentileri geldi aklımıza" dediler.