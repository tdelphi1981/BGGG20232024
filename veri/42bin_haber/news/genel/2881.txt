Pakistan'ı geren saldırı
ABD'ye ait insansız hava araçlarının düzenlediği hava saldırısında, Pakistan'daki Taliban'a bağlı önemli isimlerden Molla Nazır öldürüldü. BBC'nin haberine göre, yerel yetkililer, Güney Veziristan'a düzenlenen saldırıda iki roket atıldığını ve Molla Nazır'ın yanı sıra en az 5 militanın daha öldürüldüğünü belirtti.
 VEZİRİSTAN'In önemli kenti Wana yakınlarındaki Angur Adda yöresinde düzenlenen saldırıda, Nazır'ın yardımcısı Ratta Han'ın da yaşamını yitirdiği belirtildi. Afganistan'daki Taliban hareketine destek olmak ve yabancı güçlerle hükümet yanlısı askerlere karşı savaşmak üzere militan sağlamakla suçlanan Molla Nazır, iki ay önce de bir intihar saldırısında yaralanmıştı. Bölge uzmanları, Molla Nazır'ın hükümetle anlaşmaya vardığını, öldürülmesinin Washington ile İslamabad arasında tartışmaya yol açabileceğini, zira Pakistan'daki askeri yetkililerin iç barışın korunması için Molla Nazır gibi komutanlar bulunmasından memnun olduğunu dile getirdi. 
 ABD'de Başkan Barack Obama'nın göreve geçtiği 2009 yılından bu yana insansız hava araçlarının sıklaşan saldırıları Pakistan kamuoyunda büyük öfke yaratıyor. İslamabad yönetimi söz konusu operasyonların ülke egemenliğini ihlal ettiğini savunuyor ancak geçmişte Pakistan'ın özel temaslar sırasında bu tür saldırıları onayladığı iddia ediliyor.