Türkiye'nin zeytin ihracatında Irak ikinci sıraya yükseldi
Son yıllarda Türkiye'den Irak'a zeytin ve zeytinyağı ihracatında önemli artışlar kaydediliyor. Irak, en çok sofralık zeytin satılan ikinci ülke konumuna geldi.
 Türkiye'nin sofralık zeytin ihracatının 2011-12 sezonunda miktar bazında yüzde 0,4 oranında, değer bazında ise 5,6 oranında gerilediği bir dönemde Irak'a sofralık zeytin ihracatı miktarda yüzde 22,4, değer bazında ise yüzde 28,7 arttı. Irak'a gönderilen 18 bin 409 ton ürün karşılığında 23,7 milyon dolar döviz girdisi sağlandı. Bu verilerle Irak, sofralık zeytin ihracatında Romanya'yı geride bırakarak Almanya'nın ardından ikinci sıraya yerleşti.
 Zeytin ve Zeytinyağı Tanıtım Komitesi (ZZTK) Yönetim Kurulu Üyesi M.Kadri Gündeş Gaziantep, Kilis, Nizip, Antakya ve, Mardin gibi Irak'a yakın noktalarda, son yıllarda büyük alanlarda zeytin plantasyonları gerçekleştirildiğini söyledi. Irak'ın sektörün öncelikli hedef pazarlarından birisi olduğunu kaydeden Gündeş, "Irak'a yakın yörelerde zeytin ve zeytinyağı üretimi her geçen yıl artıyor. Irak pazarına yakınlık avantajını kullanarak ihracatımızı daha da arttırmayı ve Irak pazarındaki konumumuzu güçlendirmeyi hedefliyoruz." dedi.
 ZZTK, AGROFOOD-IRAK FUARI'NDA TANITIM YAPACAK
 ZZTK, 26-29 Kasım 2012 arasında Irak Erbil'de düzenlenecek Agrofood-Irak Fuarı'na katılacak. İhracatçılar, üçüncü kez katılacakları fuarda Türkiye'nin bu ülkeye ihracatını arttırmak için tanıtım yapacak. ZZTK Başkan Vekili Davut Er, 2012-13 ihracat sezonunda 455 bin ton sofralık zeytin ve 201 bin ton zeytinyağı rekoltesi beklediklerini kaydetti. Son yıllarda dikilen 80 milyon zeytin ağacıyla Türkiye'nin 170 milyon adet varlığa ulaştığına işaret eden Er, yeni dikilen ağaçların ürün vermeye başlamasıyla Türkiye'nin zeytin ve zeytinyağı rekoltesinin daha da artacağını, artan üretimin daha fazla ihracatla katma değere dönüşeceğini, ZZTK olarak ihracatı arttırmak için tanıtım faaliyetlerine hız verdiklerini dile getirdi. Türkiye'nin Irak'a zeytin ve zeytinyağı ihracatının 2011-12 sezonunda 27 milyon 320 bin dolara çıktığı bilgisini veren Er, "Irak, Türkiye'nin zeytinyağı ihracatında dördüncü büyük pazar konumuna yükseldi. Irak'a zeytinyağı ihracatımızı çok daha yukarılara taşıyabilecek bir potansiyel var, Agrofood-Irak Fuarı bu anlamda itici güç olacak." şeklinde konuştu.
 CİHAN
  