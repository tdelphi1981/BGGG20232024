Protokolü yaptı 5 milyon lirayı göndermedi
Geçtiğimiz Aralık ayı sonunda Şanlıurfanın önemli bir ziyaretçisi vardı. Adını Muhammed El Nacr olarak açıkladı. Katarlı bir işadamı olduğunu ifade etti. El Nacr, Suriyeli sığınmacılara kullandırılmak üzere 5 milyon liralık bağışta bulunmak istediğini açıkladı. Verilen söz resmiyete de kavuşturuldu. 22 Aralık günü Şanlıurfa Valiliği ile protokol imzalandı. El Nacr söz konusu yardımı bir hafta içinde yapacağını açıkladı. Ancak aradan bir ayı aşkın bir süre geçmesine karşın söz verilen yardımın yerine getirilmediği ortaya çıktı.
Muhammed El Nacr 22 Aralık günü önce Şanlıurfa Valiliğini ziyaret etti. Daha sonra 10 bin Suriyeli sığınmacı için hazırlanmakta olan kampları gezdi. Kamplar yüzde 80 seviyesinde tamamlanmış durumdaydı. Ancak ranza, ısıtıcı gibi bir takım eksiklikler bulunuyordu. El Nacr söz konusu eksiklikleri gidermek istediğini açıkladı. El Nacr temasları sırasında Katar Şeyhi Hamid bin Halife El Taninin referansı ile geldiğini de ifade etti. 
VALİ İLE PROTOKOL YAPTI 
Harran Kaymakamlığı giderilmesi gereken eksiklikler konusında bir listesi çıkardı ve El Nacra verildi. El Nacr söz konusu malzemeleri bir hafta içinde gidereceği sözünü verdi. Verilen sözün resmiyete kavuşturulması için protokol de imzalandı. Protokol, Şanlıurfa Valisi Celalettin Güvenç ile Muhammed El Nacr arasında imzalandı. 
BİR AY GEÇTİ MALZEMELER GELMEDİ 
Protokole imza atılmasının üzerinden 1 ayı aşkın bir süre geçmesine karşın, temin edileceği açıklanan hiçbir malzeme gönderilmedi. Konuya ilişkin bilgi veren, ancak adının yazılmasını istemeyen Harran Kaymakamlığından bir yetkili şunları ifade etti: Gönderileceği yönünde söz verilen malzemeler gönderilmedi. Bir sıkıntı doğduğu söyleniyor. Ancak bizler yine de hazırlığımızı yaptık. Eksiklikleri giderme yoluna gittik. Kampa insanları da almaya başladık. Yaklaşık 2 bin 500 kadar kişi kampta. İyi ki kendi hazırlıklarımızı yapmışız. Aksi takdirde havalar soğuyor, insanlar zor durumda kalabilirdi. 
SÖZÜNDEN VAZGEÇMİŞ DEĞİL 
Muhammed El Nacrı Şanlıurfa Valiliği ile tanıştıran isim ise yatırım danışmanlığı yaptığını söyleyen Yusuf Habek isimli bir Şanlıurfalı. El Nacrın verdiği sözden vazgeçmediğini ifade eden Habek ise şu bilgileri aktardı: Yardım yapılacağı konusu Türkiyede gazete ve televizyonlara haber olunca Katar Şeyhi El Tani durumdan rahatsız olmuş. Direk El Nacrı Katara çağırmış. El Nacr büyük bir işadamı. Körfez'de fon yönetiyor. Bir ara İstanbulda yanımıza gelmişti. Bizim kaldığımız eve, içinde 5-10 milyon dolar bulunan valiz emanet etmişti. Öyle bir işadamı yani. Bunlarda para sorunu yok. Verdiği sözden vazgeçmiş değil. Benim oğlum da şuanda kendisi ile birlikte. Şimdi bizim Vali Beyi (Şanlıurfa Valisi Celalettin Güvenç) kendisi ile görüştüreceğim. 
Yusuf Hayek, Muhammed El Nacr isimli bir işadamına Katar kaynaklarından rastlanmadığı yönündeki uyarımıza ise Biliyorsunuz Araplarda isim çok oluyor sözleri ile yanıt verdi. 
Konuya ilişkin Şanlıurfa Valiliği'nden ise bir açıklama yapılmadı. 
dgokce@hurriyet.com.tr 
  
 