Patronlar 'yeni' ihracat rekoru için Kara Kıta seferine çıkıyor!
İhracatçılar, yılın ilk ve kapsamlı çıkarmasını Afrika'ya yapacak. Başbakan Erdoğan'ın başkanlık ettiği heyet yaklaşık 300 kişi. Gabon, Nijerya ve Senegal'e gidecek olan heyette işadamları Ferit Şahenk, Remzi Gür, Nihat Özdemir, Hamdi Akın, Fettah Tamince ve Ali Kibar gibi patronlar da bulunuyor
 ESİN GEDİK / İSTANBUL
 Avrupa'yı sarsan küresel kriz, Türk ihracatçıları için yeni bir deneyim oldu. Türkiye'nin en büyük ihraç pazarı olan Avrupa'daki daralmayı telafi etmek için alternatif pazarlara ağırlık veren işadamları, 2012 yılında Avrupa pazarında yaşanan yüzde 7'lik daralmayı Afrika'yla aştı. Bu kıtadaki pazar payını artırmak isteyen ihracatçılar, yılın ilk gezisini Gabon, Nijer ve Senegal'e yapacak. Başbakan Recep Tayyip Erdoğan başkanlığında, Ekonomi Bakanı Zafer Çağlayan'ın da katılacağı gezi 6-11 Ocak 2013 tarihleri arasında yapılacak. Geziye 200'e yakın işadamı katılacak. 
 TÜRKİYE İhracatçılar Meclisi (TİM), Türkiye İşadamları ve Sanayiciler Konfederasyonu ve Müstakil Sanayici ve İşadamları Derneği organizasyonu ile İstanbul Maden ve Metaller İhracatçı Birlikleri tarafından gerçekleştirilen gezide işadamı heyeti, Gabon'da Libreville, Nijer'da Niamey ve Senagal'de Dakar kentinde çeşitli temaslarda bulunacak, ilgili ülkenin işadamlarıyla ikili görüşmeler yapacaklar.  
 'PATRONLAR heyeti', 7 Ocak'ta gezinin ilk ayağı olan Gabon'un başkenti Libreville'e gidecek. Erdoğan burada Gabon Parlamentosu'na hitap edecek. İşadamları da Gabonlu işadamları ile ikili görüşmelerde bulunacak. Erdoğan, gezinin Nijerya ayağında iki ülke işadamları arasında gerçekleştirilecek görüşmelere de katılacak. Senegal ziyareti ise 9-11 Ocak tarihleri arasında. Senegal'de de çeşitli görüşme ve temaslar gerçekleştirecek olan Erdoğan, Cumhurbaşkanı Macky Sall ve Başbakan Abdoul Mbaye ile görüşecek. Başbakanlar, işadamlarının görüşmelerine katılarak eş başkanlık yapacaklar.
 Afrika ülkeleri ikinci büyük pazarımız oldu
 TİM Başkanı Mehmet Büyükekşi, Kuzey Afrika ve Orta Doğu'nun Türkiye'nin son yıllarda ihracatta önem verdiği pazarların en başında geldiğini ifade ederek, şöyle dedi: 'Bu bölgeye yaptığımız ihracat 2001 yılında 4.4 milyar dolar iken, bu rakam 2011 yılında 34.6 milyar dolara çıktı. Bu bölgenin ihracatımızdan aldığı pay 2001 yılında yüzde 14 iken 2011 yılında yüzde 25.7'ye yükseldi. Bu oran 2012'nin ilk 10 ayı itibariyle yüzde 34.6'ya yükselmiş durumda. AB'ye ihracatımızın yılın ilk 10 ayında tüm ihracatımızdan aldığı pay ise yüzde 38.5. Ortadoğu ve Kuzey Afrika'ya yaptığımız  ihracatın boyutu neredeyse AB'ye yaptığımız ihracata eş değer bir hale geldi.'
 THY büyüyor ihracat artıyor
 BÜYÜKEKŞİ yeni pazarların gelişmesinde THY'nin büyük etkisi olduğunu söyledi. THY'nin Afrika sefer sayısını artırdığını ve yeni noktalar eklediğini belirten Büyükekşi 'Seyahat etmek kolaylaşınca ticari ilişki de daha kolay gelişiyor' dedi.
 KAFİLEDE HER SEKTÖR VAR
 AFRİKA ülkelerine çıkarma yapan işadamı heyetinde neredeyse her sektör temsil ediliyor. Gıda, tarım ve hayvancılık ürünleri, balıkçılık, makine ve ekipmanları, otomotiv ve yedek parça, kimyevi maddeler ve mamulleri, temizlik ve hijyen ürünleri, mobilya, medikal ürünler ve cihazlar, tekstil ve hazır giyim, güvenlik malzemeleri ve ekipmanları, turizm ve otelcilik, yapı ve inşaat makineleri ve malzemeleri, madencilik, petrol ürünleri, müteahhitlik ve teknik müşavirlik sektörleri başta olmak üzere uluslararası standartlara uygun ürünleri imal ve ihraç eden firmalar katılıyor.
 KITANIN LİDERİ KİMYA
 SON yıllarda Afrika ülkeleriyle siyasal ve ekonomik ilişkilerin geliştirilmesi noktasında önemli adımlar atılıyor. Ticaret heyetleri sayesinde 2012 yılında Afrika ülkelerine yönelik ihracat yüzde 27 arttı. 26 sektörden 24'ünün Afrika'ya olan ihracatı yükseldi. Kimya sektörü Afrika'ya en fazla ihracat yapan sektör oldu. Kimya'yı çelik, otomotiv, hububat ve elektrik sektörleri izledi.
 Patronlar tam kadro katılıyor
 AFRİKA seferi için  
 l REMZİ Gür'ün de yer alacağı heyette 
 l DOĞUŞ Holding Başkanı Ferit Şahenk, 
 l RIXOS'UN patronu Fettah Tamince 
 l TORUNLAR Gıda Başkanı Aziz Torun, 
 l PEGASUS Havayolları Başkanı Ali Sabancı, 
 l DOĞAN Holding CEO'su Yahya Üzdiyen, 
 l HEDEF Alliance'ın sahibi Ethem Sancak,  CENGİZ İnşaat'ın patronu Ekrem Cengiz, 
 l LİMAK Holding Başkanı Nihat Özdemir 
 l AKFEN Holding Başkanı Hamdi Akın 
 l VARYAP İnşaat Başkanı Süleyman Varlıbaş 
 l MNG Holding Başkanı Mehmet Nafiz Günal da yer alacak.