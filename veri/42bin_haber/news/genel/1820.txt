Ankara haklı çıktı
Esenboğa'ya indirilen Suriye uçağının içindeki malzemeyi Rus Büyükelçi açıkladı: Uçaksavar kompleksine ait radarın tamir edilen yedek parçaları
 Ankara - Moskova - Şam üçgeninde kriz yaratan Suriye uçağına ait en net açıklama Rusya'nın Ankara Büyükelçisi Vladimir İvanovski'den geldi. İvanovski malzemenin, 2004'te imzalanan bir sözleşme uyarınca tamir edilen uçaksavar kompleksine ait radar yedek parçaları olduğunu söyledi.
 RUSYA Devlet Başkanı Vladimir Putin'in ziyareti nedeniyle basın toplantısı düzenleyen İvanovski sorular üzerine, Suriye uçağında ele geçirilen malzemeler konusunda Rusya'nın da Türkiye'nin de haklı olduğu noktalar bulunduğunu dile getirdi. Rusya'nın haklılığının, malzemenin yolcular için herhangi bir hayati tehlike oluşturmamasından ve cephane olmamasından kaynaklandığını ifade eden İvanovski, Türk tarafının da uluslararası sivil havacılık kurallarına göre bildirimde bulunulmaması dolayısıyla haklı olduğunu belirtti. İvanovski 'Şikayetimiz, uçaktaki vatandaşlarımızın yanına neden konsolosluk temsilcilerimizin alınmadığı' diye konuştu.
 UÇAKTAKİ malın 2004 yılında yapılan bir sözleşmeyle Suriye'ye satıldığını, tamirat için Rusya'ya götürüldüğünü, artık Suriye'nin mülkünde olduğunu ve Rus malı olmaktan çıktığını anlatan İvanovski 'Artık bugün itibarıyla kapatalım bu konuyu ve bir daha değinmeyelim' dedi.
 TÜRKİYE'YE DE GELDİ
 Geçen yıl, Türk Jandarma Genel Komutanlığı helikopterlerinin yedek parçalarının sevki için de sivil uçağın kullanıldığını anlatan İvanovski, bir başka soru üzerine Putin'in yoğun programı nedeniyle Patrikhane'yi ziyaret etmeyeceğini sözlerine ekledi.
  