Devler Rusya'ya giderken Rus marka Sakarya'ya geldi
OTOMOTİVDE DÜNYA BU KEZ TERSİNE DÖNDÜ
 İki yıl içinde Almanya'yı geçip, Avrupa'nın en büyük otomotiv pazarı olacak Rusya'ya dünya devleri büyük yatırımlar yaparken, Rus ticari araç markası Gaz, Sakarya'da üretime başladı. İlk etapta yılda 2.500 adet ticari araç üretecek montaj tesisi, ihracat da yapacak
 Sümen DEMİRCİLER / sumer.demirciler@aksam.com.tr
 Rusya, Avrupa'nın en hızlı büyüyen otomobil pazarı. Bu yıl, Avrupa krizlerle boğuşurken yüzde 18'lik büyümeyle rekor kıran Rusya'da  yıl sonuna kadar  1.4 milyon adet otomobil satılması bekleniyor. 2014 yılında 3 milyon adetlik satışla Almanya'yı geçip, Avrupa'nın en büyük otomobil pazarı olacak olan Rusya, devlerin iştahını kabartıyor.
 RENAULT'DAN  DEV YATIRIM
 Lada'nın üreticisi AutoVAZ'ı satın alan Renault Nissan iştiraki, toplam 1 milyar dolar yatırımla Rusya'daki üretim kapasitesini yıllık 1 milyon adete çıkartıyor. VW'den Toyota'ya, Kia'dan GM'e kadar dünya devlerinin yatırımlarının odak noktasını da Rusya oluşturuyor. Üreticiler dışında başta Türk yan sanayi olmak üzere, gelişen pazardan pay kapabilmek için Rusya'da ofisler açılıyor. Ford Otosan, büyük önem verdiği Rusya pazarı için özel bir satış organizasyonu kuruyor. Dünya devlerinin gözü Rusya'dayken, bölgenin önemli ticari araç üreticisi Gaz, Adapazarı Sakarya'da kurulan montaj fabrikasında önümüzdeki hafta üretime başlıyor.
 DOKUZ VERSİYONU VAR
 Rus Gaz markasının Türkiye distribütörlüğünü yürüten Mersa Otomotiv'in Sakarya'daki montaj tesislerinde ilk etapta GAZelle Business modelinin pick-up olarak tek kabin kısa şasi, tek kabin uzun şasi, çift kabin kısa şasi, çift kabin uzun şasi ve 9.5 m3 hacimli panel van olmak üzere  5 ayrı model ve 9 farklı versiyonu üretilecek. Önümüzdeki yıl 2.500 adet üretim planlayan marka, iç pazar dışında ihracatı da hedefliyor.
 Afrika'ya Sakarya'dan gidecek
 Türkiye'nin Avrupa'nın en büyük ticari araç pazarlarından biri olduğunu belirten Mersa Otomotiv Yönetim Kurulu Başkanı Adil Gören; 'Sakarya'daki tesiste montajlanacak araçlar yurtiçi ve yurtdışı pazarlara ulaştırılacak. Kuzey Afrika ve Avrupa'yı öncelikli pazarımız olarak görüyoruz. Gaz, klasikleşen Rus malı sağlamlığı ve uygun fiyatıyla tercih ediliyor' açıklaması yaptı.
 Putin gelemiyor
 Putin'nin önümüzdeki hafta gerçekleşecek Türkiye  ziyareti sırasında açılması planlanan Sakarya'daki tesise, son dakika gelişmesiyle Putin gelemeyecek. Gaz Ticari Araçlar'ın Sakarya Fabrikası, Rusya Enerji Bakanı Alexander Novak ve Bilim Teknoloji ve Sanayi Bakanı Nihat Ergün'ün de katılımıyla 2 Aralık tarihinde düzenlenecek törenle üretime başlayacak.
 Fiyatlar 34 bin TL'den başlıyor
 Farklı versiyonları bulunan, tümü çift tekerlekli GAZelle Business ticari araçların fiyatları 34 bin TL ile 42 bin 900 TL arasında değişiyor. Tüm versiyonlarında 2.8 lt, dört silindirli 120 beygir gücünde, Euro 4 Cummins turbo dizel motorların kullanıldığı Gaz marka araçlar, tasarımları eskise de, sağlam yapıları ve zorlu şartlarda başarıyla görev yapmalarıyla tanınıyor.