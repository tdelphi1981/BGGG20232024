Kısa vadeli dış borç stoku 99.7 milyar dolar
Kısa vadeli dış borç stoku, Ekim sonu itibariyle 2011 yılı sonuna göre yüzde 20.1 oranında artışla 99 milyar 698 milyon dolara yükseldi.
 Ekim sonu itibarıyla, orijinal vadesine bakılmaksızın vadesine 1 yıl veya daha az kalmış dış borç verisi kullanılarak hesaplanan kalan vadeye göre kısa vadeli dış borç stoku, 141.9 milyar dolar düzeyinde gerçekleşti.
 Kısa vadeli dış borç stoku, Ekim sonu itibariyle 2011 yılı sonuna göre yüzde 20.1 oranında artışla 99 milyar 698 milyon dolara yükseldi.
 Merkez Bankası Ekim 2012 Kısa Vadeli Dış Borç Gelişmeleri’ni açıkladı. Ekim sonu itibarıyla, kısa vadeli dış borç stoku, 2011 yılı sonuna göre yüzde 20.1 oranında artışla 99 milyar 698 milyon dolar olarak gerçekleşti. 11 aylık dönemde kısa vadeli borç tutarı 16 milyar 706 milyon dolar düzeyinde arttı. Bu dönemde, bankalar kaynaklı kısa vadeli dış borç stoku yüzde 26.2 oranında artarak 66 milyar 340 milyon dolar olurken, diğer sektörlerin kısa vadeli dış borç stoku yüzde 10.7 oranında artarak 32 milyar 266 milyon dolar düzeyinde gerçekleşti.
 -BANKALARIN YURTDIŞINDAN KULLANDIĞI KISA VADELİ KREDİLER YÜZDE 12.7 ORANINDA ARTTI-
 Bankaların yurtdışından kullandıkları kısa vadeli krediler, 2011 yılı sonuna göre yüzde 12.7 oranında artışla 27.4 milyar dolara, yurtdışı yerleşiklerin döviz tevdiat hesabı yüzde 16.1 oranında artışla 8.4 milyar dolara yükseldi. Banka mevduatı, 2011 yılı sonuna göre yüzde 53.1 oranında artışla 19.4 milyar dolar oldu. Diğer yandan, yurtdışı yerleşiklerin TL cinsinden mevduatları 2011 yıl sonuna göre yüzde 33.1 oranında artarak 11.2 milyar dolara yükseldi.
 -İTHALAT BORÇLARI YÜZDE 6.4 ORANINDA ARTIŞLA 21.4 MİLYAR DOLAR-
 Diğer sektörler altında yer alan ithalat borçları, 2011 yılı sonuna göre yüzde 6.4 oranında artışla 21.4 milyar dolar seviyesinde gerçekleşti. Borçlu bazında incelendiğinde, tamamı kamu bankalarından oluşan kamu sektörünün kısa vadeli borcu 2011 yılı sonuna göre yüzde 45.6 oranında artarak 10.2 milyar dolar olurken, özel sektörün kısa vadeli dış borcu yüzde 18.3 oranında artarak 88.4 milyar dolara ulaştı.
 -PARASAL KURULUŞLARA BORÇLAR 64.3 MİLYAR DOLAR-
 Alacaklı bazında incelendiğinde, parasal kuruluşlara olan kısa vadeli borçlar yılı sonuna göre yüzde 31.5 düzeyinde artarak 64.3 milyar dolar olurken, parasal olmayan kuruluşlara olan borçlar yüzde 3.8 artışla 35.4 milyar dolar düzeyinde gerçekleşti.
 -KISA VADELİ DIŞ BORÇ STOKUNUN YÜZDE 50.1 DOLAR CİNSİNDEN-
 Ekim sonu itibarıyla, kısa vadeli dış borç stokunun döviz kompozisyonu incelendiğinde yüzde 50.1’inin dolar cinsinden olduğu belirlendi. Kısa vadeli dış borç stokunun yüzde 31.6’sı euro, yüzde 16.5’i TL ve yüzde 1.8’i diğer döviz cinslerinden oluştu.
 -ORİJİNAL VADESİNE BAKILMAKSIZIN VADESİNE 1 YIL VE DAHA AZ KALAN KISA VADELİ DIŞ BORÇ STOKU 141.9 MİLYAR DOLAR-
 Ekim sonu itibarıyla, orijinal vadesine bakılmaksızın vadesine 1 yıl veya daha az kalmış dış borç verisi kullanılarak hesaplanan kalan vadeye göre kısa vadeli dış borç stoku, 141.9 milyar dolar düzeyinde gerçekleşti. Söz konusu stokun 26.9 milyar dolarlık kısmı, Türkiye’de yerleşik bankaların ve özel sektörün, yurtdışı şubeleri ile iştiraklere olan borçlarından oluştu. Borçlu bazında değerlendirildiğinde, toplam stok içinde kamu sektörünün yüzde 11, Merkez Bankası’nın yüzde 2.7, özel sektörün ise yüzde 86.3 oranında paya sahip olduğu gözlendi.
 ANKA
  