Tunus Büyükelçisi, işadamlarını yatırıma çağırdı
Arap Baharı'nın ilk çıktığı ülke olan Tunus Büyükelçisi Mehrez Ben Rhouma, ülkesindeki devrimin ardından Zonguldak'a gelerek işadamlarına yatırım çağrısında bulundu.
  2 ülke arasında Osmanlı'dan gelen tarihi yakınlık bulunduğunu hatırlatan Büyükelçi Rhouma, "Kardeş milletiz. Kültürlerimiz ortak. Özellikle ülkemizde devrim olduktan sonra ekonomik ve kültürel bağlarımızı daha da güçlendirmek istiyoruz." dedi.
 Büyükelçi Rhouma, ilk olarak Zonguldak İşadamları Derneği(ZONİAD) Yönetim Kurulu Başkanı Ömer Gülay, yönetim kurulu üyesi işadamı Halit Demir ve genel sekreter Hasbi Uzan'dan oluşan heyetle Zonguldak Belediye Başkanı Muharrem Akdemir'i ziyaret etti.  
 Zonguldak'ın önemli bir şehir olduğunu ifade eden Büyükelçi Rhouma, "Duydum ki Zonguldak halkı çok çalışkan ve işlerini iyi yapan birileri olarak dünyaya açılmak istiyormuş. Tunus'ta iş ve yatırım olanakları anlatmak için geldim. Bu kapsamda önce Zonguldak ile Tunus'ta bu şehre uygun bir kardeş şehir projesi başlatalım. Bu bizim gelişimimiz için de önemlidir. Çünkü Osmanlı 2 asırdır oradaydı. Tarihten gelen kardeşlik bağımız var. Sosyal ve kültürel yakınlığımız var. Bayrağımız bile birbirine yakın." diye konuştu.  
 Ziyaretten duyduğu memnuniyeti dile getiren Zonguldak Belediye Başkanı Muharrem Akdemir, bu tür ziyaretlerin iki ülke arasındaki ilişkiler açısından önemine değindi. Akdemir, Büyükelçi Rhouma'ya madenci heykeli takdim etti.
 Daha sonra Fener semtindeki doğal güzellikleri gezen Rhouma, son olarak Zonguldak Valisi Erol Ayyıldız'ı ziyaret etti.
 DEVRİMDEN SONRA YATIRIM ATAĞINA GEÇTİK
 2 kardeş millet olarak Osmanlı'dan gelen aynı tarihi yaşadıklarını kaydederek, şunları söyledi: "Kültürlerimiz ortak. İlk defa Zonguldak'a geliyorum. Çok güzel bir şehriniz var. Denize yakın bir konumda ve ekonomik potansiyeli olan bir şehir. Özellikle ülkemizde devrim olduktan sonra ekonomik ve kültürel bağlarımızı daha da güçlendirmek istiyoruz. Ülkemizde demokratik sisteme geçişte, Türkiye'nin katkısı büyük ivme kattı. Türkiye'nin büyük ekonomik ve kültürel potansiyelini örnek alıyoruz. Bu ziyaret bağlamında Zonguldak ile Tunus'ta bir şehir kardeşliği kurmayı teklif ediyorum."
 Büyükelçi'nin kardeş şehir ve yatırım projesini destekleyen Vali Ayyıldız ise "Tunus ile Türkiye, tarihi kökleri itibariyle insanların birlik ve beraberlik içerisinde olduğu iki halktır. Kardeş şehir projenizi destekliyoruz. İki ülke arasındaki ziyaretleşme için heyet oluşturalım. Her ne kadar ekonomimiz kömüre dayansa da gönlümüz pir-ü paktır." diye konuştu.
 Vali Ayyıldız, Tunus Büyükelçisi Rhouma'ya dünyaca ünlü Devrek bastonu hediye etti. Büyükelçi Rhouma ise ülkesinin tanıtan kitapçık verdi.
 İŞADAMLARINI ÜLKESİNE YATIRIMA DAVET ETTİ
 Bu arada ZONAİD'ın konuğu olan Tunus Büyükelçisi Mehrez Ben Rhouma, ZONİAD'ta iş adamlarıyla bir araya geldi. Büyükelçi Rhouma, Zonguldaklı işadamlarına ülkesindeki yatırım olanaklarını anlatarak iş dünyasını ülkesine yatırım yapmaya davet etti. 
 CİHAN