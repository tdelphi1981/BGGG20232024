"Adaleti sen vermezsen..."
Trabzon'da 3 Temmuz süreciyle ilgili düzenlenen panele katılan spor yorumcusu Erman Toroğlu, "Geçmişte çok takım bu işlerin içine girdi. Hiç kimse temiz değil. Çıkıp da kimse 'ben suçsuzum, Fener suçlu' diyemez. Tarih, yer, zaman veririm. Ama ispat edemezsin tabi. Adam tapeleri inkar ediyor. Söylemleri zaten inkar edecek" dedi.Trabzon Kürsüsü isimli oluşum tarafından düzenlenen ve Avukat Hakan Orhan'ın yönettiği "Tape Tape Şike" paneline konuşmacı olarak futbol yorumcusu Erman Toroğlu, Avukat Nusret Bayraktar ve Avukat Atilla Dilaver katıldı. Nusret Bayraktar ve Atilla Dilaver'in 3 Temmuz sürecinin hukuksal boyutuyla ilgili bilgi vermesinin ardından söz alan Erman Toroğlu, şike olayının Türkiye'de yıllardır olduğunu ileri sürerek şunları söyledi: 
"Herkes takımların geçmişine baktığında çok şeylerle karşılaşır. Onun için bazı yerleri suçlarken bazı yerleri tenkit ederken insana 'ya kardeş sen de bir dön 10 - 20 sene evveline bak' derler. Orada kalırsınız. Yıllarca bu bir kabustur Türk futbolunda. Hiç kimsenin işine gelmiyor ama bunları kurcalamak. Seyirci azalıyor, bindiğimiz dalı kesiyoruz. Sahada oynansın, sahada halledilsin diyoruz. Hırs denen olay var. Bu lanet hırs kontrolden çıkınca avantaj değil dezavantaj oluyor." 

YÖNETİCİLERİNİZE TEŞEKKÜR EDİN 

Salonu dolduran Trabzonspor taraftarlarına da seslenen Erman Toroğlu, "Aziz Yıldırım çıkınca ekrana kızıyorsunuz, bağırıyorsunuz. Öteki çıkınca alkışlıyorsunuz. Hiç düşündünüz mü, sizin kulübünüzden de başkanınız, asbaşkanınız, yöneticiniz böyle bir işe girseydi, böyle bir işte olsaydı. Önce bu işe girmeyen idarecilerinize teşekkür edin. Okullara gidip konuşma yapıyorum. 'Şikeyi bana tarif edin' diyorum. 'Fenerbahçe' diye bir ses çıkıyor. Arkadaşlar Fenerbahçe taraftarının günahı ne? Fenerbahçe taraftarının çoğunluğu, eğer yöneticileri 'biz bu işe gireceğiz' deseydi onları kovalarlardı. O kulübe bu lekeyi sürenler bunun hesabını verecekler. Nitekim TFF bu lekeyi sürenleri kurtarmasına rağmen Türk adaleti ceza vermiştir. Fenerbahçe başkanına Türk adaleti tarafından verilen 6.5 yıl hapis cezasını kazıyamazsınız. Ama sizin hiçbir idarecinize ceza çıkmamıştır. Kazanır kaybedersin ama bazı şeyleri silemezsiniz. Bu ağır bir olay. Eğer Fenerli olsaydım üzülürdüm. Çok daha önce tavır koyardım. Yeni yeni tavır koymaya başladılar" dedi. 

Toroğlu, Trabzonspor'un elinden kupasının alındığına inandığını vurgulayarak, "Trabzonspor olarak ne yaptığına bak. Ne olmuş? Senin elinden kupanı almışlar. Ben de aynı fikirdeyim. Mutlak suretle iş doğruya varacaktır. Şampiyonlar ligine sen gittin. Federasyon sana kupanı vermedi ama bir yerde adalet yerini bulmuş oldu. Sende leke yok ama onlarda var. Nasıl temizleyecekleri onların sorunu. Aziz Yıldırım zaten 6.5 sene hapis cezası yemiş bir insan. Bırakın bunu, başkanınız bir sene bile ceza yeseydi ezilirdiniz. Olaya fanatik bakmayın. TFF bu işe girenlere cezasını verseydi adalet daha iyi yerini bulsaydı olurdu. Şimdi bir çalıştay yapıyorlar. Bizden de bir çok maç olduğu söyleniyor. Orada çıkıp, 'Sen ne diyorsun FIFA, ne diyorsun İnterpol, ben 2 yıldır mücadele ediyorum bu işle. İçeri attım, ceza verdim' diyemedik. Bizim ayağımıza fırsat geldi faydalanamadık. Bizim olayımız 'idare edelim abi' durumu" diye konuştu. 

"ADALETİ SEN VERMEZSEN SEYİRCİ VERMEYE KALKAR" 

Gelinen noktada Fenerbahçeliler'in bir günahı olduğuna inanmadığını belirten Toroğlu, "Fenerbahçeliler'in günahı ne? Çıkmış bir kaç kişi kulübün adını kullanıp bunu yapmış. O kişilerin bunun cezasını çekmesi lazım. Ama sen adaleti vermezsen seyirci adalet vermeye kalkar ki en tehlikelisi budur. Sakin olun, akıllı olun. Sahada mücadele edin. Yöneticilerinize de teşekkür edin ki bu olayda birinin adı geçmedi, hapis cezası yemedi. Geçmişte çok takım bu işlerin içine girdi. Hiç kimse temiz değil. Çıkıp da kimse 'ben suçsuzum, Fener suçlu' diyemez. Tarih, yer, zaman veririm. Ama ispat edemezsin tabi. Adam tapeleri inkar ediyor. Söylemleri zaten inkar edecek" ifadesini kullandı. 

 "HİÇ KİMSE TEMİZ DEĞİL"