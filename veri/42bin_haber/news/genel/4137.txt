Taban puan eksi 20
Üniversiteye giriş sınavı için başvurular 15 Ocak'ta bitti. Ancak, Şemdinli'de türlü zorlukla boğuşan 170 öğrenci kar engeline takıldı. Hayalleri sönen gençlere müjde Ankara'dan geldi...
 ZEKİ DARA  / HAKKARİ
 er sınav dönemi 'şifre' ve 'kopya' tartışmalarıyla gündemden düşmeyen ÖSYM, bu kez gerçekleştirdiği güzel bir 'ilk'le konuşulacak. 
 ÜNİVERSİTEYE girişte ilk aşama olan Yüksek Öğretime Geçiş Sınavı'na (YGS) başvurular 15 Ocak'ta sona erdi. Türkiye'nin dört bir yanında üniversite hayali kuran öğrenciler başvurularını yaptı. Ancak Hakkari'nin, Irak sınırının sıfır noktasındaki ilçesi Şemdinli'ye bağlı beldeler ve köyler Ocak ayı başından beri kar altındaydı. Yer yer 2-3 metreyi bulan ve yolların günlerce kapanmasına neden olan kar nedeniyle tam 170 öğrenci son tarih olan 15 Ocak'a kadar ilçe merkezine ulaşamadı. Ulaşanlar ise elektrik kesintisine takıldı.  Aylardır zor şartlarda, imkansızlıklarla boğuşarak ders çalışan gençler kahroldu.
 VELİLER, İl Milli Eğitim Müdürlüğü'ne başvurdu. Sorun, 'ya tutarsa' denerek sınavı yapan Öğrenci Seçme ve Yerleştirme Merkezi (ÖSYM) Başkanı Ali Demir'e iletildi ve gençler için 'bir şans' daha istendi. 
 DEMİR TALİMAT VERDİ
 DEMİR'in talimatıyla, umutları kar altında kalan Şemdinlili 170  öğrenciye müjdeli haber geldi. ÖSYM kararı ile kar altındaki Şemdinli ve köylerindeki öğrencilere ek başvuru süresi tanındı. 
 KARARIN ardından hemen harekete geçen Hakkari İl Milli Eğitim Müdürü Mahmut Kurtaran, ÖSYM başvuru merkezleri ve okullardan, kapanan yollar nedeniyle kayıt yaptıramayan öğrencilerin listesini istedi. Listede ismi yer alan 170 öğrenci yolların açılmasının ardından kayıt yaptırabilecek.
 Doktor olup köyüne dönecek
 Derecik Beldesi'ne 20 kilometre uzakta bulunan Yeşilova Köyünde yaşayan lise son sınıf öğrencisi Kaan Taş da kar nedeniyle kayıt yaptıramayan öğrencilerden. Tıp okuma hayaliyle aylardır sıkı bir şekilde ders çalışan Taş, ÖSYM'den gelen haberin kendisini çok mutlu ettiğini söyledi. 'Yetkililere çok teşekkür ediyoruz. Dünyamız başımıza yıkılmıştı. Ama şimdi mutluyuz' diyen Kaan'ın tek isteği ise doktor olup köyünde hizmet vermek. 
 MUCİZE GERÇEKLEŞTİ
 Mağdur öğrencilerden Serbest Kaynak da doktor olmak istiyor. Kaynak, sevincini 'Unutulmuş olduğumuzu sandığımız noktada gelen haberle çok sevindik. Artık derslerimize daha da sarılacağız. Böyle bir şeyi hiç ummuyorduk. Artık bu yıl için her şey bitti diyorduk. Ama mucize gerçekleşti' sözleriyle dile getirdi. 
 KAYMAKAM OLACAK
 SABIR Yücel de Derecik beldesine 15 kilometre uzaklıkta bulunan Uslu köyünde yaşıyor. Kar nedeniyle köylerinin dünyayla irtibatının kesildiğini, bu yüzden YGS başvurusunu yapamadıklarını anlatan lise son sınıf öğrencisi Yücel, öğretmenleri ve yetkililerin devreye girmesiyle ÖSYM'nin kendilerine bir şans tanıdığını söyledi. Onun hayali ise Kamu Yönetimi okuyarak kaymakam olmak.
 
  