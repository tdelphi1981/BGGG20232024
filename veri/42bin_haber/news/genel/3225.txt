Okul kuran Avea, 'modern Superman' yetiştirecek
Avea, yeni kurduğu 'Avea Pazarlama Okulu' ile müşteriyi anlayacak dahiler yaratacak
 AVEA, yeni nesil pazarlama yaklaşımını, teori ve pratikte birleştiren, 'Avea Pazarlama Okulu' projesini hayata geçirdi. Avea çalışanları ile üniversite öğrencilerini aynı çatı altında buluşturan 'Avea Pazarlama Okulu'nda pazarlamanın detayları aktarılacak, katılımcıların yaratıcı projeleri Avea'da hayat bulacak. Avea çalışanlarının pazarlama alanında yetkin hale getirilerek şirket performansına katkı sağlamalarının hedeflendiği okulda; potansiyel üniversite öğrencilerinin keşfedilerek, Avea'ya kazandırılması da amaçlanıyor. Eğitim programına, Avea çalışanlarının yanı sıra AveaMasters programında başarı kazanan üniversite öğrencileri de alınacak. Okulun eğitmen kadrosu, 13 Avea yöneticisi ve 4 dış eğitmenden oluşacak.
 İç görüleri de okuyacaklar
 AVEA Genel Müdür Yardımcısı Dehşan Ertürk; 'Müşteri motivasyon, davranış ve iç görülerini yorumlamanın yanı sıra ileri düzeyde finansal analiz yetkinliği olan, modern dünyanın 'Superman'lerini yetiştirmek, tek bir akademik program ya da tek bir pozisyondaki iş tecrübesiyle kısa sürede mümkün değil.  Avea Pazarlama Okulu 'Superman'ler yetiştirdiğimiz bir platform' diye konuştu.