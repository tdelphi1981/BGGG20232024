İzin formu aileden okul sütü devletten
Okul Sütü Programı, 11 Şubatta yeniden başlatılıyor. 30 bin 855 okulda, 6 milyon 290 bin 977 ilköğretim ve anasınıfı öğrencisine, velilerden izin kağıdı alınarak haftada üç gün süt dağıtılacak.
Geçen yıl yaşanan zehirlenme olaylarını hatırlatan Ulusal Süt Konseyi Başkanı Harun Çallı, İzin kağıdı almamıza rağmen velilerin, çocuklarının rahatsızlığından haberdar olmaması nedeniyle bu tür şikayetlerle karşılaşacağız dedi. Çallı bu şikayetlerin, çocukların süt içme alışkanlığının olmamasından kaynaklandığını söyledi.  
İZİN FORMU ALINACAK 
sağlık bakanlığı, Gıda, Tarım ve Hayvancılık Bakanlığı ile Milli Eğitim Bakanlığının ortaklaşa yürüttüğü Okul Sütü Programı okulların açılmasıyla birlikte öğrencilere süt içme alışkanlığı kazandırmak ve gelişimlerine katkıda bulunmak amacıyla uygulanmaya yeniden başlayacak. Programın sağlıklı yürütülebilmesi için programdan sorumlu kamu personeline ve öğretmenlere eğitim seminerleri düzenlendi. Çocukların okul sütü programına katılması için velilerden izin formu alınmasına karar verildi. 
Ulusal Süt Konseyi Başkanı Harun Çallı, 30 bin 885 okulda, özel okullar dahil süt dağıtacağız.Okul sütünün, marketlerden aldığınız sütlerden farkı yok. Günlük 600, toplamda 60 bin ton süt dağıtacağız. Maliyet 130 milyon TL olacak  dedi. 
Liseliler protesto etti 
TOPLANTI esnasında soru sormak üzere söz alan bir lise öğrencisi, Çocukları zehirlemek bu kadar kolay mı? 10 binde bir diyorsunuz ancak hastanelere kaldırılan binlerce çocuk var dedi. Ardından kendilerini Liseli Genç Umut olarak tanıtan yaklaşık 10 kişilik öğrenci grubu salonda ayağa kalkarak, ellerindeki dövizleri açtı ve  Okul sütü zehir küpü, AKP elini eğitimden çek sloganları attı. Toplantıyı düzenleyen yetkililer, öğrenci grubu salonu terk edene kadar bekledi. Öğrenciler, salonu herhangi bir müdahele olmadan slogan atarak terk etti. Toplantı, öğrenciler çıktıktan sonra son buldu.