Kars Kafkas Üniversitesi'nde 30 gözaltı
KARS Kafkas Üniversitesinde, iki karşıt grup arasında yaşanan olaylarda 30 kişi gözaltına alındı.
Kafkas Üniversitesinde karşıt görüşlü öğrenciler arasında meydana gelen tartışmalar, bugün kampüs içerisinde devam etti. Akşam saatlerinde ders çıkışında karşıt görüşlü öğrenciler kampus içerisinde beklemeye başladı. Gergin saatlerin yaşandığı kampus içerisinde polis geniş güvenlik önlemi alırken, Emniyet Müdürü Ercan Çakmak da gelerek gelişmeleri izledi. MHP Kars İl Başkanı Yaver Özcan ve Kars Ülkü Ocakları Başkanı Onur Ersançmış kampüse gelerek öğrencilerle görüştü. Görüşmenin ardından sağ görüşlü öğrenciler bir süre daha bekledikten sonra kampustan ayrıldı. BDPye yakınlığı ile bilinen karşıt görüşlü öğrenciler ise bekleyişini sürdürdü.  
Olaylar nedeniyle Eğitim ve Fen, Edebiyat Fakültelerinde öğrenciler boşaltıldı. Emniyet Müdürü Ercan Çakmak, öğrencilerle uzun süre görüşerek dağılmaları için ikna etmeğe çalıştı. Çakmak, öğrencilere dağılın uyarısında bulunarak kendilerinin güvenliklerinin polisin güvencesi altına olduğunu söyledi. Uzun süren ikna ve uyarılara rağmen öğrenciler alandan ayrılamayıp slogan da atınca bu kez Ercan Çakmakın talimatıyla polis, gaz ve tazyikli su ile gruba müdahale etti. Öğrenciler de panzere taş atarak dağılmaya başladı. Kampus içerisi de savaş alanına dönerken mahalle aralarına dağılan öğrenciler ile polis arasında uzun süre takip ve kovalamaca yaşandı. Olaylara karışan 30 kişi gözaltına alınırken üniversitedeki sınavlar ve toplantılar da iptal edildi.