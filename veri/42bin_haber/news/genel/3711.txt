Sağ Türkiye'ye uzak
İsrail'deki seçimlerde merkez sağ ve merkez sol arasında önemli farklılıklardan biri Türkiye. Ülkenin karşılaştığı sorunlar nedeniyle yaşanan içe kapanıklık seçmeni gittikçe sağa itiyor. Merkez sağ partiler ise, Türkiye ile mevcut gerginliğin azaltılması için çok fazla adım atılması taraftarı değil.
 Başbakan Binyamin Netanyahu'nun lideri olduğu Likud-Beytanu'nun temsilcisi Tzachi Hanegbi, Ankara ile ilişkilerin yeniden düzeltilmesine sıcak. Ancak Türkiye'nin talepleri konusunda aynı fikirde değil:
 'İsraİl'İn ilişkileri düzeltmek için elinden geleni yapması gerek. Türkiye'yle ilişkileri yıllar öncesindeki haline döndürmek için çok daha samimi girişimler yapılmalı. Ama dilenecek bir özür veya imzalanabilecek ortak bir anlaşmayla bu hedefe ne kadar ulaşabilir, çok emin değilim.'
 Merkez sol kanada ait 'Gelecek Var' partisinin adaylarından Yaakov Peri de, ilişkilerin yeniden rayına oturması için gayret gösterilmesi gerektiğini düşünen isimlerden. Peri 'Türkiye ile stratejik ittifakın onarılması için gerekli bütün çabalar gösterilmeli. Hatta Türkiye'nin talep ettiği türde bir özür dilenmesi bile gerekebilir. Ama umarım artık bunun çok geç değildir' yorumunu yapıyor. Yine sol kanattaki İşçi Partisi'nin adayı Isaac Herzog ise, Türkiye'yle ilişkiler konusunda Suriye meselesinin bir vesile olabileceğini dile getiriyor.
 Türkİye ile ilişkiler konusunda yapıcı olmayan tek aday ise, seçimlerin yükselen yıldızı olan 'Yahudi Evi Partisi'nin 'Buldozer' lakaplı lideri milyoner Naftali Bennett. Bennett'a göre, İsrail taviz verdikçe, uluslararası ortamdan daha da soyutlanıyor. Bennett 'Gazze'nin yüzde 100'ünü verdik, saldırılar daha da arttı. Mavi Marmara da Batı Şeria'da değil, Gazze'de oldu' ifadelerini kullanıyor.
  