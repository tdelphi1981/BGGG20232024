Karizma berkemal müdürüm
İstanbul Emniyeti'nde 'imaj-karizma' dönemi... İki uzman ders veriyor, müdürler protokolden sofra düzenine, kıyafetten beden diline eğitim görüyor
 Devrim TOSUNOĞLU/İSTANBUL
 Toplumsal olaylarda 'orantısız' güçle sık sık gündeme gelen polis yeni vizyon için düğmeye bastı. İlk adım İstanbul Emniyeti'nden geldi. Polis şefleri, 'imaj ve iletişimin' ustalarından ders almaya başladı.
 
 BU AY 4 SAAT SÜRDÜ
 39 ilçe emniyet müdürü, şube müdürleri ve Emniyet Müdürü Hüseyin Çapkın'ın yardımcılarının da aralarında bulunduğu müdürler iki hafta arayla 4 saat eğitim aldı. Hocalar tanıdık. Başta Cumhurbaşkanı Abdullah Gül ve Başbakan Recep Tayyip Erdoğan olmak üzere pek çok lider ve bürokrata eğitim veren Nihat Aytürk ile üst düzey yöneticilere kurs vermiş olan olan imaj ve iletişim uzmanı Özlem Çakır. Polis Eğitim ve Kongre Merkezi'nde bir araya gelen müdürler Aytürk hocayı can kulağıyla dinledi. Müdürlere protokol kuralları anlatıldı. Sofra adabından, kılık-kıyafete, selamdan hitabete, misafir ağırlama ve vücut diline her konu işlendi. Aytürk, resmi ve sivil protokollerin farklılığını da işledi. Kişisel gelişim ve 'iletişim'in etkileri, rütbelilerden personele tüm emniyette hissedilecek.
 'Algı her şeydir'
 Özlem Çakır ise dış görünüşten görgü kurallarına kadar bir çok konuya değindi, algı tekniklerinin önemini anlattı. Çakır 'Algı her şeydir. Nasıl algılanırsanız o sizsiniz' dedi. Çakır, temel görevi toplumsal huzur ve güvenliğin sağlanması olan polisle, vatandaş arasındaki iletişimin olumlu hale gelmesi için iki tarafın da beklentileri olduğunu söyledi. İletişim becerileri, ilişki yönetimi , empati, davranış biçimleri, medyayla ilişkilere dikkat çekti.
 Polis rol-model
 POLİSE 'duygusal zeka' da anlatıldı. Çakır, yöneticilik ile liderlik arasındaki fark, nasıl rol-model olunacağı, teşkilat içi iletişimde nasıl başarı sağlanacağı konularında bilgi verdi. 'Algı araştırması yapılmasını, tabandan en üste teşkilatta iletişim stratejisinin benimsenmesi ve sürekliliği' önerdi.
 Köşk'ün korumalarına NLP dersi
 CUMHURBAŞKANLIĞI korumalarına yönelik kişisel gelişim eğitimleri de son sürat devam ediyor.  Cumhurbaşkanı Gül'ün Koruma Müdürü Osman Cangal dün twitter'dan son eğitimi paylaştı. Cangal, 'Cumhurbaşkanlığı Koruma Dairesi Başkanlığı olarak eğitim faaliyetlerimize hız kesmeden devam ediyoruz. Bugün yine NLP uzmanı Sn. Ziya Baran'la 'Fotoğrafik hafıza'nın kullanılması ve geliştirilmesi' konulu konferansta buluşacağız. Bütün korumalar sürekli eğitime tabidirler' diye yazdı. Cangal eğitimden bir de fotoğraf paylaştı.