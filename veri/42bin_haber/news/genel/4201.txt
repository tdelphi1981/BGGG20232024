CHP'yi sarsan sözler
CHP İzmir Milletvekili Birgül Ayman Güler'in 'Türk ulusuyla Kürt milliyeti eşit değil' sözleri partiyi karıştırdı. İstifa eden Adıyaman Milletvekili Salih Fırat'ı devreye giren Kılıçdaroğlu vazgeçirdi
 A. Rezzak ORAL / ANKARA 
 CHP İzmir Milletvekili Birgül Ayman Güler'in 'Anadilde savunma' tasarısı görüşülürken Meclis kürsüsünden sarf ettiği 'hassas' sözler, partisinde deprem etkisi yarattı. 
 'Böyle bir anlayışla aynı çatı altında bulunmam, aynı sıralarda oturmam' diyen Adıyaman Milletvekili Salih Fırat istifasını verdi. Ancak istifa, CHP lideri Kemal Kılıçdaroğlu ile Genel Başkan Yardımcıları Gürsel Tekin ve Sezgin Tanrıkulu'nun devreye girmesiyle durduruldu.
 CHP'yi karıştıran gelişmenin fitili, önceki gece Meclis Genel Kurulu'nda anadilde savunma yasa tasarısının görüşmelerinde ateşlendi. Söz alan CHP'li Güler, 'Türk ulusuyla Kürt milliyetini eşit, eş değerde gördüremezsiniz. Bundan sonra biz savunmadayız. bundan sonra meşru müdafaa hakkı için saldırıdayız' dedi.
 NE DEMEK EŞİT DEĞİLİZ?
 Güler'in konuşmasını şaşkınlıkla dinleyen Adıyaman Milletvekili Salih Fırat, bazı vekil arkadaşlarına 'Bu zihniyet partiye hakim oluyor Nasıl bir düşüncedir, ne demek eşit değiliz... Saldıracağız diyor, kime saldıracağız... Böyle şey olabilir mi... Böyle bir anlayışla aynı çatı altında bulunmam, aynı sıralarda oturmam' dedi ve öfkeyle Genel Kurul'dan ayrıldı. 
 FIrat, sabah saatlerinde danışmanı aracılığıyla Genel Merkez'e iletilmek üzere TBMM CHP Grubu'na istifasını iletti. CHP Genel Başkanı Kılıçdaroğlu istifayı Uğur Mumcu'nun anmasında öğrendi, kurmaylarına ikna için devreye girmeleri talimatını verdi.
 CHP'NİN SANA İHTİYACI VAR
 GÜRSEL Tekin, Sezgin Tanrıkulu ve Hüseyin Aygün devreye girerek Fırat'a kararının yanlış olduğunu  bildirdi. Kılıçdaroğlu da kurmaylarına, 'İstifayı işleme almayın' talimatı da verdi.
 Kılıçdaroğlu dün Kayseri programının ardından Fırat ile bir araya geldi ve Güler'in sözlerini tasvip etmediğini söyledi. Kılıçdaroğlu, ''Bu sözlere kimse sahip çıkmadı, istifa etmeniz doğru değil'' dedi. Fırat da Kılıçdaroğlu'nun ricasını kırmayarak, ''Bu anlayış sizin ortaya koyduğunuz bölge politikasına da zarar verir. Bu zihniyetle mücadele etmek için kalacağım. Ancak ricam bu sözlerin sahiplenilmemesidir'' dedi. Görüşmenin ardından Fırat'ın istifası yok hükmünde sayıldı.
 'Söylediklerimden pişman değilim'
 CHP'li Ayman Güler, tepki çeken 'Türk ulusuyla, Kürt milliyeti eşit olamaz' sözlerinden dolayı pişman olmadığını söyledi. TBMM'de gazetecilere konuşan Güler kendisini şöyle savundu:
 - Sözlerimin 'ırkçılık' olarak değerlendirilmesini katiyen kabul etmiyorum. Türk kavramı bir ırkı ya da etnisiteyi anlatmaz. Türk kavramı bizde anayasada yazılı olan ulusal vatandaşlığın adıdır. Biz 100 yıla yakın süredir şunu ararız ki, 'devlet etnik ve inanç bakımından kör olsun'. Böylece etnik elbiselere sıkışmayalım. 
 - (Pişman mısınız? sorusuna) Niye pişman olayım? Tartışmayı böyle yapamazsınız. 'Türk' bir ulusun adıdır, 'Kürt' bir milliyetin adıdır. Ulus ve milliyet ilişkilerinin anayasal düzeyde yeniden tanımlanması söz konusu... 
 - Sözlerimden dolayı hem destek aldım, hem de medyaya atılan yanlış başlıklar nedeniyle tepkiler aldım. Benim sözlerim CHP'nin parti programında da yer alan ifadelerdir.
 TEPKİLER...TEPKİLER...
 Biraz tarih okusun
 CHP'li Birgül Ayman Güler'in sözlerine başta CHP örgütleri olmak üzere tüm siyasi partilerden tepki geldi. Öne çıkanlar şöyle: 
 - CHP Grup Başkanvekili Akif Hamzaçebi: Bu sözlere katılmam. Demokrasilerde insanların kökenine göre bir ayrım yapılmaz. Türkiye Cumhuriyeti sınırlarında yaşayan tüm vatandaşlarımız eşit haklara sahiptir. 
 - CHP Uşak Milletvekili Dilek Akagün Yılmaz: Bence Birgül Hanım'ın sözlerinde ırkçılık anlamında asla bir kasıt yok. 
 - Başbakan Yardımcısı Bekir Bozdağ: Sayın Başbakanımızın salı günü bir açıklaması oldu. Irkçılığın ne olduğuna ilişkin. Irkçı yaklaşımın somut bir örneği olarak görüyorum.
 - MHP GRUP BAŞKANVEKİLİ MEHMET ŞANDIR: Birileri Kürtçülük yaparken, birileri Kürt milleti yaratmaya çalışırken ırkçılık yapmıyor da, kurucu hukuku savunanlar mı ırkçılık yapıyor? Güler'in, bir akademisyen olarak, aydın Türk insanı olarak ırkçılık gibi insanlık dışı bir tavrın içinde olduğunu asla düşünmüyorum. 
 - BDP Diyarbakır Milletvekili Altan Tan: Yunan, Ankara Polatlı önlerine geldiğinde eşittik, ondan sonra mı eşit olmadık hanımefendi. Açsın biraz tarih okusun. 1'inci Büyük Millet Meclisi zabıtlarına bir baksın, alsın okusun. Ankara'da var hepsi, kim kiminle eşittir, kim kimle kardeştir, kim kimle ne yaptı? Orada hepsi var. 
 Güler'İn sözlerine tepkiler Twitter'in 'Türkiye Gündemi' sıralamasında üstlere çıktı. Yüzlerce takipçi, Güler'i ırkçılıkla suçlayarak Kürt halkından özür dilemeye çağırdı. Bazı takipçiler, partisinden uyarı veya disiplin cezası gelmedikçe bunu CHP'nin fikri sayacağını belirtirken bazıları da CHP'nin, adını 'Irkçı Halk Partisi' olarak değiştirmesini önerdi. Bazıları Kürtlere, bu sözlerinden sonra CHP'ye oy vermeme çağrısında bulundu.
  
  