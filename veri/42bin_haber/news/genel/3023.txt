Kimya sektörünün ihracatı 17,6 milyarı buldu
Türkiye'nin 2012 ihracatı 151,9 milyar dolara ulaştı.
 İhracata en büyük katkı otomotivin ardından kimya sektöründen geldi. En çok Mısır ve Irak'a kimyevi ürün satan sektörün ihracatı yüzde 11,3 artışla 17,6 milyar doları buldu.
 Mısır ihracatında yüzde 64,11 artış oranıyla bir rekor elde edilirken; Nijer, Kenya, Somali, Uganda gibi Afrika ülkelerine önemli miktarda ürün gönderildi. Kimya sektörü, Güney Amerika ülkeleri ile Avrupa Birliği'ne de satışlarını artırdı. Sektör, geçen sene Mısır, Irak ve Birleşik Arap Emirlikleri'nin ardından en çok ihracatı Malta, Almanya, Rusya Federasyonu, İran, İtalya, ABD ve Yunanistan'a yaptı. Aralık ayında Mısır ve Irak'ın ardından Malta geldi.  Bu ülkeleri İran, Singapur, Almanya, Çin, Birleşik Arap Emirlikleri, Belçika ve Azerbaycan-Nahcivan takip etti.
 İstanbul Kimyevi Maddeler ve Mamülleri İhracatçıları Birliği (İKMİB) Yönetim Kurulu Başkanı Murat Akyüz, 2012'nin kimya sektörü adına başarılı geçtiğini belirtti. Akyüz, daha evvel ihracat yapılmayan ülkelere gitmekten duyduğu memnuniyeti dile getirirken, "Güney Amerika'dan Afrika'ya, Uzakdoğu'dan Ortadoğu'ya kadar pek çok yere artık ihracat yapıyoruz. 2013 ihracat hedefimizi 20 milyar dolar olarak belirledik. Bu hedefe varmak ve Türkiye ihracatına en büyük katkıyı sunmak adına faaliyetlerimize devam edeceğiz. Yeni bölgeler keşfedeceğimiz UR-GE faaliyetlerimiz ve milli katılım organizasyonlarımız, 2013'te de devam edecek. Sektörümüzü birinciliğe taşımak, en önemli hedeflerimiz arasında yer alıyor."  dedi.
 CİHAN
  