Türk ordusuna yüzer dozer geliyor
Türk mühendisleri, 4 yıl süren Ar-Ge ve tasarım çalışmaları sonucunda dünyanın ilk zırhlı ve yüzme özelliğine sahip dozerini geliştirdi.
FNSS Savunma Sistemleri AŞ tarafından geliştirilen ve AZMİM (Amfibi Zırhlı İstihkam İş Makinesi) adı verilen dozer, Türk Silahlı Kuvvetleri'nin icra edeceği nehir geçiş operasyonları sırasında kıyıların eğim ve yüzeyini uygun hale getirerek amfibi araçların suya giriş ve çıkışlarını kolaylaştıracak. 
TÜRK ORDUSUNDA BİR İLK - FOTO GALERİ 
FNSS Savunma Sistemleri AŞ yetkililerinden alınan bilgiye göre, AZMİM Projesi sözleşmesi, 10 Mart 2009'da FNSS Savunma Sistemleri AŞ ile Savunma Sanayii Müsteşarlığı (SSM) arasında imzalanmıştı. 
FNSS'nin Seyyar Yüzücü Hücum Köprüsü projesinden sonra kara araçları sektörünün sözleşmeye bağlanmış ikinci özgün tasarım ve üretim projesi olan AZMİM, TSK'nın icra edeceği nehir geçiş operasyonları sırasında amfibi araçların suya girebilmeleri için kıyı özelliklerinin (eğim, genişlik, toprak sertliği, yüzey düzgünlüğü, vb.) farklı araçların kabiliyetlerine göre uygun hale getirilmesi amacıyla tasarlanan bir sistem. AZMİM, aynı zamanda dünyada zırhlı ve yüzme özelliğine sahip tek istihkam dozeri. 


Hareket ve operasyon kabiliyetini artıracak

FNSS yetkilileri, silahlı kuvvetlerin icra edeceği nehir geçiş operasyonları sırasında amfibi araçların nehre giriş ve çıkışı için uygun kıyıların bulunmasının her zaman mümkün olmadığını belirterek, amfibi harekat yapılabilecek bölgelerin seçiminde esnek olabilmenin ordunun hareket ve operasyon kabiliyetinin artırılması açısından kritik önem arz ettiğini kaydetti. 
Amfibi araçların suya girebilmeleri için kıyı özelliklerinin farklı araçların kabiliyetlerine göre uygun hale getirilmesi gerektiğini ifade eden yetkililer, bu amaçla kullanılabilen standart askeri iş makinelerinin bulunduğunu ancak bu araçların yüzme özelliğinin olmadığını kaydettiler. Standart iş makinelerinin hareket bölgesine nakliyesi için diğer taşıyıcı araçlara gerek duyduğunu anlatan yetkililer, şu bilgileri verdi: 
Bu zafiyetin giderilmesi maksadıyla, Türk Silahlı Kuvvetleri'nin nehir geçiş operasyonlarında, her iki kıyının da geçişe uygun hale getirilmesini sağlayacak bir amfibi iş makinesi talebi doğmuş ve AZMİM projesi bu şekilde ortaya çıkmıştır. Yurt içi geliştirme modeli olarak açılan ihaleyi FNSS Savunma Sistemleri AŞ kazanmıştır. 15 Haziran 2009'da başlatılan proje, askeri araç geliştirme için çok kısa sayılabilecek bir sürede 12 adet AZMİM aracının, bu araca ait teknik dokümantasyon ve el kitaplarının, yedek parça ve destek donanımının teslimatını kapsamaktadır. AZMİM'de üniversitelerin modelleme ve simülasyon altyapılarından yararlanılmış ve araştırma kurumlarıyla işbirliği yapılmıştır.

360 derece yüksek manevra kabiliyeti ile yüzebiliyor

Zırhlı, paletli ve amfibi özelliği olan AZMİM'in, 1 operatör ve 1 mürettebat ile kullanıldığını belirten yetkililer, bu araç sayesinde küreme, düzleme, taşıma ve kazıma operasyonlarının gerçekleştirilebileceğini bildirdiler. 
AZMİM'de gece ve gündüz kameraları, çok fonksiyonlu LCD ekran, klima gibi modern elektronik sistemler yer alıyor. AZMİM karada saatte 45 kilometre hızla hareket ederken bu sayede hareket bölgesine, taşıyıcıya gerek kalmadan diğer askeri araçlarla beraber gidebiliyor. Araç, üzerinde bulunan iki adet su jeti sayesinde akıntılı sularda 360 derece yüksek manevra kabiliyeti ile yüzebiliyor. 
Yapılan testlerle, AZMİM'in kara mayınlarına ve zırh delici mermilere karşı dayanımı da kanıtlandı. Seri üretim döneminde 2013 yılı sonuna kadar 12 adet AZMİM'in üretimi, kabul ve kontrol testleri tamamlanacak. 
 