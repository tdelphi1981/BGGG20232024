'Kolu kırıldı sonra atıldı'
Aslı Baş'ın ölümüyle ilgili iddianame mahkemece kabul edildi. Savcının iddiası çarpıcı. Savcıya göre Hakan Bayer, genç kadını darp etti, kolunu kırdı. Aslı baygın halde yukarıdan atıldı
 Ercan ÖZTÜRK
 Mankenler Kraliçesi Aslı Baş'ın 2 yıl önceki ölümüyle ilgili Muğla Cumhuriyet Savcısı Güngör Uçar'ın hazırladığı iddianameye AKŞAM ulaştı. Savcı 'iddia' bölümünde, dosyadaki delillere göre olayın nasıl gerçekleştiğini anlatıyor. İşadamı Ahmet Bayer'in oğlu Hakan Bayer'in, Aslı Baş'ın kolunu kırdığı, daha sonra Ahmet Bayer'in talimatıyla genç kadının terastan atıldığı öne sürülüyor. İşte o iddianame:
 
 ANAHTAR NİYE YOK?
 -  ASLI'nın, 01.48.34'te, düştüğü anki gece kıyafetini giymiş haliyle son kez havuzlu bahçeye çıktığı, yukarı çıktığı sırada kamera görüntüsünde elinde cep telefonundan başka bir eşya olmadığı vurgulandı. İddianamede, 'Ancak olay yeri inceleme raporuna göre Aslı'nın odası kilitli. Normal şartlarda kapıyı kilitleyen Aslı olsaydı anahtarı da tabii olarak yanına alarak yukarı çıkması gerekirdi' denildi. 
 -  ASLI Baş, son kez yukarıya çıktığında, yukarıda şüpheliler Hakan ve Volkan Bayer'in de bulunduğu, daha sonra saat 01.59'da yukarıda olmalarına rağmen Hakan Bayer'in Aslı Baş'ı telefonla arayarak 43 saniye görüşme yaptığı belirtildi.
 - ASLI Baş'ın düşüş saati 02.33.36. İddianamede 'Yukarıda Aslı ve şüpheli Hakan'ın yalnız olduğu bir anda çıkan tartışmada Hakan'ın Aslı'ya karşı güç kullandığı, Aslı'nın direndiği, şüpheli Hakan'ın ele geçirilemeyen sert bir cisimle Aslı'nın sol kolunu kastırarak vurması sebebiyle kırılmasına sebebiyet verdiği' ifadesi var.
 - İddia şöyle devam ediyor: 'Ahmet Bayer'in talimatıyla, yaşanan bu olaydan kurtulmak için Volkan'ın da olay yerine çağırılmasından sonra Aslı'nın kendinden geçmiş halde olmasından da yararlanılarak Hakan ve Volkan tarafından, bahçenin L şeklindeki boşluğa sırt üstü vaziyette dikey bırakılmasıyla 6.5 metre yükseklikten yere düştüğü, 
 -  OTOPSİ raporuna göre kafatasına aldığı darbe sonucu kaldırıldığı hastanede öldüğü, 
 - Olayın Hakan'ın yukarıya çıktığı 02.24.17 ile Aslı'nın düştüğü saat arasında gerçekleştiği, 
 - ŞÜPHELİ Murat'ın da daha sonra Ahmet Bayer'in talimatıyla Aslı'nın odasına müdahale ettiği ve delilleri kararttığı, anlaşılmıştır.
 Karakol yerine avukatı arıyor
 İDDİANAMENİN delil kısmında detaylara yer verildi. Bazıları şöyle:
 - 'Ahmet Bayer, yemek dönüşü telefonunu Aslı'ya verdiğinden bahsetmişse de Aslı'nın Bayer'in telefonu ile hiç görüşmediği, 
 - AHMET Bayer'in, ağabeyine gideceğini vurgulamasına rağmen, Aslı'nın ağabeyini aramadığı, 
 - AHMET Bayer, olay sonrası baygınlık geçirdiğini söylemişse de; saat 02.46'dan itibaren aralıksız olarak telefonla görüşmeler yaptığı, görüşmelerin konuşabilecek kadar sağlıklı olduğunu gösterdiği, 
 - AHMET Bayer'in olay sabahı Aslı Baş'ın, hastanede yaklaşık saat 04.35'te ölümünü oğlu Hakan'la yaptığı, 04.43.42'deki görüşmeden sonra öğrenir öğrenmez hiçbir kolluk kuvvetine bildirmeksizin avukatına saat 04.50.07'de mesaj attığı..'
 İDDİANAMEDE olay sonrası Bayer'in, yardım istemek için mesaj atıp aradığı kişilere de yer verildi. 
 POLİS 'CİNAYET' DEDİ
 MAHKEMENİN atadığı bilirkişi Polis İsmail Er'in hazırladığı raporda da cinayet vurgusu yapıldı. Raporda özellikle, Aslı'nın atladığı yerdeki çim set ve düşüş pozisyonuna dikkat çekildi. Raporda;
 - ASLI'nın atladığı belirtilen çim setin arasından geçmenin mümkün olmadığı, üzerinden aşağı düşmesinin de mümkün olmayacağı, 
 -  Elbisede veya vücudunun herhangi bir yerinde odunsu ve yeşil yapraklı bitkiye ait bir bulgunun bulunmadığından üzerinden geçmemiş olacağı, 
 -  DÜŞTÜĞÜ noktaya dik açıya yakın bir dikey düşüşle düşmesinin çim seti aşmadan kendi imkanıyla mümkün olmayacağı belirtildi. 'Düştüğü noktaya başka kişi veya kişiler tarafından 'Aşağı bırakma veya atma kanaati' oluştuğu' vurgulandı.
 İHMALLER DE YAZILDI
 İDDİANAMEDE soruşturmaya bakan ilk savcının eksik işlemler yaptığı vurgusu da yapıldı. İddianamede, 'Volkan Bayer'in kamera kayıtlarına göre Aslı Baş'ın düştüğü yere inip çıktığı, hastaneye gittiği, olay sonrası maktul Aslı'nın merdivenlerde oturduğunda diyalog kurduğu hususları bilinmesine karşın olay tarihinde savcının yaptığı olay yeri inceleme tutanağında ifadesinin bulunmadığı' belirtildi. Ahmet Bayer ve oğlu Hakan Bayer'in de kaldığı evde incelemede bulunulmamış. İkili üzerinde darp-cebir izi var mı diye inceleme yapılmamış.
 Avukat tatmin olmadı
 BAŞ Ailesi'nin avukatı Fahri Safa Küpçü ise iddianameyi yeterli bulmadı: Yeterli soruşturma yapılmadığını düşünüyorduk. Şaşırtmadı. Aslı'nın düşme şekline göre en az üç kişi daha yardım ediyor olmalı. Evdekilerin tanık olarak anlattıkları olayların yalan olduğu ortaya çıktı. 
 Bilirkişi raporu 'Bu işi sadece Hakan yapmış olamaz' diyecek ama olay yerinde olduğu bir türlü tespit edilemeyen Volkan'ı, Ahmet'i ve Hakan'ı suçlayacaksın. Yani kabule göre Hakan Aslı'yı ağır şekilde yaralıyor, Ahmet 'başımıza bela olmasın' diyecek ve orada bulunan diğer 4 kişiyi ifade konusunda organize edecek ve bu kişiler masum olacak. Olay yerinde bulunanların tamamı şüphelidir. Ahmet Bayer'in tanıkları yönlendirdiği dinlemelerle ortaya çıkmış olmasına rağmen. Suç duyuları yapacağız.
 BAYER'lere müebbet İstedi
 Ahmet Bayer, oğulları Volkan ve Hakan Bayer ile Murat Umirov için 'cinayete iştirak', 'suçu gizlemek veya bir başka suçun delillerini gizlemek ya da yakalanmamak amacıyla öldürme' suçlamasıyla müebbet hapis cezası istedi. Duruşma 15 Şubat'ta. Ahmet Bayer'e yurtdışı yasağı kondu.
  