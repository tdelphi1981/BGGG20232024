Sizin gözünüzden İstanbul
Görüntü kaydedecek bu kadar alet edevatın kitlelere yayılmasıyla birlikte yeryüzünde 7 milyar fotoğrafçı olduğuna kanaat getiren Çınar Oskay, Hürriyet Cumartesinin göbeğini, fotoğraf dünyasına açmaya karar verdi.Profesyonel kameraları bir kenara bırakırsak elimizin altındaki cep telefonlarıyla bile yakaladığımız görüntüleri, en afili dergilerin kapağında görme şansımız da mevcutken, neden tevazu göstererek yarım ağızla işte bir şeyler yapıyoruz diyoruz ki!

Şipşak işlerine yıllarını vermiş biri olarak net olarak söylüyorum; artık siz fotoğrafçısınız. Elinize geçirdiğiniz kameraların deklanşörüne basar basmaz yakaladığınız ve de kırk yıllık ustaları bile hayranlıkla izlediği görüntülerinizi, sanal ve instagramlı mobil ortamlarda bol bol görüyoruz. 

   EN GÜZEL İSTANBUL FOTOĞRAFLARI 
   DİĞER İSTANBUL FOTOĞRAFLARI 
Ama ne olursa olsun fotoğrafın elektronik ortamlardaki seyrinden ziyade,  gazetede basılı olarak görülmesi daha büyük bir haz verdiği tecrübeyle sabittir. En pahalı fotoğraf makinelerine sahip olan National Geographic fotoğrafçısı Rezanın kazandığı iki büyük ödülü, gömlek cebinde taşıdığı küçük kamerayla çektiğine bizzat şahit oldum. 

Fotoğraflar nasıl gönderilecek;

Fotoğrafın daha iyi basılabilmesi için mümkün olduğu kadar büyük ölçülerde göndermek lazım, şart mı? 

Kesinlikle değil. Mümkünse bedava editör programlarındaki  file info bölümünde yer alan, isminizin yer aldığı kutucukları doldurursanız (mesela kullandığınız kamera markasını, yeri ve zamanı falan filan) şahane olur, diyelim ki olmadı; fotoğrafınıza dosya adı olarak kendi adınızı kaydedin, birden fazla fotoğraf gönderecekseniz ve adınızın yanına boşluk bırakarak 1,2,3 gibi şeyler yazabilirsin. sebati@hurriyet.com.tr adresine postalayın.  

Bunu yaparsanız ne olur? Uzaklardaki arkadaşlarınız, eşiniz dostunuz basılı fotoğrafınızı görür görmez telefon açarak sizi tebrik edeceklerdir, kazandığınız bu moralle daha iyi görüntüler yakalayıp Pulitzer ödülünü niçin alamayasınız. 

İlk hafta gelen fotoğraflar gerçekten büyüleyiciydi.  İnstagram formatında Sezgi Olgaç, Kristin Perrin, bizleri zamanın ötesine taşıdılar. Kaya Ercan bir Magnum fotoğrafçısı neden olmasın ama Oytun Aybaşlıyı şöyle kenara alarak, yerinde ve tadında fotoşop müdahaleleri yaptığını söylemek isterim.  Unutmayalım ki iyi fotoğraf çekmenin ön koşulu pahalı kameralar değildir, cep telefonları ve tabletlerle harikalar yaratılabileceğini unutmayın.

Önümüzdeki haftanın konusu:  hayvanlar

Kedi, köpek, piton, aslan, kaplan, dinozor, tırtıl, sivrisinek, Anka kuşu, yarasa, gibi sık sık karşılaştığımız sevimli canlıların görüntülerini 20 Mart akşamı saat 18.00e kadar bekliyorum. Gelen fotoğraflar arasında seçilen ilk altı tanesini Hürriyet Cumartesi ekinin  orta sayfasında basılı olarak sizlerle paylaşırken, birbirinden güzel diğer fotoğrafları da Hürriyet Web ve Hürriyet Tablette imzanızla yayınlayacağız. Fotoğrafın yeni yıldızlarını keşfettikten sonra çeşitli sürprizlerimiz de olacak. 